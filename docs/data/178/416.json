{"author": "司馬光", "period": "宋", "type": "诗", "title": "子厚先生哀辭", "paragraphs": ["先生負材氣，弱冠遊窮邊。", "麻衣揖鉅公，決策期萬全。", "謂言叛羌背，坐可執而鞭。", "意趣小參差，萬金莫留連。", "中年更折節，六籍事精研。", "羲農訖周孔，上下皆貫穿。", "造次循繩墨，儒行無少愆。", "師道久廢闋，模範幾無傳。", "先生力振起，不絕尚聯綿。", "教人學雖博，要以禮爲先。", "庶幾百世後，復覩三王前。", "釋老比尤熾，羣倫將蕩然。", "先生論性命，指示令知天。", "聲光動京師，名卿爭薦延。", "寘之石渠閣，豈徒修簡編。", "丞相正自用，立有榮枯權。", "先生不可屈，去之歸卧堅。", "孤嫠聚滿室，餬口耕無田。", "欣欣茹藜藿，皆不思肥鮮。", "近因詔書起，尋取病吿旋。", "舊廬不能到，丹旐風翩翩。", "人生會歸盡，但問愚與賢。", "借令陽虎壽，詎足驕顔淵。", "況於朱紫貴，飄忽如雲煙。", "豈若有清名，高出太白巔。", "門人俱絰带，雪涕會松阡。", "厚終信爲美，繼志仍須專。", "讀經守舊學，勿爲利祿遷。", "好禮效古人，勿爲時俗牽。", "修內勿修外，執中勿執偏。", "當令洙泗風，郁郁滿秦川。", "先生儻有知，無憾歸重泉。"]}