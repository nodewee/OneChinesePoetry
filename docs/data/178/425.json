{"author": "司馬光", "period": "宋", "type": "诗", "title": "聞景仁遷居許昌爲詩寄之", "paragraphs": ["天衢名利場，塵泥繼朝昏。", "況兹辭榮久，厭苦車馬喧。", "慨然忽高舉，翩若黄鵠翻。", "朝賣西城宅，暮理南行轅。", "回首豈無懷，眷眷望國門。", "想象解装初，完美未可論。", "縱横置老屋，缺剝周短垣。", "臧獲念去故，炊爨假甖盆。", "幼稚喜就新，階庭走諸孫。", "幸有克家子，生事不日温。", "許昌昔名都，於今亦雄藩。", "先賢雖已遠，風迹凜猶存。", "况復多巨公，分義素所敦。", "丞相辭黄閣，學士乘朱轓。", "青雲司禁省，白首會山樊。", "潩水湛寒光，盡眼清心魂。", "華堂臨曲渚，畫舫承芳樽。", "高談金石諧，逸筆風雨奔。", "得朋誠多歡，孤陋未可諼。", "時當惠好音，獨樂慰荒園。"]}