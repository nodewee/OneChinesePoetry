{"author": "司馬光", "period": "宋", "type": "诗", "title": "題太原通判楊郎中新買水北園", "paragraphs": ["洛陽名園不勝紀，門巷相連如櫛齒。", "修竹長楊深徑迂，令人邑邑氣不舒。", "愛君買園中橋北，堂壓崖端跨空碧。", "滿川桃李皆目前，近水遠山一朝得。", "曾陪尊兄此高會，豁然如出樊籠外。", "蹔遊尚爾況久居，勝氣清風日相對。", "易生畫筆世所珍，麞猿滿壁皆逼真。", "并州近胡沙塵惡，終更早來爲主人。"]}