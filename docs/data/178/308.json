{"author": "司馬光", "period": "宋", "type": "诗", "title": "和江鄰幾六月十一日省宿書事", "paragraphs": ["長夏金正伏，火意尤驕盈。", "夫子寓官舍，無術逃煩蒸。", "軒窗豁四開，滅去壁上燈。", "紵衣不可親，羽扇安能勝。", "濯泉泉已温，撫簟簟可憎。", "萬葉悄無風，但有飛蚊鳴。", "六府燥不濡，喉舌煙塵生。", "攝衣起徐步，四顧天正晴。", "雲漢淺欲涸，箕畢徒縱横。", "忽思終南巔，秀出秦雲青。", "上有長松林，蔽日深杳冥。", "下有萬仞壑，含蓄太古冰。", "安得躡輕屐，杖策緣峥嶸。", "挂冠芙蓉闕，結屋高崖稜。", "回視萬鍾祿，飄撇如飛蠅。"]}