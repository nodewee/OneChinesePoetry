{"author": "曹鄴", "period": "唐", "type": "诗", "title": "下第寄知己", "paragraphs": ["長安孟春至，枯樹花亦發。", "憂人此時心，冷若松上雪。", "自知才不堪，豈敢頻泣血。", "所痛無罪者，明時屢遭刖。", "故山秋草多，一卷成古轍。", "夜來遠心起，夢見瀟湘月。", "大賢冠蓋高，何事憐屑屑。", "不令傷弓鳥，日暮飛向越。", "聞知感激語，胸中如有物。", "舉頭望青天，白日頭上沒。", "歸來通濟里，開戶山鼠出。", "中庭廣寂寥，但見薇與蕨。", "無慮數尺軀，委作泉下骨。", "唯愁攬清鏡，不見昨日髪。", "願憐閨中女，晚嫁唯守節。", "勿惜四座言，女巧難自說。"]}