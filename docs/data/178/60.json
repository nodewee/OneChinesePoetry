{"author": "曹鄴", "period": "唐", "type": "诗", "title": "成名後獻恩門", "paragraphs": ["爲物稍有香，心遭蠹虫嚙。", "平人登太行，萬萬車輪折。", "一辭桂嶺猨，九泣東門月。", "年年孟春時，看花不如雪。", "僻居城南隅，顏子須泣血。", "沈埋若九泉，誰肯開口說。", "辛勤學機杼，坐對秋燈滅。", "織錦花不常，見之盡云拙。", "自憐孤生竹，出土便有節。", "每聽浮競言，喉中似無舌。", "忽然風雷至，驚起池中物。", "拔上青雲巔，輕如一毫髪。", "瓏瓏金鎖甲，稍稍城烏絕。", "名字如鳥飛，數日便到越。", "幽蘭生雖晚，幽香亦難歇。", "何以保此身，終身事無缺。"]}