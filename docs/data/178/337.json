{"author": "司馬光", "period": "宋", "type": "诗", "title": "朝雞贈王樂道", "paragraphs": ["小雞距短雙翅垂，廣場勇鬬無所施。", "清曉長鳴獨先衆，朝者恃此能知時。", "星河滿天月光白，東望扶桑悄無色。", "一聲高舉耳目醒，四遠羣陰俱辟易。", "陋巷人疏煙火稀，永夜沈沈鐘鼓微。", "聞之徐起就盥櫛，顛倒不復憂裳衣。", "君家迥居北城曲，阿閣嶕嶢日鳴玉。", "蕭蕭風雨得司晨，不使無功啄君粟。"]}