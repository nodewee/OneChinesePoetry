{"author": "司馬光", "period": "宋", "type": "诗", "title": "介甫巫山高命光屬和勉率成篇真不知量", "paragraphs": ["巫山高，巫山之高高不極。", "寒江西來曳練長，羣峰森羅十二戟。", "清狖悲號裂翠崖，老蛟怒鬭摧丹壁。", "輕生重利三巴客，一葉直衝高浪白。", "船頭吟嘯坐自如，仰視長天不盈尺。", "叢祠象設儼山椒，巫祝紛紛非一朝。", "云是高唐神女之所處，至今暮雨常蕭蕭。", "我聞神理明且直，興亡唯觀惡與德。", "安肯來從楚國君，憑依夢寐爲淫昏。", "襄王之心自荒惑，引領日望陽臺雲。", "獨不思懷王西行不復返，甲光照地屯秦軍。", "蠺食黔中下荆門，陵園宗廟皆燒焚。", "社稷飄零不復存，嗟嗟若敖蚡冒時，篳路藍縷皆辛勤。"]}