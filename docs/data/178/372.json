{"author": "司馬光", "period": "宋", "type": "诗", "title": "酬永樂劉秘校四洞詩", "paragraphs": ["貧居苦湫隘，無術逃炎曦。", "穿地作幽室，頗與朱夏宜。", "寛者容一席，狹者分三支。", "芳草植中唐，嘉卉周四垂。", "詎堪接賓宴，適足供兒嬉。", "自問安取法，前脩果慕誰。", "非如太古民，營窟避寒威。", "又非學射人，空石專致思。", "又非沮漆俗，陶復習西夷。", "又非楚司馬，金奏相賓儀。", "又非鄭伯有，壑谷甘糟醨。", "又非越王子，丹宂免憂危。", "又非張巨和，崇巖立師資。", "所慕於陵子，欲效蚓所爲。", "微竅足藏身，槁壤足充饑。", "養生既無憾，此外安敢知。", "唯祈膏澤布，歌嘯樂餘滋。", "豈羞泥塗賤，甘受高明嗤。", "何言清尚士，善頌形聲詩。", "困剝固未嘗，井復敢終辭。"]}