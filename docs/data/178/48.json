{"author": "曹鄴", "period": "唐", "type": "诗", "title": "將赴天平職書懷寄翰林從兄", "paragraphs": ["居處絕人事，門前雀羅施。", "誰遣辟書至，僕隸皆展眉。", "匹馬渡河洛，西風飄路岐。", "手執王粲筆，閑吟向旌旗。", "香晚翠蓮動，吟餘紅燭移。", "開口啖酒肉，將何報相知。", "況我魏公子，相願不相疑。", "豈學官倉鼠，飽食無所爲。", "白露霑碧草，芙蓉落清池。", "自小不到處，全家忽如歸。", "吾宗處清切，立在白玉墀。", "方得一侍座，單車又星飛。", "願將門底水，永託萬頃陂。"]}