{"author": "司馬光", "period": "宋", "type": "诗", "title": "和王介甫明妃曲", "paragraphs": ["胡雛上馬唱胡歌，錦車已駕白橐駝。", "明妃揮淚辭漢主，漢主傷心知奈何。", "宮門銅環雙獸面，回首何時復來見。", "自嗟不若住巫山，布袖蒿簪嫁鄉縣。", "萬里寒沙草木稀，居延塞外使人歸。", "舊來相識更無物，只有雲邊秋鴈飛。", "愁坐泠泠調四絃，曲終掩面向胡天。", "侍兒不解漢家語，指下哀聲猶可傳。", "傳徧胡人到中土，萬一佗年流樂府。", "妾身生死知不歸，妾意終期寤人主。", "目前美醜良易知，咫尺掖庭猶可欺。", "君不見白頭蕭太傅，被讒仰藥更無疑。"]}