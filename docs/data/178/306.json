{"author": "司馬光", "period": "宋", "type": "诗", "title": "二月中旬慮問過景靈宮門始見花卉呈君倚", "paragraphs": ["賤生參府僚，勉強踰半歲。", "終非性所好，出入意如醉。", "訟庭敲扑喧，衆草絕生意。", "不知有青春，倐忽已改燧。", "周章連日忙，爛漫數宵睡。", "軒窗岌飛舉，風雨頗恣睢。", "謂言芳菲物，狼藉應掃地。", "今晨呼馬出，歷獄問囚繫。", "窈窕清宮深，倉琅朱門閉。", "廣殿肅層陰，虛庭藹佳氣。", "長楊委嫰綠，老柏凈新翠。", "薜荔垂蜿延，奇石立贔屭。", "豁然愁憤開，精神四面至。", "事役難少留，馬去尚回睇。", "亦足慰無聊，年華不都棄。"]}