{"author": "司馬光", "period": "宋", "type": "诗", "title": "同舍會飲金明沼上書事", "paragraphs": ["日華駘蕩金明春，波光凈綠生魚鱗。", "煙深草青遊人少，道路苦無車馬塵。", "石渠諸君職事簡，載酒擷花畏花晚。", "浮舟逐勝任所之，箕踞狂歌叩舷板。", "眼花耳熱氣愈豪，擲杯擊案聲嗷嗷。", "驚沙颯颯繞洲渚，魚龍遷去避我曹。", "人生大料無百歲，貴賤賢愚同一致。", "在家殽蓛餘幾何，一日風光不宜棄。"]}