{"author": "司馬光", "period": "宋", "type": "诗", "title": "夜坐", "paragraphs": ["春陽氣未勝，重爲陰所乘。", "涔涔積雨闋，慘慘餘寒增。", "流雲鬰不開，烈風尚憑陵。", "夜闌閉戶牖，青暈生昏燈。", "僮僕悉已眠，書几久欹凭。", "涉獵閱舊聞，蹔使心魂澄。", "有如行役歸，丘園恍重登。", "又如遠别離，邂逅逢友朋。", "嗟嗟宦遊子，何異魚入罾。", "奪其性所樂，強以所不能。", "人生本不勞，苦被外物繩。", "坐愁清旦出，文墨來相仍。", "吏徒紛四集，僕僕如秋蠅。", "煩中劇沸鼎，入骨真可憎。", "安得插六翮，適意高飛騰。"]}