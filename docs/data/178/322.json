{"author": "司馬光", "period": "宋", "type": "诗", "title": "八月十七日夜省直紀事呈同舍", "paragraphs": ["窮秋直省舍，大雨吁可畏。", "九河飜層空，入夜愈恣睢。", "置牀東壁根，時有塗塈墜。", "颯颯勢將摧，怵惕不成寐。", "中宵抱衾立，呼燭久方至。", "徙之近西偏，禂帳不能備。", "飛蚊胡不仁，忍此加啄噬。", "避煩只深藏，悒悒面蒙被。", "須臾漏轉劇，枕褥亦沾漬。", "雖起欲何之，室中無燥地。", "展轉遂達旦，耿耿負憂悸。", "因思閭井民，餬口仰執技。", "束手已連旬，妻兒日憔悴。", "嚢錢與盎米，薪木同時匱。", "敗衣不足準，搏手坐相視。", "予今幸已多，敢不自知愧。", "無謀忝肉食，念爾但增欷。"]}