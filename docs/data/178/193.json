{"author": "司馬光", "period": "宋", "type": "诗", "title": "宿石堰聞牧馬者歌", "paragraphs": ["大河之曲多寛閑，牧田枕倚長堤灣。", "烏栖鵲散堤樹寂，柝木聲稀宵欲闌。", "牧兒跨馬乘涼月，歷歷繞羣高唱發。", "幽情逸氣生自然，往往鳴鞘應疏節。", "歌辭難辨野風高，似述離憂嗟役勞。", "徘徊不斷何妨近，彷彿微聞已復遙。", "長川冷浸秋雲白，露草飜光凝碧色。", "星疏河淡夜初長，展轉空亭奈孤客。", "洞簫音律京君明，可憐骨朽不更生。", "安得使傳哀怨意，爲我寫之羌笛聲。"]}