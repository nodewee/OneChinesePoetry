{"author": "司馬光", "period": "宋", "type": "诗", "title": "和之美二貧詩", "paragraphs": ["君子尚仁義，寶用爲身資。", "其人苟不賢，富饒亦胡爲。", "所以回憲徒，不厭糠與藜。", "當時萬金産，令名傳者誰。", "之美初解褐，爲吏長河湄。", "月得數斗祿，僅足供饘糜。", "謂言家無寶，不必修藩籬。", "囊衣不自暖，乃爲偷意窺。", "穿墉入其室，探取無纖遺。", "從事借之带，同列乞其衣。", "日高服未具，不敢踰門畿。", "蕭條四壁寒，獨立空自嗤。", "援毫引幅紙，書作二貧詩。", "上言運命邅，温飫無時期。", "下嗟職事勞，舊學日以隳。", "乃知賢者心，不獨憂寒饑。", "壈坎雖益多，志業終無衰。", "我實甚貧者，視君猶白圭。", "行年三十餘，碌碌無佗奇。", "庇身太學官，旦夕唯鹽虀。", "讀君二貧作，我事借君詞。", "君誠士林秀，不免青衫卑。", "滿腹豈無才，抱蓄未有施。", "不用固爲小，用之活蒸黎。", "如君有此富，豈必藏珠璣。", "財貧非道貧，已矣何嗟咨。"]}