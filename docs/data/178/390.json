{"author": "司馬光", "period": "宋", "type": "诗", "title": "會景亭 寶峰亭", "paragraphs": ["孤亭冠山椒，下視物不隔。", "六合縱心賞，萬家窮目力。", "髻鬟烏奴翠，衣带嘉陵碧。", "霞生白水尾，日没九隴脊。", "煙凝朝夕市，塵飛往來驛。", "雖復對紛紜，何嘗改岑寂。", "實兼觀風遠，非徒選勝適。", "巴峽少平田，每苦天宇窄。", "及兹伏櫺檻，坐瞰南北極。", "先君昔乘軺，名題古寺壁。", "侍行尚垂髫，孤露今戴白。", "讀君登臨詩，舊遊皆歷歷。", "永無膝下歡，終篇涕霑臆。"]}