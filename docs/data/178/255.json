{"author": "司馬光", "period": "宋", "type": "诗", "title": "送守哲歸廬山", "paragraphs": ["哲公金陵來，神韻自孤秀。", "京華三十春，高節愈幽茂。", "烜赫公卿門，道俗日奔走。", "自非趣尚合，一息不相就。", "慷慨賢豪士，波溢千金富。", "蔬飯苟有餘，秋毫未嘗受。", "嚻呶不可變，堅白如瓊琇。", "居然尚愁寂，終厭塵土臭。", "忽思香爐雲，薈蔚冠孤岫。", "振衣尋昔遊，煙霞宛如舊。", "絡木藤蔓長，攫石松根瘦。", "瀑泉響夜壑，乳管添春竇。", "茅茨蔭方丈，宴坐度清晝。", "几席雨奇花，階除馴猛獸。", "方知物外樂，回視人寰陋。", "慎勿露聲光，愚迷將輻湊。"]}