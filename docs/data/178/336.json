{"author": "司馬光", "period": "宋", "type": "诗", "title": "又和并寄楊樂道十二韻", "paragraphs": ["聖主樂忠諫，曲從如轉圜。", "玉色粹陽春，至仁生自然。", "所慚羣臣愚，無以稱開延。", "賤生何爲者，側足青規前。", "頑石不可鍊，安能補高天。", "狂簡昧大體，所依官長賢。", "有如驂之靷，左右隨周旋。", "庶幾助山甫，衮職無尤愆。", "緬思老成人，阻親函丈筵。", "豈不寸心勞，動爲纒徽牽。", "何當執壽巵，跪起得差肩。", "相顧藐無期，瞻望徒悁悁。"]}