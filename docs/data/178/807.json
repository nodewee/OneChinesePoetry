{"author": "司馬光", "period": "宋", "type": "诗", "title": "奉和濟川代書三十韻寄諸同舍", "paragraphs": ["金馬延羣儁，芸香聚衆書。", "杳疑神境絕，深與世塵疏。", "氣逼煙霄爽，光分日月餘。", "不材叨誤選，故友幸聯居。", "雲蓋森胡騎，天閽謹契魚。", "後先陪賈馬，左右揖嚴徐。", "朱閣霜清外，璇題日上初。", "辭林精采擷，藝圃縱遊漁。", "决勝楸枰暝，窮歡綺席舒。", "朝昏升紫闥，咫尺待彫輿。", "玉壘俄鄉思，銅符忽詔除。", "綵衣承几杖，華轂照園廬。", "四郭柑垂蔭，千塍稻散渠。", "壺漿迎露冕，鐃吹擁高旟。", "有德能仁虎，無欺恥怒狙。", "道途繁揖讓，犴獄絕淪胥。", "滯穗棲場圃，鳴桴靜里閭。", "貧寧費官燭，饑不茹家蔬。", "翁子懷青綬，文園駕赤車。", "古今相與校，勝負定何如。", "上正開宣室，人方誦子虚。", "追鋒行入謁，委佩復傳臚。", "撫已聊晞驥，臨民遽起予。", "居然耗廩祿，豈不愧簪裙。", "鵜翼顔何厚，錐囊意未攄。", "因循戀糠籺，汩没老塗淤。", "自顧徒爲爾，誠非益者歟。", "俄承呂公檄，遂策阮生驢。", "驛騎傳巴徼，詩筒達魯墟。", "琳琅固無價，燕石敢沽諸。"]}