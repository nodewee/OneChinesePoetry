{"author": "司馬光", "period": "宋", "type": "诗", "title": "和錢君倚日本刀歌", "paragraphs": ["昆吾道遠不復通，世傳切玉誰能窮。", "寶刀近出日本國，越賈得之滄海東。", "魚皮装貼香木鞘，黄白間雜鍮與銅。", "百金傳入好事手，佩服可以攘祅凶。", "傳聞其國居大島，土壤沃饒風俗好。", "其先徐福詐秦民，采藥淹留童丱老。", "百工五種與之俱，至今器用皆精巧。", "前朝貢獻屢往來，士人往往工辭藻。", "徐福行時書未焚，逸書百篇今尚存。", "令嚴不許傳中國，舉世無人識古文。", "嗟予乘桴欲往學，滄波浩蕩無通津。", "令人感嘆坐流涕，鏽澀短刀何足云。"]}