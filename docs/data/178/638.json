{"author": "司馬光", "period": "宋", "type": "诗", "title": "太行", "paragraphs": ["象帝胚渾散，愚公轍跡開。", "横行四極外，蟠據九河隈。", "岪鬰天閽近，峥嶸地軸回。", "陽崖明草樹，陰壑轉風雷。", "波沓羣峰涌，雲奔峭壁來。", "猿巖垂磊落，龍窟鬭喧豗。", "噴雨驚湍灑，跳壘巨石頽。", "平途憂屐折，跬步戒輪摧。", "覆頂千春雪，緣潭萬古苔。", "谷盤容國士，髓裂餌仙才。", "晉市飛樵札，燕郊落燒煤。", "棋圖分冀野，蟻壤認叢臺。", "在昔王塗塞，嘗聞霸略恢。", "嚴關陰伏甲，間道夜銜枚。", "挾詐揮金斗，貪功襲墨縗。", "戰場空爝火，京觀悉蒿萊。", "險易曾何變，興亡只可哀。", "隆平方恃德，襟带自崔嵬。"]}