{"author": "司馬光", "period": "宋", "type": "诗", "title": "送聶之美攝尉韋城", "paragraphs": ["徒勞已足倦，漂泊益栖遑。", "短劍無三尺，征衣共一囊。", "折腰從事馬，贊謁使君堂。", "併日屢承檄，無時不裹糧。", "官曹大児戲，弓槊小軍行。", "破柱翻偷窟，傾林索盗囊。", "村墟旅顔黑，風日故衫黄。", "暝宿投煙舍，朝餐蔭道桑。", "唯憂課書殿，豈慕薦飛章。", "志氣空磅礴，才華浪激昂。", "鐫鑱圭始瑩，磨拂鑒尤光。", "衣褐仍纒袴，無羞俗吏裝。"]}