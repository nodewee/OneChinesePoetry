{"author": "司馬光", "period": "宋", "type": "诗", "title": "送李汝臣同年謫官導江主簿", "paragraphs": ["得喪互循環，古今昧終始。", "百歳落其間，僅與毫芒似。", "所以達人心，身外不復紀。", "愁來若亂絲，疏解當以理。", "昔君關外來，籍籍聲華起。", "憑案一濡毫，萬言俱落紙。", "老生闚其文，色若寒灰死。", "閣筆不能下，敢有玼瑕指。", "或時抵卿相，入門俱倒屣。", "閽夫迎受謁，不敢揚眸視。", "解褐吏邊州，長塗初進跬。", "蛟龍得尺水，雙骼方嶷嶷。", "西羌負德澤，飛鏑聳邊鄙。", "添兵十萬餘，斗粟無支擬。", "州郡走符檄，縱横恣鞭箠。", "閭閻浪愁苦，卒食半糠粃。", "上官知君才，悉以儲糧委。", "開倉募平糴，至者車連軌。", "嚴明束吏手，誘諭提民耳。", "留穀受金去，若與同儕市。", "弦朔未云周，露積丘山比。", "曾無轉餉勞，坐飽防秋士。", "幕府上其功，明詔深嘉美。", "爲僚登九寺，長人專百里。", "聊用報勤劬，未言窮任使。", "何期逢怨讎，意外成瘡痏。", "刺骨舞文法，吹毛出瑕滓。", "清霜五月飛，慘烈傷蘭芷。", "鸞鳯失椅梧，飄泊還荆枳。", "聖朝方任能，大過尚收齒。", "况於濟時具，蹔然遭詆訾。", "寧因青蠅惡，遂取璵璠毁。", "良工構明堂，必不遺杞梓。", "勉哉益自立，勿爲窮衰止。", "人生難豫期，神理無終否。", "庸知今日憂，不爲後日喜。", "吾道誠無虧，壈坎安足恥。", "關山迤邐長，百劍連天倚。", "縈紆結危棧，迥入雲星裏。", "蜀國富嬉遊，花繁春酒旨。", "莫作弔原文，投之岷江水。"]}