{"author": "司馬光", "period": "宋", "type": "诗", "title": "謝興宗惠草蟲扇", "paragraphs": ["吳僧畫團扇，點綴成微蟲。", "秋毫宛皆具，獨竊天地功。", "細者及蛛蝥，大者纔阜螽。", "枯枝擁寒蜩，黄蘃粘飛蜂。", "翾然得生意，上下相追從。", "徒觀飛動姿，莫睹筆墨蹤。", "兒曹取真物，細校無不同。", "恐其遂躍去，亟取藏箱中。", "乃知藝無小，意精神可通。", "不與誤圖蠅，能惑紫髯翁。", "子猷狀蟬雀，藏寶傳江東。", "不知古何如，此畫今爲雄。", "人墓木已拱，其徒頗能工。", "舊法存百一，要足超凡庸。", "友人幸爲賜，物薄意何隆。", "玩之不替手，愛重心無窮。", "常如對君子，穆穆來清風。"]}