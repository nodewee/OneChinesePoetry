{"author": "司馬光", "period": "宋", "type": "诗", "title": "吳沖卿直舍閻士安畫墨竹歌", "paragraphs": ["閻生畫竹舊所聞，望中一見遙可分。", "伊予不甚少佳畫，猶愛氣骨高出羣。", "狂枝怒葉凌絹素，勢若飛動爭紛紜。", "蟠根數節出地底，上有積年蒼蘚紋。", "森然直榦忽孤聳，意恐出屋排浮雲。", "秋風颯颯生左右，耳目灑落遺塵氛。", "乃知良工自神解，昧者倣習徒艱勤。", "子猷昔者得收玩，不患終朝無此君。"]}