{"author": "司馬光", "period": "宋", "type": "诗", "title": "南園雜詩六首 苦雨", "paragraphs": ["今春憂亢陽，引領望雲族。", "首夏忽滂沲，意爲蒼生福。", "自爾無虛日，高原亦霑足。", "連年困饑饉，此際庶和熟。", "如何涉秋序，沈陰仍慘黷。", "長簷瀉潺湲，晝夜浩相續。", "喧豗流潦怒，突兀壞垣秃。", "駕牛泥没鼻，跨馬水平腹。", "瓦欹松漫白，道廢草濃綠。", "汙萊閔下田，漏濕憐破屋。", "縱横委地麻，狼藉卧隴穀。", "怯聞饑嬰啼，愁聽寡婦哭。", "閑官雖無責，飽食愧有祿。", "世紛久去心，物役奈經目。", "欝陶聊秉筆，狂簡已盈幅。"]}