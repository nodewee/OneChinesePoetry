{"author": "司馬光", "period": "宋", "type": "诗", "title": "華星篇", "paragraphs": ["凉風凈掃雲無迹，海月未生星歷歷。", "貝聯珠貫拱北辰，三五縱横此何夕。", "重樓疊榭出秋空，鳷鵲露寒連桂宮。", "瑤井迥臨丹闕外，玉繩斜掛瑣窗中。", "征人遠别空閨悄，鐘漏蕭疏天不曉。", "碧紗展轉無復眠，卧視寒光度華沼。", "漢家賢將戍臨洮，結髪從軍今二毛。", "誰憐身老心猶壯，深入長占太白高。", "豐城古劍沉淪久，匣中夜半雙龍吼。", "乃知神物不自藏，紫氣依稀見牛斗。", "有客離居望所親，遙知清夜會荀陳。", "堤繇未息無由去，不及浮槎河畔人。"]}