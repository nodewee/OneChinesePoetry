{"author": "司馬光", "period": "宋", "type": "诗", "title": "次韻和鄰幾秋雨十六韻", "paragraphs": ["氣象殊朝夕，興居錯晦明。", "混元初不宰，霪雨浩無程。", "蟄隘寧天意，咨嗟固物情。", "曣㬈方有望，薈蔚已隨生。", "杲杲升還隱，悽悽斷復行。", "亂莎長被徑，荒蘚綠緣甍。", "轍迹康莊絕，潢汙壠畝平。", "茅茨不足庇，禾黍若爲成。", "蟋蟀頽牆泣，蛜蝛壞竈盈。", "乘時衆鷗舞，得意怒蛙鳴。", "牛馬誰分異，蕭蘭已混并。", "居閑猶叵度，負重況遐征。", "舟泊川無渚，輪摧路有阬。", "轑羹愁病婦，煬竈擁寒嬰。", "災不妨明德，神應格至誠。", "淳光終下燭，時藿久心傾。"]}