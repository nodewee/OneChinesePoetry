{"author": "司馬光", "period": "宋", "type": "诗", "title": "和王勝之雪霽借馬入局偶書", "paragraphs": ["勝之家本公侯貴，弱冠英才已驚世。", "雒陽多士誰敢倫，千古比肩唯賈誼。", "昔遭絳灌深切齒，奔走十年爲下吏。", "近方抆拭出泥塗，稍學和光匿鋒銳。", "會計之官豈足爲，黽勉簿書聊自庇。", "王城九衢臘月尾，風雪數朝窮恣睢。", "櫪間款段疲且病，借馬於人亦疲曳。", "揚鞭掣轡趨省廷，刺蹙不前泥没鼻。", "慨然遂有勞者歌，滿紙雄文欻軒輊。", "人生榮遇有早晚，視此錙銖勿關意。", "況君卓犖高出羣，異日青雲終自致。", "鮮車大蓋擁驊騮，莫忘今朝乘小駟。"]}