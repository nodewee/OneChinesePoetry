{"author": "司馬光", "period": "宋", "type": "诗", "title": "謝王道濟惠古詩古石器", "paragraphs": ["緱氏古城裏，好古王道濟。", "作詩有古風，讀書知古意。", "朝來遣僕夫，遺我古石器。", "結從天地初，生自一拳際。", "工倕創規摹，般輸施剞劂。", "瀹茗北窗下，坐有羲皇思。", "嗟予性迂鄙，齟齬居今世。", "忝官污臺省，曾無益時智。", "退藏又濡滯，尚不離朝市。", "闕地避煩暑，頗與營窟類。", "誠非古人比，拜賜得無愧。"]}