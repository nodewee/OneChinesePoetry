{"author": "司馬光", "period": "宋", "type": "诗", "title": "海仙歌", "paragraphs": ["東望海波蒼茫浩渺無所極，高浪洪濤黯風色。", "翻星倒漢天地黑，陰靈出没互相索。", "東方曈曨景氣清，慶雲合沓吐赤精，蓬萊瀛洲杳如萍。", "遙觀五樓十二城，羣仙劍佩朝玉京。", "祥風縹渺鈞天聲，彩幢翠蓋煙霞生。", "鸞歌鳯舞入帝鄉，紫麟徐驅白鶴翔。", "餐芝茹朮飲玉漿，千年萬年樂未央。"]}