{"author": "司馬光", "period": "宋", "type": "诗", "title": "昔别贈宋復古張景淳", "paragraphs": ["昔别如飛蓬，飄蕩随所適。", "那知十六載，巵酒對今夕。", "渺然思舊遊，間不容一息。", "百年詎幾何，會合難屢得。", "復古素愷悌，志行重金錫。", "皎如百鍊精，不爲燥濕易。", "景淳氣高逸，浩蕩誰與敵。", "下筆驚雷霆，龍蛇走屋壁。", "居然器業美，但有富貴逼。", "佗時綰金印，羈束愈愁寂。", "須窮今日懽，快意浮大白。", "勿辤簪弁傾，頽然倒樽席。"]}