{"author": "司馬光", "period": "宋", "type": "诗", "title": "酬吳仲庶龍圖終南山詩", "paragraphs": ["泰山魯所瞻，終南乃秦望。", "西侵井絡闊，北壓鶉野曠。", "條梅韞名材，金玉富珍藏。", "飄風何烈烈，萬物盡搖蕩。", "屹立不傾倚，勢與厚坤壯。", "有如牧伯賢，斯民蒙保障。", "雪霜舉世寒，千里獨重纊。", "病夫伏閭里，非能事微尚。", "顧無孤高實，藻飾安可強。", "景行雖不忘，詎敢承嘉貺。"]}