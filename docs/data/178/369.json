{"author": "司馬光", "period": "宋", "type": "诗", "title": "壽安雜詩十首 藏珠石", "paragraphs": ["水齧東山根，土色渥如丹。", "危峰忽摧脫，半崖銜石丸。", "陰陽昔融結，神化不可原。", "初疑偓佺養靈藥，魑魅觸之無故落。", "又疑蛟龍伏巨卵，雷電擊之從此毈。", "或者女媧補天餘，却下青冥遺耳珠。", "不然盤古戲爲樂，聊取天弧彈朱雀。", "物理萬狀終難知，巧心推求徒自疲。", "不如引客坐石上，好奇且醉手中巵。"]}