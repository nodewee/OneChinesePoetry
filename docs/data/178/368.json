{"author": "司馬光", "period": "宋", "type": "诗", "title": "壽安雜詩十首 靈山寺", "paragraphs": ["神林興盡謀早歸，草間露裛行徑微。", "忽思靈山去不遠，馬首欲東還向西。", "垂鞭縱轡尋山足，洛水逶迤過數曲。", "漸聞林下飛泉鳴，未到已覺神骨清。", "入門拂去衣上土，先愛娑羅陰滿庭。", "庭下雙渠走清澈，羅縠成紋日光徹。", "寒聲淅瀝入肝髓，亂影彯蕭動毛髪。", "寺僧引我觀泉源，堂東周迴百步寛。", "碧頗梨色湛無底，想象必有虬龍蟠。", "泉南高山名鳯翅，宛轉抱泉張遠勢。", "岸旁脩竹踰萬竿，颯颯長含風雨氣。", "寺門下望情豁然，桑柘紛披滿一川。", "嵩高女几列左右，王屋太行來掌前。", "昔爲孔氏懸泉莊，巖洞猶存荆棘荒。", "到今其下多怪石，熊蹲豹攫爭軒昂。", "嗟予歸來苦不早，汩没朝市行欲老。", "捫蘿躡屣須數遊，筋力支離難自保。"]}