{"author": "曹鄴", "period": "唐", "type": "诗", "title": "杏園即席上同年", "paragraphs": ["岐路不在天，十年行不至。", "一旦公道開，青雲在平地。", "枕上數聲鼓，衡門已如市。", "白日探得珠，不待驪龍睡。", "怱怱出九衢，僮僕顏色異。", "故衣未及換，尚有去年淚。", "晴陽照花影，落絮浮野翠。", "對酒時忽驚，猶疑夢中事。", "自憐孤飛鳥，得接鸞鳳翅。", "永懷共濟心，莫起胡越意。"]}