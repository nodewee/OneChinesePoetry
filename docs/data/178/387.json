{"author": "司馬光", "period": "宋", "type": "诗", "title": "和利州鮮于轉運公居八詠 山齋", "paragraphs": ["幽蹊入桃李，危棧蟠林麓。", "行行忽虛敞，高齋出山腹。", "園圃近指掌，郊郭紛盈目。", "春老酴醿香，夏淺篔簹綠。", "條横喜罥衣，笋迸乍穿屋。", "秋江澄可卷，冬嶺翠如撲。", "煙間漁艇小，塞外村居獨。", "燒轉望畬田，響答聆伐木。", "驚麏挺走險，鳴禽嚶出谷。", "物華時變更，興趣日相續。", "誰知使者尊，常著野人服。", "肯以駟馬榮，區區詫鄉族。"]}