{"author": "司馬光", "period": "宋", "type": "诗", "title": "雙竹詩", "paragraphs": ["上苑通丹禁，脩林繞玉堂。", "周阿紆鏤檻，並榦擢新篁。", "蕭灑駢瑤甃，連翩拂璧璫。", "虯騰雙角直，鯨噴兩鬚長。", "曉泊煙華重，晴留雨氣涼。", "分音成律呂，齊秀待鸞凰。", "碧借雲霞潤，清依日月光。", "物情知有謂，天造固無方。", "比節羣誠合，虚心至道彰。", "吾君愈勤德，不敢有嘉祥。"]}