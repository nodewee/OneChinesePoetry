{"author": "司馬光", "period": "宋", "type": "诗", "title": "春日書寄東郡諸同舍", "paragraphs": ["滑臺古鎮掲高牙，主人賢厚賓友嘉。", "公庭退休射堂飲，水沈綠李浮甘瓜。", "清言妙諭間詼謔，笑語往反何喧譁。", "别來汎濫若浮梗，塵愁俗累稠於麻。", "提鞭俄蓋觸風日，慘澀滿眼飛埃沙。", "朱門湛湛果深淺，門外日擁千餘車。", "閽人未肯即通刺，指彈手版景欲斜。", "就令入見亦何事，氣象渺邈凌青霞。", "圍棋角智賭勝負，拙者理與功名賖。", "捨之歸入戶庭隘，仰視青天如井蛙。", "後檐數尺地荒穢，不翦欲令生薺花。", "當春寂寂但如此，意恐至外逢紛華。", "奈何勝友百餘里，不可一見如天涯。", "何時更共把巵酒，側身北望空咨嗟。"]}