{"author": "司馬光", "period": "宋", "type": "诗", "title": "邇英閣讀畢後漢書蒙恩賜御筵詩", "paragraphs": ["赤伏開興運，昆陽定壮圖。", "官儀還舊物，郊兆建新都。", "杲日羣陰破，油雲萬類蘇。", "鑾輿陟喬嶽，璽綬撫匈奴。", "厚祿優諸將，嘉猷訪大儒。", "重明紹堂構，奕葉奉規摹。", "叔世條綱紊，遺風節義扶。", "袁安空隕涕，楊震卒蒙辜。", "佞指車前鹿，人瞻屋上烏。", "炎精盡河渚，黄眚兆當塗。", "青簡傳良直，金華侍燕娛。", "興衰炳轍迹，淑慝粲龜符。", "赫赫天光照，孳孳睿思紆。", "方齊建武治，不啻永平俱。", "化盛文明正，恩隆飲食需。", "晞陽慚杞棘，濡咮愧鵜鶘。", "帝力生成大，臣功報效無。", "先民誠可監，願不忘斯須。"]}