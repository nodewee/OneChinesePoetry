{"author": "司馬光", "period": "宋", "type": "诗", "title": "三月十五日宿魏雲夫山莊", "paragraphs": ["先生嫌俗賓，猶與故鄉親。", "不惜烟霞地，暫容繮鎻身。", "林廬深有徑，雞犬四無鄰。", "蔌蔌闇花墮，蒼蒼古柏春。", "飯炊松粒細，盤采蕨芽新。", "静覺精神健，閑知氣味真。", "谿泉冷毛髪，山翠濕衣巾。", "竹色消酲易，林聲破夢頻。", "客輪来去轍，驛路古今塵。", "明日空迴首，白雲應笑人。"]}