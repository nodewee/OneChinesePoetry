{"author": "司馬光", "period": "宋", "type": "诗", "title": "奉同何濟川迎吏未至秋暑方劇呈同舍", "paragraphs": ["稚金避老火，暑勢尤驕盈。", "朱光爍厚地，萬葉焦無聲。", "夫子久倦遊，得郡爲親榮。", "束裝待騶吏，歸期殊未成。", "埃沙塞廣陌，蓬藋擁前楹。", "出處兩不愜，孤坐心煩縈。", "何時驚飈來，掃蕩天地清。", "郊墟草樹疏，千騎從雙旌。", "飄颻若神仙，皁蓋西南征。", "離羣詎幾時，豈不懷友生。", "有意肯相過，不妨巾屨并。", "官舍稍虛涼，愧無殽酒迎。"]}