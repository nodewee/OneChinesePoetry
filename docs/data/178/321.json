{"author": "司馬光", "period": "宋", "type": "诗", "title": "次韻和邵不疑假書江鄰幾知方酣寢爲詩通意", "paragraphs": ["江翁順天和，心迹兩夷簡。", "雖如邊韶寢，且異宰予懶。", "平居無時閑，經史自課限。", "高歌慕翰林，鳴琴寫中散。", "翛然物外人，強爲章綬綰。", "官舍苦秋霖，瞬息聊休眼。", "勤勩已有餘，宴安何愧赧。", "借書誰敢驚，欹枕尚未暖。", "不疑神驥才，垂耳困皁棧。", "碌碌隨吾儕，拜揖把手版。", "毋嫌朱墨倦，騰舉已爲晚。", "慎勿思山林，山林付愚孱。"]}