{"author": "司馬光", "period": "宋", "type": "诗", "title": "員村坂", "paragraphs": ["穹谷鬰盤紆，河瀕陜北隅。", "泉流涓不絕，岡勢儼相扶。", "初旭紛高下，空煙似有無。", "石灘醒耳快，嶠樹脊雲孤。", "天霽嵐光活，人稀草色蘇。", "牧兒歌自若，樵子遠相呼。", "壞道傍連傳，空城右指虞。", "窮巖今寂寞，蔓草只荒蕪。", "野店寒餐澀，山程瘦馬瘏。", "物華供興趣，亦是慰崎嶇。"]}