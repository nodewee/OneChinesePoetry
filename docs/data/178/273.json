{"author": "司馬光", "period": "宋", "type": "诗", "title": "和梅聖俞詠昌言五物 淡樹石屏", "paragraphs": ["昔行鞏洛間，馬瘦天復陰。", "寒煙淡不收，一拂横長林。", "當時無畫工，負此清賞心。", "今朝石上迹，歷歷皆可尋。", "輕素已紛泊，老榦仍蕭森。", "坐令高興還，野氣生衣襟。", "丹青不耐久，風日易消侵。", "何如造化真，更彼歲月深。", "昌言家素貧，購此糜百金。", "請鐫好事名，千古無消沈。"]}