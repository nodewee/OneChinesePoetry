{"author": "司馬光", "period": "宋", "type": "诗", "title": "酬胡侍講先生見寄", "paragraphs": ["后王命天官，考績弊群吏。", "屬曹省閥閱，專職米鹽事。", "賤生偶承乏，竊祿聊自庇。", "才力困不逮，慘慘日憂惴。", "賴依僚友賢，剸裂沛餘地。", "自知雖寄名，不足繫軒輊。", "先生喜誘掖，貽詩極襃賁。", "誰云歲杪寒，面熱汗沾漬。", "非不悅子道，駑鈍力難致。", "常恐負吹噓，終爲重言累。"]}