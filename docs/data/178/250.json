{"author": "司馬光", "period": "宋", "type": "诗", "title": "出都日塗中成", "paragraphs": ["賤生習山野，愚陋出於骨。", "雖爲冠带拘，性非樊籠物。", "揚鞭出都門，曠若解徽紼。", "是時天風惡，靈沼波蕩汩。", "龍鬛互騫騰，鷗羣遠浮没。", "川原寖疏豁，煙火稍蕭瑟。", "草木雖未榮，春態先彷彿。", "桑稀林已斜，柳弱條可屈。", "蛛絲罥晴陽，鼠土壅新窟。", "徐驅款段馬，放轡不呵咄。", "與爾同逍遙，紅塵免蓬勃。"]}