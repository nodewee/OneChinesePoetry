{"author": "司馬光", "period": "宋", "type": "诗", "title": "和梅聖俞詠昌言五物 縛虎圖", "paragraphs": ["孫生非畫師，趣尚頗奇偉。", "爲人少諧合，不肯畜妻子。", "時時入深山，信足動百里。", "蕭然坐盤石，盡日曾不起。", "精心忽有得，縱筆何恢詭。", "萬象皆自然，神工相表裏。", "流傳落人間，萬金易寸紙。", "君家縛虎圖，用意尤精緻。", "雖云鎖紐牢，觀者猶披靡。", "昔聞劉綱妻，制虎如犬豕。", "繫之牀脚間，垂頭受鞭箠。", "孫生儻未見，畫此亦何理。", "明知非世人，羽化實不死。", "願君佗日歸，置之成都市。", "必有乘槎人，庶幾能辨此。"]}