{"author": "司馬光", "period": "宋", "type": "诗", "title": "和范景仁西圻野老詩", "paragraphs": ["西郊廣路浮壤黄，上天雨泣寒雲蒼。", "鸞旗闟戟紛晻靄，扈從威神歸帝鄉。", "田家老父眉睫白，杖藜匍匐泣路傍。", "且云生逢至仁主，蠲租罷役歲爲常。", "蠺收百箔桑蔽野，麻麥極望無邊疆。", "去年翠華出賽雨，錦繡綿絡墟里光。", "拜迎六馬負縑帛，孫扶嫗接歸揚揚。", "自分謳歌畢餘景，一朝縞素安可防。", "哀聲澒洞徹四極，草木慘淡顔色傷。", "螻蟻衰齡不足贖，淚如飛雪空霑裳。", "河縈洛貫嵩峰足，泉底寰瀛日月長。", "羨門已閉屬車返，軛上空瞻金鳯凰。"]}