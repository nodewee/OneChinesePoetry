{"author": "司馬光", "period": "宋", "type": "诗", "title": "謝始平公以近詩一卷賜示", "paragraphs": ["皇家駿命承蒼穹，烝民之傑生維嵩。", "聖賢會合若符契，坐致四海登熙隆。", "三階清平九鼎重，指麾拱揖安華戎。", "人情誰不樂將相，往往皓首忘疲癃。", "北平飲乳尚懷印，千秋乘車猶入宮。", "唯公致政年甫至，耳目明利志氣充。", "幡然脫去萬鍾祿，羽儀高遠如翔鴻。", "靈臺不復絓塵務，至德恬淡含黄中。", "英華純粹積不發，事業轉爲文字工。", "大篇短韻間金石，遠追吉甫流清風。", "刻雕衆物非用意，默與元化參神功。", "應劉鮑謝事奇巧，細瑣豈足誇才雄。", "祼圭夷玉清廟器，肯與環玦爭玲瓏。", "絳帳生徒東閣客，微官拘縶如樊籠。", "言詩何敢望商賜，幸得誦詠袪童蒙。", "昏花病目不自惜，服膺盥手書一通。", "千金之産不可易，子孫寶蓄傳無窮。"]}