{"author": "司馬光", "period": "宋", "type": "诗", "title": "送張太博知岳州", "paragraphs": ["嚴風秀木折爲薪，得罪由來爲出羣。", "粥粥黄雞憎鸖介，芄芄青蔓掩蘭薰。", "天資讒嫉多端巧，人極精明不易分。", "飲水豈言吳刺史，謗書翻似馬將軍。", "波濤洶涌動寒野，樓閣嶣嶤壓暮雲。", "紅葉寺深秋暖見，蒼山鐘迥夜清聞。", "何妨絕境聊爲中，正恐中朝亟用君。", "身外百愁俱擲置，放歌沈飲且醺醺。"]}