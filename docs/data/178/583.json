{"author": "司馬光", "period": "宋", "type": "诗", "title": "送吳耿先生", "paragraphs": ["儒服若煙海，幾人潛聖心。", "難才成自昔，賤學况于今。", "夫子獨神解，明時何陸沉。", "大羮無和味，至樂寡知音。", "磳磴貂裘弊，飄蕭鶴髮侵。", "遊秦不得意，思越動長吟。", "甑米難求玉，經囊益少金。", "拂衣謝賓友，縱棹指雲岑。", "積葉迷幽逕，荒藤絡舊林。", "澗猿驚重至，野老喜相尋。", "山色猶當戶，絃聲不變琴。", "人生貴適意，何必慕華簪。"]}