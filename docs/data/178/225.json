{"author": "司馬光", "period": "宋", "type": "诗", "title": "又和夜雨宿村舍", "paragraphs": ["積雨久未闋，豈徒行客憂。", "夜聞屋中人，歎息悲田疇。", "方春播殖時，種食皆外求。", "鞭訶犯赤日，酷烈慚羸牛。", "草薉競禾長，從人借鉏耰。", "晨薅戴星起，日闇未能休。", "豈無一時勤，所覬歳有秋。", "今兹昏墊災，大埜成洪流。", "直疑滄海溢，繭栗浮陵丘。", "昔時百丈原，汎汎皆挐舟。", "喬木失端杪，饑鳥下無投。", "黍稷沉黄泥，圭合安可收。", "嗟予乏技能，無以易糠麰。", "販鬻固所昧，敢託市井遊。", "欲依盗賊羣，懦不閑戈矛。", "已哉任天地，無益徒爲愁。", "一身無死所，況爲妻兒謀。", "之美愛物者，凄然涕霑裘。", "一夫有不獲，伊尹爲深羞。", "何當富斯民，比屋囷倉稠。", "惜哉祿秩卑，此志終宜酬。"]}