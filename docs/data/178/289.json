{"author": "司馬光", "period": "宋", "type": "诗", "title": "苦寒行", "paragraphs": ["窮冬北上太行嶺，霰雪糺結風崢嶸。", "熊潛豹伏飛鳥絕，一逕僅可通人行。", "僮饑馬羸石磴滑，戰慄流汗皆成冰。", "妻愁兒號強相逐，萬險歷盡方到并。", "并州從來號惨烈，今日乃信非虛名。", "陰煙苦霧朝不散，旭日不復能精明。", "跨鞍纜轡趨上府，髪拳鬚磔指欲零。", "炭爐炙硯湯涉筆，重複畫字終難成。", "誰言醇醪能獨立，壺腹迸裂無由傾。", "石脂装火近不熱，蓬勃氣入頭顱腥。", "仰慚鴻鴈得自適，隨陽南去何溟溟。", "又慚鳦鳥識時節，巖穴足以潛微形。", "我來蓋欲報恩分，契闊非狥利與榮。", "古人有爲知已死，只恐凍骨埋邊庭。", "中朝故人豈念我，重裘厚履飄華纓。", "傳聞此北更寒極，不知彼民何以生。"]}