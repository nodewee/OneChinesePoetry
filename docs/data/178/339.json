{"author": "司馬光", "period": "宋", "type": "诗", "title": "早春戲作呈范景仁", "paragraphs": ["閏餘春意早，卉木先有思。", "嚶嚶羣鳥翔，東西各求類。", "伊予忝諌垣，動息抱憂悸。", "衮職曠不補，言責真可畏。", "況復禁過從，陋巷若囚繫。", "茅茨庇風雨，偏隘無餘地。", "時於壞垣隙，歷歷生新薺。", "君侯乃比鄰，跬步難自致。", "常思去歲初，西軒學歌吹。", "座客皆故人，歡笑無拘忌。", "平生不喜酒，是日成爛醉。", "豈言長揖歸，良會難再值。", "東風忽復來，時華一何駛。", "叢竹固無恙，夭桃作花異。", "朝廷正清明，詎肯容竊位。", "何當遂廢放，歡飲還自恣。"]}