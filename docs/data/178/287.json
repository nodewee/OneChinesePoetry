{"author": "司馬光", "period": "宋", "type": "诗", "title": "和吳冲卿崇文宿直睹壁上題名見寄并寄邵不疑", "paragraphs": ["白袍昔紛紛，相與會東堂。", "帝梧碧蕭瑟，翔集皆鸞凰。", "伊予素空疏，濫吹翰墨場。", "不爲羣儁遺，出處聯簪裳。", "爾來凡六閏，轉轂飛炎凉。", "同歌太學下，共醉金馬旁。", "脩竹壓窗寒，夭桃倚戶芳。", "金盤剖盧橘，玉壺分蔗漿。", "驚呼局上急，嘲笑杯間狂。", "神情一契會，形迹兩俱忘。", "歡餘嘆薄宦，離合何能常。", "濡毫紀歲時，揮霍素壁光。", "去秋隨相車，沿牒來東方。", "城中未徧辭，不疑逐南荒。", "奔波走郊外，取别何蒼黄。", "舉觴未及盡，亟歸還束裝。", "行行到官下，日積簿領忙。", "文書擁筆端，胥史森如牆。", "況當三伏深，霑汗尤淋浪。", "細蠅繞眉睫，驅赫不可攘。", "涔涔頭目昏，始覺冠带妨。", "誠知才智微，吏治非所長。", "懼貽知已羞，敢不益自強。", "因思甌閩遠，南走侵溟漲。", "炎蒸異中縣，從古無雪霜。", "終朝坐茅屋，鹽茗征行商。", "讙譁費口舌，解囊收毫芒。", "不疑性高介，此困安可當。", "山川幾千里，問訊誰能將。", "冲卿居京邑，青雲正騰驤。", "寓直紫臺上，風露澄東廂。", "清夜不成寐，緩步聊彷徨。", "拂此壁上塵，遠懷同舍郎。", "英辭欻感發，高義紛激昂。", "泠泠宮殿虛，諷咏何琅琅。", "手書成兩通，貯之古錦囊。", "一往泉山南，一致汶水陽。", "堅重金璧體，光寒矛劍鋩。", "迺知賢雋心，淺俗未易量。", "何嘗用榮枯，遽爾分否臧。", "居然激衰薄，更使清風揚。"]}