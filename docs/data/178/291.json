{"author": "司馬光", "period": "宋", "type": "诗", "title": "謝胡文學惠水牛圖二卷", "paragraphs": ["牛生天地間，益物用最大。", "其功配坤元，彖爻參衆卦。", "血毛類上帝，肸蠁景福介。", "宗廟及賓客，百禮無不在。", "引耒刺中田，粒食烝民賴。", "服箱走四方，竭力任重載。", "昔聞戴叟筆，圖寫窮纖芥。", "胡君繼其妙，差肩立異代。", "公卿仰名聲，一觀不可匄。", "如何散賤者，遽有雙圖賚。", "所嗟性顓愚，雅不曉佳畫。", "有如歌九韶，鐘鼓樂聾瞶。", "得之乃虛器，無異居大蔡。", "神物恐化去，立召風雨怪。", "雙圖雖卷還，重貺敢不拜。"]}