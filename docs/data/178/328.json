{"author": "司馬光", "period": "宋", "type": "诗", "title": "和吳冲卿三哀詩", "paragraphs": ["天生千萬人，中有一雋傑。", "奈何喪三賢，前後纔朞月。", "鄰幾任天資，浮飾恥澡刷。", "朝市等山林，衣冠同布褐。", "外無涇渭分，內有淄澠别。", "逢時敢危言，慷慨誰能奪。", "聖俞詩七千，歷歷盡精絕。", "初無追琢勤，氣質禀清潔。", "負兹驚世才，未嘗自標掲。", "鞠躬隨衆後，側足畏蹉跌。", "欽聖渥洼駒，初生已汗血。", "雖有絕塵蹤，不失和鸞節。", "宜爲清廟噐，儼雅應鐘律。", "衆論仍共然，非從友朋出。", "羣才方大來，軮軋扶帝室。", "誰云指顧間，聯翩化異物。", "弔縗哭未已，病枕氣已竭。", "同爲地下遊，攜手不相失。", "紳紱頓蕭條，相逢但嗟咄。", "誦君三哀詩，終篇涕如雪。", "眉目尚昭晣，笑言猶彷彿。", "肅然來悲風，四望氣蕭瑟。"]}