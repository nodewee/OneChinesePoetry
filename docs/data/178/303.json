{"author": "司馬光", "period": "宋", "type": "诗", "title": "和君倚藤牀十二韻", "paragraphs": ["嗟予仕京府，謀祿非謀身。", "豈徒勞百骸，消鑠侵天真。", "所畏曠官誅，敢辭從事勤。", "朝訊獄中囚，暮省案前文。", "雖有八尺牀，初無偃息痕。", "比歸蹔解带，日没軒窗昏。", "援枕未及就，撲面愁飛蚊。", "未能習律令，何暇闚皇墳。", "夫君天才秀，明潁排糾紛。", "右曹況清簡，剸裂奚足云。", "未遇且堅卧，逢時將致君。", "行當起經濟，膏沐醒吾人。"]}