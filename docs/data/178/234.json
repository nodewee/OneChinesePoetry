{"author": "司馬光", "period": "宋", "type": "诗", "title": "送冷金牋與興宗", "paragraphs": ["蜀山瘦碧玉，蜀土膏黄金。", "寒谿漱其間，演漾清且深。", "工人剪穉麻，擣之白石砧。", "就溪漚爲紙，瑩若裁璆琳。", "風日常清和，小無塵滓侵。", "時逐賈舟來，萬里巴江潯。", "王城壓汴流，英俊萃如林。", "雄文溢箱篋，爭買傾奇琛。", "夫君乃冠冕，辭氣高千尋。", "十載爲舉首，於今猶陸沉。", "嗟我蓄此紙，才藻不足任。", "願以寫君詩，益爲人所欽。", "縞带豈多物，足明同好心。", "黄鐘聲如雷，豈病無知音。", "請以此爲質，佗年神所臨。", "華軒策駟馬，慎勿忘遺簪。"]}