{"author": "司馬光", "period": "宋", "type": "诗", "title": "興宗南園草盛不翦僕過而愛之爲詩以贈", "paragraphs": ["君家在何許，遠與南城鄰。", "車馬不甚繁，門前無俗塵。", "有園廢鉏治，繞舍皆荆榛。", "入夏益滋蔓，鬖鬖高没人。", "豈無舊桃李，蕪雜與之均。", "謂言彼草木，於我奚疏親。", "於間置取舍，豈得完天真。", "不若任其然，同受雨露仁。", "物性且不違，人心何緇磷。", "閉戶不迎客，箕踞無冠巾。", "苟忘軒冕心，何異巢居民。"]}