{"author": "司馬光", "period": "宋", "type": "诗", "title": "答師道對雪見寄", "paragraphs": ["陰風一夕驚，曉雪滿都城。", "氣覆千家白，光連萬象清。", "戀空飛不下，弄態舞相縈。", "歷亂看無定，飄颻轉未成。", "綴垣時缺剝，壓竹乍欹傾。", "細隙過無滯，寒窗拂有聲。", "園林勻結練，觀閣巧彫瓊。", "草木情先喜，乾坤意亦榮。", "營魂頓疏健，病目暫虚明。", "郢曲高誰和，羞將叩缶并。"]}