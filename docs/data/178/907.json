{"author": "司馬光", "period": "宋", "type": "诗", "title": "錢君倚示詩有歸吳之興爲詩三十二韻以贈", "paragraphs": ["吳越爲君土，崤函是我家。", "濯纓從吏事，傾蓋聚京華。", "奕世交朋重，同僚分誼加。", "聲光嘗耳剽，臭味辱肩差。", "選士參縣石，烝髦應椓罝。", "帝畿圍日月，蓬堵積煙霞。", "咨訪傾肝膽，推褒借齒牙。", "後來慚瓦礫，旁倚愧蒹葭。", "談論寥天一，詼諧老柏槎。", "虚舟坦莫逆，璞玉瑩無瑕。", "信美陪遊衍，胡爲起咄嗟。", "勞歌盡鄉思，旅夢各天涯。", "誠厭簪紳累，難堪獄訟譁。", "缿筩朝插蝟，貫索暮如麻。", "霢霂霑朝服，蜩螗沸尹衙。", "宿姦牢窟宅，弊俗費鞭撾。", "鮆鱠思吹絮，羊羮憶卧沙。", "梅林連雨熟，梨味得霜佳。", "秋色城臨水，春風路入花。", "稻肥初斷蟹，桑密不通鴉。", "蹙衂浮盤芡，鈎聯卧壠瓜。", "江蓴半卷葉，石蕨乍舒芽。", "風物隨鄉樂，山川苦道遐。", "若人才有裕，修已德無邪。", "正恐臨髖髀，安能捨鏌鎁。", "怒飛期寖逼，肥遯迹猶賖。", "不比溝中木，微同井底蛙。", "果能真引去，誰復強邀遮。", "旋結蝸牛舍，還乘下澤車。", "閉門常反拒，醉幘任欹斜。", "林野遊如鹿，泥塗蟄似蛇。", "故人時記憶，陽羨致新茶。"]}