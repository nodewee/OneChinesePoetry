{"author": "司馬光", "period": "宋", "type": "诗", "title": "同子駿題和樂亭", "paragraphs": ["春禽弄晴朝，秋蟲吟雨夕。", "風和振蘭芳，露寒滋菊色。", "萬物苟得所，隨時各有適。", "矧伊人最靈，胡爲長慼慼。", "聖人垂大訓，燦爛著方册。", "至樂和無聲，大禮簡無跡。", "心專守中庸，身不蹈邪僻。", "造次常在前，須臾不離側。", "窮通雖百變，何往不自得。", "兹亭聊寓名，和樂在胸臆。"]}