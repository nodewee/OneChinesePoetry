{"author": "司馬光", "period": "宋", "type": "诗", "title": "御溝 觀試騎射", "paragraphs": ["閶闔風正清，觚稜日初媚。", "材雄集便殿，玉座親臨視。", "三河俠少兒，初識天子貴。", "天山汗血騮，蹀躞金鐶轡。", "揚鞭秋雲高，顧盼有餘銳。", "縈回勢可觀，罄控動如志。", "毫釐應心目，審固參身臂。", "鳴絃電雹驚，寸的冰瓦碎。", "龍顔薄笑春，喜色連傍侍。", "旦爲徒步人，暮作彯纓使。", "揚揚出九門，親友生意氣。", "須知天地德，慎勿忘所自。", "黠羌猶旅拒，獫狁方繁熾。", "求爲忠義臣，無負搜羅意。"]}