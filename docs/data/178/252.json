{"author": "司馬光", "period": "宋", "type": "诗", "title": "送巢縣崔尉崔尉", "paragraphs": ["弱歲家淮南，常愛風土美。", "悠然送君行，思逐高秋起。", "巢湖映微寒，照眼正清泚。", "低昂蹙荷芡，明滅縈葭葦。", "銀花鱠肥魚，玉粒炊香米。", "居人自豐樂，不與佗鄉比。", "況得良吏來，倍復蒙嘉祉。", "君爲太學生，氣格已英偉。", "登科如拾遺，舉步歘千里。", "毋嫌位尚微，觀政此爲始。", "尊公久場屋，上國困泥滓。", "豈不重相離，念子勉爲理。", "當令佳譽新，燁燁滿人耳。", "高堂雖在遠，聞之足爲喜。", "何必羞三牲，然後稱甘旨。"]}