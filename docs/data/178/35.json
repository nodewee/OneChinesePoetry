{"author": "曹鄴", "period": "唐", "type": "诗", "title": "奉命齊州推事畢寄本府尚書", "paragraphs": ["越鳥栖不定，孤飛入齊鄉。", "日暮天欲雨，那兼羽翎傷。", "州民言刺史，蠹物甚於蝗。", "受命大執法，草草是行裝。", "僕隸皆分散，單車驛路長。", "四顧無相識，奔馳若投荒。", "重門下長鎖，樹影空過牆。", "驅囚遶廊屋，𧥄𧥄如牛羊。", "獄吏相對語，簿書堆滿牀。", "敲枷打鎖聲，終日在目旁。", "既捨三山侶，來餘五斗糧。", "忍學空城雀，潛身入官倉。", "國中天子令，頭上白日光。", "曲木用處多，不如直爲梁。", "恐孤食恩地，晝夜心不遑。", "仲夏天氣熱，鬢鬚忽成霜。", "社鼠不可灌，城狐不易防。", "偶於擒縱間，盡得見否臧。", "截斷姦吏舌，擘開冤人腸。", "明朝向西望，走馬歸汶陽。"]}