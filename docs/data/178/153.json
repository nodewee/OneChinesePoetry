{"author": "司馬光", "period": "宋", "type": "诗", "title": "宮漏謠", "paragraphs": ["宮漏清高處處聞，六街寂寂夜將分。", "南下河梁緬詰曲，北瞻禁闕鬰繽紛。", "黄金鎖閉斗城斜，白玉樓通上帝家。", "若木未光潛日月，神仙不動積煙霞。", "銅壺銀箭夜何長，杳杳亭亭未遽央。", "複道迴廊接西掖，千門萬戶遙相當。", "宛轉徘徊不能駐，復出宮城透宮樹。", "宮樹烏飛月欲西，燭光一道照沙堤。", "龍騎聯翩排閶闔，鳯帷岑寂對狻猊。", "廣庭肅肅延冠带，劍佩峥嶸百神會。", "施政發令四海春，廟堂垂衣天宇泰。"]}