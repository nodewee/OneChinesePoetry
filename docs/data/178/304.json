{"author": "司馬光", "period": "宋", "type": "诗", "title": "旬慮十七韻呈同舍", "paragraphs": ["府官無旬休，慮問廼遊息。", "詔書禁從詣，還舍始朝食。", "緩带對藜羮，下筯免促迫。", "門前吏卒散，却掃謝來客。", "北軒有藤牀，今晨始拂拭。", "蓬髪亂宜梳，霜髭閑可摘。", "開囊曬藥物，發笥出書册。", "菊畦親灌浸，茶器自涓滌。", "於時孟秋末，天晴色紺碧。", "林葉雖未零，風聲已淅瀝。", "神明還九藏，清氣襲百脉。", "征夫解甲胄，疲馬脫羈靮。", "蜚鳥開樊籠，跳魚出鼎鬲。", "形骸盡我有，不復爲物役。", "雖非久安逸，幸得少頃適。", "訟庭止敲扑，咫尺異喧寂。", "明朝不能然，顧盼愁月夕。"]}