{"author": "司馬光", "period": "宋", "type": "诗", "title": "送薯預苗與興宗", "paragraphs": ["客從魏都來，貽我山藷實。", "散之膏土間，春苗比如櫛。", "吾家庭戶狹，樹藝苦其密。", "危根遞扶戴，怒牙猶拂欝。", "興言念伊人，好嗜與我一。", "家蓄桐君書，喜觀氾氏述。", "雖爲簪带拘，雅尚林樊逸。", "分獻取其誠，豈容羞薄物。", "況聞知藥者，餌此等苓朮。", "願益君子年，康直體無疾。", "散誕得寛壤，繁大宜無日。", "蕭梢新蔓抽，苯蒓故叢失。", "入冬霜霰嚴，葉落掊可出。", "伸如猿臂長，拳若熊膰腯。", "拾木爨銅鼎，相期聚書室。", "誰得與其徒，谿茶與山栗。"]}