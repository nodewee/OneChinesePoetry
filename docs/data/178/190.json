{"author": "司馬光", "period": "宋", "type": "诗", "title": "天馬歌", "paragraphs": ["大宛汗血古共知，青海龍種骨更奇。", "網絲舊畫昔嘗見，不意人間今見之。", "銀鞍玉鐙黄金轡，廣路長鳴增意氣。", "富平公子韓王孫，求買傾家不知貴。", "芙蓉高闕北向開，金印紫綬從天來。", "路人回首無所見，流風瞥過驚浮埃。", "如何棄置歸皁棧，踠足垂頭困羈絆。", "精神慘澹筋骨羸，舉目雙睛猶璀璨。", "伏波馬式今已無，子阿肉腐骨久枯。", "舉世無人相騏驥，憔悴不與駑駘殊。", "神兵淬礪精芒在，寶鑑遊塵肯終晦。", "君今鬋剔被鳴鸞，尚能騰踏崑崙外。"]}