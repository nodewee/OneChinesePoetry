{"author": "司馬光", "period": "宋", "type": "诗", "title": "和梅聖俞詠昌言五物 白鶻圖", "paragraphs": ["白鶻日邊來，一息萬里遙。", "横飛碧海晴，六翮寒蕭蕭。", "輕如朔雪花，迥與長風飄。", "傾身疊紺爪，吟嘯何嘵哮。", "瞥來疾驚電，欻起先扶搖。", "遂令狐與狸，不敢矜凶妖。", "罻羅不可取，滅影還雲霄。", "世人莫得見，粉繪圖輕綃。", "凛然堂牖間，霜氣生春朝。", "風雨夜如墨，古木無鳴梟。"]}