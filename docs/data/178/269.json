{"author": "司馬光", "period": "宋", "type": "诗", "title": "癭盆", "paragraphs": ["癭盆生以醜自鬻，突兀當軒聳羣目。", "海鼃鬭怒腹幹張，老鮫蟠蟄鱗鬐秃。", "昔時仙客浮孤槎，波痕漬朽成凹窪。", "蜀都買卜置之去，爾來流落嚴遵家。", "誰逄好事得寶蓄，裁供盥濯真可辱。", "況爲飲具承歡娛，未必蟠根勝珠玉。", "不若刳爲太古尊，滿斟明水羞百神。", "凷桴葦籥薦忠信，坐使風俗還深淳。"]}