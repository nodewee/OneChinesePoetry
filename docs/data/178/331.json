{"author": "司馬光", "period": "宋", "type": "诗", "title": "和王介甫烘蝨", "paragraphs": ["天生萬物名品夥，嗟爾爲生至么麽。", "依人自活反食人，性喜覆藏便垢涴。", "晨朝生子暮生孫，不日蕃滋踰萬箇。", "透疏緣隙巧百端，通夕爬搔不能卧。", "我歸彼出疲奔命，備北驚南厭搜邏。", "所擒至少所失多，捨置薫燒無術奈。", "加之炭上猶晏然，相顧未知亡族禍。", "大者洋洋迷所適，奔走未停身已墮。", "細者懦怯但深潛，乾死縫中誰復課。", "黑者抱髪亦憂疑，逃入幧頭默相賀。", "腥煙騰起遠襲人，袖擁鼻端時一唾。", "初雖快意終自咎，致爾殲夷非爾過。", "吾家篋笥本自貧，況復爲人苦慵惰。", "體生鱗甲未能浴，衣不離身成脆破。", "朽繒壞絮爲淵藪，如麥如麻寖肥大。", "虛膓不免須侵人，肯學夷齊甘死餓。", "醯酸蜹聚理固然，爾輩披攘我當坐。", "但思努力自潔清，群蝨皆當遠邇播。"]}