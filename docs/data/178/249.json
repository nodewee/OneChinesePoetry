{"author": "司馬光", "period": "宋", "type": "诗", "title": "古詩贈興宗", "paragraphs": ["窮達有常分，得喪難豫言。", "古今浩茫茫，倚伏安可原。", "軒裳彼自榮，舉俗同崩奔。", "錙銖校重輕，冰火殊涼温。", "君子固無愧，立身明本根。", "度矩苟不愆，寵辱徒喧喧。", "有如清濟流，横貫長河渾。", "景公馬千駟，南面雄東藩。", "陶青劉舍徒，位爲丞相尊。", "當時非不顯，磨滅何足論。", "顔回在陋巷，藜藿甘盤飧。", "原憲結弊衣，蓬蒿塞其門。", "當時豈不窮，至今榮名存。", "況君齒方壯，德業素所敦。", "安知搨翅歸，不作凌雲飜。", "要之白首期，壯烈施元元。", "爲君畫善策，灑掃清前軒。", "長舒四五榻，客來輒開樽。", "群愁喜伺人，稍醒必煩冤。", "拒之亦無佗，體中常昏昏。"]}