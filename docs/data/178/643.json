{"author": "司馬光", "period": "宋", "type": "诗", "title": "送導江李主簿君俞", "paragraphs": ["學海無涯富，辭鋒一戰勛。", "聲華掩終賈，賦頌繼淵雲。", "五斗爲邊吏，千倉飽戍軍。", "明恩美尤異，優秩賞能勤。", "黄祖陰懷怒，張湯巧用文。", "折雖因木秀，燒不變蘭薰。", "迹有窮通異，心無得喪分。", "龍蛇寧久蟄，玉石豈俱焚。", "蜀國花饒思，臨邛酒易醺。", "西風時有意，尺紙慰離羣。"]}