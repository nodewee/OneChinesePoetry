{"author": "司馬光", "period": "宋", "type": "诗", "title": "戲下歌", "paragraphs": ["項王初破函關兵，氣壓山河風火明。", "旌旗金鼓四十萬，夜泊鴻門期曉戰。", "關東席卷五諸侯，沛公君臣相視愁。", "幸因項伯謝前過，進謁不敢須臾留。", "椎牛高會召諸將，寶劍泠泠舞席上。", "咸陽灰燼義帝遷，分裂九州如指掌。", "功高意滿思東歸，韓生受誅不復疑。", "區區蜀漢遷謫地，縱使倒戈何足爲。"]}