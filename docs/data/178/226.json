{"author": "司馬光", "period": "宋", "type": "诗", "title": "送伊闕王大夫歌", "paragraphs": ["于嗟古之道邈既遠兮，日陵夷而就衰。", "羣儒角逐異端競進兮，聖塗榛枳幽昧而難知。", "君獨恥從衆人之後兮，軒然高舉遠取而窮追。", "撥去虹蜺汛掃氛濁兮，廓然廼得睹夫朝曦。", "授邑於雒之南兮，始者既學今得而施。", "歸風俗於醇厚兮，又何西門卓魯之足爲。", "消奸化桀折牙杜蘖兮，寂不知其所之。", "何者爲令之德兮，黄童皓首接手而遊嬉。", "菽粟露積牛羊被野兮，百里獨比於太古之時。", "予願解冠棄佩兮，受一廛於伊之野。", "蓑身笠首兮，同邑民以熙熙。"]}