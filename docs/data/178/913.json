{"author": "司馬光", "period": "宋", "type": "诗", "title": "送祖澤之守陜", "paragraphs": ["聲教空巖穴，夫君集帝庭。", "辭華動丹扆，光價塞青冥。", "俊德爭推轂，榮塗易建瓴。", "陸離寒水玉，磊落曙天星。", "得喪誰先識，艱虞困屢經。", "蹉跎渥洼足，漂泊鳳凰翎。", "粉署疏恩紀，甘棠寄典刑。", "仁風思布濩，疲俗待綏寧。", "賤子良多愧，餘光每乞靈。", "題名聯士版，占籍備民丁。", "種種顛毛白，蕭蕭壟栢青。", "陌頭瞻皁蓋，獨立涕飄零。"]}