{"author": "司馬光", "period": "宋", "type": "诗", "title": "喜景仁直秘閣", "paragraphs": ["延閣屹中天，積書雲漢連。", "神宗重其選，國士此爲偏。", "夫子岷嶓秀，聲名俊造先。", "清標峻不極，勝氣駛無前。", "待價猶懷璧，臨岐肯著鞭。", "介推不求顯，張季久方遷。", "玉檻鉤陳上，丹梯北斗邊。", "帝容瞻日角，宸翰照星躔。", "職秩曾無貴，光華在得賢。", "公卿殊未晚，尚少買臣年。"]}