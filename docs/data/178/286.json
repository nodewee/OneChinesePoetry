{"author": "司馬光", "period": "宋", "type": "诗", "title": "晚食菊羮", "paragraphs": ["朝來趨府庭，飲啄厭腥羶。", "況臨敲扑喧，憒憒成中煩。", "歸來禠冠带，杖屨行東園。", "菊畦濯新雨，綠秀何其繁。", "平時苦目痾，滋味性所便。", "采擷授廚人，烹瀹調甘酸。", "母令薑桂多，失彼真味完。", "貯之鄱陽甌，薦以白木盤。", "餔啜有餘味，芬馥逾秋蘭。", "神明頓颯爽，毛髮皆蕭然。", "迺知愜口腹，不必矜肥鮮。", "嘗聞南陽山，有菊環清泉。", "居人飲其流，孫息皆華顛。", "嗟予素荒浪，強爲簪緌牽。", "何當葺弊廬，脫略區中緣。", "南陽匄嘉種，蒔彼數畝田。", "抱甕親灌溉，爛漫供晨餐。", "浩然養恬漠，庶足延頽年。"]}