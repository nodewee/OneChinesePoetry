{"author": "司馬光", "period": "宋", "type": "诗", "title": "和梅聖俞詠昌言五物 括蒼石屏", "paragraphs": ["主人小石屏，得之括蒼山。", "括蒼道里遠，致此良亦難。", "層崕萬仞餘，騰出浮雲端。", "吳兒采石時，蘿蔓愁攀緣。", "石文狀松雪，毫髪皆天然。", "置之坐席旁，清風常在顔。", "願君善藏蓄，永日供餘閑。", "慎勿示要人，坐致求者繁。", "將使括蒼民，吁嗟山谷間。"]}