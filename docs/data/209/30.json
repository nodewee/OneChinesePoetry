{"author": "傅察", "period": "宋", "type": "诗", "title": "大暑同蔣明亞叟熙載夜登清微亭", "paragraphs": ["土潤伏新金，陽歊困亭午。", "曦御駐征驂，朱光徹厚土。", "鳥雀噪階除，蛙蚓鳴草莽。", "簿領抗塵容，茅簷庇環堵。", "蜂蠆亂繩床，蚊蟁隱雷鼓。", "椶拂徒爾爲，青蠅敢予侮。", "避喧空百慮，對食但三吐。", "舉箑未搖風，揮汗已成雨。", "那能整冠巾，誰復對賓主。", "豈惟眩生花，坐覺氣如縷。", "南方有高樓，兀然蔽華宇。", "摳衣倦躋攀，策杖愁傴僂。", "俄頃叩雲端，飄蕭開洞府。", "新凉颯爾来，舊暑脱然愈。", "清池涌波瀾，疏星穿牖戶。", "夜氣襲冰霜，月明粲珪組。", "烏鵲倦還飛，遊魚清可数。", "珍菓走金盤，清談揮玉麈。", "群籟正囂囂，幽夢方栩栩。", "何當食瓊漿，一夕生毛羽。"]}