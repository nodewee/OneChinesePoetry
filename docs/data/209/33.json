{"author": "傅察", "period": "宋", "type": "诗", "title": "送承祖赴定州幕府", "paragraphs": ["中山控北陲，強弩號百萬。", "單于銜國恩，方且事逃遁。", "謀帥得真儒，不煩一戟頓。", "風流本江左，亹亹有餘論。", "幕府極妙選，参謀不容遜。", "藉甚丞相孫，凌雲氣豪健。", "所懷社稷計，嘗願竊有獻。", "蹭蹬三十年，羈旅頗自困。", "因人作遠遊，實亦乖素願。", "談笑青油幕，聊復可排悶。", "嗟余謬從學，塵根苦遲鈍。", "一官聯事久，矜式每自勸。", "但覺有不如，未見有進寸。", "公亦不吾厭，叩撃愧煩溷。", "念當爲遠别，悵然亦多恨。", "時方苦炎蒸，行矣期強飯。"]}