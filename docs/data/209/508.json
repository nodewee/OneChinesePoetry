{"author": "釋元肇", "period": "宋", "type": "诗", "title": "和寧川王大卿寄游天台韻", "paragraphs": ["我觀人生天地間，古今吁嗟行路難。", "躋攀尺寸不可上，太行蜀道凋朱顔。", "天台勝絕神僊錄，遐方企仰傾心讀。", "跬步之間未暇登，多緣重耳而輕目。", "胸量汪汪滄海窄，筆端舊有回天力。", "莫年閑伴赤松游，興來不負東山屐。", "華頂萬八千丈高，衡南泰北齊堪招。", "凌風矯首欲飛舉，收拾萬象窮秋毫。", "方廣雲中忽披覿，半千聖者皆相識。", "妙法轟轟兩澗宣，危磴蜒蜒一潭碧。", "安得妙手李伯時，貌取牛背劉凝之。", "猗歟樗散巖壑底，與世聿兀略不覊。", "愛山只愁山可移，獨許明月清風知。", "興公按圖曾作賦，拂庵未到先題詩。"]}