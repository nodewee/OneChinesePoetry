{"author": "釋廣聞", "period": "宋", "type": "诗", "title": "偈頌一百四十二首  其九八", "paragraphs": ["吾佛廣大華藏海，法隨法行隨建立。", "此寶華王獅子座，上有寶蓋從天垂。", "古來寶積長者子，手持此蓋同供佛。", "佛以智慧威神力，一一寶蓋合爲一。", "南山去天尺五近，王城不異毗耶城。", "彼時心即此時心，以此莊嚴作佛事。", "綵幢寶旛雜金碧，間見層出生光輝。", "猶如微風吹萎花，而復更雨新好者。", "仰觀三千大千界，於此蓋中悉充徧。", "一一世界既亦爾，線蹊針孔無不然。", "豈止一佛與二佛，盡十方佛現其中。", "廣長舌相熾然說，萬法一法靡不周。", "皇上心與佛心通，皇上壽與南山齊。", "無負此恩與此蓋，臣心有如此山爾。"]}