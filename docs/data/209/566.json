{"author": "徐鹿卿", "period": "宋", "type": "诗", "title": "出灘賦灘石", "paragraphs": ["嵯峨聶都山，豫水茲發原。", "始者才濫觴，其流細涓涓。", "東行介南埜，章水西入焉。", "又東漸雄張，有州故名虔。", "貢水遠來赴，融合爲贛川。", "當其初合時，泓渟匪爲淵。", "中通尺五流，玉虹卧蜿蜒。", "群山來左右，萬石梗後前。", "初疑牧群羊，忽訝墮飛鳶。", "伏犀狀魁桀，浮鴈影接聯。", "阿河陣敢死，赴浴池連錢。", "下者宛蹲踞，上者將騰騫。", "或矯首欲鬭，或宛留安眠。", "或退然深伏，露尖大如掌。", "或竦然特起，儼立高齊肩。", "或兩兩爲偶，或伍伍相連。", "此有一席平，彼有萬竅穿。", "齒齒漱寒冽，眼眼開青圓。", "形模互馳騁，氣勢相吐吞。", "平坦十數丈，變怪紛百千。", "顧盼不暇給，算數疇能殫。", "天公轟震霆，力士推雷門。", "上下相舂撞，對語不得聞。", "衆灘角巇嶮，四灘獨稱專。", "其一曰天柱，豎立如登天。", "幽深下無際，渦盤矗迴旋。", "其下爲舞索，風索飛翩翩。", "絕流迤而東，蛇蚓相縈牽。", "大了與惶恐，殆見伯仲間。", "輕駃疾於箭，號怒沸若煎。", "下此得安流，衽席過舟船。", "我生苦萍梗，薄宦遊梅關。", "三載兩經過，每過心爲寒。", "酹酒問長江，胚胎始何年。", "胡不事夷易，而樂從嶮難。", "江神信靈異，恍惚若有言。", "吾來卜居此，肇自開混元。", "清兮伏塵滓，介如抱剛堅。", "一片朝宗心，萬折無變遷。", "所樂在兼濟，未始間愚賢。", "征人閙憧憧，鷁首浮翩翩。", "吾力所能任，登岸常相先。", "雖然有觸齧，自取非吾愆。", "清獻昔疏剔，不露斧鑿痕。", "至今虎城下，滾滾流遺恩。", "坡仙逐海南，爲世所棄捐。", "風帆一葉身，詩句萬口傳。", "灘石本非嶮，人自以嶮看。", "委蛇曲折間，道徑自平平。", "子行但由中，坎窞居其邊。", "子舟要適平，輕重防其偏。", "乘流亦良便，避礙須達權。", "五湖瑩如鏡，瞬息風濤掀。", "嬉笑或藏怒，至愛存笞鞭。", "灘石信非嶮，嶮處却萬全。", "我聞說是義，心思俱豁然。", "一笑過灘去，落照銜山前。"]}