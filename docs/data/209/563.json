{"author": "徐鹿卿", "period": "宋", "type": "诗", "title": "次瀛父詩", "paragraphs": ["青山闖門戶，綠竹窺簷楹。", "巋然一亭石，境界涵幽清。", "季候昔經始，扁以橫浦名。", "亭前兩泓泉，吞吐寒蟾明。", "方員中規矩，曲水相紆縈。", "汲溉當瓶盎，觀覽駢簪纓。", "黄君靜者徒，磊落千人英。", "朅來梅花邊，一見眼爲青。", "官居廉泉上，復此逢清冷。", "詩豪瀉銀漢，興逸凌紫京。", "回首聲潺潺，恍如醉翁亭。"]}