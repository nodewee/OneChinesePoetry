{"author": "傅察", "period": "宋", "type": "诗", "title": "次韻廉夫登清微亭二首  其二", "paragraphs": ["大火氣方熾，新金伏未興。", "茅屋苦卑陋，藴毒空自憎。", "流汗常被體，滌煩屢飲冰。", "那堪青蠅輩，鼓趐作威稜。", "薰風爍炎日，沸鼎助薪蒸。", "每思謀爽塏，地隘舊無稱。", "高亭枕城隈，粉堞勢騰凌。", "清水繞其足，茂林瞰田塍。", "此間有異趣，躋攀弗能勝。", "佳招適我願，坐覺神魂澄。", "何當卜鄰舍，與子朝夕升。", "飄然忘世累，長嘯效孫登。"]}