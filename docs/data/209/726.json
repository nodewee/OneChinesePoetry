{"author": "徐鹿卿", "period": "宋", "type": "诗", "title": "春補揭榜史君爲詩以農諭學次韻爲謝", "paragraphs": ["東郊前日勸農民，泮宮今日勸諸生。", "勸農直欲使家給，勸士詎止隆鼎烹。", "新詩隨寓有規益，筆勢滾滾今長庚。", "芹藻生春鵠袍肅，聽說筆耕同鐵耕。", "情田鋤治付編簡，儒藻溉灌須陶泓。", "善根深培恐未固，惡念痛絕猶潛萌。", "因農諭學良切至，一理通貫昭然明。", "下民蚩蚩每難悟，不勸安得千倉盈。", "讀書爲士豈待勸，勸且弗勉真眩名。", "本然之天我固有，踐履須蹋實地行。", "要知爲仁在乎熟，本無內外無將迎。", "歲猶有歉道常富，士實爲重農爲輕。", "賢侯之文菽粟味，雖出遊戲皆真情。", "居窮勿但作魚蠹，官達還戒專蠅營。", "信能行此乃有獲，不負魯泮鳴鸞聲。"]}