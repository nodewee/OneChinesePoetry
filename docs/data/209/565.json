{"author": "徐鹿卿", "period": "宋", "type": "诗", "title": "府判再示楹字韻詩再和之", "paragraphs": ["別駕寶橫道，冷官槁代楹。", "誰令塵土姿，近映冰壺清。", "君家閩山陽，泉以蒙著名。", "平生養正功，烱烱心地明。", "我家古泉溪，四顧巖巒縈。", "日迂長者轍，來往紛振纓。", "湛泉偶趨風，嗽液咀流英。", "古榕憩陰陰，綠竹哦青青。", "泉鳴似喚客，盈耳清音泠。", "歡謠動海隅，溫詔來宸京。", "只今遊覽地，回首真郵亭。"]}