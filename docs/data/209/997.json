{"author": "釋廣聞", "period": "宋", "type": "诗", "title": "偈頌一百四十二首  其一二七", "paragraphs": ["吾佛舒廣長舌相，不即此座亦不離。", "爾時寶積諸長者，持七寶蓋而獻佛。", "如菴道人道機熟，今亦即色以明心。", "攢花簇錦出新好，而以組綉作佛事。", "一一針孔一世界，一一花葉一如來。", "森羅萬象影重重，莫不一法之所印。", "此座非高亦非廣，此被非闊亦非狹。", "舒即大千悉彌滿，收入微塵不迫窄。", "譬如隨色摩尼珠，是被光明亦如是。", "晝夜常轉如是輪，須彌燈王爲作證。"]}