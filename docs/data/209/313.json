{"author": "釋元肇", "period": "宋", "type": "诗", "title": "二蟲詩", "paragraphs": ["蛛螫包禍心，滿腹皆素絲。", "補綴曾無功，貪傷不知疲。", "誰云禁網密，施設近茅茨。", "旦暮待游蚋，所得亦已卑。", "蝎虎誇捷巧，緣壁行跂跂。", "蛜蝛青蠅輩，苦遭暗中窺。", "失身在蛛網，竟日秋簷垂。", "蛛猶懼蝎紿，睥睨不敢爲。", "蛛網既已裂，蝎命不亦危。", "嗟哉復嗟哉，誠大黠小癡。", "紛紛事爭奪，復何異於斯。", "我閔爲解粘，蝎去何所知。", "但令嬉飽日，莫忘倒縣時。", "感彼兩物情，成此一篇詩。"]}