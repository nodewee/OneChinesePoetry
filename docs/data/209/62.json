{"author": "傅察", "period": "宋", "type": "诗", "title": "送傅倅", "paragraphs": ["洺之水兮，其流舒舒。", "公之来兮，朱服熊車。", "士元展驥，仲舉題輿。", "公之来兮，民斯樂胥。", "洺之水兮，其流洋洋。", "公之化兮，春雨秋陽。", "袴襦頌洽，禾黍歲穣。", "公之化兮，民斯悦康。", "洺之水兮，其流瀰瀰。", "公之去兮，旌旂旖旎。", "父老攀轅，縉紳方軌。", "公之去兮，瞻望徙倚。", "洺之水兮，其流洩洩。", "公之德兮，此邦所愒。", "吏遵其畫，人懷其惠。", "公之德兮，久而勿替。", "洺之水兮，其流活活。", "公之名兮，兹其彌達。", "翔於朝宁，騫於省闥。", "公之名兮，莫我敢遏。"]}