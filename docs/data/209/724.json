{"author": "徐鹿卿", "period": "宋", "type": "诗", "title": "溪泉命客", "paragraphs": ["湛泉泉水鏡樣明，清溪溪水玉似清。", "是中風物俱可人，一塵不到世累輕。", "詩家者流修水裔，筆頭春工不擇地。", "川君水靈聖得知，爭遣酒兵互招致。", "泉聲似喜嘉客到，㶁㶁琴鳴徐弄操。", "兩榕傴僂巧逢迎，萬竹敲鏗當呵導。", "清溪忽走間使來，言傳號渙驅風雷。", "鼻祖校文遊覽舊，對壘者誰人姓柳。", "百年遺事儻可徵，今夕尋盟一盃酒。", "客聞斯言但唯唯，熊掌固奇魚亦美。", "賞心樂事古難并，到此如何决行止。", "憑欄會意夢非夢，止者靜兮流者動。", "嗟嗟此水真吾師，去流皆可隨所之。", "揮手謝泉歸路晚，風雨瀟瀟溪上館。", "明朝收拾入新詩，兩處溪泉皆意滿。"]}