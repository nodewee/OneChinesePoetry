{"author": "釋元肇", "period": "宋", "type": "诗", "title": "擬寒山吳下菴居", "paragraphs": ["一昨離天台，事事皆不會。", "西風信杖藜，吹落齊關外。", "主人新卜築，林塘倏蒼薈。", "埤堄隠周遭，市聲隔繁碎。", "出門與入門，朝昏隨向背。", "浮圖一兩尖，雲際忽相對。", "鴈陣拽如繩，鴉喚斜陽隊。", "有僧來扣門，路跨田翁耒。", "人應笑我疎，我笑人多昧。", "古今佳遯情，可在此菴內。"]}