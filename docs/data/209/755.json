{"author": "戴昺", "period": "宋", "type": "诗", "title": "逐瘧鬼", "paragraphs": ["咄哉瘧鬼何冥愚，沉魄猶滯江流居。", "孰云胄出高陽氏，而乃不肖如此歟。", "爲妖常闖秋令動，作威又竊炎官餘。", "今年恣睢逞暴虐，十戶九室聞嗟吁。", "人生一歲一寒暑，自有大瘧纏其軀。", "翻手爲凉覆手暖，笑爾禍福纔須臾。", "癡兒騃女或汝怖，那能嚇我烈丈夫。", "汝不記少陵詩句有神語，子璋髑髏血模糊。", "昌黎遣逐更多術，灌毒炷艾揮靈符。", "今來古往共憎疾，奈何長惡終不渝。", "胡不學鮫人細織冰綃製雲裾，胡不從湘君緩移桂櫂搴芙蕖。", "乃甘卑渫賈衆怨，厭禳唾駡無時無。", "爾來經旬瞰吾室，再三謝遣猶踟躕。", "吾詩吾酒既不廢，汝窮汝技將何如。", "大江秋色正瀟灑，明月皎皎風疎疎。", "便須悟悔速歸去，嘯儔呼侶相嬉娛。", "夜闌吟徹欲就睡，燈花照眼團如珠。", "夢回病思砉然散，颯颯風籟生庭梧。"]}