{"author": "傅察", "period": "宋", "type": "诗", "title": "次韻祝廉夫登南樓", "paragraphs": ["膏雨潤四野，草木蘇中乾。", "駕言共臨眺，凌雲陟層盤。", "華宇蔭曦日，溽暑随風闌。", "清談無俗好，茶果有餘歡。", "撥置簿領煩，憇此簟席安。", "悠然得佳趣，可以寄簪冠。", "耳目去局促，心體自廣胖。", "何如斂手版，觸熱事上官。", "晚来纖靄霽，矯首欣遐觀。", "一鳥沒天外，千林杳雲端。", "西山有爽氣，淺綠浮巑岏。", "翻疑圖畫裏，未覺雲夢寬。", "蕭蕭林間蟬，已如咽暮寒。", "直恐霜露至，歸歟可忘餐。"]}