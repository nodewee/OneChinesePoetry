{"author": "徐鹿卿", "period": "宋", "type": "诗", "title": "林判府和前韻見示且約暇日論茗次韻爲謝", "paragraphs": ["昔我觀西湖，碧瓦蔭丹楹。", "冷泉一泓玉，占斷錢塘清。", "南來泝西江，灘以十八名。", "出石訪廉泉，醉眼增雙明。", "平生山水性，不着塵俗縈。", "佳處輒留憩，竟日陪衿纓。", "薄宦落橫浦，師友皆豪英。", "尋勝得湛泉，古甃莓苔青。", "上有石崖峻，下有沙水冷。", "近可俯貢川，遠可企吳京。", "爲公飲春茶，日日來新亭。"]}