{"author": "傅察", "period": "宋", "type": "诗", "title": "次晁之道韻", "paragraphs": ["翰林詩百篇，發興自斗酒。", "同遊八仙中，七者顔已厚。", "邇来数百年，斯人那復有。", "風流城東晁，四海蔚稱首。", "之子乃其豪，異代得密友。", "滿腹貯詩書，妙意寓醪酎。", "政使譽日新，位卑未爲醜。", "亭亭澗底松，不如園中柳。", "芝菌冠衆芳，其出木枯朽。", "叫閽問大鈞，得致君側否。"]}