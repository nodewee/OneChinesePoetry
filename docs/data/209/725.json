{"author": "徐鹿卿", "period": "宋", "type": "诗", "title": "獨坐", "paragraphs": ["長江釀碧山滴藍，書堂枕北戶啟南。", "無人與言略爲二，邀月對影聊成三。", "澄清萬慮了無攄，魚獵百氏幾如貪。", "觀蘭玩石亦何好，平生嗜好有所耽。", "沉烟紛郁醒宿醉，松風清越供幽談。", "反觀靜照默有契，森然衆理俱包涵。", "覊窮紛紛歎荼苦，真味往往如飴甘。", "客來問訊主人處，春風軒下榻睡酣。"]}