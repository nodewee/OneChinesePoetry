{"author": "戴昺", "period": "宋", "type": "诗", "title": "次黄叔粲茶隠倡酬之什", "paragraphs": ["美人隠於茶，性與茶不異。", "苦澀知餘甘，淡薄見真嗜。", "肯隨世俱昏，寧墮衆所棄。", "靈雨滋山腴，迅雷起龍睡。", "野草未敢花，春芽早呈瑞。", "鬭水須占一，焙火不落二。", "趣深同誰參，雋永時自試。", "葱薑勿容溷，瓜蘆定非類。", "標名寓玄思，微吟寫清致。", "成我君子交，從彼俗客恚。", "嚼芳憩泉石，包貢免郵置。", "遼遼玉川翁，千載共風味。"]}