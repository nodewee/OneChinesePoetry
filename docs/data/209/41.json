{"author": "傅察", "period": "宋", "type": "诗", "title": "芝堂", "paragraphs": ["弘度負土忘晨夕，空腸未忍進一溢。", "伯會隆冬不衣帛，野火燎原天雨澤。", "當時廬側産靈芝，盛事至今光史册。", "王家兄弟皆英豪，藉藉聲華若連璧。", "高文奥學乃餘事，一門躬行如萬石。", "孝思他日徹蒼旻，血淚垂頥灑枯柏。", "誰云草木但有生，始信幽明本無隔。", "煌煌三秀發坤祥，小大高低紫與白。", "搢紳駭嘆絕前聞，老稚提攜溢阡陌。", "爭言圖寫獻修門，坐見恩榮来絡繹。", "公獨掩耳更悲啼，吾忍貨名於窀穸。", "豈如採摘付兒童，大勝籯金滿千鎰。", "方今孝治軼唐虞，八行求賢常側席。", "公雖韞匵畏人知，定有新詩振奇蹟。"]}