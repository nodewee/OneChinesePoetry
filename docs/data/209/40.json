{"author": "傅察", "period": "宋", "type": "诗", "title": "送朱熙載改官還鄉", "paragraphs": ["陶唐名臣有朱虎，揖遜夔夷尊文祖。", "後来傑出漢雲孫，折檻當時誰敢侮。", "煌煌聖代見斯人，凛凛遺風振千古。", "乘牛不数魯家俠，衣錦何妨買臣窭。", "十年牢落困膠庠，五斗栖遲尚環堵。", "唯余豪氣自不除，傾蓋向人肝膽吐。", "忽然結束事征鞍，軒軒氣色浮眉宇。", "謂余倚門親久待，况復楓宸拜明主。", "朝廷公卿重薦延，騫騰一鶚生毛羽。", "高義如君世所稀，早據要路思禆補。"]}