{"author": "傅察", "period": "宋", "type": "诗", "title": "題張季良適性齋", "paragraphs": ["揚雄家無甔石儲，閉門作賦擬相如。", "鄴侯插架多異書，牙籖萬卷呑石渠。", "吾友張子斯人徒，嗜好酸鹹與衆殊。", "被褐懷寶老不癯，收拾萬卷以自娱。", "但願生爲蠧書魚，咀嚼英華味道腴。", "揮毫落紙驚群儒，佳處往往凌子。", "網羅秦漢包唐虞，上下千載歸指呼。", "自言此樂世所無，不羡潭潭卿相居。", "方今清廟收璠璵，肯使滄海遺明珠。", "髙名他日播天衢，行看旌帛来庭除。"]}