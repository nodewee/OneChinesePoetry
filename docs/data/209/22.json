{"author": "傅察", "period": "宋", "type": "诗", "title": "用廉夫韻招諸友登清微亭", "paragraphs": ["束带縛吏事，發狂中憤興。", "世情多面朋，噂沓惡背憎。", "緬懷数君子，皎皎瑩壺冰。", "披雲見顔色，洗翠露鋒稜。", "忘形到坦率，髙論破炎蒸。", "藹然嘉譽在，顧我獨無稱。", "文場屡交鏑，師老畏侵凌。", "况復時雨過，綠苗覆千塍。", "便當共臨眺，此興那可勝。", "孤亭枕席佳，下有寒潭澄。", "仰看霞綺散，坐待月華升。", "嘲詠縱歡謔，明朝期再登。"]}