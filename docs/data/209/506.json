{"author": "釋元肇", "period": "宋", "type": "诗", "title": "次水心先生鴈山韻", "paragraphs": ["方壺圓嶠神僊經，遠不可到虛其名。", "東嘉自古山水郡，往往俗駕回山靈。", "了知天地不終惜，鴈蕩殿出集大成。", "輞川無人王宰死，五日十日徒勞形。", "有生莫厭行犖确，四十九折重盤縈。", "珠璣亂撒龍鬭富，樓殿巧著僧爭清。", "巔崖咫尺分陰晴，幽壑噫欠生雷霆。", "新詩彈壓得二妙，厖眉雪頂交懽迎。", "煮茶夜坐發深省，古澗旋汲銅花青。", "老子於此興不淺，落紅千點春無情。"]}