{"author": "戴昺", "period": "宋", "type": "诗", "title": "梳頭自嘆", "paragraphs": ["短髮如冬霜，一朝白一朝。", "又如深秋柳，槁葉迎風凋。", "白者不再黑，白者不復牢。", "羲娥疾馳驥，乾坤虛懸瓢。", "人生寄其間，泛泛波上藻。", "百歲一大夢，倏忽已隔宵。", "胡不適所適，而乃隨滔滔。", "富貴撇眼電，榮華過耳飈。", "木散故得壽，龜靈徒取焦。", "甘拙自安吉，役智滋勞忉。", "所以柴桑人，不肯折此腰。"]}