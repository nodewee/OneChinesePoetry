{"author": "陸蒙老", "period": "宋", "type": "诗", "title": "赴官晉陵別端禪師", "paragraphs": ["枕上浮生過半百，短髪毿毿霜樣白。", "西溪溪上舊家山，歲歲故鄉歸似客。", "船頭漸近古松門，云是吳均讀書宅。", "煙雲半嶺見層樓，崢嶸鼇頂蓬宮窄。", "有人掛衲歸盤陀，稜稜瘦骨真維摩。", "幾年面壁舌不動，忽然拍手演漁歌。", "秋來滿船載明月，直鈎不釣閑黿鼉。", "一雨笠，一煙簑，五湖深處任風波。", "黄梅渡口水流急，救護心誰如老婆。"]}