{"author": "傅察", "period": "宋", "type": "诗", "title": "廉夫有會當歸去来之句復次前韻", "paragraphs": ["少小尚奇偉，長年病莫興。", "折腰仕五斗，詎敢論好憎。", "居然畏罪罟，局如履春冰。", "每懷鷹隼翮，韝上看鋒稜。", "追随縉紳後，糠籺雜肴烝。", "泮宫天下士，藉甚得儒稱。", "巍巍衆峰上，跛足豈易凌。", "朝廷重薦延，拔茅餘空塍。", "公孫富經術，非子誰能勝。", "坐見萬頃波，甖缶汲逾澄。", "沛然下膏澤，蓊若朝雲升。", "勿云歎留滯，青史他年登。"]}