{"author": "徐鹿卿", "period": "宋", "type": "诗", "title": "賀判府生子", "paragraphs": ["西江最上流，南安古名城。", "庾山蔚然秀，章水瀏其清。", "異代得偉人，分此風月平。", "往者程伯溫，關决燁有聲。", "煌煌萬金産，烱烱雙珠明。", "四海名父子，一門佳弟兄。", "造詣極洙泗，叩擊鏗英莖。", "流風已百載，今日復一程。", "提屏東方來，寬令孚群甿。", "名門衍餘慶，蘭玉添新榮。", "山川萃神秀，穹垕儲精英。", "仲律青陽熙，五夜璧月盈。", "天上雙麒麟，剛欲逐隊行。", "抱送者釋氏，協夢兮長庚。", "昔爲程氏子，俱以斯道鳴。", "今爲陳家兒，岐嶷由天成。", "覓公洗兒錢，我不學世情。", "期公愛子深，視厥程先生。", "器質待涵養，門戶須支撐。", "會看三世間，接踵當拒衡。"]}