{"author": "徐鹿卿", "period": "宋", "type": "诗", "title": "明堂慶成詩", "paragraphs": ["聖皇歷服萬斯年，今搆精禋第八番。", "配合二儀嚴太報，侑兼三后有常尊。", "純心實德期先盡，縟典彝儀匪謾繁。", "淳祐本因皇祐制，民心所欲聖心存。", "季秋肇卜中辛吉，旦氣深憂宿靄昏。", "罙月齋居忘肉味，寸丹靡日不天閽。", "閽臨原廟清風穆，既駕鑾輿曉日暾。", "明德馨香非黍稷，真機軒豁露乾坤。", "高空不夜天澄湛，大樂同和景晏溫。", "福祿穰穰綿帝錫，本支奕奕慶文孫。", "誕敷解澤傳鷄赦，環列臣工肅駿奔。", "河海晏清成鉅典，神祇安樂衍璿源。", "無前休美方揚厲，持敬工夫重討論。", "武帝中年惛內慾，明皇晚歲異開元。", "願將英斷充剛健，早正皇儲立本根。", "駿骨廣求來冀馬，烏巢不毀集庭鵷。", "長存鯁亮爲元氣，痛絕陰柔杜倖門。", "肅正紀綱强國勢，細分臂指鎮侯藩。", "微臣何幸逢熈事，奏雅終篇罄瞽言。", "執戟從官今老矣，華封祝壽報君恩。"]}