{"author": "傅察", "period": "宋", "type": "诗", "title": "伯仲時德升用均父韻送德父守葘川邀余同賦", "paragraphs": ["妙齡擢秀如黄童，藉甚詞林振古風。", "瀾翻千載常在口，磊落萬卷獨蟠胸。", "不将龜筮論從逆，獨向詩書有高識。", "琳宫乞得十年閑，可但新詩勝疇昔。", "一麾自詭治東萊，洗眼看公手重拭。", "疲氓按堵身暫休，黠吏垂頭聲不出。", "人言功效真卓爾，歸近高堂渾含喜。", "喜公才氣更難量，致君要著巖廊裏。", "秋雲漠漠向空飛，颯颯凉風生桂枝。", "馬蹄又踏東川去，盤水洋洋可樂饑。", "我今作吏愧無補，夢寐林泉那得歸。", "會袖手版付丞相，卻掃庭闈戲綵衣。", "卜鄰僅許依仁里，與子艱難共生死。", "釣竿伴我訪滄溟，沮洳定無三尺鯉。"]}