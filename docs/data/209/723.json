{"author": "徐鹿卿", "period": "宋", "type": "诗", "title": "中秋對月有懷", "paragraphs": ["前年今日文闈裏，鏖戰紛紛酣萬蟻。", "去年歸去浙江頭，塵滿征衫未曾洗。", "今年又對梅花嶺，日味虀鹽翻故紙。", "乾坤一季兩中秋，兄弟三人各千里。", "伯兄恍作期年別，夏口武昌幾山水。", "季弟秋初辭母去，去日不堪重倒指。", "孔懷一念我既然，伯季念吾亦如此。", "天涯海角渺相望，蓬轉萍浮無定止。", "古言秋月只愁人，人自關心何預此。", "陰晴圓缺歲復歲，離合悲歡固其理。", "何時當有二頃田，歸卧雲山漱清泚。", "烹茶煨栗對秋輝，老穉團欒相爾汝。", "此心烱烱明月知，一醉狂吟聊復爾。", "詩成鄉夢透泉溪，人物山川亦良是。", "殷勤多謝桂花風，忽遣清香喚人起。"]}