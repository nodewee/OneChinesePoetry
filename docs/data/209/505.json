{"author": "釋元肇", "period": "宋", "type": "诗", "title": "題江心寺", "paragraphs": ["晏歲着脚來東甌，始覺坤軸東南浮。", "百川同歸無異味，有如天子朝諸侯。", "何年飛落兩巨石，孤撐骯髒分江流。", "初疑鍊失女媧手，又恐鰲脫任公鈎。", "馮夷海若不敢有，湧出精舍中連洲。", "樓高百尺蜃吐氣，塔聳雙角龍昂頭。", "蒲牢撞撞鼉坎坎，潮聲衮衮風颼颼。", "妙高峯頂德雲住，海門山上焦公留。", "長淮在望鐵甕近，大浪不洗英雄愁。", "孰知隸古百粵地，今爲禮樂衣冠州。", "池塘春草年年綠，謝公勝事遺江樓。", "藍田無纇蟾駕夜，黄金作顆人家秋。", "客帆渺茫拂辰極，漁舠散漫同鳬鷗。", "麗天紅日記初浴，五雲扶上煙氛收。", "孤臣涕泗如此水，恨不從帝崆峒游。"]}