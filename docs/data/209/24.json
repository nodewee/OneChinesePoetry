{"author": "傅察", "period": "宋", "type": "诗", "title": "次韻廉夫登清微亭二首  其一", "paragraphs": ["蝸舍不容膝，煩歊局寢興。", "豈惟倦束带，絺綌猶云憎。", "清微跨城角，窣兀疑凝冰。", "深池暮黯黯，遠岫朝稜稜。", "往歲與申子，賓朋日雲蒸。", "遂令棟宇陋，顧盻流名稱。", "先生今詩伯，氣欲青雲凌。", "鏘然出佳句，椒蘭布畦塍。", "邀我避暑遊，意重愧難勝。", "何當酌沆瀣，神明自清澄。", "嗟彼浮名者，此亭豈易升。", "踟蹰恐後時，攝衣請先登。"]}