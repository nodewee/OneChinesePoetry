{"author": "釋元肇", "period": "宋", "type": "诗", "title": "高鼓院桃村", "paragraphs": ["舉頭見青山，高與天齊平。", "俯首鑑靈泉，派分天池清。", "是中十畝園，爛若紅霞蒸。", "夫差昔不國，舞榭歌臺傾。", "風驚柳腰折，雨集蛙部鳴。", "靄靄墟里煙，紛紛鷄犬聲。", "寂寥千載後，公來暢幽情。", "手種桃千株，草架屋數楹。", "厥壤宜芬芳，昭儉易落成。", "子孫相追隨，日夕生遐征。", "公今雲臺仙，輕强垂百齡。", "支筇歌紫芝，倚松誦黄庭。", "綠陰長蟠實，白蓮闖池生。", "客從何方來，畧不通姓名。", "自云多昔人，食之能飛升。", "更老上所尊，只恐蒲輪徵。", "公乎笑而已，客言曾不聽。", "歸來向人說，洞口雲縱橫。"]}