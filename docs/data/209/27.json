{"author": "傅察", "period": "宋", "type": "诗", "title": "同七兄寄二李", "paragraphs": ["昔我在淇水，二陸皆少年。", "伯也氣軒昻，丹鶴唳青田。", "季方文章士，摛華桃李妍。", "力學乃未已，有如火始然。", "相見一傾蓋，便誦膠漆堅。", "笑語玉麈折，登臨蠟屐穿。", "時時出秀句，洒若沈疴痊。", "爾来踰十歲，自當冠貂蟬。", "胡爲茅屋下，寂寞尚草玄。", "方今明堂構，收拾棟與椽。", "安得刷羽翮，吹噓送上天。", "此志儻不遂，何用空言傳。", "不如李翰林，沉醉自稱仙。", "不如陶彭澤，歸来謝塵緣。", "但解琴中趣，何妨甕傍眠。", "富貴草頭露，名譽空中烟。", "子意竟何如，余心方寂然。", "願求真實語，莫作猾頭禪。"]}