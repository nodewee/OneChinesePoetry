{"author": "傅察", "period": "宋", "type": "诗", "title": "題毛彦謨容膝軒", "paragraphs": ["夫子負異才，端若會稽笴。", "平生懷剛腸，於世少許可。", "文詞類激昻，議論耻媕婀。", "高名三十年，坐此常坎坷。", "同時英俊流，往往步青瑣。", "歸来樂簞瓢，琳宫得安坐。", "小軒僅容膝，陋巷生堀堁。", "唯餘豪俠氣，屢折每不挫。", "卻眡利名場，終身繫韁鎖。", "生雖華屋居，死或翳蓬顆。", "固知宇宙間，所有終非我。", "但當清吾心，餘事等么麽。"]}