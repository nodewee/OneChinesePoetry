{"author": "釋文珦", "period": "宋", "type": "诗", "title": "山中吟  其六", "paragraphs": ["受性不分拏，處身常落魄。", "難以事王侯，唯堪友猨鶴。", "遂爾辭國都，終然住林壑。", "渴則飲澗谿，饑則茹薇藿。", "煙霞水石間，自得無窮樂。", "所歸在一死，天地爲棺槨。", "棄埋任從他，曾不加計度。", "烏鳶與螻蟻，於吾無厚薄。", "清泰藕華池，深知可棲託。", "念茲常在茲，但觀西日落。"]}