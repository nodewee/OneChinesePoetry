{"author": "釋文珦", "period": "宋", "type": "诗", "title": "祕書山中草堂", "paragraphs": ["謝客開山興，深居寄草堂。", "曲闌憑野色，虛牖敞晴光。", "路轉青林合，泉流碧澗長。", "群巒分向背，平楚接微茫。", "蘭茝含幽潔，松筠傲雪霜。", "玄猨啼夜月，青鶴舞朝陽。", "地僻煙霞古，雲深草樹凉。", "藤梢藏釣石，桂子落琴床。", "爲識禽魚性，終辭鴛鷺行。", "真曾脫穎出，祇作善刀藏。", "不愛燒金術，唯留煮石方。", "賦詩閒點筆，勘易靜焚香。", "釀酒應浮白，收茶自過黄。", "秋來看㓢竹，春盡課劙桑。", "水暖分魚種，崖寒取蜜房。", "人高徵士節，天動少微芒。", "道在名難隠，身閒樂叵量。", "更知齊指馬，誠足傲羲皇。", "蕭散氛埃表，高風不可忘。"]}