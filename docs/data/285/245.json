{"author": "陸游", "period": "宋", "type": "诗", "title": "讀舊稿有感", "paragraphs": ["我少則嗜書，于道本無得。", "譬如昌歜芰，乃自性一癖。", "老來百事廢，惟此尚自力。", "豈惟絕慶吊，乃至忘寢食。", "吟哦雜誦詠，不覺日既夕。", "文辭顧淺懦，望古空太息。", "世俗不可解，更爲著金石。", "收斂固已遲，雖悔終何益。", "君看老農夫，法亦傳后稷。", "持此少自寬，陶然送餘日。"]}