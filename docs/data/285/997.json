{"author": "陸游", "period": "宋", "type": "诗", "title": "新買啼雞", "paragraphs": ["峨峨赤幘聲甚雄，意氣不與其曹同。", "我求長鳴久未獲，一見便覺千群空。", "主人燒神議已决，知我此意遽見從。", "秋衣初縫惜不得，急典三百新青銅。", "憐渠亦復解人意，來宿庭樹不待籠。", "狐狸熟睨那敢犯，蕭蕭清露和微風。", "五更引吭震戶牖，橫梃無復須元戎。", "明星已高啼未已，雲際騰上朝陽紅。", "老夫抱病氣已索，賴汝豪壯生胸中。", "明朝舂黍得碎粒，第一當冊司晨功。"]}