{"author": "陸游", "period": "宋", "type": "诗", "title": "村鄰會飲", "paragraphs": ["陸子白首安耕桑，樂事遽數烏能詳。", "長羅家家雪作麵，畫楫處處青分秧。", "迎荻船歸潮入浦，祈蠶會散月滿廊。", "有時鄰曲苦招喚，茅簷掃地羅壺觴。", "堆盤珍膾似河鯉，入鼎大臠勝胡羊。", "披綿黄雀麴糝美，斫雪紫蟹椒橙香。", "老人飽食可無患，摩挲酒甕與飯囊。", "兒孫扶侍遞相送，笑語無間歌聲長。", "人間哀樂不可常，掠剩有鬼在汝傍。", "常憂水旱虞螟蝗，力行孝悌招豐穰。"]}