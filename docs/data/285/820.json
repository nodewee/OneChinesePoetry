{"author": "陸游", "period": "宋", "type": "诗", "title": "寄題張仲欽左司槃澗", "paragraphs": ["劍谿之南有佳處，山靈尸之不輕付。", "張公鼻祖晉司空，談笑得地開窗戶。", "谿光如鏡新拂拭，白雲青嶂無朝暮。", "伏几讀書時舉頭，萬象爭陳陶謝句。", "公今仙去有嗣子，關塞崎嶇方叱馭。", "山城何曾嘆如斗，皦皦不受世俗汙。", "君不見伾文往者勢如山，朝士幾人無汗顔。", "尊公遺事不須述，但看當時出處間。"]}