{"author": "釋文珦", "period": "宋", "type": "诗", "title": "題鷦鷯巢林行", "paragraphs": ["鷦鷯巢中林，所擇唯一枝。", "俛啄草間粒，自可長無饑。", "絕意於翺翔，其樂誠在茲。", "挾之上空虛，高風亦奚爲。", "體微力難任，飄飄竟何歸。", "窮達懸於天，賦予常不齊。", "君子識其分，小大隨所施。", "狂夫每爭先，虛騁不知疲。", "以之致高位，未免多瑕玼。", "靜退以爲德，此理良可推。"]}