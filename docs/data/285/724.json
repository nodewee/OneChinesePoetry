{"author": "陸游", "period": "宋", "type": "诗", "title": "讀淵明詩", "paragraphs": ["淵明甫六十，遽覺前途迮。", "作詩頗感槩，自謂當去客。", "吾年久過此，霜雪紛滿幘。", "豈惟僕整駕，已迫牛負軛。", "奈何不少警，玩此白駒隙。", "傾身事詩酒，廢日弄泉石。", "梅花何預汝，一笑從渠索。", "顧以有限身，兒戲作無益。", "一床寬有餘，虛室自生白。", "要當棄百事，言從老聃役。"]}