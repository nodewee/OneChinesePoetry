{"author": "陸游", "period": "宋", "type": "诗", "title": "記戊午十一月二十四夜夢", "paragraphs": ["街南酒樓粲丹碧，萬頃湖光照山色。", "我來半醉躡危梯，坐客驚顧聞飛屐。", "長縚短帽黄絁裘，從一山童持藥笈。", "近傳老仙嘗過市，此翁或是那可識。", "逡巡相語或稽首，爭獻名樽冀餘瀝。", "我欲自言度不聽，亦復軒然爲專席。", "高談方縱驚四座，不覺鄰雞呼夢破。", "人生自欺多類此，撫枕長謠識吾過。"]}