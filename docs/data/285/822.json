{"author": "陸游", "period": "宋", "type": "诗", "title": "送陳希周赴安福令", "paragraphs": ["補吏鶴嶺邊，尊公方玉立。", "超遥籋風雲，餘子那可及。", "天高鬼神惡，聞訃三日泣。", "晚途見嗣子，握手悲喜集。", "乘桴掠鯨波，信矣勇可習。", "巉巉風骨峭，颶霧不能襲。", "謂當上臺省，豈復論等級。", "如何困無津，俛首臨一邑。", "顧嗟六朝民，龍鍾垂八十。", "肯來野水濱，半月解書笈。", "吾杯僅容龠，安得看鯨吸。", "佇立送歸鞍，霽日滿原隰。"]}