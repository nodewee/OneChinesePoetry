{"author": "釋文珦", "period": "宋", "type": "诗", "title": "田家", "paragraphs": ["田家翁媼頗自適，翁解耕耘婦能織。", "官中租賦無稽違，所養牛羊亦蕃息。", "歲時力作不徒勞，桑柘滿園禾黍高。", "皆因勤儉百事足，老身不復愁逋逃。", "兒女長成畢婚嫁，祇在東鄰與西舍。", "甕頭時復有新篘，親戚團欒樂情話。", "神前祭賽宜豊腴，家中衣飯隨精粗。", "縣吏下鄉雞犬盡，但願官府無追呼。"]}