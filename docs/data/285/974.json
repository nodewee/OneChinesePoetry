{"author": "陸游", "period": "宋", "type": "诗", "title": "近村民舍小飲", "paragraphs": ["秋風吹細雨，蕭然濯炎熾。", "老夫疾頓平，甘食仍熟寐。", "春物財幾何，摇落已復至。", "昔人喻死生，謂若屈伸臂。", "愚公顧不靈，白首沒榮利。", "嗟予幸學道，了此直差易。", "三拜散人號，退志獲早遂。", "弦歌萬二千，盡力不能祟。", "瘦驢骨可數，渺渺入空翠。", "霜蟹初把螯，絲蓴小添豉。", "平生笑巨君，老嚙乾肉糒。", "異味幸滿前，萬事付一醉。"]}