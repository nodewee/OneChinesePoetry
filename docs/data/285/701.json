{"author": "陸游", "period": "宋", "type": "诗", "title": "農事休小葺東園十韵", "paragraphs": ["歸老心常逸，新寒體亦康。", "幸當農事隙，稍治舊園荒。", "翦闢西山出，縈回北徑長。", "作欄扶弱蔓，換土植孤芳。", "霜霰篔簹碧，風烟薜荔蒼。", "蝶來翻小翅，鳥下囀幽吭。", "疏剔巖泉集，耘鋤藥草香。", "溪藤裁酒榼，番錦製詩囊。", "坐久雲生石，歸遲月滿廊。", "人間胡不樂，拔宅笑君房。"]}