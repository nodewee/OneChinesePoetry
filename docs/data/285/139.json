{"author": "陸游", "period": "宋", "type": "诗", "title": "雨悶示兒子", "paragraphs": ["東吳春雨多，略無三日晴。", "濛濛平野暗，淅淅空階聲。", "百花雨中盡，三月未聞鶯。", "重裘坐奧室，時序真强名。", "亦欲借驢出，泥淖沾衣纓。", "撫事每累欷，濁醪聊獨傾。", "景運今方開，關輔一日平。", "我家本好畤，灞滻可躬耕。", "買酒新豐市，看花下杜城。", "會當與汝輩，藉草作清明。"]}