{"author": "陸游", "period": "宋", "type": "诗", "title": "戲詠鄉里食物示鄰曲", "paragraphs": ["山陰古稱小蓬萊，青山萬疊環樓臺。", "不惟人物富名勝，所至地產皆奇瓌。", "茗芽落磑壓北苑，藥苗入饌逾天台。", "明珠百舸載芡實，火齊千擔裝楊梅。", "湘湖蓴長涎正滑，秦望蕨生拳未開。", "箭萌蟄藏待時雨，桑蕈菌蠢驚春雷。", "{糭米=木}花蒸煮蘸醯醬，薑茁披剝腌糟醅。", "細研罌粟具湯液，溼裹山蕷供炮煨。", "老饞自覺筆力短，得一忘十真堪咍。", "從今置之勿復道，一瓢陋巷師顔回。"]}