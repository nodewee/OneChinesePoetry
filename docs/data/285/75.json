{"author": "釋文珦", "period": "宋", "type": "诗", "title": "江樓寫望  其二", "paragraphs": ["晨登江上樓，周覽竟遐目。", "江天渺無際，清致如可匊。", "初日明遠峰，微煙消廣麓。", "平波浄如鏡，羣象印寒淥。", "浦溆集帆檣，長空來鸛鶩。", "涼風天末起，散入簷前竹。", "曠然適野情，誰能念幽獨。", "手把離騷經，閒倚闌干讀。", "靈均邈千載，遺音諒難續。", "滄浪在何處，思以濯吾足。"]}