{"author": "陸游", "period": "宋", "type": "诗", "title": "兩翁歌", "paragraphs": ["君不見塞上失馬翁，馬去安知不爲福。", "又不見新豐折臂翁，臂廢身全老鄉國。", "陸翁多難類兩翁，著書滿屋身愈窮。", "十年力耕遇水旱，老不能耕年始豐。", "人言翁窮可閔笑，霍食鶉衣天所料。", "翁方自謂實幸民，對人抱膝惟清嘯。", "即今群公佐明主，長劍拄頤來接武。", "向非老病又不才，縱欲歸休寧見許。"]}