{"author": "釋文珦", "period": "宋", "type": "诗", "title": "山中吟  其一", "paragraphs": ["偶爲山中遊，遂作山中住。", "猿鶴盡相忘，不記山前路。", "架有古仙書，立言談信去。", "往往賾其玄，頗有會心處。", "乃知筌蹄作，意本在魚兔。", "觀象既得之，自可略章句。", "童豎難與言，趺坐入禪度。", "萬事靜中忘，不省白日莫。", "野雲忽飛來，宿我簷間樹。", "知我無所著，飄然又飛去。"]}