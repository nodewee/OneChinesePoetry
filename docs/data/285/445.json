{"author": "陸游", "period": "宋", "type": "诗", "title": "對酒懷丹陽成都故人", "paragraphs": ["勞生常羨髑髏樂，死時却悔生時錯。", "花前有酒不肯狂，回首朱顔已非昨。", "君看古來賢達人，終日飲酒全其真。", "世間萬事竟何有，金樽翠杓差關身。", "放翁少日無凡客，飛觴縱樂皆豪傑。", "清歌一曲梁塵起，腰鼓百面春雷發。", "故人仙去蓬萊宮，鸞絲鳳竹醉春風。", "石帆山下孤舟雪，一段清愁付此翁。"]}