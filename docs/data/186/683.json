{"author": "張祜", "period": "唐", "type": "诗", "title": "投常州從兄中丞", "paragraphs": ["扁舟何所往，言入善人邦。", "舊愛鵬摶海，今聞虎渡江。", "士因爲政樂，儒爲說詩降。", "素履冰容靜，新詞玉潤樅。", "金魚聊解帶，畫鷁稍移樁。", "邀妓思逃席，留賓命倒缸。", "史材誰是伍，經術世無雙。", "廣廈當宏構，洪鐘併待撞。", "成龍須講邴，展驥莫先龐。", "應念宗中末，秋螢照一牕。"]}