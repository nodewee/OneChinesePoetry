{"author": "章孝標", "period": "唐", "type": "诗", "title": "上太皇先生", "paragraphs": ["顥氣貫精神，蒼崖老姓名。", "煙霞空送景，水木苦無情。", "斸藥雲根斷，眠花石面平。", "折松開月色，決水放秋聲。", "顏爲忘憂嫩，身緣絕粒輕。", "圍棋看局勢，對鏡戮妖精。", "過海量鯨力，歸天算鶴程。", "露凝鍾乳冷，風定玉簫清。", "坐覺衣裳古，行疑羽翼生。", "應憐市朝客，開眼鏁浮榮。"]}