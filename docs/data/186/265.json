{"author": "張光朝", "period": "唐", "type": "诗", "title": "荻塘西莊贈房元垂", "paragraphs": ["門在荻塘西，塘高何聯聯。", "往昔分地利，遠近無閑田。", "水國信汙下，霖霪即成川。", "苗稼盡湮沒，茲鄉獨豐年。", "家肥待親懿，人樂思管弦。", "日晏始能起，盥漱看廚煙。", "醞酒寒正熟，養魚長食鮮。", "黃昏鐘未鳴，偃息早已眠。", "何意久城市，寂寥丘中緣。", "俯仰在顏色，區區人事間。", "憶昔炎漢時，乃知綺季賢。", "靜默不能仕，養老終南山。"]}