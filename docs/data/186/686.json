{"author": "張祜", "period": "唐", "type": "诗", "title": "華清宮和杜舍人", "paragraphs": ["五十年天子，離宮舊粉牆。", "登封時正泰，御宇日初長。", "上位先名實，中興事憲章。", "舉戎輕甲胄，餘地取河湟。", "道帝玄元祖，儒封孔子王。", "因緣百司署，藂會一人湯。", "渭水波搖綠，秦山草半黃。", "馬頭開夜照，鷹眼利星芒。", "下箭朱弓滿，鳴鞭皓腕攘。", "畋思獲呂望，諫祇避周昌。", "兔迹貪前逐，梟心不早防。", "幾添鸚鵡勸，頻賜荔支嘗。", "月鎖千門靜，天高一笛涼。", "細音搖翠佩，輕步宛霓裳。", "禍亂根潛結，昇平意遽忘。", "衣冠逃犬虜，鼙鼓動漁陽。", "外戚心殊迫，中途事可量。", "雪埋妃子貌，刃斷祿兒腸。", "近侍煙塵隔，前蹤輦路荒。", "益知迷寵佞，惟恨喪忠良。", "北闕尊明主，南宮遜上皇。", "禁清餘鳳吹，池冷映龍光。", "祝壽山猶在，流年水共傷。", "杜鵑魂厭蜀，蝴蝶夢悲莊。", "雀卵遺雕栱，蟲絲罥畫梁。", "紫苔侵壁潤，紅樹閉門芳。", "守吏齊鴛瓦，耕民得翠璫。", "歡康昔時樂，講武舊兵場。", "莫草深巖靄，幽花墜徑香。", "不堪垂白叟，行折御溝楊。"]}