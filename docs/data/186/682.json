{"author": "張祜", "period": "唐", "type": "诗", "title": "題靈隱寺師一上人十韻", "paragraphs": ["八十空門子，深山土木骸。", "片衣閑自衲，單食老長齋。", "道性終能遣，人情少不乖。", "樔枸居上院，薜荔俯層階。", "洗鉢前臨水，窺門外有柴。", "朗吟揮竹拂，高楫曳芒鞋。", "迸笋斜穿塢，飛泉下噴崖。", "種花忻土潤，撥石慮沙埋。", "舊往師招隱，初臨我詠懷。", "何當緣興翫，更爲表新牌。"]}