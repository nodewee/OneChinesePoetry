{"author": "章孝標", "period": "唐", "type": "诗", "title": "玄都觀栽桃十韻", "paragraphs": ["驅使鬼神功，攢栽萬樹紅。", "薰香丹鳳闕，妝點紫瓊宮。", "寶帳重遮日，妖金遍累空。", "色然燒藥火，影舞步虛風。", "粉撲青牛過，枝驚白鶴沖。", "拜星春錦上，服食晚霞中。", "棋局陰長合，簫聲祕不通。", "豔陽迷俗客，幽邃失壺公。", "根柢終盤石，桑麻自轉蓬。", "求師飽靈藥，他日訪遼東。"]}