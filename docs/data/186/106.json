{"author": "姚合", "period": "唐", "type": "诗", "title": "從軍行", "paragraphs": ["濫得進士名，才用苦不長。", "性癖藝亦獨，十年作詩章。", "六義雖粗成，名字猶未揚。", "將軍俯招引，遣脫儒衣裳。", "常恐虛受恩，不慣把刀鎗。", "又無遠籌略，坐使虜滅亡。", "昨來發兵師，各各赴戰場。", "顧我同老弱，不得隨戎行。", "丈夫生世間，職分貴所當。", "從軍不出門，豈異病在牀。", "誰不戀其家，其家無風霜。", "鷹鶻念搏擊，豈貴食滿腸。"]}