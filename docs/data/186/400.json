{"author": "李敬方", "period": "唐", "type": "诗", "title": "太和公主還宮", "paragraphs": ["二紀煙塵外，淒涼轉戰歸。", "胡笳悲蔡琰，漢使泣明妃。", "金殿更戎幄，青祛換毳衣。", "登車隨伴仗，謁廟入中闈。", "湯沐疏封在，關山故夢非。", "笑看鴻北向，休詠鵲南飛。", "宮髻憐新樣，庭柯想舊圍。", "生還侍兒少，熟識內家稀。", "鳳去樓扃夜，鸞孤匣掩輝。", "應憐禁園柳，相見倍依依。"]}