{"author": "顧非熊", "period": "唐", "type": "诗", "title": "題永福寺臨淮亭", "paragraphs": ["淮上前朝寺，因公始建亭。", "雖無山可望，多有鶴堪聽。", "引客閑垂釣，看僧靜灌瓶。", "帶潮秋見月，隔竹曉聞經。", "水氣侵衣冷，蘋風入座馨。", "路逢沙獺上，船值海人停。", "砧杵鳴孤戍，烏鳶下遠汀。", "連波芳草闊，極目暮天青。", "創置嗟心匠，幽棲得地形。", "常來勸農事，賴此近郊坰。"]}