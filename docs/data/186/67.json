{"author": "姚合", "period": "唐", "type": "诗", "title": "拾得古硯", "paragraphs": ["僻性愛古物，終歲求不獲。", "昨朝得古硯，黃河灘之側。", "念此黃河中，應有昔人宅。", "宅亦作流水，斯硯未變易。", "波瀾所激觸，背面生罅隙。", "質狀朴且醜，今人作不得。", "捧持且驚歎，不敢施筆墨。", "或恐先聖人，嘗用修六籍。", "置之潔淨室，一日三磨拭。", "大喜豪貴嫌，久長得保惜。"]}