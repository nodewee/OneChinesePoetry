{"author": "元絳", "period": "宋", "type": "诗", "title": "和", "paragraphs": ["晼晚年垂盡，陰沈氣始凝。", "雲霄方一色，霰雪忽相仍。", "何處茲辰好，吾州自古稱。", "稽山呈刻畫，鑑水弄鮮澄。", "佛土橫銀界，天文露玉繩。", "緶珠壓簾翠，礱璧累臺層。", "崑露朝垂木，郇鹽夕滿塍。", "濃梅明庾嶺，亂蝶鬧青陵。", "舞緩來還轉，驚多下忽騰。", "藏崖未見睍，著霤即垂冰。", "密處情何極，狂時力不勝。", "奪鮮迷野鶴，汙白絕藩蠅。", "孫幌方開卷，焦廬正曲肱。", "悲鳴跧老驥，怒擊下豪鷹。", "顧我雖遲暮，當歡亦彊能。", "醉懷思日富，病眼喜晨興。", "賀帳催休吏，賓筵幸得朋。", "周詩誦昌滿，鄴酌對劉應。", "賞爲良辰樂，高宜善賦登。", "鸘裘欣未至，青簡使先蒸。", "富歲還相慶，陽春各自矜。", "𨠑顔均玉氣，泚墨出珪稜。", "句待呼胡續，舟期訪戴乘。", "長謠辱君贈，珍感服吾膺。"]}