{"author": "李覯", "period": "宋", "type": "诗", "title": "寄祖祕丞", "paragraphs": ["我本山田人，好尚與衆異。", "平生重交遊，所得國無幾。", "昨者應茂才，西行覷朝美。", "時當慶曆初，選舉實多士。", "茫茫帝王州，栖栖遠行子。", "携錢賃破屋，乞火蒸陳米。", "鞍馬到即賣，僮僕癡難使。", "有時造公卿，努力向廛市。", "數步則一歇，長吁乃能起。", "衣冠信質野，言語欠婉媚。", "閽人顧之笑，將命見而避。", "往往得所請，蹌蹌向前跪。", "何能剖懷抱，浪自慕尊貴。", "貴人如天神，喘息生雲氣。", "野夫等麋鹿，芻豢非所冀。", "歸來坐空窗，惆悵夕不睡。", "塵埃滿鬚鬢，臭惡入口鼻。", "業已辭吾親，中道豈可廢。", "僶俛待報聞，愁憂遂經歲。", "二年正月晦，閑房適假寐。", "有奴來啄門，手披擇之刺。", "承命驚下牀，赤脚誤穿履。", "從來未識面，只是聞高第。", "名顯宦且達，見我當何爲。", "再拜請就席，熟視知可畏。", "昂昂貌甚古，崖石掀氛翳。", "渾渾氣其和，璞玉無芒銳。", "高談貫先哲，雅意在茲世。", "昔人相遇間，一言猶合契。", "今吾於擇之，寧假再三計。", "自此習往還，中心蔑疑貳。", "如熱息廣厦，如饑享盛饋。", "君授南康守，舟維蔡河涘。", "我館汴之陰，前去路則邇。", "時時結帽带，踽踽尋英軌。", "衆人嬌綺羅，相對紉蘭芷。", "朱絃自三嘆，笑殺彼鄭衛。", "王命有期日，都門一反袂。", "君行劇鴻軒，我處近匏繫。", "曠日及孟秋，皇慈始收試。", "崇崇九門開，窈窈三館祕。", "主司隔簾帷，欲望不可跛。", "中貴當棖闑，蒐索徧靴底。", "呼名授之坐，敗席鋪冷地。", "健兒直我前，武怒足防備。", "少小學賢能，謂可當賓禮。", "一朝在檻阱，兩目但腭眙。", "捉筆析所問，移時數千字。", "讀書取大者，纖悉或靡記。", "炙背雖自奇，寧當至尊意。", "龍馬騰天衢，駑駘合羞死。", "量才與揣命，坦蕩更何事。", "振衣託歸舟，河流迅弧矢。", "淮清江且平，踰月在枕几。", "及過廬山南，聞君初布治。", "船檣既入岸，馬首已來暨。", "迎我到府署，相見共欣喜。", "嫩橘摘千苞，肥魚斫千尾。", "蕭晨徹骨清，佳境邀人醉。", "高會雖暫歡，故園當速至。", "草草成別愁，悠悠渡湖水。", "是時東方曙，俄然北風厲。", "陽烏畏威逃，江神以儒戲。", "氣象斗不同，波濤大可悸。", "長帆張欲裂，孤舟蕩無倚。", "或從玉井出，或自銀山墜。", "篙工斂手立，脈脈無窮淚。", "從者閉目坐，嗟嗟不敢視。", "我時撫牀歌，分作長江鬼。", "所恨生劬勞，不孝而已矣。", "禍福果無妄，險難行可弭。", "脫身得平康，引領望鄉里。", "厥後過浹日，幸得見維梓。", "入門何怡怡，饌具有甘旨。", "稚女能紉針，驕兒徧生齒。", "芟除閑草萊，疏通舊沼沚。", "吾廬可終焉，生計由此始。", "郡守方仁賢，學宮盛脩理。", "踵門致勤恪，命我論經藝。", "麻衣何紛紛，鄉人子若弟。", "不唯務章句，所欲興禮義。", "施爲有本末，動靜有綱紀。", "蚤與鷄同覺，夜與月相值。", "孳孳忘飲食，𪛊𪛊在文史。", "時附南康書，或逢北來使。", "尺素雖滿前，話言難到耳。", "殆及三年冬，聞君受朝寄。", "名稱按刑獄，勢可平冤滯。", "故人漸大任，賤子差自慰。", "軒車日已遠，翰墨益難致。", "薄命良可傷，降災渾未已。", "是年之季冬，舉家纏疫癘。", "老母尚委頓，微軀蓋螻蟻。", "形骸非我有，魂魄與心離。", "權柄在鬼物，功力非服餌。", "曉突誰能炊，午關猶未啟。", "荏苒再周月，幸會天不棄。", "春風動枯槁，甘雨澆根柢。", "行行夏交秋，吉微凶不替。", "高堂何戚戚，疾病日攢萃。", "一夕脾臟間，發泄不復止。", "詰朝問無言，目瞑口齒閉。", "號呶諸兒孫，雜沓大鼎沸。", "嗟哉當彼時，誠恐弗可諱。", "醫師相急熱，巫覡兩經緯。", "藥草極酸辛，法術殫怪詭。", "薄暮乃復蘇，踰旬僅知味。", "方茲戀庭闈，旋已對獄吏。", "試言其所由，內省亦無媿。", "有人同州閭，發迹自徒隸。", "竊被儒衣裳，曾亡小材技。", "突如游京邑，欲以干明叡。", "朝家焉可欺，羈旅謀自濟。", "乃造黄紙書，便取青袍衣。", "乘船歸南方，斂板謁當位。", "自言章奏奇，因藉宦官勢。", "詔文降自中，宰府不預議。", "既云能占天，且曰善興利。", "江淮一經過，郡府十不啻。", "到處爭逢迎，莫能思處置。", "轉運苦愛奇，得之如國器。", "故使按坑冶，庶可展才智。", "小人靡忖度，假寵愈放肆。", "行符索吏卒，圈印發傳遞。", "閻閭望塵拜，州縣從風靡。", "遮道結繒綵，鋪筵塞珠翠。", "車騎前後呵，給使數百指。", "何者爲典刑，獨自誇爪嘴。", "在昔秦無人，繞朝贈之箠。", "繄我非聾瞽，碌碌寧不耻。", "作書貽諫官，姦詐患不細。", "有詔令逮捕，按驗取真僞。", "是夫知計窮，誣我以罪戾。", "上官猶眩惑，準例皆拘係。", "幽幽圄犴中，憤憤爭競裏。", "周旋二十日，乃克見巧敝。", "畫地尚不入，業棘曷可寘。", "惟茲謝吾母，幾不全髮體。", "教道亦難行，凡庸豈同志。", "吁哉養英才，徒以釣積毀。", "篋書歸敝廬，庠門任蕪穢。", "去年仲夏後，盛暑若火熾。", "郊園有餘爽，蔬果聊可嗜。", "時復觀田疇，畢力奉耘籽。", "人生但飽暖，此外皆淫侈。", "思君非一日，欲去無雙翅。", "俄聞遷黄州，又說丁喪制。", "古來聖與賢，誰不遭醜詆。", "蜀日駭狗犬，夏鼎愁魑魅。", "人壽有短長，孝子謾憂思。", "滅性經所貶，節哀禮爲是。", "矧夫王佐才，簡在唐虞際。", "揚名以顯親，報德豈不韙。", "加飯苟如願，蒼生猶有恃。", "適時匪我長，不朽乃所擬。", "道義果弗充，富貴反爲累。", "回憲本無官，桀紂焉得此。", "俗子但相非，吾心已居易。", "近者游葛陂，念君在衰枲。", "作詩布幽懷，讀之勿嗤鄙。"]}