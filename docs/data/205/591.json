{"author": "蘇洵", "period": "宋", "type": "诗", "title": "途次長安上都漕傅諫議", "paragraphs": ["丈夫正多念，老大自不安。", "居家不能樂，忽忽思中原。", "慨然棄鄉廬，劫劫道路間。", "窮山多虎狼，行路非不難。", "昔者倦奔走，閑門事耕田。", "蠶穀聊自給，如此已十年。", "緬懷當今人，草草無復閑。", "堅卧固不起，芒刺實在肩。", "布衣與食肉，幸可交口言。", "默默不以告，未可遽罪愆。", "驅車入京洛，藩鎮皆達官。", "長安逢傅侯，願得說肺肝。", "貧賤吾老矣，不復苦自嘆。", "富貴不足愛，浮雲過長天。", "中懷邈有念，惝怳難自論。", "世俗不見信，排斥僅得存。", "昨者東入秦，大麥黄滿田。", "秦民可無饑，爲君喜不眠。", "禁軍幾千萬，仰此填其咽。", "西蕃久不反，老賊非常然。", "士飽可以戰，吾寧爲之先。", "傅侯君在西，天子憂東藩。", "烽火尚未滅，何策安西邊。", "傅侯君謂何，明日將東轅。"]}