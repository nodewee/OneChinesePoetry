{"author": "范鎮", "period": "宋", "type": "诗", "title": "信相院慧燈", "paragraphs": ["行樂到蕭寺，像殿何煌煌。", "僧年過九十，細話燈焰長。", "方憶髫齔時，初離父母鄉。", "是時循舊迹，晝夜不暫忘。", "自事膏火來，日就與月將。", "始卒未嘗暗，眉髮皆如霜。", "禦風設絳紗，求福兼異香。", "寒村會織女，借餘坐如匡。", "陋巷苦志士，鑿壁偷隣光。", "太息日已暮，百結忡心腸。", "類此事億萬，聊書成短章。"]}