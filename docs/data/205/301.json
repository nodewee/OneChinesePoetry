{"author": "李覯", "period": "宋", "type": "诗", "title": "甘露亭詩", "paragraphs": ["乾坤父母莫匪慈，胚胎億兆成角覊。", "其間哺乳不及處，有時泣殺呱呱兒。", "南川上游號沃野，景祐丙子嘗凶饑。", "新田始苗舊穀罄，十室八九無晨炊。", "伏陰何者不仁甚，釀作水災來助之。", "煙煤刷天雨汁黑，嘔山泄谷爭奔馳。", "橫流一夜打城郭，萬弩竊發穿毛皮。", "東隅有洲尸揖揖，如蟻欲走遭水圍。", "屋根無力樹腰折，蛟蜃食人猶擇肥。", "濤波一望萬山阻，六親不得相扶持。", "國子劉公好仁者，惟時假守茲軍麾。", "民生在我不在命，告舟往救無敢違。", "童兒赤立婦女困，載之刳木何纍纍。", "泥沙外冷內饑渴，口噤不語如狂癡。", "牽攣坐卧滿府舍，賦以酒飲加饘糜。", "隨流往往亦不死，遠在百里無人知。", "捐金購得問氏姓，召使親族携之歸。", "司農倉廩盡發出，不待奏報先施爲。", "有餘況可補不足，大賈蓄家如響隨。", "來瞻去察夜繼晝，赤熱不忍蔭華榱。", "由斯一郡十萬戶，餓膚日月生膏脂。", "存者相保沒者葬，唐虞仁壽重敺躋。", "聖主養賢賢養物，氣和郁郁通高卑。", "城西老宮古松徑，一朝墜露甘如飴。", "千柯萬葉結不解，玉階瓊樹光離離。", "甿俗奔走競觀覩，手攀口吮同齎咨。", "學老之人周氏子，好善不類黄冠師。", "欲令事迹絢久遠，築亭其地高巍巍。", "公之歸朝不可借，松樹至今猶未衰。", "我作此詩揭亭上，他年墮淚如羊碑。"]}