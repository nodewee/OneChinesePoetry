{"author": "蘇洵", "period": "宋", "type": "诗", "title": "顔書", "paragraphs": ["任君北方來，手出邠州碑。", "爲是魯公寫，遺我我不辭。", "魯公實豪傑，慷慨忠義姿。", "憶在天寶末，變起漁陽師。", "猛士不敢當，儒生橫義旗。", "感激數十郡，連衡鬭羌夷。", "新造勢尚弱，胡爲力未衰。", "用兵竟不勝，歎息真數奇。", "杲兄死常山，烈士淚滿頤。", "魯公不死敵，天下皆熙熙。", "奈何不愛死，再使踏鯨鰭。", "公固不畏死，吾實悲當時。", "緬邈念高誼，惜哉我生遲。", "近日見異說，不知作者誰。", "云公本不死，此事亦已奇。", "大抵天下心，人人屬公思。", "加以不死狀，慰此苦歎悲。", "我欲哭公墓，莽莽不可知。", "愛其平生迹，往往或孑遺。", "此字出公手，一見減歎咨。", "使公不善書，筆墨紛訛癡。", "思其平生事，豈忍棄路歧。", "況此字頗怪，堂堂偉形儀。", "駿極有深穩，骨老成支離。", "點畫迺應和，關連不相違。", "有如一人身，鼻口耳目眉。", "彼此異狀貌，各自相結維。", "離離天上星，分如不相持。", "左右自綴會，或作斗與箕。", "骨嚴體端重，安置無欹危。", "篆鼎兀大腹，高屋無弱楣。", "古器合尺度，法相應矩規。", "想其始下筆，莊重不自卑。", "虞柳豈不好，結束煩馽羈。", "筆法未離俗，庸手尚敢窺。", "自我見此字，得紙無所施。", "一車會百木，后斤斧易爲。", "團團彼明月，欲畫形終非。", "誰知忠義心，餘力尚及斯。", "因此數幅紙，使我重嘆嘻。"]}