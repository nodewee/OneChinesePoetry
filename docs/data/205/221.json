{"author": "陸綰", "period": "宋", "type": "诗", "title": "遊勝法寺兼簡深公", "paragraphs": ["道旁有古寺，巋然聳梅林。", "邇來衣褐徒，包禍歲月深。", "埋伏狡兔穴，嘯聚惡木陰。", "安得智慧劍，力斬奸邪心。", "吾師曹溪流，所在人依欽。", "郡邑兩交疏，來發雲雷音。", "初如碎瓦礫，乃見真球琳。", "瞽者破其瞽，瘖者破其瘖。", "有若鸞鳳巢，無復鴟鴞禽。", "嗟予困吏役，海岸宜投簪。", "扁舟扣禪戶，清風滿衣襟。", "高論松桂間，爲師揮玉琴。"]}