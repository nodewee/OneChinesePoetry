{"author": "蘇洵", "period": "宋", "type": "诗", "title": "題閻立本畫水官", "paragraphs": ["水官騎蒼龍，龍行欲上天。", "手攀時且住，浩若乘風船。", "不知幾何長，足尾猶在淵。", "下有二從臣，左右乘魚黿。", "矍鑠相顧視，風舉衣袂翻。", "女子侍君側，白頰垂雙鬟。", "手執雉尾扇，容如未開蓮。", "從者八九人，非鬼非戎蠻。", "出水未成列，先登揚旗旜。", "長刀擁旁牌，白羽注强拳。", "雖服甲與裳，狀貌猶鯨鱣。", "水獸不得從，仰面以手扳。", "空虛走雷霆，雨電晦九川。", "風師黑虎囊，面目昏塵煙。", "翼從三神人，萬里朝天關。", "我從大覺師，得此詭怪編。", "畫者古閻子，于今三百年。", "見者誰不愛，予者誠已難。", "在我猶在子，此理寧非禪。", "報之以好詞，何必畫在前。"]}