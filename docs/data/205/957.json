{"author": "釋雲知", "period": "宋", "type": "诗", "title": "鄴公菴歌", "paragraphs": ["呼猿澗西藏石筍，丹桂蒼松達鷲嶺。", "幾年陳迹絕纖埃，一旦佳名同清景。", "山家時喜來五馬，相携款曲空巖下。", "遂許誅茅結小菴，異日功成伴瀟灑。", "菴成可以資靜觀，目前直見江湖寬。", "鄴公政簡每頻到，試茶笑傲浮雲端。", "物外似忘軒冕貴，此中深得林泉意。", "野人陪著病維摩，游息自同方丈地。", "芳猷從此流千載，且得而今光勝概。"]}