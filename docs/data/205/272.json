{"author": "李覯", "period": "宋", "type": "诗", "title": "惜鷄詩", "paragraphs": ["吾家有鷄母，乘春數子生。", "生來踰六旬，互覺羽翼成。", "其母且再卵，逐之使離散。", "衆雛既不來，一子獨戀戀。", "戀戀不肯離，逐之終不移。", "母行無險易，唧唧相追隨。", "卵生亦云足，母伏窠中宿。", "厥子苦無依，攀背如悲哭。", "窠中母所安，忍渴復忘餐。", "子於背上卧，不捨須臾間。", "我時見之喜，異類能如此。", "因欲觀其終，其終諒何似。", "一朝大長成，乃知牝牡情。", "膨脝娠在腹，漸見東西行。", "行行求飲食，欲以助生息。", "卵出子還多，養子何勞役。", "朝啄荆草林，暮爪汙泥深。", "昔時隨母意，今作愛雛心。", "雛生誠可愛，母老寧忍背。", "物性乃不常，使人心歡慨。", "物類本無知，無知孰責之。", "斯鷄與衆異，酷似有天資。", "天資以仁孝，變更何太早。", "况彼本無知，血毛安足道。", "萬物靈者人，孰不念其親。", "少艾與妻子，所以奪吾真。", "五十慕父母，虞舜稱稽古。", "埋子得黄金，邇來唯郭巨。", "古人往莫追，言之淚沾衣。", "斯言足自警，題作惜鷄詩。"]}