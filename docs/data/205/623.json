{"author": "蘇洵", "period": "宋", "type": "诗", "title": "與可許惠所畫舒景以詩督之", "paragraphs": ["枯松怪石霜竹枝，中有可愛知者誰。", "我能知之不能說，欲說常恐天真非。", "羨君筆端有新意，倏忽萬狀成一揮。", "使我忘言惟獨笑，意所欲說輒見之。", "問胡爲然笑不答，無乃君亦難爲辭。", "晝行書空夜畫被，方其得意尤若癡。", "紛紛落紙不自惜，坐客爭奪相謾欺。", "貴豪滿前謝不與，獨許見贈憐我衰。", "我當枕簟卧其下，暮續膏火朝忘炊。", "門前剝喙不須應，老病人誰稱我爲。"]}