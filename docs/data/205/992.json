{"author": "邵雍", "period": "宋", "type": "诗", "title": "寄謝三城太守韓子華舍人", "paragraphs": ["洛陽自爲都，二千有餘年。", "舉步圖籍中，開目今古間。", "西北岌宮殿，東南傾山川。", "照人伊洛清，迎門嵩少寒。", "水竹最佳處，履道之南偏。", "下有幽人室，一徑通柴關。", "蓬蒿隠其居，藜藿品其飡。", "上親下妻子，厚薄隨其緣。", "人雖不堪憂，己亦不改安。", "閱史悟興亡，探經得根源。", "有客謂予曰，子獨不通權。", "清朝能用才，聖主正求賢。", "道德與仁義，不徒爲空言。", "功業貴及時，何不求美官。", "上食天子祿，下拯蒼生殘。", "通衢張大第，負郭廣良田。", "朱門爛金紫，青樓繁管絃。", "外廐列肥駿，後庭羅纖妍。", "入則坐虛堂，出則乘華軒。", "冠劍何燁燁，氣體自舒閑。", "高談天下事，廣坐生晴煙。", "人莫敢仰視，屏息候其顔。", "此所謂男子，志可得而觀。", "又何必自苦，形容若枯鱣。", "道古人行事，拾前世遺編。", "而臨水一溝，而愛竹數竿。", "此所謂匹夫，節何足而攀。", "予敢對客曰，事有難其詮。", "身非好敝縕，口非惡珍羶。", "豈不知繫匏，而固辭執鞭。", "蓋懼觀朵頤，敢忘賁丘園。", "深極有層波，峻極有層巔。", "履之若平地，此非人所艱。", "貧賤人所苦，富貴人所遷。", "處之若無事，此誠人所難。", "進行己之道，退養己之全。", "既未之易地，胡爲乎不堅。", "敢謂客之說，曾無所取焉。", "猗嗟乎玉兮，産之于荆山。", "和氏雖云知，楚國未爲然。", "污隆道屈伸，進退時後先。", "苟不循此理，玉毀誰之愆。", "道之未行兮，其命也在天。", "近日遊三城，薄言尚盤桓。", "當世之名卿，加等爲之延。", "或清夜論道，或後池漾船。", "數夕文酒會，有無涯之歡。", "十月初寒外，萬葉清霜前。", "歸來到環堵，竹窗睛醉眠。", "仰謝君子知，代書成此篇。"]}