{"author": "趙抃", "period": "宋", "type": "诗", "title": "上趙少師", "paragraphs": ["義高德厚賢在躬，進榮退美光初終。", "越有神明相元功，疾憂之外康寧中。", "乃眷乃顧爰徂東，徒御雖寡人望雄。", "其高可仰厚可宗，茲行允美江淮風。", "父老相呼告兒童，三朝無事繄厥忠。", "公謀公惠世所蒙，肆安於賈田安農。", "溫衣蔽體食飽胸，小攘大竊消姦兇。", "州牢縣獄囚多空，歡心和氣成年豐。", "汝曹雖騃念所從，汝心汝貌加愛恭。", "薪蒸勿采米忽春，亟歌屢舞馳省公。", "有人昔與公車逢，汝陰潁尾洛陽嵩。", "山有迹兮水有蹤，水之鶴兮山之松。", "一朝賜號逍遥翁，馬資僕費官與供。", "汝曹努力吾老癃，公若再來勤筑宮。"]}