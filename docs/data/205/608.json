{"author": "蘇洵", "period": "宋", "type": "诗", "title": "襄陽懷古", "paragraphs": ["我行襄陽野，山色向人明。", "何以洗懷抱，悠哉漢水清。", "遼遼峴山道，千載幾人行。", "踏盡山上士，山腰爲之平。", "道逢墮淚碣，不覺涕亦零。", "借問羊叔子，何異葛孔明。", "今人固已遠，誰識前輩情。", "朅來萬山下，潭水轉相縈。", "水深不見底，中有杜預銘。", "潭水竟未涸，後世自知名。", "成功本無敵，好譽真儒生。", "自從三子亡，草中無豪英。", "聊登峴山首，淚與漢流傾。"]}