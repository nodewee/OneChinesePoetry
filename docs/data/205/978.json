{"author": "吳奎", "period": "宋", "type": "诗", "title": "和歐陽永叔送龍學赴陝府酌飲贈別", "paragraphs": ["陝郡太守來告別，翰林主人爲置酒。", "急喚尋常詩酒伴，要誇此會爲難有。", "席間騁辯何快哉，恰似縱丸臨坂走。", "詼諧往往笑絕倒，同異時時瞋掉手。", "共憐奇偉出塵冥，却欲昏愚浪枯朽。", "從來豪舉必兼包，擊節齊侯容九九。", "我實鄙鈍不曉事，賢公采取寧非偶。", "擇之文行衆所珍，昔日乘槎犯牛斗。", "年將老矣又分符，莫遣安排用莊叟。"]}