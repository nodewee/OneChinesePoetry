{"author": "祖無擇", "period": "宋", "type": "诗", "title": "次韻和", "paragraphs": ["前日西行別翰林，爲我開尊飲之酒。", "高冠滿坐皆賢豪，談笑喧呼時各有。", "自慙流落疏游陪，十載江湖成浪走。", "主人名重聞四夷，典冊高文推大手。", "發揮六藝無遺精，考黜百家如拉朽。", "顧我昏冥聞道晚，代謝春秋四十九。", "當年擊節傚金注，此日强顔同木偶。", "事功未省成尺寸，廩祿惟思校升斗。", "會須歸去老東陂，鼓腹含飴逐堯叟。"]}