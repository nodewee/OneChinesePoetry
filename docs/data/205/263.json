{"author": "李覯", "period": "宋", "type": "诗", "title": "女色無定美贈卿材", "paragraphs": ["女色無定美，寵至美則多。", "士才無定稱，用顯稱已過。", "長安小家子，粲粲秋池荷。", "性慧不覺耻，母憐不如訶。", "出戶一囊麝，見人雙眼波。", "情動笑難止，語嬌音屢訛。", "都人口如沸，觀者踵相摩。", "因緣幸充選，恩澤成偏頗。", "少費萬金珠，一呼千綺羅。", "佯愁慘白日，猛唾傾天河。", "東鄰有賢女，春綠涵脩蛾。", "花艷不栽翦，玉光無切磋。", "自小固聞禮，藏頭豈知他。", "親戚尚未見，媒官當奈何。", "過時誰訪問，生世就蹉跎。", "豈不有配偶，市里或山阿。", "豈不有奉養，舂饎與機梭。", "列女不得傳，樂府無人歌。", "容華日衰落，涕泣坐滂沱。", "富貴易脩飾，貧賤多笑呵。", "柳下無仲尼，小官終滅磨。", "進退在勇决，遲疑兩皆蹉。", "退當事奇偉，夙駕追雄軻。", "進當取勢位，健筆爲干戈。", "胡然守一節，獨自埋隨和。"]}