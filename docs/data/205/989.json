{"author": "邵雍", "period": "宋", "type": "诗", "title": "觀棋大吟", "paragraphs": ["人有精游藝，予嘗觀弈棋。", "筭餘知造化，著外見幾微。", "好勝心無已，爭先意不低。", "當人盡賓主，對面如蠻夷。", "財利激于衷，喜怒見于頄。", "生殺在于手，與奪指于頤。", "戾不殊冰炭，和不侔塤箎。", "義不及朋友，情不通夫妻。", "珠玉出懷袖，龍蛇走肝脾。", "金湯起樽俎，劔戟交幈幃。", "白晝役鬼神，平地蟠蛟螭。", "空江響雷雹，陸海誅鯨鯢。", "寒暑同舒慘，昏明共蔽虧。", "山河燦於地，星斗會璇璣。", "因覩輸贏勢，翻驚寵辱蹊。", "高卑易裁制，返覆難拘羈。", "心迹既一判，利害不兩提。", "卷舒當要會，取捨在須斯。", "智者傷于詐，信者失于椎。", "真僞之相雜，名實之都隳。", "得者失之本，福爲禍之梯。", "乾坤支作訟，離坎變成睽。", "弧矢相凌犯，言辭共詆欺。", "何嘗無勝負，未始絕興衰。", "前日之所是，今日之或非。", "今日之所强，明日之或羸。", "以古觀後世，終天露端倪。", "以今觀往昔，何止乎庖犧。", "堯舜行揖讓，四凶猶趄趑。", "湯武援干戈，三老誠有譏。", "雖臯陶陳謨，而伊周獻規。", "曾未免矣夫，療骨而傷肌。", "仁爲名所敗，義爲利所擠。", "治亂不自己，因革徒從宜。", "與賢不與子，賢愚生瑕玼。", "與子不與賢，子孫生瘡痍。", "或苗民逆命，或有扈阻威。", "或羿浞起釁，或管蔡造疑。", "或商人征葛，或周人乘黎。", "或鳴條振旅，或牧野搴旗。", "灼見夏臺日，曾照升自陑。", "安知羑里月，不照逾孟師。", "厲王奔于彘，幽王死于驪。", "平王遷于洛，赧王敗于伊。", "或盟于召陵，或會于黄池。", "或戰于長岸，或弒于乾谿。", "或入于鄢郢，或樓于會稽。", "或屠于大梁，或入于臨淄。", "五霸共吞噬，七雄相鞭笞。", "暴秦滅六國，楚漢决雄雌。", "天盡于有日，地極于無涯。", "遐邇都包括，縱橫悉指揮。", "井田方奕奕，兵甲正纍纍。", "易之以阡陌，畫之以郊畿。", "銷之以鋒鏑，焚之以書詩。", "罷侯以置守，强幹而弱枝。", "重兵棲上郡，長城塹邊陲。", "自謂磐石固，萬世無已而。", "迴天于指掌，割地于階墀。", "視人若螻蟻，用財如沙泥。", "阿房宮未畢，祖龍車至戲。", "驪山卒未放，陳涉兵自蘄。", "灞上心非淺，鴻門氣正滋。", "咸陽起煙焰，南鄭奮熊羆。", "人鬼同交錯，風雲共慘凄。", "項强劉未勝，得鹿莫知誰。", "約法三章在，收兵五國隨。", "廟堂成筭重，帷幄坐籌奇。", "廣武貔貅怒，鴻溝虎豺饑。", "滎陽留紀信，垓下別虞姬。", "三傑才方展，千年運正熙。", "山川舊形勝，日月新光輝。", "正朔承三統，車書混四維。", "方隅無割據，窮僻有羈縻。", "后族爭行日，軍分南北司。", "當時無佐命，何以救顛隮。", "百戰方全日，長兵震天垂。", "豈知巫蠱事，禍起劉屈氂。", "冢宰司衡日，重明正渺瀰。", "見危能致命，無忝寄孤遺。", "劇賊欺孤日，行同狐與貍。", "宮中凌寡婦，殿上逐嬰兒。", "龍戰知何所，冰堅正在茲。", "潰堤雖患水，禦水敢忘堤。", "東漢重晞日，昆陽屋瓦飛。", "幽憂新室鬼，狼籍漸臺屍。", "鄗邑追隆準，新安掃赤眉。", "再逢火德王，復覩漢官儀。", "竇鄧緣中饋，閻梁挾牝鷄。", "經何功殆盡，至董業都糜。", "河洛少煙火，京都多蒿蔾。", "長天有鳥度，白骨無人悲。", "城有隍須復，羊無血可刲。", "大厦之將顛，非一木可支。", "孟德提先手，仲謀藉世資。", "玄德志不遂，竟終于涕洟。", "西晉尚清談，大計懸品題。", "婦人執國命，骨肉生癘疵。", "二主蒙霜露，五胡犯鼎彝。", "世無管夷吾，令人重歔欷。", "廣陌羌塵合，中州胡馬嘶。", "龍光射牛斗，日影化虹蜺。", "闢草來洛汭，墾田趨江湄。", "二百有四年，方駕而并馳。", "東晉分南尾，時或産靈芝。", "凡經五改命，至陳卒昌隋。", "國破西風暮，城荒春草萋。", "長江空滿目，行客浪沾衣。", "後魏開北首，孝文幾緝綏。", "河陰旋有變，國分爲東西。", "爾朱奪高氏，宇文滅北齊。", "及隋始併陳，四海爲藩籬。", "泛汴公私匱，征遼士卒疲。", "有身皆厭苦，無口不嗟咨。", "處處稱年號，人人思亂離。", "中原未有主，誰識非鹿麋。", "千一難知日，天人相與期。", "龍騰則雲靄，虎步則風凄。", "母后專朝日，相仍紊宮闈。", "可嗟桓彥範，不殺武三思。", "繡嶺喧歌舞，漁陽動鼓鼙。", "太平其可傲，徒罪一楊妃。", "劒閣離天日，潼關漏虎貔。", "兩京皆覆沒，九廟咸傾欹。", "樂極則悲至，恩交則害携。", "事無可柰何，舉目誰與比。", "自此藩方盛，都無臣子祗。", "恃功而不朝，討賊以爲詞。", "各擁部兵盛，誰憐王室卑。", "邀朝廷姑息，觀社稷安危。", "攻取非君命，誅求本自肥。", "乘輿時播越，扈從或參差。", "尾大知難運，鞭長豈易麾。", "長姦憂必至，養虎害終貽。", "國步何顛沛，君心空忸怩。", "時來花爛漫，勢去葉離披。", "十姓分中夏，五家遞通逵。", "徒明星有爛，但東方未晞。", "纔返長蘆鎮，旋驅胡柳陂。", "絳霄兵自取，玄武火何癡。", "中渡降堪罪，欒城死可嗤。", "太原朝見入，劉子夕聞啼。", "事體重重別，人情旋旋移。", "棄灰猶隠火，朽骨尚稱龜。", "譎詐多陰中，艱憂常自罹。", "撓防膚革易，患救腹心遲。", "語禍不旋踵，言傷浪噬臍。", "欲升還隕落，將墜却扶持。", "瞑眩人皆惡，康寧世共晞。", "須能蠲重疾，始可謂良醫。", "久廢田磽確，難行路險巇。", "不逄真主出，何以見施爲。", "家國邅迍極，君臣際會稀。", "上天生假手，我宋遂開基。", "睿筭隨方設，群豪引領歸。", "迄今百餘載，兵革民不知。", "成敗須歸命，興亡自繫時。", "天機不常設，國手無常施。", "往事都陳跡，前書略可依。", "比觀之博弈，不差乎毫釐。", "消長天旋運，陰陽道範圍。", "吉凶人變化，動靜事樞機。", "疾走者先顛，遲茂者後萎。", "與其交受害，不若兩忘之。", "求魚必以筌，獲兔必以罤。", "得之不能忘，羊質而虎皮。", "道大聞老子，才難語仲尼。", "造形能自悟，當局豈憂迷。", "黑白焉能浼，死生奚足猗。", "應機如破的，迎刃不容絲。", "勿訝傍人笑，休防冷眼窺。", "既能通妙用，何必患多岐。", "同道道亦得，先天天弗違。", "窮理以盡性，放言而遣辭。", "視外方知簡，聽餘始識希。", "大羹無以和，玄酒莫能灕。", "上兵不可伐，巧曆不可推。", "善言不可道，逸駕不可追。", "兄弟專乎愛，父子主于慈。", "天下亦可授，此著不可私。"]}