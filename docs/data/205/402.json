{"author": "李覯", "period": "宋", "type": "诗", "title": "送知縣蘇祕丞移英州", "paragraphs": ["大邑曰南城，唯君治道行。", "何曾設鉤距，到底是聰明。", "鼎在神姦伏，鷹來鳥雀驚。", "詐窮多自笑，刑重亦知平。", "府史如廉士，農桑學頌聲。", "在官嗟不久，丕績已垂成。", "嶺路當過庾，州圖喜得英。", "遠人天與幸，弊俗日將清。", "遊刃非無地，摶風別有程。", "上心應寤寐，彝器待書名。"]}