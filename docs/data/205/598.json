{"author": "蘇洵", "period": "宋", "type": "诗", "title": "送王吏部知徐州", "paragraphs": ["東徐三齊之南鄰，夫子豈是三齊人。", "辭囂乞靜得此守，走兔入藪魚投津。", "徐州絕勝不須問，請問項籍何去秦。", "江山雄豪不相下，衣錦遊戲欲及辰。", "霸王事業今已矣，但有太守朱兩輪。", "還鄉據勢與古並，豈有漢戟窺城闉。", "論安較利乃公勝，行矣正及汴水勻。"]}