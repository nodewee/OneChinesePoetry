{"author": "蘇洵", "period": "宋", "type": "诗", "title": "和楊節推見贈", "paragraphs": ["與君多乖睽，邂逅同泛峽。", "宋子雖世舊，談笑頃不接。", "二君比宦遊，疇昔共科甲。", "唯我老且閑，獨得離圈柙。", "少年實强銳，議論今我怯。", "有如乘風箭，勇發豈顧帖。", "置酒來相邀，慇懃爲留楫。", "楊君舊痛飲，淺水安足涉。", "嗟我素不任，一酌己頳頰。", "去生別懷愴，有子旅意愜。", "捨棹治陸行，歲晚筋力乏。", "予懶本不出，實爲人事劫。", "相將犯苦寒，大雪滿馬鬣。"]}