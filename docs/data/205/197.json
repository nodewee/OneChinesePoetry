{"author": "徐良佐", "period": "宋", "type": "诗", "title": "澄虛亭", "paragraphs": ["一溪水浸羣峰綠，瀲灧長湖澄數曲。", "波光如練映危亭，倚檻最宜凝遠目。", "亭前日日舟人行，千里萬里風帆輕。", "長汀回首望不盡，接天嵐氣何其清。", "隔溪南下乾元路，古松峭拔藏禪宇。", "餘不祠前千尺潭，昔有靈龜曾左顧。", "時遷歲改名獨存，德清從此民俗淳。", "山奇水秀冠南國，是處疑有桃花源。", "過橋稍轉十餘步，家家相向開朱戶。", "大都川澤氣多寒，時時猛點菰蒲雨。", "晚來忽霽涼意新，一片兩片歸巖雲。", "惆悵王維不在世，把筆欲畫今無人。", "老夫歌詩久不作，對此吟情豈宜薄。", "簿書推去試新吟，眼前好景難道著。", "城中美酒斗十千，浦口魚肥賣得錢。", "夜深却羨漁翁樂，醉飽溪心明月眠。"]}