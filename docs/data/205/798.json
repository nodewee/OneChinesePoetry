{"author": "祖無擇", "period": "宋", "type": "诗", "title": "依韻和登州推官張同年之梁山", "paragraphs": ["峻極乾蒼蒼，班移自混茫。", "勢臨坤軸斷，根入海濤殭。", "屹立踰千仞，孤標冠四荒。", "興雲山近泰，出日谷連暘。", "絕墳于斯勝，煩襟到此涼。", "山經終寂寂，祀典謾煌煌。", "岩黑驪龍睡，煙清來鳳翔。", "藏書陋羣玉，中瑟小空桑。", "禹載無遺跡，秦碑有舊章。", "乘輿曾直上，鞭石宛居傍。", "在昔初遷鼎，當時異省方。", "縱心師誕妄，恃力逞强梁。", "儒學微言絕，神仙怪說彰。", "錫符尊德水，留識著吾漿。", "豈念思王度，惟期至帝鄉。", "齋男何杳杳，秋祝自琅琅。", "詎得三山藥，翻同一國狂。", "八神寧爾福，二世果斯亡。", "始禍聞陳涉，遺書見子長。", "龍興成大定，虎噬免交攘。", "往事真塗炭，寒心劇刺芒。", "自從茲滅國，誰復此祠陽。", "冤毒疑淪髓，凋殘競沐瘡。", "鑒宜觀夏后，道合慕陶唐。", "聖世踰三代，明君掩百王。", "朝廷隆盛禮，簡冊耀休光。", "運契千齡統，歌喧六達莊。", "古今稱治理，夷夏共瞻望。", "洪化周無外，羣生洽太康。", "東民休望幸，端拱德芬芳。"]}