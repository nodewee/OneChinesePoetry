{"author": "李覯", "period": "宋", "type": "诗", "title": "寄章友直", "paragraphs": ["人生何足貴，貴在天資秀。", "譬如沙石間，金玉豈常有。", "有才不善用，多爲淫邪誘。", "嗟哉棟梁材，往往厄樵手。", "章子吾不識，美在衆人口。", "如何材藝多，四十無所守。", "所守者何爲，非貴亦非富。", "古今聖與賢，歷歷垂星斗。", "景行苟有成，進退無一繆。", "不能功天下，尚可名身後。", "百年隨飄風，白髪勇未鬭。", "良時且不反，飲恨唯尸柩。", "無謂學已足，大海難掬漱。", "無謂過可文，希珍尚磨垢。", "智者當自知，既往誠何咎。", "西子蒙不潔，見者掩鼻走。", "惡人幸齋戒，上帝必孚祐。", "相如竊妻逃，犢鼻從沽酒。", "一朝賦上林，在漢爲稱首。", "努力念前哲，吾言非子詬。"]}