{"author": "李覯", "period": "宋", "type": "诗", "title": "送丘寺丞", "paragraphs": ["嗟予兀兀何施爲，學無異意唯傳師。", "嘗言先聖所述作，人事而已亡他岐。", "安知步步有天道，繄我丘師能識之。", "春秋下應三千歲，雅頌周流十二支。", "闡幽大傳與隠旨，圖寫轉匝成圓規。", "勞兄示我復教我，一字不曉如癡兒。", "文侯聽樂唯恐卧，今我幸免指目皮。", "丘明子夏言不及，我兄所得何神奇。", "直疑前身是顔子，獨受師說無人知。", "又疑夢寐感靈怪，常與周孔相追隨。", "不然悠悠千載後，何傳何習遽如斯。", "窮愁著書古有例，昨官閩中今海涯。", "海涯路遠學者少，斯道未有施行時。", "聖皇誅賞甚明白，歸來奏牘無遲遲。", "江南臘雪片如掌，酒花上面寒力衰。", "是非得失從此止，馬頭一別東西馳。"]}