{"author": "李覯", "period": "宋", "type": "诗", "title": "送知軍曹比部移虔州", "paragraphs": ["要知賢者善居官，法自嚴明性自寬。", "黠吏欲欺難作計，愚民初懼久方安。", "獄辭大小情皆見，市物公私價一般。", "農力不聞供土木，窮閻猶得免饑寒。", "星爲二使來巡撫，考未三年悉可觀。", "劇郡便當煩鎮守，君恩寧許更盤桓。", "雨轓贛水行非遠，五袴旴江日漸單。", "從此天衢龍躍去，野人懷德謾悲酸。"]}