{"author": "祖無擇", "period": "宋", "type": "诗", "title": "題袁州東湖盧肇石", "paragraphs": ["袁山之陽秀水側，草覆遺基誰氏宅。", "皆云子發其姓盧，往往文章名籍籍。", "宅中舊物何所存，惟有嶙峋一區石。", "闊纔三尺高倍尋，久卧塵沙羣瓦礫。", "余心好異因獨往，下馬環觀聊拂拭。", "地表可見十二三，已足怪駭動魂魄。", "呼工運鍤壍其旁，挽以長絙百夫力。", "雜然鼓譟登大車，恍爾如蒙巨靈擘。", "選置東湖最佳處，四面澄波映天碧。", "倚空突兀無與鄰，頓覺亭臺增氣色。", "彎環幽竇莫敢撢，恐有乖龍飛霹靂。", "余嘗南游到陽朔，衆峰矗矗春筍植。", "捫蘿踏蘚窮之遍，若此奇卓曾未識。", "郡人奔走來如雲，故老驚視復唧唧。", "乃言此石遇真賞，屈指于今年二百。", "沈埋曠代誰爾珍，一日光價逾荆璧。", "嗟余束髮大夫後，區區志尚惟孤直。", "十年再謫非不窮，猶慕堅純無改易。", "如何故老不我愚，感物再三形嘆息。", "石不能言人有言，忽使他時重湮阨。"]}