{"author": "李覯", "period": "宋", "type": "诗", "title": "和蘇著作麻姑十詠 玳瑁石", "paragraphs": ["前有縣大夫，取此石爲器。", "囂然夸謂予，材與工俱美。", "如何爾鄉人，器用曾莫備。", "無乃居荒陬，俗鄙不喜事。", "答云此石堅，攻磨動時歲。", "官用錢出民，民用錢出己。", "出民官不知，喜事誠可貴。", "出己乃傷財，誰能不惜費。", "大夫聞此言，如有所忿戾。", "今君倡是詩，敢以報嘉惠。"]}