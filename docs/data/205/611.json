{"author": "蘇洵", "period": "宋", "type": "诗", "title": "答張子立見寄", "paragraphs": ["舟行道里日夜殊，佳士恨不久與俱。", "峽山行盡見平楚，捨舡登岸身無虞。", "念君治所自有處，不復放縱如吾徒。", "憶昨相見巴子國，謁我江上顔何娛。", "求文得卷讀不已，有似駿馬行且且。", "自言好學老未厭，方冊幾許魯作魚。", "古書今文遍天下，架上未有耿不愉。", "示我近所集，漫如遊通衢。", "通衢衆所入，癃殘詭怪雜沓不辨可嘆吁。", "文人大約可數者，不過皆在衆所譽。", "此外何足愛，刓破無四隅。", "況予固魯鈍，老蒼處羣雛。", "入趙抱五絃，客齊不吹竽。", "山林自竄久不出，回視衆俊驚錕鋙。", "豈意誤見取，騏驥參羸駑。", "將觀馳騁鬭雄健，無乃獨不堪長途。", "凄風臘月客荆楚，千里適魏勞奔趨。", "將行紛亂苦無思，强說鄙意慙區區。"]}