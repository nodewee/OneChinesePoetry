{"author": "李覯", "period": "宋", "type": "诗", "title": "聞喜鵲", "paragraphs": ["翩翩者鵲何品流，羽毛白黑林之幽。", "生平智力可料度，有巢往往輸鳴鳩。", "天然却會報人喜，愚兒幼婦唯爾求。", "萬聲千噪幾曾驗，聞者終是軒眉頭。", "從來烏鳥愛反哺，孝慈情性誰可儔。", "其間於事最先見，告人凶禍令人憂。", "憂時不肯自脩飾，禱請神鬼爭啾啾。", "告之愈驗愈見惡，共去災患鴉之由。", "彈丸瓦石相驅逐，名園佳樹難依投。", "忠言逆耳世罕用，屬鏤曾割伍員喉。", "莫笑後來司馬公，事事稱好真良謀。"]}