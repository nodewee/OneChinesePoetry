{"author": "李覯", "period": "宋", "type": "诗", "title": "和蘇著作麻姑十詠 流杯池", "paragraphs": ["幽居久不樂，心死如濕灰。", "聞言山有池，仙客曾流杯。", "披衫向西坐，欲望無崇臺。", "何當命遊宴，盡聚不羈才。", "顧恐狹隘地，未足開吾懷。", "仰手斸河漢，决向天南來。", "移舟復轉嶽，壅遏成環迴。", "橫持北斗柄，量盡酒星醅。", "箕踞接下流，一歃空千罍。", "八風助吟倡，萬怪供嘲諧。", "醉來散髮卧，蠅聲視霆雷。", "冷笑勢利子，茫茫塵土堆。"]}