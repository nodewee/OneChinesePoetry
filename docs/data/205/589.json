{"author": "蘇洵", "period": "宋", "type": "诗", "title": "憶山送人", "paragraphs": ["少年喜奇迹，落拓鞍馬間。", "縱目視天下，愛此宇宙寬。", "山川看不厭，浩然遂忘還。", "岷峨最先見，睛光厭西川。", "遠望未及上，但愛青若鬟。", "大雪冬沒脛，夏秋多虵蚖。", "乘春乃敢去，匍匐攀孱顔。", "有路不容足，左右號鹿猿。", "陰崖雪如石，迫暖成高瀾。", "經日到絕頂，目眩手足顛。", "自恐不得下，撫膺忽長嘆。", "坐定聊四顧，風色非人寰。", "仰面囁雲霞，垂手撫百山。", "臨風弄襟袖，飄若風中仙。", "朅來游荆渚，談笑登峽船。", "峽山無平岡，峽水多悍湍。", "長風送輕帆，瞥過難詳觀。", "其間最可愛，巫廟十數巔。", "聳聳青玉幹，折首不見端。", "其餘亦詭怪，土老崖石頑。", "長江渾渾流，觸齧不可攔。", "苟非峽山壯，浩浩無隅邊。", "恐是造物意，特使險且堅。", "江山兩相值，後世無水患。", "水行月餘日，泊舟事征鞍。", "爛熳走塵土，耳囂目眵昏。", "中路逢漢水，亂流愛清淵。", "道逢塵土客，洗濯無瑕痕。", "振鞭入京師，累歲不得官。", "悠悠故鄉念，中夜成慘然。", "五噫不復留，馳車走轘轅。", "自是識嵩岳，蕩蕩容貌尊。", "不入衆山列，體如鎮中原。", "幾日至華下，秀色碧照天。", "上下數十里，映睫青巑巑。", "迤邐見終南，魁岸蟠長安。", "一月看山岳，懷抱斗以騫。", "漸漸大道盡，倚山棧夤緣。", "下瞰不測溪，石齒交戈鋋。", "虛閣怖馬足，險崖磨吾肩。", "左山右絕澗，中加一繩慳。", "傲睨駐鞍轡，不妨驅以鞭。", "累累斬絕峯，兀不相屬聯。", "背出或逾峻，遠騖如爭先。", "或時度岡領，下馬步險艱。", "怪事看愈好，勤劬變清歡。", "行行上劒閣，勉强踵不前。", "矯首望故國，漫漫但青煙。", "及下鹿頭坂，始見平沙田。", "歸來顧妻子，壯抱難留運。", "遂使下餘載，此路常周旋。", "又聞吳越山，中明水澄鮮。", "百金買駿馬，往意不自存。", "投身入廬岳，首挹瀑布源。", "飛下二千丈，强烈不可干。", "餘潤散爲雨，遍作山中寒。", "次入二林寺，遂獲高僧言。", "問以絕勝境，導我同躋攀。", "逾月不倦厭，巖谷行欲殫。", "下山復南邁，不知已南虔。", "五嶺望可見，欲往苦不難。", "便擬去登玩，因得窺羣蠻。", "此意竟不償，歸抱愁煎煎。", "到家不再出，一頓俄十年。", "昨聞廬山郡，太守雷君賢。", "往求與識面，復見山鬰蟠。", "絕壁橫三方，有類大破鐶。", "包裹五六州，倚之爲長垣。", "大抵蜀山峭，巉刻氣不溫。", "不類嵩華背，氣象多濃繁。", "吳君潁川秀，六載爲蜀官。", "簿書苦爲累，天鶴囚籠樊。", "岷山青城縣，峨眉亦南犍。", "黎雅又可到，不見宜悒然。", "有如烹脂牛，過眼不得飡。", "始謂泛峽去，此約今又愆。", "只有東北山，依然送歸軒。", "他山已不見，此可著意看。"]}