{"author": "李覯", "period": "宋", "type": "诗", "title": "哀老婦", "paragraphs": ["里中一老婦，行行啼路隅。", "自悼未亡人，暮年從二夫。", "寡時十八九，嫁時六十餘。", "昔日遺腹兌，今茲垂白鬢。", "子豈不欲養，母豈不懷居。", "繇役及下戶，財盡無所輸。", "異籍幸可免，嫁母乃良圖。", "牽車送出門，急若盜賊驅。", "兒孫孫有婦，小大攀且呼。", "回頭與永訣，欲死無刑誅。", "我時聞此言，爲之長嘆嗚。", "天民固有窮，鰥寡實其徒。", "仁政先四者，著在孟軻書。", "吾君務復古，旦旦師黄虞。", "赦書求節婦，許與旌門閭。", "繄爾愚婦人，豈曰禮所拘。", "蓬茨四十年，不知形影孤。", "州縣莫能察，詔旨成徒虛。", "而况賦役間，羣小所同趨。", "姦欺至骨髓，公利未錙銖。", "良田歲歲賣，存者唯萊汙。", "兄弟欲離散，母子因變渝。", "天地豈非大，曾不容爾軀。", "嗟嗟孝治王，早晚能聞諸。", "吾言又無位，反袂空漣如。"]}