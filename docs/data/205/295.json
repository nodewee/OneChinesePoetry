{"author": "李覯", "period": "宋", "type": "诗", "title": "竹齋題事", "paragraphs": ["低齋結空野，小竹移孤林。", "齋閑竹浄好，日媚幽人心。", "南方夏厭暑，獨此留殘陰。", "戛雨挫促夢，穿風搜凉襟。", "長茵展麗蘚，亂歌奏歡禽。", "侍奴裹村服，語客拋塵簪。", "志高成利讐，思爽生詩淫。", "值聖喜盈卷，感古悲入琴。", "山迎穩履遠，月勸澄杯深。", "榮名雖未染，幸亦非堙沈。"]}