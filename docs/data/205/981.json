{"author": "吳奎", "period": "宋", "type": "诗", "title": "泛照湖遊天章", "paragraphs": ["秦望奇峰北，天章野寺東。", "石橋跨驚瀨，雲屋麗層穹。", "片段磨礲密，高低結構雄。", "盤基深鑿岸，飛勢聳凌空。", "迥却熙蒸日，虛含自遠風。", "谿山形勝聚，川陸往來通。", "竹影摇軒外，松聲逼坐中。", "孤煙惹樵叟，輕浪濺漁翁。", "氣象清無比，登臨杳莫窮。", "直須圖畫看，安得入神工。"]}