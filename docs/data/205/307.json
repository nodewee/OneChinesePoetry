{"author": "李覯", "period": "宋", "type": "诗", "title": "解湯延祖字", "paragraphs": ["仲尼作經授曾子，明稽至孝之終始。", "始於事親終立身，以是揚我於後世。", "大雅有言念爾祖，述脩其德乃爲美。", "聖訓昭昭十八章，寫之琬琰千餘歲。", "湯生本由義方教，石磨沙盪求成器。", "其名延祖有意哉，吾以子立爲之字。", "立身之道將何如，非曰凡人富與貴。", "不賢而位何能爲，蠅蟲豈不披紅紫。", "周公亦人舜亦人，口銜日月坐天際。", "勗哉見善勿遲疑，往往後生誠可畏。"]}