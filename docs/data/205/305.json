{"author": "李覯", "period": "宋", "type": "诗", "title": "聞訓狐", "paragraphs": ["昔年因讀昌黎文，知有訓狐猶未真。", "客堂昨夜滅燭後，一聲竊發誠驚人。", "慈母入席匪虛語，據此麄暴誰敢聞。", "殺人之子養爾子，天地不管胡爲仁。", "豈無鷹隼善搏擊，去路昏黑難相親。", "亦有弓矢可彈射，却恐誤中東西鄰。", "我今獨處雖無懼，聒不得睡寧不嗔。", "嘗聞鳳凰百鳥君，丹穴萬里誰龍言。", "行當整頓九韶樂，奉迎綷羽掀重雲。", "直前再拜列爾罪，爾軀何足爲灰塵。"]}