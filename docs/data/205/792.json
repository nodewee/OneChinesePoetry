{"author": "唐介", "period": "宋", "type": "诗", "title": "碧落洞", "paragraphs": ["余生本孤拙，所志在雲石。", "薄宦偶纏鎖，未遂林泉適。", "邇來備臺選，幸一當言責。", "狂愚抵罪辜，遽從遐徼謫。", "區區數千里，車馬倦行役。", "湞陽頗善地，解轡喜安席。", "官散無所事，度日多閑隙。", "太守蘇宣甫，邀我訪奇跡。", "西山有石室，疑是靈仙宅。", "翛然煙徑入，訝若天門闢。", "中瀉一溪清，傍映千峯碧。", "萬穴滴瑶乳，兩岸張翠幕。", "爽氣來先秋，昏嵐生未夕。", "不知造化意，何爲置窮僻。", "周生說到難，茲文不虛摭。", "怪容誠莫狀，勝跡今始獲。", "暫已瑩耳目，久覺生虛白。", "拂拭纓上塵，回頭謝朝客。", "雖非吾所樂，聊以慰奇隻。", "聖恩未放還，屢遊君莫惜。"]}