{"author": "李覯", "period": "宋", "type": "诗", "title": "夏日雨中", "paragraphs": ["一雨遂不止，我行當此窮。", "蜀東天亦漏，堯後水猶洪。", "大點有片重，密濛無寸空。", "曉唯壺箭覺，暖似炭爐通。", "書筆提梅洗，征衣擘潤烘。", "簾間稀去燕，枕下即鳴蟲。", "竹粉千腰白，桃皮半頰紅。", "物華嬌自衒，天意猛相攻。", "酒退愁城外，吟興憤涌中。", "遣誰咨畢宿，留作旱時功。"]}