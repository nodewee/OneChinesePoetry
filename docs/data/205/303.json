{"author": "李覯", "period": "宋", "type": "诗", "title": "答緣概師見示草書千字文并名公所贈詩序", "paragraphs": ["佛繇西域漸中土，欲使羣心皆鼓舞。", "若顓梵語及胡書，昧者雖從明孰與。", "其徒往往多材能，暗結時賢爲外助。", "遠公自昔來廬山，誇逞蓮花邀社侶。", "吁嗟君子遭亂邦，舍此未知何處去。", "邇來一行善記覽，齧破乾坤尋曆數。", "或攻文苑掠芬香，辭則貫休筆懷素。", "其餘曲藝與小詩，布在人間難悉數。", "賢豪大抵多憐才，引致門牆無齟齬。", "其人既重法亦尊，羽翼大成根本固。", "我緣山谷見不遠，緇褐憧憧盡愚魯。", "坐量此去朋黨衰，纖縞焉能拒强弩。", "去年有使自番陽，手藉一函來我所。", "發函乃是緣概書，千字滿前雲縷縷。", "衆人飽食己用心，欲噍伯英肥美處。", "當時名士嘉其能，長序短篇聊繡組。", "因思幅員千萬里，如師之能更幾許。", "以儒輔釋日益多，何恤區區一韓愈。"]}