{"author": "任大中", "period": "宋", "type": "诗", "title": "和祖無擇題袁州東湖盧肇石", "paragraphs": ["宜陽刺史才，祖擇之維傑。", "大旱雨一方，盡使焦枯活。", "公退趣尚深，水石探其絕。", "長江北岸林，唐有盧子發。", "曾居此林下，高把簪組脫。", "歲遠成荒墟，佳名詎泯沒。", "有石數尺長，猶是舊時物。", "況辱泥塗久，實有堅重節。", "擇之渡水見，力爲心慘切。", "萬夫一呼聚，撓動雷聲揭。", "地險若驅來，巖谷俱震裂。", "幽輔郡東河，脫得太華骨。", "白玉漏纖紋，雨頻爲澡刷。", "草蔓漸盤遶，柳綠密揮拂。", "潤恐欲迸泉，怪亦有奧穴。", "安知無蟄龍，時見微雲出。", "幾因牽夜吟，簾曉捲殘月。", "氣暗逼人寒，蒙籠未若別。", "烟重風掃開，獨立勢突兀。", "蘇武見單于，傲睨腰不折。", "人皆畫將歸，予筆恨麤拙。", "擇之豈不賢，天涯避讒舌。", "對此憂足忘，我觀未甚悅。", "不得見媧皇，願天無破缺。"]}