{"author": "李覯", "period": "宋", "type": "诗", "title": "中春苦雨書懷", "paragraphs": ["春秋書大雨，三日已爲霖。", "如何方春時，終月常積陰。", "淙空若泉瀉，盪地成淵深。", "曾無晝夜別，顧恐山嶽沈。", "疑是天上河，底漏不可禁。", "傍無女媧石，欲補難爲針。", "又疑坎宮水，陽曜所不臨。", "何等大鬼物，戲把北斗斟。", "誰籠三足烏，冷卧空桑林。", "勾芒失權柄，羞耻啼盈襟。", "枉殺幾樹花，恣許泥土浸。", "或云天有意，欲使誅荒淫。", "田穀彼何罪，芽穎當森森。", "一粒且漂溺，不啻千黄金。", "路絕吊客行，餒我憂巢禽。", "風聲怒打屋，寒氣獰穿衾。", "況我出山遠，久次茲江潯。", "嗟嗟歲月晚，悠悠金玉音。", "無聊但詼笑，有得還歌吟。", "莫怪旅愁甚，旅人千萬心。"]}