{"author": "李覯", "period": "宋", "type": "诗", "title": "江亭醉後", "paragraphs": ["平生尚倜儻，壯大苦摧折。", "主人能結納，佳境爲鋪設。", "渺㵿東江來，谽谺暮雲裂。", "倡女稍多藝，市酒且供啜。", "俠氣復何聊，心朋幸相悅。", "解冠從放蕩，大呼誰輓掣。", "咄哉千里足，嗟呼三寸舌。", "海物喚龍取，天葩令鬼折。", "艷唱聲非雅，戲談理當譎。", "帷房笑私昵，閭巷嘲瑣屑。", "更鼓莫催睡，夜風讒去熱。", "俗士鮮大志，于今重小節。", "內行豕在泥，外貌犬伏紲。", "吾儕古豪傑，方寸浴日月。", "被謗肯自疑，爲歡顧猶拙。", "放飯彼不慙，使我無齒决。"]}