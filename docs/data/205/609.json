{"author": "蘇洵", "period": "宋", "type": "诗", "title": "寄楊緯", "paragraphs": ["家居對山木，謂是忘言伴。", "去鄉不能致，回顧頗自短。", "誰知有楊子，磊落收百段。", "揀贈最奇峰，慰我苦長歎。", "連城盡如削，邃洞幽可款。", "回合抱空虛，天地聳其半。", "舟行因樂載，陸挈敢辭懶。", "飄飄忽千里，有客來就看。", "自言此地無，愛惜苦欲換。", "低頭笑不答，解纜風帆滿。", "京洛有幽居，吾將隠而玩。"]}