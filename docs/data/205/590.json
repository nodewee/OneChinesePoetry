{"author": "蘇洵", "period": "宋", "type": "诗", "title": "上田待制詩", "paragraphs": ["日落長安道，大野渺荒荒。", "吁嗟秦皇帝，安得不富强。", "山大地胍厚，小民十尺長。", "耕田破萬頃，一稔粟柱樑。", "少年事游俠，皆可荷弩槍。", "勇力不自驕，頗能啗乾糧。", "天意此有謂，故使連西羌。", "古人遭邊患，累累鬭兩剛。", "方今正似此，猛士强如狼。", "跨馬負弓矢，走不擇澗岡。", "脫甲森不顧，袒裼搏敵場。", "嗟彼誰治此，踧踧不敢當。", "當之負重責，無成不朝王。", "田侯本儒生，越略今洸洸。", "右手握麈尾，指麾據胡牀。", "郡國遠浩浩，邊鄙有積倉。", "秦境古何在，秦人多戰傷。", "此事久不報，此時將何償。", "得此報天子，爲侯歌之章。"]}