{"author": "李覯", "period": "宋", "type": "诗", "title": "聞女子虐疾偶書二十四韻寄示", "paragraphs": ["昨日家人來，言汝苦寒熱。", "想由卑濕地，頗失飲食節。", "脾官驕不治，氣馬癡如絏。", "乃致四體煩，故當雙日發。", "江南此疾多，理不憂顛越。", "顧汝僅毀齒，何力禁喘噎。", "寄書詰醫師，有藥且嚼啜。", "方經固靈應，病根終翦滅。", "但恐祟所爲，嘗聞里中說。", "茲地有罔兩，乘時相罥結。", "嗟哉鬼無知，何於我爲孽。", "我本重脩飾，胸中掬冰雪。", "禍淫雖甚苛，無所可挑抉。", "疑是饕餮魂，私求盤碗設。", "盡室唯琴書，何路致葷血。", "無錢顧越巫，刀劍百斬决。", "徒恣彼昏邪，公然敢抄撮。", "吾聞上帝靈，網目匪疎缺。", "行當悉追捕，汝苦旦夕歇。", "慈愛早有加，憶念今逾切。", "塵勞差可畏，歸計又云輟。", "所生能劬勞，祖母矧聰哲。", "羸卧縱未蘇，撫視諒非拙。", "勉勉多自安，風來信勿絕。"]}