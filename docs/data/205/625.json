{"author": "蘇洵", "period": "宋", "type": "诗", "title": "自尤", "paragraphs": ["五月之旦茲何辰，有女强死無由伸。", "嗟予爲父亦不武，使汝孤塚埋冤魂。", "死生壽夭固無定，我豈以此輒怨人。", "當時此事最驚衆，行道聞者皆醉辛。", "余家世世本好學，生女不獨治組紃。", "讀書未省事華飾，下筆亹亹能屬文。", "家貧不敢嫁豪貴，恐彼非偶難爲親。", "汝母之兄汝叔舅，求以厥子來結姻。", "鄉人婚嫁重母族，雖我不肯將安云。", "生年十六亦已嫁，日負憂責無歡欣。", "歸寧見我悲且泣，告我家事不可陳。", "舅姑叔妹不知道，棄禮自快紛如雲。", "人多我寡勢不勝，祗欲强學非天真。", "昨朝告以此太甚，捩耳不聽生怒嗔。", "余言如此非乃事，爲婦何不善一身。", "嗟哉爾夫任此責，可奈狂狠如癡麏。", "忠臣汝不見洩冶，諫死世不非陳君。", "誰知余言果不妄，明年會汝初生孫。", "一朝有疾莫肯視，此意豈尚求爾存。", "憂惶百計獨汝母，復有汝父驚且奔。", "此時汝舅擁愛妾，呼盧握槊如隔鄰。", "狂言發病若有怪，里有老婦能降神。", "呼來問訊豈得已，汝舅責我學不純。", "急難造次不可動，堅坐有類天王尊。", "導其女妻使爲孽，就病索汝襦與裙。", "衣之出看又汝告，謬爲與汝增殷勤。", "多多擾亂莫勝記，咎汝不肯同其塵。", "經旬乳藥漸有喜，移病余告未絕根。", "喉中喘息氣纔屬，日使勉强飡肥珍。", "舅姑不許再生活，巧計竊發何不仁。", "嬰兒盈尺未能語，忽然奪去詞紛紛。", "傳言姑怒不歸覲，急抱疾走何暇詢。", "病中憂恐莫能測，起坐無語涕滿巾。", "須臾病作狀如故，三日不救誰緣因。", "此惟汝甥汝兒婦，何用負汝漫無恩。", "嗟余生女苟不義，雖汝手刃吾何言。", "儼然正直好禮讓，才敏明辯超無倫。", "正應以此獲尤譴，汝可以手心自捫。", "此雖法律所無奈，尚可仰首披蒼旻。", "天高鬼神不可信，後世有耳猶或聞。", "只今聞者已不服，恨我無勇不復冤。", "惟余故人不責汝，問我此事久嘆呻。", "慘然謂我子無恨，此罪在子何尤人。", "虎跑牛觸不足怪，當自爲計免見吞。", "深居高堂閉重鍵，牛虎豈解逾牆垣。", "登山入澤不自愛，安可僥倖遭騏驎。", "明珠美玉本無價，棄置溝上多緇磷。", "置之失地自當爾，既爾何咎荆與榛。", "嗟哉此事余有罪，當使天下重結婚。"]}