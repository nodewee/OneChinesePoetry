{"author": "沈紳", "period": "宋", "type": "诗", "title": "送程給事知越州  其一", "paragraphs": ["天街雨歇槐飛花，鎮東新府腰青緺。", "曉排閶闔辭玉皇，肅齋先過文德衙。", "赤墀再拜升東塗，赭袍前對明朱霞。", "公行早爲上所器，恩言褒寵何光華。", "翰林紫微文章公，歡然惜去宴頭加。", "東堂西府爭落筆，詩艷萬丈靈星槎。", "行周四方心尚壯，勁氣晚節開胡沙。", "東南便鄉久思歸，翠巖白水得地嘉。", "秋風鱸魚正鮮肥，旗鼓滿城看過家。", "吾鄉禹功有餘烈，舊俗質厚民不譁。", "比年天時苦荒札，大資公已勤櫛爬。", "行當下車鎮清和，仁賢相繼自足夸。", "蓬萊到日望三山，海波浸眼窮天涯。", "酒濃詩豪真樂都，莫爲畫船留若耶。", "公才甚高宜大用，歸來禁鼓聽新撾。"]}