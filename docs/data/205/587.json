{"author": "蘇洵", "period": "宋", "type": "诗", "title": "答二任", "paragraphs": ["魯人賤夫子，嗚丘指東家。", "當時雖未遇，弟子已如麻。", "奈何鄉閭人，曾不爲歎嗟。", "區區吳越間，問骨不憚遐。", "習見反不怪，海人等龍暇。", "嗟我何足道，窮居出無車。", "昨者入京落，文章彼人誇。", "故舊未肯信，聞之笑呀呀。", "獨有兩任子，知我有足嘉。", "遠遊苦相念，長篇寄芬葩。", "我道亦未爾，子得無增加。", "貧窮已衰老，短髮垂髿髿。", "重祿無意取，思治山中畬。", "往歲栽苦竹，細密如蒹葭。", "庭前三小山，本爲山中楂。", "當前鑿方池，寒泉照谽谺。", "翫此可竟日，胡爲踏朝衙。", "何當子來會，酒食相邀遮。", "願爲久相敬，終始無疵瑕。", "閑居各無事，數來飲流霞。"]}