{"author": "李覯", "period": "宋", "type": "诗", "title": "閔雨詩", "paragraphs": ["吳江之南，是曰豐國。", "五種之生天下食，一歲不登，吾民菜色。", "如何天不仁，縱彼旱孽稱其神。", "矯矯赤龍推火軒，來自東南山。", "咸池愞水不敢沃，陽侯失色愁烹煎。", "況茲畎畝流涓涓，何足吸之唇齒間。", "但見禾與黍，蓬勃紅塵起。", "土伯敕其屬，掃路迎饑鬼。", "哀哉氓蚩蚩，託身釜鬲惟蒸炊。", "小人怨咨君子知，天生天殺今其時。", "我聞皇穹大德在生育，愛養萬物同嬰兒。", "産民之身賦民食，中道絕之何所爲。", "當時冥冥間，委作非其宜。", "山川之神各守土，羣龍受位司天池。", "上帝當軒親戒敕，十日一雨無愆期。", "帝心仁且信，臨下固不疑。", "謂言庶事有分職，屏去視聽思無爲。", "安知愚下鬼，負德孤恩難制指。", "弄天之權侮人命，貪嗜牛羊邀祭祀。", "忽焉一物不稱情，因教此旱災生靈。", "雷霆之官畏罪莫敢諫，頭枕天鼓眠不醒。", "帝在紫微垣，下隔千里雲。", "徒勞銜血向空哭，帝心雖聖安得聞。", "北斗侍帝側，斡運氣母均四時。", "五星暨衆宿，照曜亡偏私。", "夫何容此鬼，恣行胸臆輕天威。", "定是機務繁，耳目有所遺。", "小臣亦何者，草莽負奇節。", "欲係神頸無長繩，欲斬龍頭劍鋒缺。", "皇穹如未察凶邪，空使小臣心鬰結。"]}