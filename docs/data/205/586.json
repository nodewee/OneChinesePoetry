{"author": "蘇洵", "period": "宋", "type": "诗", "title": "歐陽永叔白兔", "paragraphs": ["飛鷹搏平原，禽獸亂衰草。", "蒼茫就擒執，顛倒莫能保。", "白兔不忍殺，歎息愛其老。", "獨生遂長拘，野性始驚矯。", "貴人織筠籠，馴擾漸可抱。", "誰知山林寬，穴處頗自好。", "高飈動槁葉，羣竄迹如掃。", "異質不自藏，照野明暠暠。", "獵夫指之笑，自匿苦不早。", "何當騎蟾蜍，靈杵手自搗。"]}