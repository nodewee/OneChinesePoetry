{"author": "蘇洵", "period": "宋", "type": "诗", "title": "送任師中任清江", "paragraphs": ["吾喜送任師，羨君方少年。", "有如伏櫪馬，看彼始及鞍。", "奔騰過吾目，蕭條正思邊。", "誰知脫吾羈，傲睨登太山。", "君今始得縣，翱翔大江干。", "大江多風波，渺然勢欲翻。", "浩蕩吞九野，開闔壯士肝。", "人生患不出，局束守一廛。", "未常見大物，不識天地寬。", "今君吾鄉秀，固已見西川。", "去年人邊吏，出入烽火閒。", "儒冠雜武弁，屈與氊裘言。", "又當適南土，大浪泛目前。", "胸中芥蔕心，吹盡爲平田。", "陳湯喜刑勝，所至常縱觀。", "吾想君至彼，胸膽當豁然。"]}