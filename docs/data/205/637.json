{"author": "元絳", "period": "宋", "type": "诗", "title": "因覽狀元節推和詩再和一首", "paragraphs": ["緹籥驚年杪，鈴齋戒夙興。", "連空集霙霰，撇席命賓朋。", "菌閣盤虛出，箯輿選勝登。", "出川方晻藹，縞素競飛騰。", "密著珠簾重，低沈粉水澄。", "迷藏秦洞穴，刻鏤禹溝塍。", "蓬島三番抃，瑶峰四徹繩。", "風傳天外籟，湖寫鑑中冰。", "銀色三千界，琳臺十二層。", "折梅思陸凱，詠絮對王凝。", "妬舞輕飄燕，臨書細字繩。", "光凌射的鶴，氣壓沃洲鷹。", "櫂月谿翁共，歌蘭楚客能。", "瓊輈走油壁，練馬頓鉤膺。", "澤滲陽膏動，和薰氣燭蒸。", "冬權時已正，尺瑞歲將應。", "鄙也同民樂，油然弗自勝。", "平時陪法從，長憶奉昭陵。", "拂旦開金殿，鳴鞘下玉乘。", "六花朝服滿，萬歲壽觴稱。", "就望堯雲日，賡歌舜股肱。", "冰醪霑飫賜，竹唱聽哀矜。", "爾後孤蹤遠，頻年老病仍。", "兩朝還觀魏，何日見觚稜。"]}