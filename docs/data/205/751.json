{"author": "釋文瑩", "period": "宋", "type": "诗", "title": "嘲願成", "paragraphs": ["童頭浮屠浙東客，傳呼避道長以陌。", "寶撾青蓋官儀雄，新賜袈裟椹猶黑。", "察車後乘從驅挈，庸夫無謀動蠻穴。", "暗灘夜被猿猱擒，縛入新溪哭殘月。", "牂牁畏佛不敢烹，脫身腥窟存餘生。", "放師回目不自愧，反以意氣湘南行。", "我聞辛有適伊川，變戎預讖麟經編。", "暌車載鬼吁可怪，宜入熙寧志怪篇。"]}