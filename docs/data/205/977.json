{"author": "劉牧", "period": "宋", "type": "诗", "title": "次韻經略吳及石門洞", "paragraphs": ["諫紙空箱後，高牙拂斷霓。", "還符翠洲夢，來見石門題。", "架竹生新徑，誅茅得舊蹊。", "陰崖走別洞，陽嶺带回溪。", "吟桂人非隠，逢花客自迷。", "虛中存納受，絕壁阻攀躋。", "地遠饒征戍，君來息鼓鼙。", "吏閑眠麂鹿，民樂戲鳧鷖。", "勝事時相遇，芳樽手屢携。", "清風與詩句，留與昔賢齊。"]}