{"author": "范鎮", "period": "宋", "type": "诗", "title": "送程端明再鎮成都", "paragraphs": ["成都一都會，千里带坤維。", "自昔公坐嘯，至今人去思。", "朝廷慎東注，方面要安綏。", "遂爾重藩屏，因之職殿帷。", "龍光出劍匣，謳頌走江湄。", "曉雪離都馭，春風入境旗。", "壺漿故父老，竹成舊童兒。", "疊足相歡躍，同心仰福禧。", "邦人顧若此，邑子更何其。", "會講中和化，重爲樂職詩。"]}