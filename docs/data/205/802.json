{"author": "祖無擇", "period": "宋", "type": "诗", "title": "游真陽石室", "paragraphs": ["昔讀到難篇，乃聞真陽室。", "亦嘗惟斯人，稱道或浮實。", "邈在數千里，莫覿烟霞質。", "青山有獨往，吾志久已必。", "如何驂俗駕，尚此紆朝紱。", "謬分南顧憂，惟刑在欽卹。", "孤宦雖云遠，勝踐其敢失。", "行行訪雲巖，草樹披蒙密。", "呀然一穴開，勢欲吞朝日。", "嵐光屏障展，乳溜龍蛇屈。", "溪流自清泚，松韻何蕭瑟。", "酌酒飲游客，謂言此可述。", "周生誠不誣，所紀窮纖悉。", "惜哉非吾土，無由寄蓬蓽。", "平生丘壑心，與道共湮鬰。", "難進而易退，終當守儒術。"]}