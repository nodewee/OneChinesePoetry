{"author": "范鎮", "period": "宋", "type": "诗", "title": "疊石溪", "paragraphs": ["昨旦愁風色，今朝喜日華。", "從容下官道，迤邐見人家。", "盛服緣崖看，焚香滿路遮。", "樵柯成市井，陶穴乃生涯。", "春石聲相應，沉泥處或漥。", "累牆甆隱轔，開徑石槎牙。", "柴積高於阜，釣槃疾甚車。", "自非秦世避，誰道舜風遐。", "拄杖逢山斗，迴輿值水斜。", "遠林行翠鳳，幽隧轉青蛇。", "泉眼思搴藻，雲頭望采花。", "仰身書疊壁，平坐挹飛霞。", "有景殊難紀，茲遊信可誇。", "君如別業就，後會固無差。"]}