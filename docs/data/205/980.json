{"author": "吳奎", "period": "宋", "type": "诗", "title": "遊雲門寺留題靈運上人房", "paragraphs": ["雲門入雲深，樹密山轉幽。", "谿亭脩竹裏，激激玉泉流。", "仁智所遐想，古今爲勝遊。", "我乘休沐至，窮覽殊難周。", "金碧樓殿午，寒香松桂秋。", "清風動高興，飄越不可收。", "禪師索題詩，捉筆事冥搜。", "欲速馳思遠，頃刻歷九州。", "象外有真物，惝怳難爲求。", "徒形陳熟言，羞澀爲爾留。"]}