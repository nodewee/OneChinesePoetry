{"author": "李覯", "period": "宋", "type": "诗", "title": "名男曰參魯以詩喻之", "paragraphs": ["孔門有高弟，曾子以孝著。", "求諸聖人言，尚曰參也魯。", "才敏誰不願，顧恐難荷負。", "苟無德將之，何益於父母。", "昔如吳起者，善兵惡孫武。", "齧臂游諸侯，親喪哀不舉。", "楊彪有子脩，器能頗可取。", "一旦以罪誅，舐犢徒虛語。", "吾生本薄祜，略無兄弟助。", "及汝又一身，不絕如線縷。", "祖母唯汝愛，無異所生乳。", "寧止託祭祀，亦欲興門戶。", "伎倆勿求名，適時乃有補。", "計盧勿尚巧，合義乃可處。", "持重尚寡過，摧剛庶無懼。", "內以保家族，外以揚名譽。", "高山在所仰，今人豈殊古。", "參魯爲汝名，其字曰孝孺。"]}