{"author": "蘇洵", "period": "宋", "type": "诗", "title": "遊陵雲寺", "paragraphs": ["長江觸山山欲摧，古佛咒水山之隈。", "千航萬舸𣍿前過，仰視絕頂皆徘徊。", "足踏重濤怒洶涌，背負喬嶽高崔嵬。", "予昔過此下荆渚，班班滿面生蒼苔。", "今來重到非舊觀，金翠晃蕩祥光開。", "縈回一徑上嶮絕，却立下視驚心骸。", "蜀江迤邐漸不見，沫水騰掉震百雷。", "山川變化禹力盡，獨有道者嘗閔哀。", "琢山决水通萬里，奔走荆蜀如長街。", "世人至今不敢嫚，坐上蛻骨冷不埋。", "余今劫劫何所往，媿爾前人空自咍。"]}