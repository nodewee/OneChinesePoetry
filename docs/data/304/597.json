{"author": "衛宗武", "period": "宋", "type": "诗", "title": "和雪吟", "paragraphs": ["庖無美炙惟野䔩，爨無積薪用勞軸。", "夜半烹酒和雪吞，賸喜吾廬銀作屋。", "須臾清氣散入脾，不覺吟肩樓聳玉。", "映書更宜剔魚蠹，擁被那肯作龜縮。", "飽看衮衮來玉塵，搥璧斷圭隨所觸。", "地凝瑞氣盈欲尺，水剪飛霙出猶六。", "化工纖巧妙無倫，春卉秋葩總成僕。", "最欣歲歲爲農祥，散作陽和徧雲谷。", "去年一白兆年豐，幸爲民力舒窮蹙。", "今年將見臘前三，欲爲民生洗荼毒。", "不思金帳飲羊羔，不思朱門厭酒肉。", "目前多幸苟全生，稍得伸眉猶勝哭。", "可憐赤子寒欲僵，生理不遺升斗蓄。", "憂時老杜徒詠嗟，破廬凍死寧令獨。", "閉門猶喜得高眠，絕勝魯公書食粥。"]}