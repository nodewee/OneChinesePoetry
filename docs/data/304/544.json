{"author": "衛宗武", "period": "宋", "type": "诗", "title": "謝朱南塘借己田爲易陸宅山建玉宸道宇", "paragraphs": ["好山未易得，况此不多山。", "靡迤八九丘，遠眎猶彈丸。", "幾載謀一區，經營何其艱。", "尺求而寸予，往往人所慳。", "丙舍西復西，一岑頗巑岏。", "其坡委蛇垂，宛若縈带鞶。", "又類立大纛，轉幟風飛翻。", "其中似掌平，可爲宮與壇。", "荷君割膏腴，易置爲我懽。", "斯舉昔罕聞，豈但今所難。", "得以奉帝尊，峻閣而危欄。", "顧惟匪陶頓，奚以役倕般。", "蓋由心願欲，寧恤家殫殘。", "于茲延真侶，亦足化世頑。", "報乏千鎰金，感著方寸丹。", "每嗟隸黔首，孰若儕黄冠。", "惟弗叛宣尼，何妨師老聃。", "斯宇儻落成，屈致居其間。", "玄玄五千言，言言推其端。", "看生白室光，相對清晝閒。", "學道能造極，何必三神巒。"]}