{"author": "衛宗武", "period": "宋", "type": "诗", "title": "至霅白莞澤步入唐村", "paragraphs": ["舍舟而從陸，邐迤步巑岏。", "綠畦平野寬，青嶂四面還。", "春容千萬狀，平挹跬步間。", "行行二十里，窈窕入我山。", "故山迎故人，禽鳥俱懽顔。", "清泉響琚珮，列峰擁髻鬟。", "回視塵囂廛，相去隔幾關。", "幽谷多白雲，可與相對閒。", "不妨自吟哦，但恐好句慳。", "更須窮勝事，尚喜兩脚頑。", "皇皇欲何之，並遊當忘還。"]}