{"author": "釋文珦", "period": "宋", "type": "诗", "title": "賡趙別駕天寧古檜韻", "paragraphs": ["檜龍奮頭角，百獸毋敢獰。", "居然護祇園，老鬽魂魄驚。", "本根既深固，樛枝任縱橫。", "秋城風雨癡，或躍常夜鳴。", "夜鳴不自已，江頭雲霧生。", "乘雲何所之，變化朝帝京。", "歸來氣尚豪，撼動老禪兄。", "空庭儼相對，健骨殊淒清。", "中林萬古松，或可爲同盟。", "蒲柳先秋凋，襟期信難并。", "異質誠正直，扶持乃神明。", "更看霜雪繁，黛色挺孤擎。"]}