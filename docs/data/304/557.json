{"author": "衛宗武", "period": "宋", "type": "诗", "title": "贈白湛囦", "paragraphs": ["老窮蟄一室，獨與聖賢對。", "禰刺倏在前，喜有佳士至。", "此客可曾有，良覿今乃遂。", "夫豈燥濕同，未易折柬致。", "鄉鄰道不謀，咫尺楚越異。", "張范志苟合，千里盟弗背。", "蟠木何假容，猗蘭蓋仝味。", "吟詠浩篇章，口誦卷壓几。", "湛然珠在淵，晨夜光明媚。", "譜接唐人傳，句與唐人儷。", "滿貯風月襟，迥絕煙火氣。", "筆下戲羣鴻，尤跨虞薛輩。", "樂哉得新交，風期從此契。", "張鼓於越門，聊爲歲月記。"]}