{"author": "盧方春", "period": "宋", "type": "诗", "title": "窄嶺", "paragraphs": ["危嶺惡有名，窄嶺險無數。", "石鼻卷我車，石牙隠我步。", "空岡蟲九頭，黑身眼四顧。", "擲之聲愈厲，飛前使人怖。", "想當開闢時，已是樵獵路。", "茅臭不成山，瀑斷不成布。", "丫巖升惡猿，蹄涔立饑鷺。", "蘆花大如錢，况乃時寒沍。", "遐征誤假道，撫景自作恕。", "林壑非出倫，筆硯不入務。", "脚怠宿未投，天低日俄暮。"]}