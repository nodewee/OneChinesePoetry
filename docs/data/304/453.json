{"author": "衛宗武", "period": "宋", "type": "诗", "title": "君道", "paragraphs": ["勳華相授受，謨典所具述。", "其要在厥中，精一而允執。", "惟誠乃能精，惟誠乃能一。", "是以無黨偏，是以臻正直。", "三代所共守，百世不可易。", "伯者假仁義，戰國尚詐力。", "漢唐非無君，文爲事矯飾。", "其能粹而王，一指不可屈。", "所以無善治，循襲至今日。", "純誠而不雜，惟皇斯立極。", "斂敷錫庶民，懋建昭大德。", "治欲往古如，舍此他無術。"]}