{"author": "衛宗武", "period": "宋", "type": "诗", "title": "和南塘詠梅", "paragraphs": ["剝極大冶如死灰，潛陽初動生意回。", "沖融一脉貫萬彙，物有清氣拂斗魁。", "嘉植幾世培其栽，孤芳欲折猶裴回。", "此花消得酒百杯，料君恥與紅紫偎。", "祇應兩屐磨蒼苔，豪飲豈惜玉山頹。", "醉中兩手敲復推，句成不假擊鉢催。", "青皇襟量何恢恢，任教殘臘偷春來。", "暗香明艷無纖埃，俯視衆植爲陪臺。", "紛紛盆盎見古罍，千花錦繡徒成堆。", "天然不假冰玉裁，歲歲爲渠青眼開。"]}