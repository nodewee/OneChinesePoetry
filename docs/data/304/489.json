{"author": "衛宗武", "period": "宋", "type": "诗", "title": "賦西軒竹", "paragraphs": ["種竹纔一畝，便有千畝勢。", "苟能會其趣，何拘尋丈地。", "其氣偉丈夫，其德象君子。", "瑩哉冰雪如，潤與珪璋比。", "中虛而有容，外直而不倚。", "迥非凡植儔，惟與喬松齒。", "攬以入吟篇，引以近書几。", "好之而樂之，雅致要相似。", "物清我亦清，相對乃無愧。", "翛然靜秀姿，舉世所同嗜。", "志趣有不侔，肝膽楚越異。", "將以洗凡俗，凡俗烏可洗。", "綠猗喻武公，金璧侈歸美。", "蕭瑟悅宣尼，食肉至忘味。", "有之而似之，氣類由默契。", "此君如有知，噲伍亦所恥。", "苟或冰炭然，雖多亦奚以。"]}