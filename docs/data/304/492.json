{"author": "衛宗武", "period": "宋", "type": "诗", "title": "初夏登北山  其二", "paragraphs": ["屢月不見山，胸次若逼窄。", "舉棹遠相望，已漬雙眸碧。", "即之清入神，喜復遂良覿。", "非但塵思浣，頓覺餘疴失。", "玉流浸層巒，緣雲抱幽石。", "草木去浮誇，秋容浄如拭。", "我來誰與儔，一道兼一釋。", "精廬既窈深，靖宇尤邃密。", "吟哦對青嶂，瀟洒娛白日。", "奩香勘南華，孰爲寥天一。"]}