{"author": "釋斯植", "period": "宋", "type": "诗", "title": "和子履雍家園詩", "paragraphs": ["長橋南走羣山間，中有雍子之名園。", "蒼雲蔽天竹色凈，暖香撲地花氣繁。", "飛泉來從遠嶺背，林下曲折寒波翻。", "珍禽不可見毛質，數聲清絕如哀彈。", "我來據石弄琴瑟，惟恐日暮登歸軒。", "塵紛剝落耳目異，只疑夢入仙家村。", "知君襟尚我同好，作詩閎放莫可攀。", "高篇絕景兩不及，久之想像空冥煩。"]}