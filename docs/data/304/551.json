{"author": "衛宗武", "period": "宋", "type": "诗", "title": "劉錦山自衡州歸復書仍貽之詩", "paragraphs": ["渺渺湘水波，浩浩衡山雲。", "悠悠我之思，皎皎兮美人。", "美人不可見，陵谷日遷變。", "風塵方紛攘，意者生死判。", "鴈來信可通，豈若重會逢。", "恨無健羽翮，萬里飛相從。", "腰下黄金佩，人間紫馬貴。", "還疑衮繡身，易奪丘園志。", "鶴髮幾七旬，年與君爲鄰。", "交至老彌篤，恨弗時相親。", "急流中勇退，一舸歸私第。", "俄傳尺素書，讀之喜不寐。", "願堅如蘭心，共締松菊盟。", "毋貽林澗愧，復動軒冕情。", "皓首金石契，何異園與綺。", "昔日良友朋，今爲老兄弟。"]}