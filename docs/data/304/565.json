{"author": "衛宗武", "period": "宋", "type": "诗", "title": "和友人新陽韻", "paragraphs": ["生機天地寧終藏，剝極復反開新陽。", "陽明漸進陰濁散，輝光萬象熏佳祥。", "不必晷驗度合表，不必風問來何方。", "朝廷有道雨暘若，滿家五穀歌穰穰。", "占年梅映臘雪瑞，回暖柳拂春晝長。", "願君多送錦繡句，爲我一洗冰炭腸。", "陽春一曲和蓋寡，媿我蕪陋匪報章。", "獨思愁嘆接田里，安得擊壤衢遊康。"]}