{"author": "釋文珦", "period": "宋", "type": "诗", "title": "悠悠萬里行", "paragraphs": ["悠悠萬里行，河畔草青青。", "青草有衰歇，遠行無期程。", "秦既滅六國，驅民築長城。", "長城三千里，將以限胡兵。", "城邊沙水寒，飲馬馬悲鳴。", "築夫困久役，誰無鄉土情。", "父母念孝養，室家歎孤嬛。", "萬一死於築，白骨空支撐。", "膏血脂草莽，魂魄亦飄零。", "苦哉築城人，舉杵無樂聲。", "仁守國自固，不仁禍斯宏。", "祖龍不知此，縱暴勞蒼生。", "高明鬼瞰室，天道常惡盈。", "長城徒高高，不救秦祚傾。", "豈若唐虞君，垂衣燕泰寧。", "至德亙萬古，巍巍不可名。"]}