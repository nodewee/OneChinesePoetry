{"author": "衛宗武", "period": "宋", "type": "诗", "title": "北山遇雪", "paragraphs": ["天公衒天巧，三見臘之時。", "似花還非花，衮衮縱橫飛。", "瀉竹振清香，壓梅迷真蕤。", "烏兔耿無光，遁跡不敢馳。", "雕鎪各成形，磊塊或作堆。", "蔽空來若塵，著物明於璣。", "武騎當此際，縱獵方打圍。", "森森紛甲刃，爛爛光相輝。", "豈若灞橋馿，領此一段奇。", "今朝積數寸，回眎覺昨非。", "比屋占農祥，津津喜上眉。", "對書明徹眼，煮茗清入脾。", "肯爲袁安卧，宜賦劉叉詩。", "呼童掃松逕，迎客扶桃枝。"]}