{"author": "衛宗武", "period": "宋", "type": "诗", "title": "雪晴", "paragraphs": ["歲窮候嚴沍，木石凍欲折。", "寒雲盡四垂，乾坤清氣發。", "僊人唾珠玉，瑣碎自天落。", "神功忽收斂，聲光隨息絕。", "暮夜風怒號，飄泛動几格。", "老夫卷書坐，燈焰耿明滅。", "爐存火已微，缾罄酒莫索。", "擁衾作龜縮，毛骨冷於鐵。", "皓色倏浮窗，疑雪復疑月。", "推枕晨啟扉，金烏已赫赫。", "桃符即換歲，椒盤行送臈。", "誰其呼滕六，爲我作三白。"]}