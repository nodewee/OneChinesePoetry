{"author": "白玉蟾", "period": "宋", "type": "诗", "title": "白蓮詩", "paragraphs": ["淵明歸西天，不作東林社。", "不見張昌宗，無人舉此話。", "誰家栽綠荷，薰風漾碧波。", "波底水晶空，化出玉姮娥。", "嫣然冷無語，冰肌卧曉雨。", "東君如夏日，此花不受暑。", "一點天然香，隨風入畫堂。", "折之置坐隅，窈窕弄玉郎。", "忽然心緒變，如覩佳人面。", "寄語明月樓，莫貯雙飛燕。"]}