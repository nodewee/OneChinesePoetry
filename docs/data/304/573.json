{"author": "衛宗武", "period": "宋", "type": "诗", "title": "墓松既夷所餘無幾方植松秧自賦", "paragraphs": ["重來丙舍歲三易，翠巘插空仍兀突。", "喬林鬰蓊殲斧斨，一二僅存於百億。", "參差歷落更孤秀，不假依憑而挺立。", "宛如九老瑞唐朝，又類耆英隆宋室。", "合茲異代衆君子，仙去一朝於此集。", "千夫束手何敢向，萬牛回首難容力。", "已芟嘉植勿復論，壽此佺期不朽骨。", "稚松匝地散新秧，頭角森森紛羽翼。", "他年雨露飽沾濡，滿鼻珠璣香習習。", "會須百尺長龍身，仍復層林森鳳翼。", "作詩聊記角弓章，子子孫孫永培植。"]}