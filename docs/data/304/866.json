{"author": "吳汝弌", "period": "宋", "type": "诗", "title": "遊石仙分韻得觀字", "paragraphs": ["閑攏兩袖秋，步入沖寂觀。", "古樹老雲中，仙居毀巖半。", "是時零雨高，葉脫凄風亂。", "怪禽走何忙，澀水流不漫。", "那知張郎仙，譎幻敢懸斷。", "雷書貯紅崖，愚下浪傳贊。", "符碑儻長靈，鬼物豈歌喚。", "尚云劍埋山，安得急推斷。", "冷翁亦張徒，精氣不知散。", "死坐豫樟空，鑿竅競窺看。", "何不葬山原，不然棄江沜。", "烏鳶與螻蟻，豈食吾一貫。", "獨流天地間，萬古亙光燦。", "神仙固渺茫，此事良可惋。", "忍哉偷兒狂，更擣泥腹爛。", "我來擬少休，亭壓不敢玩。", "黄冠四三人，拙野只欲竄。", "延坐無好言，令我住凉館。", "飯餘且縱觀，逸興薄霄漢。", "琴鳴著高彈，弈勝出奇算。", "歗咏壺隠樓，撫事發長嘆。", "大書同人名，聊欲記遊翫。", "陰霾淰輕寒，日色倏昏晏。", "倩人買村醪，煮芋疊肴桉。", "清坐二更深，一睡各鼻鼾。", "曉來登巖頭，棘路解羈絆。", "劃開天蓋寬，遠景過飛翰。", "幽藂摘新查，窺險身發汗。", "居然束歸裝，重下西巖畔。", "我思古之人，豈只局窮閈。", "觀海登泰山，深高世間冠。", "斯巖雖荒榛，樂事實昭煥。", "人心本然同，今古未容判。", "終當駕雲風，高蹈無畔岸。", "作詩示兒童，茲遊吾豈但。"]}