{"author": "白玉蟾", "period": "宋", "type": "诗", "title": "青華吟", "paragraphs": ["羅浮山中春晝長，風吹蘭花滿面香。", "博山香斷一欹枕，飛神直到玉帝旁。", "火鈴將軍同直舍，忽覺羽衣驚羽駕。", "三千神女笑回眸，整裾端簡龍墀下。", "奏言臣昔因饕酒，醉墮紅塵如此久。", "袖藏一卷玉雷書，進前再拜重稽首。", "今朝天開九虎關，乃將見帝玉槃顔。", "令臣奏畢速回首，下界一去思帝難。", "此時侍仙小黄散，手執金書貼玉版。", "精神縹緲素光中，不覺瓊文照心眼。", "於中最妙何所言，青霞命下龍臺昏。", "脚撥南辰開地脈，掌翻北斗透天門。", "香煙未滅烏雲走，風驅火豬逐鐵狗。", "紫童飛出碧霄中，劍光祇見雷聲吼。", "夢回無人可與言，一嘯天地陰晴分。"]}