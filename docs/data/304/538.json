{"author": "衛宗武", "period": "宋", "type": "诗", "title": "過茶塢子舍新塋", "paragraphs": ["自閲管郭書，風水好成癖。", "維舟走霅嶠，川谷幾徧歷。", "晚年乃得此，於焉擬藏骨。", "身謀適不偶，命子爲冢宅。", "癡兒好侈大，治庵如考室。", "豁然天地寬，有若混沌闢。", "層巒猶連城，一一互拱揖。", "案後三奇峰，參倚而特立。", "端然顧其穴，宛類鳳展翼。", "又似老泉翁，二季侍其側。", "啟戶儼若臨，朝夕在几席。", "回頭看新月，對面賓出日。", "鬰乎氣佳哉，秀異鍾一窟。", "神刲與鬼劃，天授非人力。", "一丘有如此，萬金買難覓。", "羊眠協夢祥，牛卧兆墓域。", "地將發秘藏，人已産英特。", "吾家顧未然，貞符在種德。", "爲善斯有慶，積衰由作慝。", "素履或未純，青囊惡可必。", "要須法睿武，粹如圭與璧。", "戒之而謹之，箴儆毋我忽。", "庶或生賢貴，簪紱可世及。", "不然負此山，山亦有慚色。"]}