{"author": "釋文珦", "period": "宋", "type": "诗", "title": "浮萍寄水行", "paragraphs": ["浮萍寄諸水，漂流本無根。", "倚水以爲命，然後生意蕃。", "女子方在室，怙恃父母恩。", "及其既結髮，託身向他門。", "室家以禮合，偕老古所敦。", "畢力閨中事，未嘗憚其煩。", "夙興而夜寐，黽勉無後言。", "德音罔違越，生育皆充完。", "夫壻輕薄兒，翻覆何無端。", "青天起雲雷，無風作濤瀾。", "中情一朝異，棄舊淫新婚。", "宴爾如兄弟，視我同讎怨。", "非唯不見答，暴怒難具論。", "妃耦道遂喪，安能久自存。", "祇憐妾薄命，仰天每長歎。", "願還念昔者，無爲卒相諼。"]}