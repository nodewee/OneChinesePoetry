{"author": "衛宗武", "period": "宋", "type": "诗", "title": "歲冬至唐村墳山掃松", "paragraphs": ["憶昔入此山，首夏接春季。", "谷鳥正嚘嚶，芬芳尤嫵媚。", "青青交道杉，森鬰互參倚。", "誰乎一叱咤，斬艾如草薙。", "遂令墟墓間，常抱斧斤恥。", "僅存盤澗松，綽有虬龍勢。", "矯矯千歲姿，昂霄猶舞翠。", "我來省松檟，適當谷之昧。", "石齒咽殘流，鳴族息羣喙。", "木石縮羽鱗，風霜翦菑翳。", "豁然眼界清，如至人境外。", "意行步崎嶇，白雲生屐履。", "林光漬欲流，冉冉濕衣袂。", "僧來入畫圖，人行絕氈毳。", "風塵不可到，心跡兩無穢。", "追尋得良儔，清吟可相配。", "不效互唱酬，日與青山對。", "茲游擬暢情，俄值風雨晦。", "漸喜迫新陽，天地寧久閉。", "屋角數點明，冰花送春意。"]}