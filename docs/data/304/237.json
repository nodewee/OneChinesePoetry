{"author": "文有年", "period": "宋", "type": "诗", "title": "題元子故宅", "paragraphs": ["漫郎百事皆漫爾，獨有溪山認作吾。", "念無一物鎮泉石，生怕偃蹇羞吾徒。", "靈武中興功掩德，天地大義須人扶。", "寧將善頌寓譎諫，百世聞之立懦夫。", "太師勁氣形於筆，二美能兼自古無。", "後來衮衮下注脚，識者涪翁次石湖。", "松煤狼藉楮山赭，空谷雷響工傳摹。", "徘徊熟玩長太息，世道日與湘流俱。"]}