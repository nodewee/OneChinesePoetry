{"author": "衛宗武", "period": "宋", "type": "诗", "title": "竹外海棠", "paragraphs": ["我有三徑園，今爲牛馬皂。", "傍家尋丈地，昔未長荼蓼。", "琅玕數十挺，新培歲可考。", "幻出一庭陰，咫尺成深窈。", "客來可款延，友至或徑造。", "于時正芳菲，所欠花繚繞。", "隔籬舊封植，一種媚而好。", "卷翠護春姿，嬌紅衒天巧。", "折來侑清尊，嫣然爲一笑。", "絕勝歌舞羣，聲容託幻眇。", "久欲構小亭，爲計恨不早。", "金屋延阿嬌，祇恐人易老。", "此花擅春妍，獨恨易榮槁。", "豈若對此君，四時森羽葆。", "不惟祛塵俗，端可助吟嘯。", "良辰集朋簪，杯柈慚草草。", "於焉小徜徉，即此是幽討。"]}