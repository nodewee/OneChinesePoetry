{"author": "釋文珦", "period": "宋", "type": "诗", "title": "堯任舜禹行", "paragraphs": ["堯任舜禹，聖化日熙。", "二臣至德，惟堯克知。", "明良胥會，徵庸弗疑。", "佐命垂統，股肱綱維。", "行堯之道，蚤夜孳孳。", "上齊七政，大錄萬幾。", "與人爲善，念茲在茲。", "舉相去凶，咨牧授時。", "執德於心，其化若馳。", "洪水滔天，浩浩無涯。", "下民昏墊，荒度爲宜。", "乃乘四載，奠決刊隨。", "櫛風沐雨，手胼足胝。", "四海會同，九澤具陂。", "誕敷文德，帝命是祗。", "翔泳咸若，鳳皇來儀。", "堯嘉厥功，翕受敷施。", "同聲相應，百僚師師。", "是知官人，安危之基。", "用賢則安，用佞則危。", "惟彼陶唐，百工允釐。", "後世有述，先天弗違。", "能賞能禪，纘承伏犧。", "爲民之極，黄收純衣。", "明並日月，照臨無私。", "不言而治，端拱無爲。", "民無能名，蕩蕩巍巍。", "惟天爲大，惟堯則之。", "先聖斯言，當深致思。", "或未之思，室是遠而。"]}