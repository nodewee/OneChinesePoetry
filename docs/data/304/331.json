{"author": "繆烈", "period": "宋", "type": "诗", "title": "獅子巖", "paragraphs": ["幽巖蕭颯商飈起，一天灝氣涼如水。", "金井梧飛蘭谷芳，長江浪冷蓴魚美。", "雁字半側銀鈎欹，雲光凈掃光陸離。", "桂花巖下香滿枝，隨意催送到書帷。", "碧潭煙歛琉璃滑，素娥乘鸞下天闕。", "清暉深射水晶宮，虛明澄澈蛟龍窟。", "上下天光一鏡浮，冰輪碾破一天秋。", "今來古往事悠悠，月自升沈水自流。"]}