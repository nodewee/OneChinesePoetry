{"author": "衛宗武", "period": "宋", "type": "诗", "title": "酬鄉友惠詩", "paragraphs": ["乃翁不遐遺，招邀至宅里。", "芳馨秩俎豆，聲歌列紈綺。", "壽色竇庭椿，天芬郄枝桂。", "皤皤七十叟，義方嚴教子。", "大兒書滿架，心惟醉經史。", "金朱非所樂，飲食能知味。", "篇章落咳唾，葩藻振奇麗。", "月眼老增明，三讀使予起。", "小兒暨若孫，未遑試以藝。", "具謂善吟哦，抑亦工誦記。", "庭蘭其在茲，芬芳殊未既。"]}