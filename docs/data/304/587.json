{"author": "衛宗武", "period": "宋", "type": "诗", "title": "墳院新篁  其一", "paragraphs": ["琅玕挺秀徑尺盈，森森直上摩蒼冥。", "封培保護猶重器，歲餘二十林方成。", "繩繩孫子更傑出，遠過鼻祖尤輪囷。", "蔚然翠羽漸成葆，稚者碧玉初抽簪。", "泥塗甫見露頭角，意氣已欲生風雲。", "繁枝會致鳳棲止，修幹能作龍飛騰。", "我來其下避新暑，洒若澗壑涵層冰。", "清高直亮異凡種，願言世與山長青。", "綠漪豈但爲目玩，於焉觀德知修身。", "吾宗叡聖所宜法，如圭如璧揚休聲。"]}