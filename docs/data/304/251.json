{"author": "王贊", "period": "宋", "type": "诗", "title": "和知軍毛奎小洞天詩", "paragraphs": ["使君賦佳什，筆壯過飛泉。", "索遠尋幽地，求深訪洞天。", "山巍雲脚歛，海極日頭偏。", "景喜巖瞻石，臺虛釣隠船。", "高人貪勝概，清海頼無旋。", "擬把張槎泛，何妨謝屐穿。", "心閑塵不染，客好景成妍。", "去去迎三島，看看會七賢。", "醉眠思石枕，緩步惜苔錢。", "再約通宵飲，相邀秉燭椽。"]}