{"author": "衛宗武", "period": "宋", "type": "诗", "title": "和新篁韻", "paragraphs": ["竹君清絕潤於玉，譜牒出自淇之澳。", "移根分種置吾廬，纔隔樊牆即家塾。", "塾之所有無非書，師友摛文剪其蕪。", "此君兒郎趣亦雅，駢頭相過紛鋪舒。", "鮮鮮綠色照鄴架，駸駸宗祖可方駕。", "鈎章題品得騷翁，倍使新篁長光價。", "矛甲鏦鏦看擊雲，未遜六千君子軍。", "琅玕一一如椽大，此中更有風月存。", "巨細何異公領孫，低昂尤若主承賓。", "有賓如君誠可人，西窗六月暑如焚。", "會見爲君滌除熱惱來凉薰。"]}