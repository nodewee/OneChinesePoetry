{"author": "衛宗武", "period": "宋", "type": "诗", "title": "冬留紫芝庵即事", "paragraphs": ["玄冬適莽蒼，霜宇更闃寂。", "繫舟山下路，窈窕松關入。", "一榻寄僧居，幽雲生卧室。", "明朝過東山，千尋更矹硉。", "丙舍尤杳深，寒林互盤屈。", "孤楓綴餘丹，萬竹錯叢碧。", "天寒鳥聲靜，木落山骨出。", "飲無客獻酬，坐有僧分席。", "一盃復一盃，不覺日之夕。", "林鳥欲歸栖，翩翩競翔集。", "萬點布平田，有似坡仙弈。", "此行爲訪梅，東尋復西覓。", "俄見影橫斜，蕭然倚山壁。", "中有第一春，緘藏何太密。", "數日我重來，要見南枝白。"]}