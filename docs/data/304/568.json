{"author": "衛宗武", "period": "宋", "type": "诗", "title": "與卿寓登多景樓口占立成", "paragraphs": ["世稱斯樓天下奇，雨餘振履此遊適。", "埋頭旅舍氣弗蘇，一見端能洗湮鬰。", "連岡三面作襟袖，洪流千里在履舄。", "俯窺萬井若棋布，前閲千帆似梭擲。", "銀濤湧出丹碧居，金焦兩山相對立。", "羣陰解駮宿靄收，放出脩眉數峰碧。", "景名多景名不虛，似此江山何處覓。", "凭欄一笑問波神，欲舉歸帆在何日。"]}