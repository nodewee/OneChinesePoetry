{"author": "衛宗武", "period": "宋", "type": "诗", "title": "和催雪", "paragraphs": ["我欲問天天穹窿，歲卜其有於歲終。", "胡然玄律欲遒盡，燠乎一歲融而沖。", "凍膚未起玉樓粟，寒力尚怯珠槽紅。", "臘前三見瑞盈尺，九土斯農之望同。", "沍寒雖以雲布濩，合影尚欠宵通朧。", "梁園徒聚爲賦客，灞橋更誤能詩翁。", "倩誰剪下銀潢水，六花人代天施工。", "不必作威藉風伯，不必布勢勞豐隆。", "預占多稼滿周畝，首驗小麥連崆峒。", "嘗聞玉妃從者萬，要看羽衛來仙宮。", "未多劉子比西閬，抑陋衛人歌北風。", "撐腸吐出冰雪句，清輝交映彌寒空。", "列岑銀鑄增突兀，千林楮刻森玲瓏。", "瑶芝一望千萬頃，不辨田上田中中。", "憶昔臘霙點予鬚，至今皓首如飛蓬。", "自憐老朽難用世，祇堪把耒勤農功。", "行天須見度有馬，入地庶使潛無螽。", "年豐常願頌秋報，豈止擊壤歌三農。"]}