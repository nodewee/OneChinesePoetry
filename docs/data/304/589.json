{"author": "衛宗武", "period": "宋", "type": "诗", "title": "夏秋積雨歲用大祲長言紀實", "paragraphs": ["四月五月淫澇積，噬嚙丘垤吞原隰。", "匪惟爲沼蕩爲陂，萬頃秧雲泯無跡。", "攢鴉聯尾空飛翻，化鰲爲城難障塞。", "五湖三泖欲貫通，浪接重江勢洄潏。", "茅茨比屋何可存，穀麥千金不論直。", "懦夫全室葬魚腹，强者呼儔作蟊賊。", "閉糴成風牢莫回，勸分有令徒無益。", "間存壠畝護餘苗，曾不什一于千百。", "旱赤堅栗刈未齊，晚紅䆉稏苞欲實。", "饑農競喜新穀收，一飽充腸云可必。", "夫何八月天瓢傾，其來震蕩而飄忽。", "勢如陣馬奔不停，銀溜浪浪欲穿石。", "直疑羣龍翻九河，小山摇撼大山兀。", "須臾泛溢滿中庭，平地如淵深計尺。", "明朝清野變白波，浩浩湯湯彌甚昔。", "積陰爲冷不堪收，殆類鴻濛未開闢。", "又如歷代政昏蒙，熏如宇宙成幽墨。", "飈旋霧塞晝冥冥，常俾蒼生氣湮鬰。", "簷間點滴無時乾，猶幸滂沱間霂霢。", "登場惟苦禾耳生，棲畝尚有禾頭出。", "深虞衮衮傾盆來，已壞垂成俱滅沒。", "大家蓋藏悉已空，猶恐有司徵斂急。", "若使租無斗斛收，卒歲輸官何自給。", "貧家薪桂米逾珠，待哺嗸嗸併日食。", "若使粒價更湧騰，寧不枕藉爲溝瘠。", "彼蒼亦必憫時艱，忍視斯民至斯極。", "我念民窮作此歌，歌此能令鬼神泣。", "鬼神爲我訴之天，天豈不惟民是恤。", "似聞誥下驅六丁，翦夷水怪殲羣慝。", "怒霆笑電悉屏除，抉雲推上紅輪日。", "更願陽烏溥至仁，大放光明照幽仄。", "鬰者斯通枉者伸，頓蘇民氣舒民力。", "洪波卷空九土晞，多稼穰穰登黍稷。", "庶令千里免阻饑，可反愁邦爲樂國。"]}