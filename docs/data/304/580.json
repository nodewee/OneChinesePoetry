{"author": "衛宗武", "period": "宋", "type": "诗", "title": "送龍孝梅過上海及見郊外巨室", "paragraphs": ["宇宙清淑物絜齊，春工告成青帝歸。", "雲縫霧織翠萬幄，尤勝紅紫芳菲菲。", "高人出郊窮遠目，一童兩屐隨所之。", "五茸三泖在指顧，收攬萬象歸詩脾。", "袖中三尺貫牛斗，劍光到處神魂悲。", "肘間更有不傳妙，禍福隠奧能前知。", "高門懸薄奚待往，候迎紫氣爭先馳。", "此行直須訪海若，揮斥物怪搜珍奇。", "連鰲自可赤手取，何用釣犗五十爲。", "十洲三島不難到，御風騎氣從安期。", "願君斯遊姑少遲，爲我六月開南枝。"]}