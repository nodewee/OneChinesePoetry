{"author": "白玉蟾", "period": "宋", "type": "诗", "title": "白鶴觀", "paragraphs": ["琅庭珍館一何清，四壁如銀窗更明。", "雨餘草色欺苔色，風送松聲雜澗聲。", "芍藥花開今四月，杜鵑啼恨到三更。", "我來暫息白鶴觀，憶著故人劉混成。", "松殿空遺金鳳舞，芝田不見鐵牛耕。", "雲迷古洞虎狼吼，煙鎖平林鳥雀驚。", "日暮山屏增紫翠，曉來天籟自簫笙。", "杖頭挑月過山北，要趁如今幾日晴。"]}