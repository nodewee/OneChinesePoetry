{"author": "衛宗武", "period": "宋", "type": "诗", "title": "次歲雪後作", "paragraphs": ["伊耆令將行，玄冥車載轄。", "玉律歲肇新，一白至再白。", "三冬望上瑞，猶喜在窮臘。", "霅然沖氣布，潛可弭凶札。", "積之近盈尺，豈但宜黍麥。", "化工尤善幻，散集總奇特。", "飛颺漫天來，龍鳳相擺擲。", "萬殊無兩色，大地總明潔。", "初疑散花女，空中碎裂帛。", "俄成古佛居，移下爛銀闕。", "玲瓏千萬林，一一如玉刻。", "梁園曾未春，紛紛徧遊蝶。", "飛鳥迷所栖，狡兔失其穴。", "乾坤凈無塵，川原互清發。", "我輩當此時，意氣倍軒豁。", "顧慚海上夫，餒欲和旃齧。", "濱死氣不衰，挺挺抱奇節。", "且非邁古才，閉門眠自若。", "藏器以待用，內藴經濟業。", "祇有健吟哦，舍此無他說。", "雅欲訪古梅，一笑邀皓月。", "開樽約勝踐，共對此三絕。", "夫何見睍消，非久即變滅。", "是固雪負予，抑亦予負雪。"]}