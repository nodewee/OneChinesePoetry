{"author": "衛宗武", "period": "宋", "type": "诗", "title": "贈范道人", "paragraphs": ["黄紙差符不肯留，飄然願逐雲水遊。", "紆朱拖紫不肯慕，甘著草衣披布素。", "金珠斗量佩鳴珂，所得懽華能幾何。", "形氣日隨情欲蠹，曾不百歲同臭腐。", "學仙豈必便成仙，人世且結清凈緣。", "弘景寧爲軒冕錮，子平未免婚嫁累。", "有田有廬誓弗歸，有子有女棄若遺。", "道成却往愾城郭，化作千年令威鶴。"]}