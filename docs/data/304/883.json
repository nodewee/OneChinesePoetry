{"author": "釋文珦", "period": "宋", "type": "诗", "title": "天道夷簡行", "paragraphs": ["天道夷簡，蕩蕩巍巍。", "人心不然，大行險巇。", "轉眼翻覆，誠不易知。", "忠或見疎，信或見疑。", "離間致入，寧復顧思。", "昔者繾綣，終焉棄遺。", "聖如周公，王猶不知。", "孝若申生，姬能死之。", "在彼盛時，尚有爾爲。", "况乎季世，顛倒是非。", "讒人飽祿，志士苦饑。", "俯仰今古，其誰不悲。", "命懸于天，逆之爲嗤。", "沖靜無患，進取必危。", "守道安危，其殆庶幾。", "禍福之兆，可以理推。", "夷齊去周，西山採薇。", "黄綺避秦，商巖茹芝。", "景行先哲，良足爲規。", "規而罔念，雖悔何追。"]}