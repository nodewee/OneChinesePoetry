{"author": "衛宗武", "period": "宋", "type": "诗", "title": "錦山自杭來詩呈鄉曲共舉月集", "paragraphs": ["歲月易以邁，羲娥不停旋。", "憶昔聚嬉戲，縞髮今盈顛。", "日往而月來，壯逝老至焉。", "交情貴浹洽，良辰忍棄捐。", "簪舄要時集，尊俎宜相先。", "聞風益所無，議論攻其偏。", "急難援心勇，友助勞斯宣。", "里閭皆吾與，疾苦毋吝言。", "惠利苟可及，念勿遺顛連。", "杜門惟獨善，此見恐未然。", "良朋去七載，歸錦榮山川。", "盟鷗思海上，訪鶴來雲邊。", "胸中五千卷，筆下琳琅篇。", "尤當會以文，雅好庶不愆。", "真率月有集，舊典猶可沿。", "洛社多尚齒，尚齒則未便。", "何如倣修禊，少長無拘攣。", "光風獵獵長，萬象皆暄妍。", "四時有佳致，陵谷縱變遷。", "山巔或水際，竹下并花前。", "高吟吐風月，逸氣噓雲烟。", "煩襟可洗除，芳景宜留連。", "毋徒嗟百罹，一笑觴互傳。"]}