{"author": "釋文珦", "period": "宋", "type": "诗", "title": "天地無窮行", "paragraphs": ["天地無窮，人處于中。", "三才既兆，庶類皆通。", "至聖立極，萬方所宗。", "如星拱北，如水朝東。", "垂衣而治，天下爲公。", "孝慈道廣，是謂大同。", "自茲而降，謀用是崇。", "兵由此起，彊弱相攻。", "上下分亂，莫知適從。", "匪茲禮義，曷能靖共。", "順之者吉，逆之者凶。", "不能率此，斯曰顓蒙。", "窮通得喪，實維降衷。", "巧愚不與，係於遭逢。", "毋肆小智，以菑厥功。", "安時處順，於焉考終。"]}