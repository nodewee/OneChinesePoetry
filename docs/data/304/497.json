{"author": "衛宗武", "period": "宋", "type": "诗", "title": "甲申過北山高祖大夫墳庵見盆芝", "paragraphs": ["我祖藏北山，昔嘗産紫芝。", "庵以此得名，且將二百朞。", "耳聞非目接，至老心猶疑。", "一朝地闡靈，枯槁生神奇。", "曄曄根幹間，挺秀分三枝。", "採者不善護，猶惜其一遺。", "移置盆盎中，赬黄互相輝。", "豈殊子聞韶，不圖樂至斯。", "第嗟魯獲麟，所出非其時。", "吾年已如此，斯祥將奚爲。", "獨思避世士，商嶺其在茲。"]}