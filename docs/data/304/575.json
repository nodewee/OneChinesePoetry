{"author": "衛宗武", "period": "宋", "type": "诗", "title": "過瓜洲", "paragraphs": ["偉哉千里萬里流，衮衮其來自巴蜀。", "奔騰澎湃入尾閭，勢雄何啻吞百谷。", "金焦對峙兩鰲浮，千頃玻瓈浸其足。", "光生金碧殿閣湧，氣蒸紫翠林叢沃。", "附庸更有小陂陀，東晉詩仙卧其麓。", "穹龜長蛇簸風雨，鬼怪神奇不可觸。", "地靈設險莫此如，此天所以限南北。", "江山終古無變遷，世運如輸幾翻覆。", "英雄滅沒去不反，人事紛輪轉相續。", "嗟予蟄處幾二紀，殆類龜藏蝸局縮。", "茲來雲夢氣可吞，浩蕩乾坤在吾目。", "靴紋獵獵日流輝，鬟黛葱葱雨初沐。", "沙禽雲鳥自往來，浪舶風帆互征逐。", "野芳零落舞殘紅，汀草蒙茸漲平綠。", "爛然宇宙一丹青，絕勝鵝溪千畫幅。", "歸舟那得大如川，載取江頭春萬斛。"]}