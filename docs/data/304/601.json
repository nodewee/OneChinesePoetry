{"author": "衛宗武", "period": "宋", "type": "诗", "title": "爲湖州趙村凈妙庵主僧賦", "paragraphs": ["自披五戒如來佛，十年面壁坐天目。", "歸來滿袖唯白雲，徒得聲名喧世俗。", "碧玉嶙峋煙霧堆，鑿開混沌架突兀。", "不鞭而來爭獻助，斬木指囷人不惜。", "僧寮佛屋俱落成，撐空只欠塗金碧。", "精廬不獨爲安身，海納諸方禪悅食。", "上人湛然一太虛，真覺端由真凈得。", "是心已證涅槃心，妙處豈容言語詰。", "故於題扁發其機，要使人人箇中覓。", "學徒釋侶有能然，從茲作祖而成佛。", "大展坐具闡道場，勝地名山須卓錫。", "法筵乃見龍象尊，天池且作鵾鵬息。", "書來謂逮菊花期，蓮社紳緌應畢集。", "遠師如肯致淵明，亦擬袖香躋丈室。"]}