{"author": "衛宗武", "period": "宋", "type": "诗", "title": "寓蕭塘皆春堂偶成", "paragraphs": ["紅雲逐水流，春事隨飛揚。", "昔嗟節序移，今苦歲月長。", "洊爲蕭水遊，物是人則亡。", "西園得逍遥，暫寄風雨床。", "欒欒荆棘中，尚餘頳紫粧。", "晚芳衒鮮妍，婉娩春滿堂。", "倚欄俯澄碧，浩蕩花藕塘。", "壽柏虬龍姿，古桂鴻鴈行。", "幽禽三五弄，髣髴疑宮商。", "林園豈不好，惆悵辰匪良。", "辰良其何時，世運安有常。", "我欲把犁鋤，老此桑麻鄉。", "却虞遠城市，物怪尤披猖。", "不如依墳壚，結茅千仞岡。", "寄玄而棲白，抗志於羲黄。", "清泉碧嶂間，歿則於斯藏。"]}