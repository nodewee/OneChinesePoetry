{"author": "白玉蟾", "period": "宋", "type": "诗", "title": "三級泉", "paragraphs": ["緣溪深入桃花塢，紫霞隠隠幽禽語。", "九層峭壁剗春空，三級鳴泉飛暮雨。", "落日銜山紅影濕，冷雲抱石蒼崖古。", "激回澗底散冰花，噴上松梢雪飄縷。", "點點濺濕嫦娥衣，潭潭下有扶桑府。", "朝來似展朝天带，夜半如聞搗藥杵。", "寒入山骨吼千雷，派出銀河轟萬鼓。", "廣寒殿上銀蟾飛，水晶宮中玉龍舞。", "瓊英斧碎非月老，瀑布天成非織女。", "初疑魚鼈謁龍門，復恐星辰會牛渚。", "欲尋當下點額蛟，但見天上拖腸鼠。", "溶溶浸此一潭霜，滴滴結凍千歲乳。", "月照神珠灑翠麟，風吹天粟沾蒼虎。", "瑶虹界碧翻地軸，鐵馬盤渦捲天宇。", "谷草凝煙色凈明，野猿悲露聲清苦。", "綠苔鎖逕阻清遊，白鶴凌霄喚沖舉。", "紫元景曜神府君，仙靈詠其洞天主。", "畫屏幻出金芙蓉，仙杯琢就石鸚鵡。", "當時此地蔡尋真，青鸞一去今何許。", "錦閣憑空銀海寒，宸書麗天丹鳳翥。", "竹爐燒起紫旃檀，古琴嗚咽鳴中呂。", "曲罷蕭蕭天籟動，長笑一聲朝帝所。"]}