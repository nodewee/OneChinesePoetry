{"author": "衛宗武", "period": "宋", "type": "诗", "title": "即席贈太陽山極圓上人", "paragraphs": ["招提幾百載，其來自唐室。", "屢此繫扁舟，過門不暇入。", "豈圖今之行，招携敘舊室。", "遂停欲歸櫂，重整倦遊屐。", "粵昔有高僧，斯地曾卓錫。", "湛然一方泉，千歲停寒碧。", "古殿倚太陽，佛光含慧日。", "巍巍屋上峰，森森庭下杓。", "禪房窈且深，竹樹尤靜密。", "開尊具濁饌，領客日至夕。", "久要亦所難，此意豈易得。", "探囊出詩章，往往名勝筆。", "誦詩所以名，極圓而圓極。"]}