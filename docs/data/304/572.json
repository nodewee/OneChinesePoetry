{"author": "衛宗武", "period": "宋", "type": "诗", "title": "爲徐太初友人陳府判賦梅居餞行", "paragraphs": ["青鞋不踏孤山路，辜負逋花今幾度。", "那知別有姑射居，衆謂孤山未必如。", "夙昔名傳尤願見，渴想此仙難覿面。", "朋來滿口譽風神，儼若眼底逢佳人。", "枝間獨具先天易，惟有太初心默識。", "雅遊擬問古航船，索笑相親須有緣。", "閒中積歲玩風月，虐甚祁寒飽霜雪。", "此往春浮雨露香，歸來萬玉爭輝光。"]}