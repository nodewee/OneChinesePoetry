{"author": "衛宗武", "period": "宋", "type": "诗", "title": "壽南塘八月生朝", "paragraphs": ["一年最好八月月，此月迥與尋常別。", "君於厥月乃誕彌，天一之精所凝結。", "涵精毓秀宜不凡，神如秋水膚如雪。", "蜚英騰茂載宦途，所至光明而煒曄。", "一簾瑩徹照今古，妙凝夜氣冰霜潔。", "芬芳滿腹貯天香，吐出篇章更奇絕。", "所存者厚養者深，晚歲丰姿尤發越。", "不知何物敢相干，屢月光華似消歇。", "直疑蒼狗互掩蔽，恨無長軀可手抉。", "又類妖蟇初啗餠，恨無利劍可殲厥。", "一朝天爲掃妖邪，銀輪爛爛仍高揭。", "久嗟湮晦忽清明，儼若身居廣寒闕。", "相將誕節紀祥弧，連夕金波倍澄澈。", "誰云弦望有盈虧，須知本體原無缺。", "滿堂子女競稱觴，比似常年更懽悅。", "月中自有藥長生，不勞復問長生訣。", "從今夜夜長輝光，年年月月無磨折。", "刀圭無惜惠仝人，使我頹齡起疲苶。"]}