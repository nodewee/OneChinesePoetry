{"author": "衛宗武", "period": "宋", "type": "诗", "title": "星夕前露坐觀行雲有作", "paragraphs": ["一氣有聚散，變化莫能測。", "氤氳彌太虛，膚寸繇觸石。", "翕如華蓋張，紛若纖纊擘。", "緝緝鯨布鱗，翩翩鳳展翼。", "祥或旗爲黄，祲或珥爲赤。", "友風而子雨，俄如翻墨汁。", "白衣與蒼狗，怪狀殊不一。", "露坐晚觀天，時近雙星夕。", "靄靄從何來，於粲絢金碧。", "突如怒濤湧，屹若奇峰立。", "黼黻盛彰施，文繡爛組織。", "良由天孫巧，匪自屏翳出。", "我不爲柳州，去拙有所乞。", "我不效汾陽，榮進占所得。", "但願煥有章，落筆成五色。", "毋使若貝錦，胥讒以作慝。", "傷哉杼軸空，民力敝東國。", "安得化爲繒，散漫浩萬匹。", "衣被此一方，羣黎徧爾德。", "仍須語河鼓，牽牛勤負軛。", "勉耕左角田，雨作蒸民粒。", "穰穰俱滿家，庶以給冗食。"]}