{"author": "衛宗武", "period": "宋", "type": "诗", "title": "喜晴", "paragraphs": ["朅來古寺當初寒，垂垂凍風不肯乾。", "出門泥滓跬步艱，蟄處無異虬蛇蟠。", "剪花呈瑞天破慳，鑄出八九銀巑岏。", "使居城市那得看，衒耀老眼真奇觀。", "霅然陽明忽開張，俄復飛溜聲潺潺。", "癡雲布濩封乾端，冥濛莫睹雙跳丸。", "噫氣夜號力撼山，平明推上赤玉盤。", "羣陰解駮宇宙寬，草木禽鳥俱懽顔。", "金烏行空振羽翰，揚輝散彩送我還。", "却憐殘蠟猶欠三，日不屢數歲欲殫。", "盈尺爲瑞俄頃間，天公變化應無難。"]}