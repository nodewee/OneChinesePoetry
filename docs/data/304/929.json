{"author": "白玉蟾", "period": "宋", "type": "诗", "title": "憶神童歌", "paragraphs": ["高懷落落如可羈，芳辭葳蕤誰摘奇。", "我獨一覽如醉癡，恨不快覩紫芝眉。", "望美人兮天一涯，面不相識心相知。", "青牛不跨策蒺藜，金波停飲忘醇醨。", "句高耿耿橫虹蜺，列星北斗不敢輝。", "玄猿號木驥縮蹄，霜鶻攣翼鬼神悲。", "天籟自鳴非噓吹，肯與蛙蚓湫污泥。", "何當握手談玄機，蟠桃未熟香難期。", "金牌玉字空陸離，碧雲謾鎖騫林枝。", "謫籍塵寰辭玉墀，凡埃俗氣非所宜。", "世緣未了如沸糜，徒將姹女媒嬰兒。", "丹霄玉詔何時飛，青鸞久約宴瑶池。", "他年騎鹿相追隨，玉笥山前同採芝。"]}