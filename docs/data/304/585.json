{"author": "衛宗武", "period": "宋", "type": "诗", "title": "宣妙墳院古柏", "paragraphs": ["古來喬木産墓宅，新甫之儔匪凡質。", "風梳雨沐三百年，聳壑昂霄過千尺。", "孤標屹立獨擎天，繁柯偏重常傾日。", "蒼皮剝落節理堅，挺挺長虬初蛻骨。", "我來屢見此崛奇，摩挲老眼增雙碧。", "吁嗟松檟幾遷易，拱者芟夷新者茁。", "青青惟此貫四時，物換人非飽更歷。", "栽培意有天地根，不然守護資神物。", "須知碩果不徒存，天佑吾宗當默識。", "公侯復始此其符，衮衮人英須輩出。", "偉才未許萬牛挽，香葉擬留孤鳳集。", "千秋要與此山存，世世宗盟共封植。"]}