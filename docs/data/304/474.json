{"author": "衛宗武", "period": "宋", "type": "诗", "title": "塾樓春集次日和兒輩韻", "paragraphs": ["伊耆噓至和，薰播彌大地。", "有聲沸候禽，有色衒名卉。", "麗景接川原，浩萬歷歲幾。", "于時不得樂，夫人自暴棄。", "卑官徒勞人，憶昔續賓戲。", "繼忝隸部曹，厠迹於朝市。", "未幾乘漢鄣，歸來從綺里。", "誓當守衡茅，不復問行李。", "方開陶徑荒，遽驚周室燬。", "時艱慨適逢，身存良自喜。", "築廬傍山棲，視家如客邸。", "雖存蓬蓽居，僅爲燕雀芘。", "茲辰薄遊衍，携友忘汝爾。", "書樓舒遠眺，林芳猶蛻委。", "麥隴連蔬畦，青黄錯成綺。", "野色入杯棬，山光浮屐底。", "陽春艷欲流，霽景浩無際。", "獻酬樂佳賓，續廣頼吾子。", "朝來補吟事，粗不忝詩禮。", "顧余八十叟，忘我忘忘世。", "醺餘扶杖歸，笑語喧童稚。", "斯遊固已適，未足窮樂意。", "九峰葦可杭，相望在尺咫。", "憂先天下憂，樂豈果在是。", "憂樂存諸心，尚堪追禊事。"]}