{"author": "衛宗武", "period": "宋", "type": "诗", "title": "初夏登北山  其一", "paragraphs": ["春山如佳人，形色麗而秀。", "茲來悵非時，已入朱明候。", "片紅飛不留，萬綠新改舊。", "接茵芳草蔓，偃蓋古木茂。", "黛鬟臨水鏡，一色浄無垢。", "戛然鳴聲幽，雅弄出禽口。", "得閒此夷猶，不覺留滯久。", "一葉泛澄川，縈回歷農畝。", "决渠散青秧，耕夫類成偶。", "舍舟挾短筇，崎嶇度重阜。", "野芳氣如蘭，冉冉襲襟袖。", "逶迤窮山椒，寸懷納宇宙。", "川原浩無涯，萬象皆我有。", "滄溟杳渺間，雲夢吞八九。", "昌黎開衡雲，羊公登峴首。", "顧我凡陋資，視此亦培塿。", "雖然形氣殊，興趣無異否。", "獨嗟今昔殊，人事有遷貿。", "而我老無聞，將與草木朽。", "陟巘復降原，玄廬新結構。", "伊傅不可懷，松喬以爲友。", "不死非所求，姑以佚吾壽。"]}