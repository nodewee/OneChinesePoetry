{"author": "陳塏", "period": "宋", "type": "诗", "title": "出郊觀稼", "paragraphs": ["數月兩出郊，勸農復觀稼。", "始言麥壟春，今已稻畦夏。", "女紅綵紝餘，丁黄耘耔暇。", "暄涼雖不齊，晴雨倏忽乍。", "百豐未爲多，一歉誠所怕。", "蠲逋廣上恩，平糶裁米價。", "毫髮可及民，豈不念夙夜。", "昔有王長官，築堰它山下。", "惠利久益博，神靈此其舍。", "泓深或龍蟄，堅屹無蟻罅。", "定爲三七分，釃爲數十汊。", "石梁貫雲濤，誰敢著足跨。", "流沙從何來，疑有物驅駕。", "人力幾淘浚，壅淤仍障壩。", "旦功終此惠，去沙而變化。", "視古誰比方，鄭白其流亞。"]}