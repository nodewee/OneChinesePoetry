{"author": "衛宗武", "period": "宋", "type": "诗", "title": "爲徐進士天隠賦辟穀長吟", "paragraphs": ["物盈宇宙皆有窮，一氣先天常浩浩。", "榮華富貴能幾何，百歲光陰如電掃。", "開闢由來莫幾年，聖哲英雄骨俱槁。", "勳名蓋世文瑞時，豈若玄玄窮徼妙。", "古仙率多山澤癯，方平通經後從老。", "伯陽隠士著參同，援述宣尼辭可考。", "人身口腹乃大患，舉世凡夫爲此惱。", "厚味腊毒尤傷生，甘旨肥醴偏害道。", "學仙萬慮要屏除，有累俱爲方寸擾。", "希夷辟穀功始成，抱朴休糧法宜效。", "所以丹丘諸羽人，莫不餐松茹靈草。", "誰云不食胃徒空，入道門衢此爲要。", "天隠良士工詞章，經傳百家仍探討。", "孰知抗志乃松喬，濁利浮榮非所好。", "年當强仕舍壯圖，勇辭館餐棲窈窱。", "欲仁仁至天所資，道藏仙方過鴻寶。", "衛生有藥可忘饑，不愁煮字那能飽。", "一從易置冰玉腸，不假青精顔色好。", "會驅乾馬及坤牛，捕虎擒龍歸鼎竈。", "易骨洗髓由此基，三島十洲輕可到。", "縱未能嘗方朔桃，亦須先致安期棗。", "世儒悉被客塵迷，志在衣錦而食稻。", "惟君高蹈出凡流，見謂秋陽同皜皜。"]}