{"author": "衛宗武", "period": "宋", "type": "诗", "title": "和野渡賦雙竹松梅古風", "paragraphs": ["挺然昂霄蟠澗阿，彼美松者非凡槎。", "千林摇落乃孤秀，舞春楊柳徒傞傞。", "翛然照水溪一涯，彼美梅者非凡葩。", "冰姿皎潔抱清獨，漫山桃李徒繁華。", "昔人品題信不苟，每以此木配此花。", "伊誰挈置小盆盎，高標盤曲良可嗟。", "然雖矯揉失真性，幽香貞色仍堪誇。", "况分瑞竹與鼎立，歲寒之侶何以加。", "竹尤挺特過二者，逸鞭吐秀如蘭芽。", "兩枝撐出露頭角，一類襁褓髻未丫。", "於中此更拔其萃，似覺小異如孟嘉。", "會從尺寸達尋丈，摩拂穹漢生雲霞。", "可親雅與書帙稱，相對慎勿肉食奢。", "君之取友莫此尚，此友寧久留君家。", "須知調鼎待佳實，豈但水影誇橫斜。", "須知大才作隆棟，豈但古幹森虬蛇。", "虛心勁節豈無用，寧在楚楚儀容佳。", "爲龍致雨行矣神，變化轟雷掣電與世驅姦邪。"]}