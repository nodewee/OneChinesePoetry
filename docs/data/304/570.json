{"author": "衛宗武", "period": "宋", "type": "诗", "title": "和野渡爲青溪賦", "paragraphs": ["好士不論親與疎，絕甘分少寧求餘。", "孔程一見便傾盖，懽如故舊其非歟。", "世多奇俊無南北，平昔可曾致佳客。", "吾鄉良友無出君，二仲之交猶欠一。", "青溪人瑞名聞揚，劍氣上射牛斗光。", "淋漓筆下走風雨，其勢浩浩聲浪浪。", "雙鵠俱堪儕野鶴，宜與翺翔天地廓。", "一爲羈羽一仝巢，羈者飛來慰寥寞。", "人生遇合天實爲，遠方朋來從爾思。", "但親益友非損友，何間新知與舊知。", "吾儕氣臭在投合，有來館粲須延納。", "不妨北海常開樽，豈但休源乃施榻。", "我家有竹門可款，植此不徒悅俗眼。", "批風抹月待嘉賓，絕勝肉食供朝晚。", "嵇呂交情雖似漆，千里相遇難再得。", "何如耆俊里社仝，時得親薰才學識。"]}