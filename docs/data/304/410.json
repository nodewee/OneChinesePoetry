{"author": "翁合", "period": "宋", "type": "诗", "title": "賀參政生日古風", "paragraphs": ["國朝啟運星聚奎，太極夫子生濂溪。", "聖遠言湮開衆迷，接引伊洛爲航梯。", "乾精坤粹星端倪，紙上陳迹俱筌蹄。", "南來道統墜塗泥，我考亭翁重挈提。", "及肩諸子戶牖低，有山突兀宮牆西。", "道則高矣身顛擠，嘉禾瑞草來庭闈。", "種之美也無稗荑，公尤磽磽頭峙犀。", "筆下絕去翰墨畦，刪後既醉塗鳧鷖。", "三十年前塔上題，只今待漏聽朝鷄。", "排海摧嵩鱗屢批，肯美宮室奉妾妻。", "廣厦峨冠講若稽，我欲托國誰放麑。", "知公可仗爲築隄，保我子孫安烝黎。", "誰賢稚老空自賫，有德與位至公齊。", "言如車行得軏輗，尼山上有孤鳳棲。", "惟伋傳道如取携，鯉與白也難之隮。", "西山家學有根柢，眼中三世琮璋珪。", "言行一一無訶詆，此福如海難測蠡。", "番番黄髮齒且兒，倘可撰杖桃李蹊。"]}