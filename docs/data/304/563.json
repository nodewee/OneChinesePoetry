{"author": "衛宗武", "period": "宋", "type": "诗", "title": "再用韻答和者", "paragraphs": ["依山構靖廬，雖陋亦可坐。", "幽林隔塵囂，邐迤八九嶞。", "時來友高士，一歲知幾過。", "野花薰醉醒，山鳥啼夢破。", "何莫匪真詮，豈爲崇小果。", "頗喜仙侶稠，可使玄風播。", "道腴足雋永，世味等涕唾。", "谷神儻不死，造物何能奈。", "多君從我游，白雲肯分卧。", "第嗟屋宅壞，殆類甑已墮。", "內煉悵莫成，服食其或可。", "伯陽丹鼎餘，刀圭分贈我。"]}