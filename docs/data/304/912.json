{"author": "白玉蟾", "period": "宋", "type": "诗", "title": "陳綠雲先生之像贊", "paragraphs": ["瞻師之神，寒空片月。", "知師之心，紅爐點雪。", "聞師之德，冰清玉潔。", "見師之蹟，霜炎冰熱。", "師之一言，斬釘截鐵。", "師之一行，殺人見血。", "風月情懷，松筠志節。", "道法陸沉，玄徒瓦裂。", "師領郡檄，雷轟電掣。", "冠冕洞宮，興大施設。", "輪輿楩楠，陶埏坯甈。", "麗以粉奐，飾以藻楶。", "不逾年間，滄江貫折。", "度五神足，霞裙森列。", "方有倫緒，閈閭洽悅。", "胡爲雲鶴，奄歸帝闕。", "溪山失翠，猿鳥悽切。", "散詞玉祠，柏子一爇。", "追慕替絢，使人哽咽。"]}