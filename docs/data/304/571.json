{"author": "衛宗武", "period": "宋", "type": "诗", "title": "鶑花吟爲良友作", "paragraphs": ["羽族競繁聲，倉庚尤善鳴。", "喧啾百喙忽奏雅，盡洗盈耳箏竽音。", "芬菲芳事畢，木芍藥晚出。", "於中姚魏更傾城，掃退目前頳紫色。", "轉眼韶華便欲休，恨無長繩繫春留。", "一春嫵媚在花鳥，常恐易逐光陰流。", "浮蕩誰家挾彈子，飛丸巧中俄摧翅。", "封姨底事苦禁持，飄摇欲使無完蔕。", "可嗟凡卉與凡禽，遂情快意何紛紛。", "不思物惡傷其類，爾形爾氣非同羣。", "歲購名葩不常遇，日聽好音能幾度。", "寄與東君力遮護，勿使凋零同臭腐，不然辜負鶑花主。"]}