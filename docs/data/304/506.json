{"author": "衛宗武", "period": "宋", "type": "诗", "title": "秋山", "paragraphs": ["秋山抱奇姿，不肯事嫵媚。", "猶夫塵外士，飄然有仙氣。", "霜風肅宇宙，林壤去菑翳。", "皮毛剝落盡，玉骨乃挺異。", "獨存歲寒枝，虬髯倚天翠。", "我來一事無，兀兀惟坐對。", "挾策詠聖涯，援琴奏流水。", "方寸如太虛，物類無點綴。", "但欠淵明菊，得酒莫與醉。", "頼有坡仙竹，無肉可忘味。", "老懷藉陶寫，俗好非所嗜。", "平生愛山癖，每見如久契。", "勿云丘垤如，泰華所眇視。", "吾心與境融，小大無異致。", "行行陟其巔，天地特一指。", "忽動九辨悲，清愁飛海外。"]}