{"author": "衛宗武", "period": "宋", "type": "诗", "title": "和吟友月夜遇風雨不見薄蝕韻", "paragraphs": ["麟經紀載浩歲月，天家妖祥互分別。", "所書薄蝕三十六，獨於黑夜泯無說。", "豈以爲陽義所崇，可略者陰辭遂輟。", "曩年月蝕無風雨，風雨胡爲爲月設。", "三百六旬惟此宵，羞使望舒顔面缺。", "第怪飛廉逞怒號，擺撼廣寒枝欲折。", "海濤助勢捲地來，萬戶千門一時撤。", "天目臲卼秦望摇，奚問區區小丘垤。", "明朝揭日出虞淵，疑是天工手親挈。", "羣陰散駮世清夷，蛟螭那復爲妖孽。", "我欲作詩頌陽明，文思久枯筆屢掣。", "但願合璧常光明，年穀順成風雨節。", "中秋把酒對嫦娥，處處團圓天下悅。"]}