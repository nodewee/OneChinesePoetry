{"author": "衛宗武", "period": "宋", "type": "诗", "title": "山行鄉友遺五言", "paragraphs": ["一雨如膏沐，秋山爲我容。", "誰云乏神秀，遐想猶岱宗。", "絕無喜僅有，疇列茲羣峰。", "繚繞若仙城，花但無芙蓉。", "幽香含桂菊，積翠浮杉松。", "生平嗜林谷，不厭來轍重。", "幾躡靈運屐，屢扶張騫筇。", "鷺朋與鷗侶，足爲談笑供。", "折簡不可招，欠致人中龍。", "毫端具造化，物象工陶鎔。", "吟思方淵渟，風撓鳴淙淙。", "佳章忽在前，撩動此興濃。", "君胡倦一出，嘲詠乃不傭。", "且勤遠致饋，與客叨飧饔。"]}