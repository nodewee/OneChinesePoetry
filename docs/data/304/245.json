{"author": "常挺", "period": "宋", "type": "诗", "title": "視師頌", "paragraphs": ["岷山穹隆，岷水浺瀜。", "氣鬰葱葱，至和所鍾。", "秀毓臨邛，篤生英雄。", "綽有祖風，唐之鄭公。", "進思盡忠，王臣靡躬。", "萬壑奔洚，砥植在中。", "退思固窮，爲時儒宗。", "啟迪顓蒙，如金在鎔。", "王明泰通，虎嘯風從。", "入覲九重，天子改容。", "時謹邊烽，命公撫戎。", "大江西東，隠若長墉。", "甲兵藏胸，樽俎折衝。", "萬年之功，壽與天同。", "聊述鄙悰，以侑樂工。"]}