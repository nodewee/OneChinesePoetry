{"author": "衛宗武", "period": "宋", "type": "诗", "title": "天寒留滯山中即事", "paragraphs": ["逾月留窮源，不覺歲云暮。", "緒景寖凄凉，重陰方固沍。", "芳叢菊殫殘，丹楓葉飛舞。", "蒙茸豐草萎，剝落喬木古。", "茲來遂幽尋，所恨乏勝侶。", "釋友間往還，農父相爾汝。", "索句課唐吟，繙經勘佛語。", "肅肅繁霜零，輝輝寒月吐。", "夜氣消檠燈，凜威薄衣絮。", "榾柮煨爐紅，輪囷擁衾素。", "噓呵冷欲冰，拳攣宿如露。", "老瓦補茅柴，破釜煮栗芋。", "烹鮮遠莫致，擷蔬美可茹。", "氓廛絕紛囂，僧席割清苦。", "頹然撫孤蹤，樂哉忘萬慮。", "亡何歸興動，適爲物怪忤。", "舉手謝白雲，扁舟鳴去艣。"]}