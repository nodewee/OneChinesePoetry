{"author": "白玉蟾", "period": "宋", "type": "诗", "title": "西林入室歌", "paragraphs": ["有一明珠光爍爍，照破三千大千國。", "觀音菩薩正定心，釋迦如來大圓覺。", "或如春色媚山河，或似秋光爽巖壑。", "亦名九轉大還丹，謂之長生不死藥。", "步步華嚴妙宮殿，重重彌勒寶樓閣。", "牆壁瓦礫相渾融，水鳥樹林共寥廓。", "缺唇石女駕土牛，跛脚木人騎紙鶴。", "三業三毒雲去來，六根六塵月綽約。", "所以然者本體空，誰言何似當初莫。", "此珠價大實難酬，不許巧錐妄穿鑿。", "若要秘密大總持，只於寂滅中摸索。", "幾多衲子聽蟄雷，幾箇道人藏尺蠖。", "茫茫盡向珠外求，不知先天那一著。", "何須重注脚注脚，也不惡好呵兄弟。", "杜宇聲隨曉雨啼，海棠夜聽東風落。"]}