{"author": "衛宗武", "period": "宋", "type": "诗", "title": "春山", "paragraphs": ["青山四時好，春至尤盛麗。", "潤澤散沖融，華滋出枯悴。", "雲根鱗甲動，風柯羽旄曳。", "羣芳間點染，一碧互經緯。", "組繡列障陳，繢畫崇屏倚。", "嵬昂如帝尊，黼黻儼衣被。", "我老得餘暇，時來領勝事。", "穿雲度舟楫，披霧縱屐履。", "涓泉幽響生，鳴鳥繁聲脆。", "天然成妙奏，人籟惡可擬。", "息游返靖廬，紛華以靜對。", "獨坐勘古書，冥觀參物理。", "光景猶駒馳，色象亦蟬蛻。", "至人善觀山，夫豈悅浮靡。", "懿此靜秀姿，萬古挹清致。"]}