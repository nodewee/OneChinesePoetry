{"author": "衛宗武", "period": "宋", "type": "诗", "title": "久晴喜雨詩", "paragraphs": ["日夕庚暑袢，無以袪熱惱。", "甘霔從何來，雷轟電光繞。", "勢如天潢翻，滂流浹清曉。", "六合開新宇，一氣蘇羣槁。", "凉颸散窗戶，炎熇泯如掃。", "從此協雨暘，免使虞旱澇。", "庶幾膴膴原，俱斂穰穰寶。", "大東與小東，民力差已耗。", "天公匪憒憒，善應固有道。", "未憂供百需，且欲資一飽。", "維魚行協占，焚尪頌有昊。"]}