{"author": "陳仁玉", "period": "宋", "type": "诗", "title": "仙都山獨峰大雪歌", "paragraphs": ["仙居仙人游仙都，帝遣滕六爲先驅。", "天花撩亂繽紛舞，秉圭植璧仙靈趨。", "削瓜青玉一萬仞，拔地挺挺撐元虛。", "人言黄帝此輕舉，上有蓮花開碧湖。", "我疑此是廣成子，守道特立萬萬古。", "我來有問輒不應，窈窈冥冥誰與語。", "丹邱赤城我所棲，任意逍遥了無伍。", "老君牧龍種芝田，草莽向人縈網罟。", "人間逼窄知奈何，桑田滄海無回波。", "吞腥啄腐競晷刻，角牙觸齧傷天和。", "從旁掀髯每大笑，仙都峰頭更觀妙。", "甚欲點鐵成黄金，却恐黄金誤後人。"]}