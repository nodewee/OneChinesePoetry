{"author": "白玉蟾", "period": "宋", "type": "诗", "title": "倪昭卿賦贈葉神童  其一", "paragraphs": ["神童之貌清且奇，神童之道傳希夷。", "入室三年丹已熟，肌膚綽約光離離。", "結繒自覆有餘樂，曄曄紫芝堪療饑。", "跳入壺中人莫見，朝遊五嶽暮瑶池。", "有時混世來塵境，短髮鬅鬙滿面垂。", "頃刻龍蛇生筆下，爲將高興寄新詩。", "我疑虛靜樂山水，來歸舊隠掛冠緌。", "願策浮雲飛碧落，致身絳闕長相隨。"]}