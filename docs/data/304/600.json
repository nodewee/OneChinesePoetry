{"author": "衛宗武", "period": "宋", "type": "诗", "title": "舟回自霅至黄橋風大作復反朱涇泊舟", "paragraphs": ["芒鞋徧踏苕溪岡，昌翔歸棹穿滄浪。", "吾廬咫尺自可到，飛廉怒吼俄作狂。", "濤頭掀舞勢欲立，紛紛雨霰來何滂。", "河伯怙此賈其勇，杯水幾至傾倉皇。", "急呼轉柂依古剎，道場千載揚靈光。", "我今七十僅三到，更覺古檜蒼髯長。", "應爲船子笑寂寂，老無聞達徒奔忙。", "明朝風靜日欲杲，載欣衡宇升吾堂。", "波濤蓋有起平地，覆車未必非康莊。", "人生夷險與利鈍，惟有委順於旻蒼。"]}