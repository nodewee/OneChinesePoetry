{"author": "釋文珦", "period": "宋", "type": "诗", "title": "靈鳥篇", "paragraphs": ["嘗聞有靈鳥，其名爲鳳凰。", "九苞信嘉瑞，五色成文章。", "其宿必丹穴，其鳴在朝陽。", "有德斯出現，德衰還伏藏。", "始至於少皡，再巢於陶唐。", "舜恩被動植，聞韶復翺翔。", "閔其出非時，見歌於楚狂。", "仲尼歎不至，是亦爲世傷。", "蕩蕩二千齡，孰能致斯祥。", "當今邁三五，君明臣且良。", "其或一來儀，足以慰萬方。", "鳳兮儻不來，吾淚徒滂滂。"]}