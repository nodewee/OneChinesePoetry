{"author": "余觀復", "period": "宋", "type": "诗", "title": "咏懷", "paragraphs": ["山容洗眼青，江光照肌白。", "翻枝鵲查查，抱葉蟬嘖嘖。", "蒹葭摇風聲，梧桐淡秋色。", "草木了無能，陰陽互相激。", "人於大化中，真成逆旅客。", "藏舟夜半移，不假賁育力。", "塵網罩八紘，貪夫受羅織。", "蹇予丘壑姿，一室頗安適。", "荒尋縱奇懷，清詭吊塵迹。", "風摇泛海槎，雨澀登山屐。", "世遠事荒唐，天高興寥閴。", "渺渺孤征鴻，一舉振六翮。", "此意人莫知，獨嘯巖扉寂。"]}