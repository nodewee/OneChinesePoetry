{"author": "衛宗武", "period": "宋", "type": "诗", "title": "和張石山古風約郊行", "paragraphs": ["乾坤空闊幾由旬，仁氣坱圠熏爲春。", "郊原萬象列綺繡，華哉規令方施行。", "舊年與花嘗有約，肯倦携筇并躡屩。", "近來時事與花違，一任自開還自落。", "此時何地可維舟，難效山陰禊事修。", "醉吟有樣猶可法，隨處可留無不留。", "欲縱清遊先蠟屐，剩擬一造芝蘭室。", "料應紅紫尚餘芳，但媿平章無健筆。", "折簡支郎盟在前，期弔野王今幾年。", "或行或止若有制，人不自由殊可憐。", "轉頭點點飛紅雨，美景良辰那忍負。", "大篇短牘重招邀，起往從之其敢後。", "但嗟戴笠與乘車，昔騎紫馬今無馿。", "榮華消歇與春盡，寵辱不動心如如。"]}