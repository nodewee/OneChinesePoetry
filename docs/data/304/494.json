{"author": "衛宗武", "period": "宋", "type": "诗", "title": "小園避暑", "paragraphs": ["六月畏酷熱，簟枕依林塘。", "古木同臭味，幽鳥含宮商。", "天孫雲錦機，丹碧交薦香。", "晴瀾泛清薰，襟袂生微凉。", "巉巉萬石間，修筠間新篁。", "羽葆列千挺，灧灧浮綠光。", "林飈一戛擊，環珮聲鏗鏘。", "披衣獨危坐，意氣超羲黄。", "豈惟熱惱除，冰雪置我腸。", "却愁林外人，久苦炎威張。", "天瓢忽傾倒，旱魃宜消亡。", "是月已火流，不日占金穰。", "時雖厭兵革，人或飽稻粱。", "此園僅如握，無徑不就荒。", "猶喜卉木存，弗爲斤斧戕。", "揚揚桂吐芬，粲粲菊有芳。", "清賞備四時，花辰復青陽。", "太平本無象，嗣歲或小康。", "於焉盍朋簪，一笑傳清觴。"]}