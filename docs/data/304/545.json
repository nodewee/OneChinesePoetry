{"author": "衛宗武", "period": "宋", "type": "诗", "title": "和葉野渡易古銅瓶韻", "paragraphs": ["此方而彼圓，何異冰與炭。", "彼工而此樸，土簋眎玉瓚。", "達人以道觀，萬殊等一貫。", "我有四耳尊，自謂今之冠。", "刻畫盡精微，光澤加璀璨。", "流傳知幾年，器不減周漢。", "肯使居水湄，敬用如始盥。", "殆類古罍洗，盆盎不可亂。", "以好易所好，在昔有公案。", "張硯晉卿石，坡老詩可按。", "于以篤心盟，豈但榮目觀。", "緬思古之人，未嘗不三歎。", "君家螭文壺，相去未能半。", "癡兒厭家雞，咄咄求互換。", "四美欲其并，片言爲之贊。", "慨然湖海襟，弗以錙銖算。", "捷于響斯答，不寶己所玩。", "折簡墨未乾，訂金言靡叛。", "信云義易利，殆類耕遜畔。", "將以舂容篇，溢目珠璣粲。", "捧持簪春花，恨無雙玉腕。", "凡物各有匹，以時而合散。", "干將與莫邪，蛟龍可水斷。", "方其埋豐城，雌雄元未判。", "神光射斗牛，如烈山以爨。", "方冊紀載詳，晉史稽所竄。", "一謂歸張華，一謂屬雷煥。", "變化復成偶，奔逸不可絆。", "嗟予欠義方，所謂亦云謾。", "求得既膺銘，負慚尤汗渙。", "命之謹所藏，珍重勿褻翫。", "子孫其永懷，豈但目前看。"]}