{"author": "釋文珦", "period": "宋", "type": "诗", "title": "天道雖遠行", "paragraphs": ["天道雖遠，人心匪殊。", "內直不欺，與天爲徒。", "對越無媿，陟降恒俱。", "祝史陳言，曾非矯誣。", "桑林之禱，金縢之書。", "至誠感通，如皷應桴。", "神人以和，大信以孚。", "不勉不思，自止于符。", "天有常道，人無異塗。", "志斯一矣，天其遠諸。", "大道既漓，人心日渝。", "背天從欲，覆族亡軀。", "作善降祥，爲惡速辜。", "聖言孔彰，是訓是謨。", "一念之差，千里而迂。", "惟當自修，以反厥初。"]}