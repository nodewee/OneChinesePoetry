{"author": "白玉蟾", "period": "宋", "type": "诗", "title": "木郎祈雨咒", "paragraphs": ["乾晶瑶輝玉池東，盟威聖者命青童。", "擲火萬里坎震宮，雨騎迅發來太濛。", "木郎太乙三山雄，霹靂破石泉源通。", "神震巽土皓靈翁，猛馬四張㘞火衝。", "流精鬰光奔祝融，巨神泰華登雲中。", "墨旛皂纛揚虛空，掩曦蒸雨屯雲濃。", "閼伯撼動崑崙峯，幽靈翻海玄溟同。", "馮夷鼓舞長呼風，蓬萊弱水興都功。", "龍鷹捷疾先禦兇，朱髮巨翅雙目彤。", "雷電吐毒驅五龍，四溟靉靆羅陰容。", "一聲四海改昏蒙，雨陣所至川流洪。", "金光流精斬旱虹，洞陽幽靈召豐隆。", "玉雷浩師變崆峒，虛皇泰華掃妖爞。", "群梁玄黄號前鋒，祠泉恣蜃威天公。", "㘞火律令翻穹窿，鞭擊妖魅驅蛇蟲。", "勾婁吉利炎赫蹤，登僧澤頤悉聽從。", "織女四哥心公忠，輔我救旱助勛隆。", "赤鷄紫鵝飛無窮，攝虐縛祟送北酆。", "敕紫虛元君降攝，急急如火鈴大帥律令。"]}