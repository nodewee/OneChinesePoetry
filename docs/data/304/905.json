{"author": "釋文珦", "period": "宋", "type": "诗", "title": "投宿山家", "paragraphs": ["山家忘四時，力作倦還息。", "鴉鳴知欲曙，雞栖念當夕。", "兩男皆長成，盡解供賦役。", "季女方及笄，亦復能紡績。", "老翁獨無事，醉飽岸巾幘。", "喜客到柴扉，掃室具枕席。", "棗栗非外求，園蔬更堪摘。", "殷勤話生理，頗覺計自得。", "我生獨何爲，轉徙常寄食。", "語殘燈欲死，草際蟲嘖嘖。"]}