{"author": "衛宗武", "period": "宋", "type": "诗", "title": "約友秋賞", "paragraphs": ["秋霖蕩殘暑，林飈鳴策策。", "乾坤灝氣浮，萬象互清發。", "望舒散天葩，拂拂餘芬落。", "霽景行澄鮮，三五圓素魄。", "有園那敢窺，有友那敢約。", "金吾不放夜，孤此月華白。", "鱸肥蟹可持，棗剝稻且穫。", "黄雞與白酒，樂事正參錯。", "胡爲抱空悲，常若遠行客。", "靖節存高風，黄花漸斑駁。", "吾儕于此時，何忍負杯酌。", "東郊稱行樂，鄰壤富林壑。", "邀朋踐前盟，須造子雲宅。"]}