{"author": "衛宗武", "period": "宋", "type": "诗", "title": "隋煬帝", "paragraphs": ["方其爲儲貳，用智固已譎。", "及夫據大器，爲謀抑何逆。", "龍舟及鳳譎，無歲不遊適。", "離宮與別殿，快意事淫佚。", "置酒燕要荒，會者三十國。", "紫舌與黄支，無所不臣服。", "親駕兩征遼，方且肆窮黷。", "羣盜遂蜂起，土地日以蹙。", "惛猶不知悟，愎諫輒誅戮。", "肘腋俄變生，兵刃交于目。", "不肖孰甚焉，身亡而國覆。"]}