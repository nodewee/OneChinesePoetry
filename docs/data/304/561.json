{"author": "衛宗武", "period": "宋", "type": "诗", "title": "和南塘貽林丹巖古風時丹巖館郊外", "paragraphs": ["丹巖今良士，南塘古當時。", "館餐未有適，義圖以助之。", "渠渠推轂心，終莫副所思。", "遇合各有緣，天只非人爲。", "裴回明月枝，乃在海一涯。", "一字以拔人，我慚蔡子尼。", "遂使文字交，遠邁爲人師。", "騷壇不可即，比興安所施。", "唱酬懷舊章，絢若辭藻摛。", "細玩二君詠，形神坐欲馳。", "蹤跡有聚散，情意無盈虧。", "非晚即簪盍，寧久成訣離。", "停雲思親友，且和淵明詩。"]}