{"author": "劉應龍", "period": "宋", "type": "诗", "title": "遊五雲觀", "paragraphs": ["雨絕春風和，沉栖慕遐矚。", "野火開叢荆，遥岑路徑熟。", "極頂如掌平，羣峰四環矗。", "人言古觀基，突兀此有屋。", "半嶺汲餉勞，躋攀怨僮僕。", "一朝風霆怒，捲落置前麓。", "至今五雲宮，宛在平原曲。", "年代遠莫稽，兒童記樵牧。", "每聞風雨時，鐘聲隠巖谷。", "披尋杳無迹，靈境信非俗。", "苔花蝕碎瓦，字蹟不可讀。", "居人傳神奇，客子駭心目。", "振襟坐危磐，閬風想晞沐。", "轉石落懸巖，砰雷震山腹。", "徘徊不能去，登覽興未足。", "一笑下田家，題詩寄遊躅。"]}