{"author": "衛宗武", "period": "宋", "type": "诗", "title": "初夏登北山  其三", "paragraphs": ["出郭望遥岑，闒冗僅抔土。", "何異龍蜿蜒，或若鳳騰翥。", "兩岫更奇崛，不肯與噲伍。", "烟雲或凝散，日月遞吞吐。", "葱葱氣佳哉，景物此會府。", "五茸三泖區，南東淮海距。", "带接幾百川，盤亙千萬畝。", "於中不著山，勝槩將焉取。", "繇茲鍾神秀，人物亦翹楚。", "所以機雲輩，落筆有奇語。", "猶嫌氣節卑，未以勳業許。", "何當地闡靈，英賢更旁午。", "如眉有翁季，似岳生申甫。", "壯觀此九峰，佳名昭萬古。"]}