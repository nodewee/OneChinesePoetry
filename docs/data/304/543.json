{"author": "衛宗武", "period": "宋", "type": "诗", "title": "懷南塘朱省閲", "paragraphs": ["我如蟄戶居，跬步不可移。", "君有遠行役，暑途方驅馳。", "覘知所如往，謂已杭雙溪。", "人苟懷忠信，蠻貊其行之。", "平生玉雪襟，節行所素持。", "督運奉省檄，迨今已數期。", "故牘出袖間，數不差毫釐。", "皓皓其可汙，皎若明鑑垂。", "堂堂大司存，肯計銖與錙。", "往事等塵埃，意者窮奸欺。", "奸欺固莫逃，賞識必見奇。", "豈惟憂責無，可以歌嘯歸。", "獨念行路難，藴隆丁斯時。", "野有暍死夫，何以當炎曦。", "越山未易登，其上號狐狸。", "越水不可厲，其下多蛟螭。", "鬼魅常瞰人，往者來者稀。", "毋爲巖壑娛，返旆因遲遲。", "粵從軫既東，一日腸九迴。", "桂秋俄已近，數日盼歸期。"]}