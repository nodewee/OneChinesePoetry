{"author": "江湘", "period": "宋", "type": "诗", "title": "贈李崇義應童子科長歌", "paragraphs": ["通經應童科，詩書尤所長。", "生兒有如此，族黨真有光。", "五車舉舌端，觀者遶迴廊。", "嶄然露頭角，志氣何堅剛。", "七歲古所難，一目書五行。", "毋乃天帝孫，爲織雲錦裳。", "自覺我形穢，明珠在我傍。", "麟經究終始，猿臂射藝場。", "覆誦公堂上，時維十月陽。", "同僚發嗟嘆，喜子同舉觴。", "我非韓昌黎，墜緒尋茫茫。", "猶擬作一序，如送童子張。", "讀書宜閉門，不迎亦不將。", "六經漱芳潤，闇然名日彰。", "上書願鬻漢，負鼎期干湯。", "幼學欲壯行，少年非所當。", "細字綴語言，漏聲夜未央。", "短檠提案前，簾幕風露堂。", "博洽精經史，縱橫騖皇王。", "逢源欲深造，不息思自强。", "上必希賢聖，下期爲雋良。", "時乎時不再，夜氣毋牿亡。", "緬想唐宗室，姓名今馨香。", "長吉非凡流，勁詞摩穹蒼。", "錦囊搜佳句，詩體轢齊梁。", "長源有仙骨，頫笑餘子忙。", "鳴珂乃言志，寧忍駒服箱。", "卓哉二君子，馳聲翰墨場。", "願子勉未至，多歧戒亡羊。", "舉動思古人，遠到胡可量。", "召見金鑾殿，承恩七寶牀。", "假直祕書閣，徧覽萬卷藏。", "此是君家事，射策宜爲郎。", "萬人吾往矣，所向俱披猖。", "蝜蝂戒緣高，失手千丈强。", "散仙戒追陪，埃𡏖驚劻勷。", "顧我理一同，强顔補千瘡。", "催科政何拙，勸民務農桑。", "戴星廑出入，艱險身備嘗。", "未尋三徑盟，徒積九迴腸。", "爲米耻折腰，卜居築林塘。", "我賦歸去來，觀子鵬路翔。", "更盡一杯酒，富貴無相忘。"]}