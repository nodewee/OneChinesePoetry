{"author": "衛宗武", "period": "宋", "type": "诗", "title": "贈趙月麓之霅", "paragraphs": ["乍合成乍離，歲月何飄忽。", "重來吾愈老，喜復遂良覿。", "月麓號新改，簪裳亦殊昔。", "議論羲皇前，咳唾煙霞出。", "囊中詩一編，語到不可及。", "清圓粲珠璣，雅正諧呂律。", "新吟多感慨，能使鬼神泣。", "洗耳聽談玄，有言皆造極。", "豁然啟其蒙，不覺膝欲屈。", "一碧涵千峰，吳興山水窟。", "來辦結構資，丹砂鑄僊骨。", "魯公千載祠，已仆誰復植。", "新宇儻落成，端莊厲忠直。", "滔滔姦佞夫，見使心怵惕。", "雖爲老氏徒，未廢儒者術。", "我有招隠廬，亦足以棲白。", "安能挽之留，共勘先天易。"]}