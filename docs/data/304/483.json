{"author": "衛宗武", "period": "宋", "type": "诗", "title": "將到霅隴", "paragraphs": ["春巒如佳賓，應接何敢暇。", "我來日與對，不覺迫初夏。", "繁林湧翠霧，經綜密無罅。", "鳴鳥間啼鶑，鄭音忽奏雅。", "萋萋碧草間，曄曄赬紫亞。", "幽棲絕俗交，燕坐陪僧話。", "論事覈古今，談禪悟生化。", "新茗瀹雲濤，迥勝酒新醡。", "嘉蔬煮玉版，可鄙食肉者。", "時誦淵明詩，萬慮足陶寫。", "芳春背人去，歸舟行步駕。", "好山不可載，寫入無聲畫。"]}