{"author": "釋文珦", "period": "宋", "type": "诗", "title": "山中放歌", "paragraphs": ["春草離離，秋蘭猗猗，足紉吾衣。", "南山有芝，西山有薇，足樂吾饑。", "誰信誰疑，誰是誰非，足亡吾機。", "或瘞或焚，或暴或沉，足爲吾歸。", "生浮死休，已而已而，出山何爲。", "歌闋聲消，隠几而息，夢爲飛雲。", "遨遊八極，我爲雲邪，雲爲我邪。", "無待無得，窅然皆喪，自適夫道。", "吾心之適，富兮貴兮，吾不與易。"]}