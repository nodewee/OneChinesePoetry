{"author": "衛宗武", "period": "宋", "type": "诗", "title": "用韻再作", "paragraphs": ["一氣運行於虛空，有形孰不歸陶鎔。", "燠寒燥濕互爲用，功被草木并昆蟲。", "胡然陽亢乃作沴，豐隆屏翳俱潛蹤。", "炎炎赫赫勢太甚，烹煎萬有何殊銅。", "田疇龜坼河港斷，水車不運骨掛龍。", "俄驚片雲變反掌，宇宙未剖猶鴻濛。", "初如綫溜氣纔應，繼若瓴建聲何洪。", "豈徒神力能致此，意者高厚悲人窮。", "豐凶由數亦匪數，厥有造化行其中。", "年來五穀亦狼戾，曾孫之庾高於墉。", "祇今戶戶嘆赤立，富者恨不爲耕農。", "要知千人萬人心，心心默與天相通。", "熙熙田畯爭薦喜，烹葵剝棗追豳風。", "更看十月場圃築，黄雞白酒村村同。", "但祈田祖去螟螣，願如荆叟歌元豐。"]}