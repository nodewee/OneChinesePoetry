{"author": "衛宗武", "period": "宋", "type": "诗", "title": "寄徐清溪", "paragraphs": ["清溪溪上山，九山山下水。", "山水遥相望，美人隔千里。", "飛鴻來遠音，老鶴喜得類。", "望履杳無從，豈或尼而止。", "採蘭以爲贈，折梅以爲寄。", "芳馨匪常存，懷想惡能已。", "吾衰年幾何，歲月猶川逝。", "理奧欠析微，書囊未窮底。", "古杭可葦航，溪流迅如駛。", "雖爽菊秋期，花時更清美。"]}