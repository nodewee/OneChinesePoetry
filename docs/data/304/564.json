{"author": "衛宗武", "period": "宋", "type": "诗", "title": "慰張石山幼子亡", "paragraphs": ["無子雖可悲，有子未爲喜。", "斷以釋子言，莫非假合耳。", "杜陵詠爲麟，瑞物能有幾。", "昌黎謂之梟，惡德乃類是。", "無之恐無後，有之亦爲累。", "苟非弗克肖，曷若聽其逝。", "顔路之亡回，宣尼之喪鯉。", "此皆長而賢，痛甚于幼死。", "夷甫雖嘗云，情鍾在我輩。", "過哀亦奚爲，安有復生理。", "子夏空失明，季札號知禮。", "吾友方盛年，何憂乏良嗣。"]}