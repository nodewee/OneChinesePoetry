{"author": "釋文珦", "period": "宋", "type": "诗", "title": "靜夜不寐行", "paragraphs": ["靜夜不遑寐，秋氣殊清清。", "霜露塗庭蕪，隕葉摧枝莖。", "西風更蕭騷，萬竅皆同聲。", "蜻蛚亦含悲，嘖嘖牀下鳴。", "出門一以視，青天綴繁星。", "三五正縱橫，北斗方斜傾。", "飛鴻朔方來，迢迢困遐征。", "中路失儔侶，隻影何煢煢。", "感物懷遠人，徘徊以屏營。", "心折不能言，默默徒憤盈。"]}