{"author": "衛宗武", "period": "宋", "type": "诗", "title": "韓延之", "paragraphs": ["劉公復晉祚，功成萌異志。", "網羅欲用才，翦除不附己。", "荆州乃巨鎮，肯容司馬氏。", "家兒特小過，親駕勤問罪。", "延之乃其客，折柬謂可致。", "善乎爲辭令，伐君啖人利。", "誓與臧洪俱，身殞遊九地。", "啟緘示僚佐，事人固當爾。", "背主以從讎，自昔滔滔是。", "儻使閲此書，雖死有餘愧。"]}