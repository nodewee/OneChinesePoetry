{"author": "衛宗武", "period": "宋", "type": "诗", "title": "和家則堂韻贈高教之北", "paragraphs": ["別時欠折蘇堤柳，西方美人無恙否。", "子卿齧雪十九年，何似生前一杯酒。", "麒麟胡可係而羈，要使爲祥在郊藪。", "當年誰擅西湖春，公閭遺臭千載後。", "但知金屋醉蛾眉，簸弄威權翻覆手。", "徒勞吉士遠有行，令人驕驕賦維莠。", "君今重整燕薊轅，老子跫然欣得偶。", "殷勤爲我問平安，司馬深衣想如舊。"]}