{"author": "衛宗武", "period": "宋", "type": "诗", "title": "賦竹深處", "paragraphs": ["淇園既往不足論，渭川徒多未足貴。", "森然玉立闢幽深，彌望恢恢有餘地。", "何異東亭手親植，遂使南陽日清閟。", "綠雲障日間弗容，翠濤翻空杳無涘。", "冥冥韓林靜而秀，窈窈蔣逕深且邃。", "洗清袢暑迥莫留，截斷俗塵飛不至。", "何須層冰置几案，自然凉氣生衣袂。", "吟弄風月騷人徒，伯季松梅歲寒味。", "於斯二仲可論交，誰爲六逸宜邀致。", "何時徒步許直造，著我其間同一醉。", "祇恐君疑庾亮來，角巾豈免還私第。"]}