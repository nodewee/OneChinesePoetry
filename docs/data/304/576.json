{"author": "衛宗武", "period": "宋", "type": "诗", "title": "和陸象翁以梅配竹", "paragraphs": ["駢頭始生爲籜龍，森然而立列羣玉。", "琮琤有韻天籟鳴，蓊鬰成陰雲氣簇。", "楚楚少年來自河，猗猗君子瞻彼澳。", "其實曾致雛鵷來，其枝可留棲鳳宿。", "月香水影猶更奇，彈壓春花千萬屬。", "羞爲西子事塗抹，喜作道韞淡粧束。", "不居驛路即溪橋，好傍巖腰與山腹。", "謂宜作妃以相從，雅韵幽姿俱不俗。", "此君何以待美人，翠帷重重富羅縠。", "美人何以奉此君，碎玉明珠不論斛。", "於中更有無價香，迥勝龍涎與麝馥。", "此君挺特氣不凡，美人窈窕姿尤淑。", "執柯者友秦大夫，不煩月老繩紆足。", "且善爲醪以合歡，味過蒲萄及醽醁。", "梅之所見乃不然，謂恐爲人所指目。", "從來潔白不可溷，每鄙仙人華萼綠。", "彼固無慊爲丈夫，予寧屈體而雌伏。", "不如仍作歲寒交，永爲貞女甘幽獨。"]}