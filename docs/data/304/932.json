{"author": "白玉蟾", "period": "宋", "type": "诗", "title": "萬法歸一歌", "paragraphs": ["金丹大藥妙無窮，一點丹頭內外紅。", "真汞真鉛纔入手，片時伏虎活擒龍。", "黄公聘入丁公舍，巽位吹噓九轉功。", "十月胎圓坎離外，紫雲飛出玉爐空。", "短褐包巾滿廛市，尋草燒茅烹藥柜。", "自己三黄及四神，誰知安竈烹爐意。", "紙襖麻衣要隠山，餐松飲水守饑寒。", "日魂月魄空呼吸，到底方知入道難。", "黑山山下鬼窟裏，背曲頭垂口流水。", "夢中夢見夢中人，幾時待得硫黄死。", "薄福癡人不斷淫，尾閭閉了採他陰。", "元精摇撼無牆壁，錯認黄泥喚作金。", "容成三峯學御女，採精吸血兼服乳。", "大道本來無陰陽，勞形著相徒自苦。", "叩齒吞精咽氣聲，轆轤空動髑髏形。", "妄將口鼻爲玄牝，謾說金精肘後盈。", "鼻頭閉息空畫餠，幾人日中逃得影。", "客風邪氣肚中鳴，安得長靈砂在鼎。", "參禪見性契真如，莫道無心便靠虛。", "悟了不行乾智慧，千崖萬壑涉程途。", "多少老儒學周易，豈知太極歸無極。", "忘形便欲任天真，只恐春歸草無力。", "明教專門事滅魔，七時功德便如何。", "不知清凈光明意，面色痿黄空自磨。", "胡氏陽山一果祖，九返莊嚴皆妄語。", "手執金環運三車，阿誰飛上金天去。", "更有持齋四果徒，九曲江頭下鐵符。", "乳香燒盡難成佛，精血元陽搬運枯。", "三千六百旁門術，開頂縮龜習定息。", "存想丹田煉五芽，吐故納新虛貴力。", "禮塔焚香誦藏經，更能拜斗與瞻星。", "吞符飲水專持咒，恁地如何得道成。", "注想按摩八段錦，嘻呵六字拘興寢。", "若要還精補腦時，除非一盞醍醐飲。", "雙眼遥思運頂門，戲言日月照崑崙。", "那堪又見圓光現，便指天尊與世尊。", "眼本無光人妄想，耳本無聲那得響。", "上有大淵下泓池，妄指中黄忍肚饑。", "空按周天行封數，幾能識得真龍虎。", "若識真龍真虎人，了得向上一條路。", "暗把簞瓢服小便，吐吞涎唾作珠圓。", "鼻頭流出兩條涕，便敢呼爲玉筯仙。", "說盡存三守一底，九年煉丹思想裏。", "忘却家珍向外尋，百年做箇陰靈鬼。", "天門枸杞與黄精，豆杏薑椒白茯苓。", "未委地仙成也未，皮焦肉腐可憐生。", "齋醮關宣歌梵曲，分環破券受科錄。", "不識天心兩字真，口會三光符水熟。", "袖中雷印嚇山精，手把楊枝學隠形。", "此心本是通神藏，一念差時萬狀生。", "此身身外皆隠物，此心心外皆妖術。", "身裏真心心裏身，不在中間內外出。", "這些金液大還丹，自從元谷至泥丸。", "抽添七返無多事，草木無心天地閑。", "真根真蒂結真酥，真鼎真壇真藥爐。", "陽日起頭陰日積，分明陽火與陰符。", "半畝丹田種金粟，一朵靈芝香馥鬰。", "鐵牛哮吼入綿厨，木馬奔馳跳金屋。", "乾坤二八結丹砂，滿鼎溶溶白雪花。", "提住龜蛇歸兩手，山中玉兔化金鴉。", "還丹有訣知音少，汞龍鉛虎憑火候。", "三千刻內結嬰兒，調和溫養終無漏。", "遍體渾如一片瓊，寒蟾光照玉壺冰。", "頂門夜半雷聲吼，匝地清風神鬼驚。", "天上人間真妙訣，誰敢天機私漏泄。", "須是英雄大丈夫，了然胸中無一物。", "一陽纔動大丹成，片餉工夫造化靈。", "祇恐南宮錄姓名，醉騎白鶴朝上清。"]}