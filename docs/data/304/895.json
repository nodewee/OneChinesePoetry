{"author": "釋文珦", "period": "宋", "type": "诗", "title": "秋胡詩", "paragraphs": ["潔婦與秋胡，以禮成配匹。", "畢結方五朝，秋胡事行役。", "道塗既云遠，年運亦易徂。", "日月迭相代，五回見榮枯。", "秋胡仕侯邦，音塵久疎絕。", "誓言奉姑嫜，秋霜擬貞潔。", "春日行採桑，援柯向前林。", "秋胡倏來歸，相逢贈黄金。", "重義不受金，采采實筐篚。", "歸來見夫婿，乃是贈金子。", "苦辭讓其諐，投身入淵死。", "豈是不愛身，示心如此水。"]}