{"author": "衛宗武", "period": "宋", "type": "诗", "title": "錢竹深招泛西湖值雨即事", "paragraphs": ["西湖成久別，歲月不可記。", "竹君秩豆籩，枌友集簪履。", "放船及中流，烟靄渺無際。", "宛類太極初，混沌但一氣。", "浩浩雲常浮，垂垂雨不止。", "樓觀列畫圖，黯淡微茫裏。", "素粧姿態妍，於此見西子。", "纔入西陵橋，林巒得近似。", "緩步香月堂，循山歷其址。", "逋僊去何之，千古儼清致。", "淋漓雨珠僊，一一浴未起。", "粲然間紅粧，臉霞淚如洗。", "餘芳襲壺觴，暗馥散襟袂。", "十里花柳堤，六橋風月地。", "暝色壓舩舷，遊屐不可至。", "昌翔度裏湖，兩山濃滴翠。", "中有白鳥閒，翩翩自遊戲。", "幾年阻行樂，謂有公閭第。", "棟宇半蒼苔，遺汙漬清泚。", "興亡成古今，感愾重歔欷。", "轉柁邇城隄，觥籌猶未既。", "風生語笑高，雲遏歌聲曳。", "斯遊屬晏陰，樂事亦足紀。", "何時可重來，風日待清美。"]}