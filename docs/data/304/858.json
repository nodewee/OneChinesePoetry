{"author": "鄧有功", "period": "宋", "type": "诗", "title": "送曾子華遊贛", "paragraphs": ["丈夫達有遇，出令走千里。", "焚香玩太空，宴坐塵不起。", "云胡子曾子，不自樂沂水。", "風烟挾兩袖，足跟尚芒履。", "持被直承明，三省良未巳。", "觀君氣如虹，接淅亦可美。", "昔年子長游，落筆妙信史。", "三蘇出岷峨，文章仰歐子。", "此行崆峒嶺，萬事寧足侈。", "鬰孤有奇觀，佳句公摩洗。", "予生事斗室，出若畏瀾蠡。", "長安歌狹邪，神鼎鑄螭鬽。", "窮通匪同途，動靜實一理。", "時止復時行，願與參此義。"]}