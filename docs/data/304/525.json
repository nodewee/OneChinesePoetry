{"author": "衛宗武", "period": "宋", "type": "诗", "title": "題張石山出行吟卷", "paragraphs": ["峩峩章甫冠，飄飄凌雲氣。", "安肯鬰鬰居，乃試遠遊履。", "風雲負壯圖，川原窮雅志。", "槐竹憩幽深，草木仝臭味。", "滄溟浩八極，呼吸入胸次。", "物怪千萬狀，參錯入吟思。", "一篇復一篇，亹亹至百紙。", "芳菲迷目睫，璀璨照窗几。", "展玩三過讀，殆類噉蔗美。", "漸可造沖澹，豈特衒巧麗。", "章句亦何有，尚辭尤尚理。", "風行自成文，止於所宜止。", "熟之而精之，循能造極致。", "老我力已衰，不復競吟事。", "羨君年尚壯，進進殊未已。", "駸駸班前修，挺挺俯時輩。", "豈但薊北傳，可使雞林至。"]}