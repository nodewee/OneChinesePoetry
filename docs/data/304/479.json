{"author": "衛宗武", "period": "宋", "type": "诗", "title": "己卯雨後春興呈吟友", "paragraphs": ["一氣散沖融，生意溢羣動。", "膏澤溜涓涓，物華來總總。", "孤芳擅魁元，衆卉遂賓從。", "丹碧互鮮妍，低昂相錯綜。", "茵鋪五茸稠，旆接千林聳。", "爲媒想雉驕，求友悅鶑哢。", "絲繭富桑疇，餠餌馨麥隴。", "耕犁雨既肥，荷鍤雲成滃。", "花間車可乘，果下馬宜鞚。", "駸尋光景流，瀟洒日月送。", "悅情書一編，舒憂琴四弄。", "九仞功徒勞，三逕步莫縱。", "空羨蘭亭遊，惟存草池夢。", "郊原初駘蕩，風塵息澒洞。", "良辰悵易逾，雅志浩難控。", "春吟料滿囊，春釀香浮甕。", "春水玉交流，春山翠如涌。", "樂事勿復論，幽尋猶可共。", "王謝何人斯，吾將繼芳踵。"]}