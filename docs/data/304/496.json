{"author": "衛宗武", "period": "宋", "type": "诗", "title": "立秋喜雨", "paragraphs": ["天心本至仁，生意豈有息。", "粵從書夏五，甘霔絕點滴。", "涼風自西來，時送中夜濕。", "田腹泯龜文，屋角掛龍骨。", "我稷與我黍，實穎而實栗。", "屢豐固難望，一飽或可必。", "豈惟曾孫庾，如坻亦如櫛。", "滯穗不斂穧，可續窮民食。", "但虞耗鼠雀，尤恐資螟螣。", "願減漢民租，少裕東南力。"]}