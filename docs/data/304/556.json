{"author": "衛宗武", "period": "宋", "type": "诗", "title": "答野渡墊賓并其子和篇", "paragraphs": ["唐人尚五言，秀句推柳塘。", "復有善鳴者，鷄鳴傳遠商。", "氏名幾百載，郁若蘭芷香。", "詩來破餘暑，如挹風露凉。", "芬敷富辭藻，鮮碧逾叢篁。", "鋪張几案間，蔚爲前修光。", "讀之律呂諧，擊拊鳥聲鏘。", "可踵翰林白，未遜太史黄。", "東屏斯文主，書傳撐滿腸。", "固宜蘇門客，而有晁與張。", "豈但如昔人，風雅能補亡。", "胸中千萬篇，浩若五穀穰。", "况復有小坡，氣習遺膏粱。", "書林惟日涉，藝圃無時荒。", "內有芳潤融，外蔑聲色戕。", "篇章雖後至，巖菊擅晚芳。", "又類秋芙蕖，水鏡臨夕陽。", "顧惟糠粃揚，凜負荆棘芒。", "嘆予以詩隠，貨藥猶韓康。", "何時天朗清，共泛蘭亭觴。"]}