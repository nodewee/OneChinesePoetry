{"author": "衛宗武", "period": "宋", "type": "诗", "title": "爲葉賓月賦", "paragraphs": ["大乙涵中精，凝聚爲夜魄。", "皎皎行長空，高圓競明發。", "流輝大江湧，散影千林刻。", "騷人抱負奇，一氣清相若。", "有主此有賓，不勞折柬約。", "悠然來几席，玉色照肝膈。", "對之啟粲齒，嘲弄不爲虐。", "纍纍噴珠璣，華采互呈豁。", "銀闕或未完，要君施斧鑿。", "乘風到廣寒，一笑翻成客。"]}