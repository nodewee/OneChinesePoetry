{"author": "戴埴", "period": "宋", "type": "诗", "title": "和王教暮春出遊", "paragraphs": ["矯矯雪霜心，孤貞受命獨。", "留滯染緇塵，垢面不靧沐。", "背城借一戰，填塹輸前瀆。", "葵心向朝陽，晞光不能燠。", "徒囂終無贏，驅馳惟僕僕。", "豈無豐水滋，永嗟非佳穀。", "呼爾授芻秣，羈紲繫駒犢。", "堪羨我良朋，林桂賸芳馥。", "博覽繹故書，胸中三萬軸。", "悠然西河上，日與英俊逐。", "振鐸揚儒風，函丈紛冠服。", "師友遞響答，循誘教匪扑。", "精進日千里，目駭地脈縮。", "顧我闕黨徒，無成坐欲速。", "披襟莫奮飛，隨羣被私淑。", "枵然藜莧腸，殊未飽公餗。", "彈鋏何時歸，涎沫流肌肉。", "遥想烹太牢，殷勤羹采菽。", "更當春暮時，浴沂衿佩肅。", "心賞弄篇章，絕唱清風穆。", "流水諧朱弦，押强破萬竹。", "孝先謾耐嘲，橫榻便空腹。", "安識物外遊，幽賞機緣熟。", "矧復有良儔，堅久渝晚菊。", "依然蒼筤叢，檀欒旁淇澳。", "一緘荷起予，明珠得盈掬。", "大雅久不作，疏越鼓凡目。", "迎風挹囘瀾，浄洗塵翳麴。", "披閲不停手，豈復憚諄復。", "自笑詩思慳，企山纔抵麓。", "正望使南印，象馬來天竺。", "競病安能賡，振紙空瑟簌。", "絕影天邊鴻，坐困家池鶩。", "搜索縱成篇，無異蟲蠹木。", "所幸情不違，合并在旦夙。", "願言戒逝糧，出晝勿三宿。"]}