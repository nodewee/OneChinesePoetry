{"author": "戴埴", "period": "宋", "type": "诗", "title": "雹", "paragraphs": ["玄黓執徐歲，月律終無射。", "京師連雨雹，小者如彈，大者如拳。", "林柯葉亂下，烏鳶折飛翮。", "屋瓦砉劃遭擊撲，居人顛沛，行道錯愕。", "初疑巨颶掀捲馮夷宮，淵珍散墮光閃爍。", "復疑清霄萬里驅長蛟，泣淚盈盈驟飄薄。", "稜層水精碎，噴噀珠琲滑。", "有識覷天巧，一何景象惡。", "嘗聞聖人在上冬夏無愆伏，亭毒二氣不相剝。", "破塊封條已無異，祉羽無勞驗風角。", "今天子握極衡，運斗樞，景化豫順，羣慝蕭灼。", "精祲胡未孚，冰雨墮霄幕。", "其欲霈廣澤，胡不爲甘霖，沾丐枯焦重甲拆。", "其欲膏土脈，胡不爲晞薤，厭浥瀼瀼普漸洽。", "其欲表誅伐，胡不爲皚𩅀，駟見而霣，草木黄落。", "其欲弭蟄蟲、滋生植，胡不爲嘉平之三白，驅蝗入地千百尺。", "或云水氣專一不解散，胡不爲長河玉岸之寒冰，可納凌室助頒刷。", "或云陰氣脅陽不相入，胡不爲氤氳五色之卿靄，叶應豐穰昭帝德。", "此雹舒不如雨露，慘不如霜雪，結不如冰澌之嚴沍，散不如雲霧之葱鬰。", "天非欲示懲，詎用作戲劇。", "漢儒說證應，紛紛太不一。", "或賢邪易位，或賦斂苛刻，或妻妾失倫，或大臣擅法。", "玄道幽且渺，牽附多穿鑿。", "仲尼百世師，麟經戒侵逼。", "此變凡在書，公室寖衰削。", "自下凌上曰僭，以柔變剛曰剝。", "沸湯湛冷泉，凝寒勝燠熱。", "溫雨受陰氛，凌沍自然結。", "時當秋氣杪，是理尤彰灼。", "風起庚，庚作令。", "日行西，西主殺。", "數至九變，金乃從革。", "大則爲兵小刑罰，內外靡不以時決。", "天地方會藏，沴候生京洛。", "得非少皡執矩未潔齊，得非蓐收爲正有顛錯，得非箕伯吞聲不掃除，青女護姦不除滅。", "穹旻赫然奮嚴威，重陰膠固紛零落。", "我願聖王覩此攬乾綱，用夬決，登俊良，屏邪慝。", "陰塵靜掃單于庭，陽和徧龡鄒子律。", "大明威威照九州，寒燠時序百穀熟。", "天若雨珠真可噱，請以綴衮冕之十二旒，龍旂和鸞之纓絡。"]}