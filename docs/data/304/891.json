{"author": "釋文珦", "period": "宋", "type": "诗", "title": "征婦怨", "paragraphs": ["寧爲路傍草，莫作戰士妻。", "初嫁席未溫，夫今戍遼西。", "憶與夫別時，山川正飛雪。", "腰間弓箭重，冰凍馬蹄裂。", "夫君在萬里，如何可相求。", "瞻彼日月光，使妾心悠悠。", "悠悠復悠悠，想思曷云已。", "夜夜勞夢魂，遥遥渡遼水。", "軍中有紀律，君當慎終始。", "勿以念室家，無心事戎壘。", "自昔忠義人，從軍皆效死。"]}