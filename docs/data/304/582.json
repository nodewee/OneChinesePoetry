{"author": "衛宗武", "period": "宋", "type": "诗", "title": "新暑賦西軒竹", "paragraphs": ["此君與我同襟期，延致屋宅西南維。", "涵濡雨露歲未半，柯葉深茂華而滋。", "恍疑神士萃庭宇，旌𣄛羽蓋紛交馳。", "非箏非竽發天籟，不湍不瀨含風漪。", "綠光到眼冰雪潑，頓令六月無炎威。", "何須挹爽置象簟，不假去熱施龍皮。", "挺然直節異凡植，四時不改琳瑯姿。", "翛然雅致滌萬慮，一塵不染珊瑚枝。", "明蟾寫真銀散彩，騰烏弄影金流輝。", "千林剝落氣愈勁，更好雪壓并霜欹。", "無山無水自幽勝，雨天霽景俱相宜。", "方嗟此地翳草莽，幻出臭腐爲神奇。", "恨無與可圖作幛，消得坡老模成詩。", "中虛而靜有隠德，妙氣獨有予心知。", "年今七十諸妄屏，久壓花本芳菲菲。", "締交惟汝與松杓，嘯風吟月相追隨。", "願言棲鳳同作伴，慎勿化龍隨所之。", "武公勳業我所媿，猶覬老壽幾耆頤。"]}