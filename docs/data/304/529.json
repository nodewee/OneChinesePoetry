{"author": "衛宗武", "period": "宋", "type": "诗", "title": "所居遇雪", "paragraphs": ["去年雪於臘，見睍跡已滅。", "今年天作花，再白遂凝結。", "鱗鱗甍相接，爛爛銀互疊。", "平尺雖未盈，皓若布層㲲。", "洪纖歸一覆，高下同至潔。", "入夜更飄揚，未久復匼匝。", "打窗明映書，堆垣厚成堞。", "披衣起推戶，勇不待明發。", "庭間數十挺，葉葉如楮刻。", "牆角南北枝，艷艷疑花壓。", "遥想幾青山，幻成玉崨嶪。", "郊原瑞色浮，穹壤和氣浹。", "豈但疵癘消，可卜豐穰協。", "書生喜無寐，但覺吻囁囁。", "掬之滋吟觴，石鐺煮團月。"]}