{"author": "戴埴", "period": "宋", "type": "诗", "title": "彗星", "paragraphs": ["紹定壬辰閏九月，己酉之夜彗星出。", "清臺奏御，正衙避席。", "太官減膳羞，瞽宗徹音樂。", "雞竿肆眚出囚繫，龍扆責躬求讜直。", "精誠徹九垓，德音走重譯。", "圜橋冠带虀鹽生，筦窺熿熿對以臆。", "臣聞泰素朕形，玄黄辨色。", "左旋右轉，一闔一闢。", "來伸往屈四時行，除舊布新寒暑易。", "恢恢天網疎，統理廢厥職。", "東方歲星木主仁，不掃暴刻尚搥剝。", "南方熒惑火主禮，不掃驕蹇習凌弱。", "西方太白金主義，不掃寇盜生亂略。", "北方辰星水主智，不掃蒙蔽長讒慝。", "中央填星土主信，不掃詐欺滋姦猾。", "皇穹遴選綱紀星，出持彗帚掃環域。", "日華機上有九彗，乍上乍下空如筆。", "歸邪向上有兩彗，出也不行見則滅。", "天狗短彗在尾傍，火光炎炎空烜赫。", "天攙類彗雲如斗，蚩尤類彗箕後曲。", "六賊如彗在西方，咸漢带彗居正北。", "驅策舉莫前，彗乃排膠轕。", "不指房心明堂位，不臨箕尾后妃宅。", "不抵參昴詠衾裯，不向牛女逐淫佚。", "不訪獄廩至婁胃，不詢蓋營到危室。", "不求社廟上井鬼，不好文章遊奎壁。", "不窮天根越亢氐，不咨弋獵來柳畢。", "不從玄枵問虛耗，不由張素丐觴客。", "不自觜觿訪葆旅，不入柳倉覓厨食。", "不呼七星問急事，不召南斗共斟酌。", "天王帝廷爲大角，兩旁三星如鼎足。", "斗柄所指，以建時節，曰攝提格。", "洒掃庭內萬化基，蕪穢不治孰觀法。", "軫驅風車爲宰輔，負衡失平在修飾。", "翼鼓羽翮主變夷，飛翰不勁必振刷。", "禿帚一加，內清外肅。", "四海九州，罔不臣妾。", "帝座中居斡樞機，萬年千載不停息。"]}