{"author": "衛宗武", "period": "宋", "type": "诗", "title": "墳院新篁  其二", "paragraphs": ["世更日月幾昃盈，依然有谷中窈冥。", "脩筠夾道互經緯，宛如一機翠織成。", "非繇培植得攬玩，何異不稼而有囷。", "籜龍个个出頭角，密者櫛比疎猶簪。", "嬋娟色媚已映月，團欒氣合行屯雲。", "雨餘尋丈忽聳拔，其上速若鳶肩騰。", "中邊別種相間簉，又類潤玉陪清冰。", "我將於此事著述，編摩自足供殺青。", "此君時對吐秀句，榆境亦不孤閒身。", "涼床滑簟午睡足，坐聽雅奏來風聲。"]}