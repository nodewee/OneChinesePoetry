{"author": "戴埴", "period": "宋", "type": "诗", "title": "輦下曲", "paragraphs": ["舊來聞說京師樂，香街十里春風箔。", "朝踏金梯入鳳樓，暮下瓊鉤延翠幄。", "蛾綠梅花裝，淑質蘭蕙芳。", "笙歌棗下曲，琵琶陌上桑。", "宿酲未解鶑催曉，玉珂策馬長安道。", "解珮遺簪日日歡，不覺紅顔醉中老。", "我謂京國皆繁華，何時飛走登雲車。", "誰知著足緇塵底，八年飄泊空咨嗟。", "蕭蕭竹窗風暗度，耿耿蘭缸燈自語。", "孤坐逢掖凝清霜，獨卧重衾踏寒雨。", "雲雨陽臺夢不成，況欲綺席羅傾城。", "丈人屋上烏啼夜，乾鵲巢中鳩喚晴。", "啼夜夜未央，娟娟素月明。", "喚晴晴未霽，寂寂青春深。", "鳩喚烏啼終有侶，猶勝月兔孀居千萬春。"]}