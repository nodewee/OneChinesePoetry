{"author": "衛宗武", "period": "宋", "type": "诗", "title": "耕漁處", "paragraphs": ["清漣萬頃渟爲湖，湛湛一鏡涵太虛。", "其旁鱗次田莓莓，四望沃若皆膏腴。", "蔬畦麥隴間碧樹，洲蘋岸蓼連平蕪。", "水村落照晚鍾寺，中有一山成畫圖。", "鄭谷無此寬閒野，嚴瀨無此浩渺區。", "更於何所堪下釣，更於何所堪荷鋤。", "誰與卜築於此居，峨然其冠孔氏徒。", "時哉不偶堪遯世，垂緡把耒以自娛。", "興來風月入吟嘯，錯落吐出鮫盤珠。", "人惟內省有足樂，眇視外物芻狗如。", "膏粱於此且不願，況爲鱣鮪而施罛。", "則知之子命名者，是特寄意耕與漁。", "豈亦伯成子高之在野，莊周濠上之觀魚。"]}