{"author": "衛宗武", "period": "宋", "type": "诗", "title": "次韻憫雨", "paragraphs": ["百穀仰雨而蕃滋，乃穎乃苞乃成實。", "鍤雲方喜高下齊，大田俄報東南坼。", "民窮至此噫亦甚，無年餓死其無日。", "佛靈猶未致涓流，人力焉能施寸尺。", "况當十室九室空，可堪百里千里赤。", "仰天無路扣彼蒼，望雲自旦尋至黑。", "一歲不稔百沴生，所憂豈止人艱食。", "聲嗟氣歎方載途，屈莫求伸枉莫直。", "繇來有感則有應，影響一機端可必。", "時遷事改理不移，今日天工豈殊昔。", "烹羊乃雨古語云，何假雷師起河伯。", "調元贊化更有人，怪魃螟蝝俱蟄跡。", "人心既悅天意從，利澤須能致甘澤。", "油然沛然苗勃興，奚用象龍施五色。"]}