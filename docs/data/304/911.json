{"author": "釋文珦", "period": "宋", "type": "诗", "title": "觀海", "paragraphs": ["粵自兩儀分，溟波長諸水。", "涵渟昭體量，沆瀁無涯涘。", "一目但浺瀜，百川競輸委。", "東聞號扶桑，西或稱濛汜。", "浴日揚明輝，浮天忘表裏。", "神靈奠厥居，鱗介安攸止。", "蜃氣成樓臺，珠光耀坁沚。", "漁商所依憑，利用何窮已。", "鼓楫通九夷，乘風超萬里。", "初唯見平相，漸得悟深理。", "儻可覓蓬萊，當從赤松子。"]}