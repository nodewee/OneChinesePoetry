{"author": "衛宗武", "period": "宋", "type": "诗", "title": "自茶塢歸禾中墳庵賦", "paragraphs": ["既雨俄喜晴，既晴旋復雨。", "老年困肩輿，僕夫苦行路。", "霏霏霧氣收，冉冉陽明吐。", "乾端頓收豁，物象各呈露。", "晴巒含春暉，娟娟如靚女。", "枯槁變華滋，萬綠新織組。", "澗花度幽香，谷鳥試新語。", "勝槩未易窮，可挹不可取。", "我來事幽討，惟恐商羊舞。", "願天衍霽期，助我發吟趣。", "歸來日未晡，一聲聞杜宇。"]}