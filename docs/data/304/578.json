{"author": "衛宗武", "period": "宋", "type": "诗", "title": "五雲詩", "paragraphs": ["千巖萬壑東南美，中有一山尤秀偉。", "伊誰衣被以佳名，非霧非烟騰瑞氣。", "有人於此曾課書，出山能士爲寫圖。", "風林泉石振清響，佔畢吟誦聲難模。", "聚爲胸中綫五色，不補衣裳華衮黻。", "迺作江湖漫浪遊，奮藻揚葩肆吟筆。", "文爲人瑞要瑞時，時不與我文奚爲。", "何如抱書還舊隠，姑頌楚橘歌商芝。", "吾衰一字不解作，平生學殖嘆荒落。", "爲儒無用擬修玄，徒想仙人五雲宅。"]}