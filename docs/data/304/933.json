{"author": "白玉蟾", "period": "宋", "type": "诗", "title": "武夷歌", "paragraphs": ["天下武夷兮第一山溪，昇真有洞兮大王天柱交相齊。", "不知何年中秋兮玉帝賜宴會曾孫，幔亭結雲霞兮綵橋跨虹霓。", "欲訪仙蹟兮搜剔地靈，遡洄乘舟兮陟險杖藜。", "身輕欲生羽翰兮捫煙蘿而躡天梯，下視人境杳邈兮但見亂峯參錯相高低。", "龍洞通天池兮巖鶴舞雙翎，鐵骨藏玉匣兮玉蛻和香泥。", "月浸觀音石兮恍有金身現普陀，風號玉女峯兮疑是湘江虞妃啼。", "仙館學堂兮聞書聲，丹爐茶竈兮曉煙迷。", "船架半壑兮使星會泛河漢歸，機留古洞兮天孫去作牽牛妻。", "棋盤開巖石兮釣臺瞰晴川，巖有虎嘯兮窠有金雞棲。", "獅子伏巖兮耀日氣猶鮮，仙羊化石兮眠雲青草萋。", "大小藏藴靈異兮下有龍湫水泠泠，一線天通九有兮旁有風洞凉凄凄。", "翰墨羅列兮因之生興，廩石高貯兮可以忘饑。", "紅塵迥絕兮山中發蘭桂，神仙何許兮雲間聞犬雞。", "茶洞幽窅兮懸崖飛瀑布，桃源深邃兮沿流得徑蹊。", "有人卜居大隠屏兮學宗周孔事鹽虀，但見此心止止兮煉成大藥服刀圭。", "武夷君去後兮有十三仙之同時，代不乏人之兮仙階陸續躋。", "或尸解兮隻履歸去，或飛昇兮鐵笛長嘶。", "以今視昔兮吳李可接踵，不須懷古兮感慨而愴悽。", "作詩勉同志兮欲倩仙掌摩丹崖，我醉揮椽筆兮大書特書而留題。"]}