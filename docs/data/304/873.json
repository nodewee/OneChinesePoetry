{"author": "余觀復", "period": "宋", "type": "诗", "title": "梅花引", "paragraphs": ["耨銀雲，鋤璧月，栽得寒花寄愁絕。", "陽和一點來天根，春滿江南誰漏泄。", "珊瑚作樹玉爲膚，沉水熏香檀吐屑。", "野橋橫，寒澗潔，斜梢舞破屋角烟，老樹壓殘牆角雪。", "風流不肯王謝儔，孤高尚笑夷齊劣。", "蕭然與俗最無緣，此話難明向誰說。", "絕愛西湖君，暗香浮動月黄昏。", "亦愛東坡老，竹外一枝斜更好。", "二仙去矣花寂寥，著語壓花花不倒。", "誰能淡筆傳其真，誰能楚語招其魂。", "參橫月落興未了，三叫花神聞不聞。", "花影摇摇情默默，冷透吟脾醒醉魄。", "問渠桃李豈知春，西抹東塗受春役。", "自然香，無色色。", "譙樓角動霜初飛，蕭寺鐘鳴天欲白。", "披衣遶遍樹頭行，判斷人間風月國。"]}