{"author": "衛宗武", "period": "宋", "type": "诗", "title": "是歲之夏紫芝復生成叢大者徑七八寸", "paragraphs": ["異物不易遇，其出由地靈。", "伊耆闡坤珍，三秀既挺生。", "賦形雖恨小，殊喜見未曾。", "朱明復薦祥，僊種茂叢莖。", "小者既敷腴，大者尤輪囷。", "周遭徑盈尺，菌蠢疊成層。", "團團盤赤玉，艷艷盃紫金。", "霏烟氣葱鬰，映日光晶熒。", "神芝産冢阜，歲久迹已陳。", "不圖餘七袠，一再見斯今。", "有開必有先，休符不徒呈。", "老矣百無欲，弗願在其身。", "所積顧不厚，敢覬及子孫。", "惟冀福吾宗，以洎邦之人。", "皇穹其畀矜，茂毓賢與英。", "出際風雲會，爲世建太平。", "漢代歌芝房，其事不足云。", "致君堯舜上，朝野沸頌聲。", "復見祥蓂敷，豈但朱草榮。", "散爲天下瑞，郁郁而紛紛。"]}