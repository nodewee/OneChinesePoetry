{"author": "衛宗武", "period": "宋", "type": "诗", "title": "賦南墅竹", "paragraphs": ["物得氣之清，鍾秀莫如竹。", "是謂東南美，羣植可奴僕。", "虛心而獨立，勁節不囘曲。", "傍屋著數挺，能洗塵萬斛。", "截之作鳳鳴，雌雄相配六。", "殺以爲汗青，奚啻十年讀。", "有體兼有用，迥異凡草木。", "騷人互題品，國風嘗紀錄。", "子有步仞丘，殆類篔簹谷。", "老筠依雲根，錯出勝千陸。", "矯虔相長雄，高下森立玉。", "霏霏霧滴翠，灧灧浪翻綠。", "蟠根龍蛇走，密葉鸞鳳蹙。", "林飈振微響，環珮聲戛觸。", "瑣碎流金輝，霽曉弄清旭。", "熙陽發菁華，婀娜舞桂纛。", "滋萌長雲仍，一一錦䙀束。", "火輪行長空，炎歊暑方酷。", "枕簟入幽深，灑若寒露沃。", "秋月映嬋娟，清影夜相屬。", "歲寒交勝友，南枝花倚伏。", "四序景無涯，風月任追逐。", "人謂小渭川，我忝共淇澳。", "邀朋對此君，豈惜醉醽醁。", "七賢迹已遠，遺響猶可續。", "冰雪生襟袖，雲烟散毫牘。", "祇欠與可儔，寫入鵝溪幅。"]}