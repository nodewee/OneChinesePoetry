{"author": "衛宗武", "period": "宋", "type": "诗", "title": "自王園歸約諸友山行", "paragraphs": ["天不憐我老且貧，荒逕不可酬華春。", "遂令東里互邀致，借之雙圃娛芳辰。", "癡雲釀雨雨旋止，霽日含輝更清美。", "花間盡晷得盤桓，但費東君爲料理。", "歸來未久簷溜傾，乃信造物真有情。", "十分淑景一分在，但願從此天開明。", "一方一曲春有限，芳菲未足舒老眼。", "扁舟遠欲逐清華，錦繡山川窮勝賞。", "維此林巒地雖窄，聳秀流芳亦不惡。", "安得良友相追隨，步屧生香徧行樂。", "只恐囊無賀老詩，不愁屐費阮生蠟。"]}