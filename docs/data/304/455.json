{"author": "衛宗武", "period": "宋", "type": "诗", "title": "漢文帝", "paragraphs": ["愷悌而愛人，恭儉以持己。", "府庫有餘財，勿忍爲己費。", "田租奉公上，屢至爲民賜。", "不肯私嬖臣，以存大臣體。", "不敢私貴戚，以貽天下議。", "澹乎無嗜好，絕不尚功利。", "斷刑歲數百，煙火綿萬里。", "禮樂雖未遑，亦足爲善治。", "洪惟慶曆君，盛德槩相類。", "爰立俱名臣，後元則無是。"]}