{"author": "衛宗武", "period": "宋", "type": "诗", "title": "賡南塘桂吟", "paragraphs": ["卉木摇落如齒牙，紅紫凈盡無浮花。", "秋芳俄從天上至，人世有香誰敢誇。", "纍纍金粟疊爲蕊，風韵別自成一家。", "葱葱綠玉不改色，歲寒氣節何以加。", "滋榮豈但壓衆植，纖巧直可凌春華。", "一枝纔折聞四表，芬敷發達其無涯。", "看花花好時亦好，到眼不覺忘聲嗟。", "君家喬木知幾載，世世封植今彌嘉。", "來章璀璨耀珠璧，行墨遒勁飛龍蛇。", "我營小圃富靈種，丹犀列樹尤豪奢。", "虛堂中夜忽生白，扶疎清影來窗紗。", "世間萬事等塵土，何苦閉縮如藏蝸。", "只今有酒爛醉廣寒下，但恨無鼓可作漁陽撾。"]}