{"author": "衛宗武", "period": "宋", "type": "诗", "title": "爲雲侶天游賦", "paragraphs": ["汗漫可以期，列缺可以至。", "豈不高且遠，未足語超詣。", "至人悟重玄，妙境此融會。", "無聲亦無臭，萬象於我備。", "不必八柱承，不必二極繫。", "曾城九重居，儼若具乎內。", "於焉以泮渙，其樂浩無際。", "氣凝而神化，舉步六合外。", "乘輪閬風行，稅駕丹丘憩。", "逍遥兮周流，斯特跡之寄。", "混然吾太虛，遊是息於是。"]}