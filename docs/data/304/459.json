{"author": "衛宗武", "period": "宋", "type": "诗", "title": "孔明", "paragraphs": ["龍卧而長吟，胸次抱奇偉。", "立心不北向，特爲三顧起。", "曹瞞下荆州，氣可吞權備。", "奮袂爲一出，遂成鼎足勢。", "忠誠以輔國，相業難擬議。", "刑政能服人，怨讎至感涕。", "出師陳悃款，訓誥相表裏。", "南攻孟獲平，北出張郃殪。", "司馬亦嚴憚，甘受巾幗恥。", "儻使先十年，營星未殞墜。", "興復其可期，中原安有魏。"]}