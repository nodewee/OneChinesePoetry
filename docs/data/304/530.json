{"author": "衛宗武", "period": "宋", "type": "诗", "title": "北山值雪偶成", "paragraphs": ["艮象涵萬有，佳趣備四時。", "此行屬寒沍，喜遇臘雪飛。", "琤琤初集霰，粲粲紛葳蕤。", "奔騰漸成陣，勢作龍鳳馳。", "森森千碧林，緣飾如珠璣。", "旋觀壓層嶺，爛若銀成圍。", "一天散和氣，萬境凝清輝。", "飛揚到朽壤，臭腐爲神奇。", "問山何幻怪，頃刻顔面非。", "蒼蒼改正色，皓皓浮鬚眉。", "我來逢此瑞，爽塏流肝脾。", "對之豈徒酒，而可不以詩。", "因詩探山意，春信橫南枝。"]}