{"author": "楊夔", "period": "唐", "type": "诗", "title": "送張相公出征", "paragraphs": ["得意在當年，登壇秉國權。", "漢推周勃重，晉讓趙宣賢。", "儒德尼丘降，兵鈐太白傳。", "援毫飛鳳藻，發匣吼龍泉。", "歷火金難耗，零霜桂益堅。", "從來稱玉潔，此更讓朱妍。", "鴛鷺臻門下，貔貅擁帳前。", "去知清朔漠，行不費陶甄。", "獻畫符中旨，推誠契上玄。", "願將班固筆，書頌勒燕然。"]}