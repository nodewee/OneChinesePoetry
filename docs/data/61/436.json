{"author": "徐鉉", "period": "唐", "type": "诗", "title": "又題白鷺洲江鷗送陳君", "paragraphs": ["白鷺洲邊江路斜，輕鷗按翼滿平沙。", "吾徒來送遠行客，停舟爲爾長歎息。", "酒旗魚艇兩無猜，月影蘆花鎮相得。", "離筵一曲怨復清，滿座銷魂鳥不驚。", "人生不及水禽樂，安用虛名上麟閣。", "同心攜手今如此，金鼎丹砂何寂寞。", "天涯後會眇難期，從此又應添白髭。", "願君不忘分飛處，長保翩翩潔白姿。"]}