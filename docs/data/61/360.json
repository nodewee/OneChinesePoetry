{"author": "徐鉉", "period": "唐", "type": "诗", "title": "和歙州陳使君見寄", "paragraphs": ["新安風景好，時令肅轅門。", "身貴心彌下，功多口不言。", "韜鈐家法在，儒雅素風存。", "簪履陪游盛，鄉閭俗化敦。", "臨窗山色秀，繞郭水聲喧。", "織絡文章麗，矜嚴道義尊。", "樓臺秋月靜，京庾晚雲屯。", "曉吹傳衙鼓，晴陽展信旛。", "一篇貽友好，千里倍心論。", "未見歸驂動，空能役夢魂。"]}