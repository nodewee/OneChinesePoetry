{"author": "徐鉉", "period": "唐", "type": "诗", "title": "奉和宮傅相公懷舊見寄四十韻", "paragraphs": ["謝傅功成德望全，鸞臺初下正蕭然。", "摶風乍息三千里，感舊重懷四十年。", "西掖新官同賈馬，南朝興運似開天。", "文辭職業分工拙，流輩班資讓後先。", "每愧陋容勞刻畫，長慙頑石費彫鐫。", "晨趨綸掖吟春永，夕會精廬待月圓。", "立馬有時同草昭，聯鑣幾處共成篇。", "閑歌柳葉翻新曲，醉詠桃花促綺筵。", "少壯況逢時世好，經過寧慮歲華遷。", "雲龍得路須騰躍，社櫟非材合棄捐。", "再謁湘江猶是幸，兩還宣室竟何緣。", "已知瑕玷勞磨瑩，又有官司重接連。", "聽漏分宵趨建禮，從遊同召赴甘泉。", "雲開閶闔分臺殿，風過華林度管弦。", "行止不離宮仗影，衣裾嘗惹御爐煙。", "師資稷契論中禮，依止山公典小銓。", "多謝天波垂赤管，敢教晨景過華塼。", "翾飛附驥方經遠，巨楫垂風遂濟川。", "玉燭調時鈞軸正，台階平處德星懸。", "巖廊禮絕威容肅，布素情深友好偏。", "長擬營巢安大廈，忽驚操鉞領中權。", "吳門日麗龍銜節，京口沙晴鷁畫船。", "蓋代名高方赫赫，戀恩心切更乾乾。", "袁安辭氣忠仍懇，吳漢精誠直且專。", "却許丘明師紀傳，更容疎廣奉周旋。", "朱門自得施行馬，厚祿何妨食萬錢。", "密疏尚應勞獻替，清談唯見論空玄。", "東山妓樂供閑步，北牖風涼足晏眠。", "玄武湖邊林隱見，五城橋下櫂洄沿。", "曾移苑樹開紅藥，新鑿家池種白蓮。", "不遣前騶妨野逸，別尋逋客互招延。", "棊枰寂靜陳虛閣，詩筆沉吟劈彩牋。", "往事偶來春夢裏，閑愁因動落花前。", "青雲舊侶嗟誰在，白首親情倍見憐。", "盡日凝思殊悵望，一章追敘信精研。", "韶顏莫與年爭競，世慮須憑道節宣。", "幸喜書生爲將相，定由陰德致神仙。", "羊公剩有登臨興，尚子都無嫁娶牽。", "退象天山鎮浮競，起爲霖雨潤原田。", "從容自保君臣契，何必扁舟始是賢。"]}