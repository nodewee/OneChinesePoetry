{"author": "李中", "period": "唐", "type": "诗", "title": "獻中書潘舍人", "paragraphs": ["運叶半千數，天鍾許國臣。", "鵬霄開羽翼，鳳闕演絲綸。", "顧問當清夜，從容向紫宸。", "立言成雅誥，正意敘彝倫。", "樸素偕前哲，馨香越搢紳。", "褒辭光萬代，優旨重千鈞。", "公退誰堪接，清閑道是鄰。", "世間身屬幻，物外意通津。", "弔往兼春夢，文高賦復新。", "琴彈三峽水，屏畫十洲春。", "庭冷鋪苔色，池寒浸月輪。", "竹風來枕簟，藥氣上衣巾。", "茶譜傳溪叟，棊經受羽人。", "清虛雖得趣，獻替不妨陳。", "杞梓呈才後，神仙入侍頻。", "孤寒皆有賴，中外亦同忻。", "有士曾多難，無門得望塵。", "忙忙罹險阻，往往耗精神。", "尋果巢枝願，終全負米身。", "[遭]逢敦孝治，蹇塞值通津。", "最慶清朝祿，還霑白髮親。", "甘柔心既遂，虛薄報何因。", "遠宦聯綿歷，卑棲夙夜勤。", "良時空愛惜，末路每悲辛。", "骨立駒猶病，顏凋女尚貧。", "而今諧顧遇，尺蠖願求伸。"]}