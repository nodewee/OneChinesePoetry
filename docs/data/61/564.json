{"author": "徐光溥", "period": "唐", "type": "诗", "title": "題黃居寀秋山圖", "paragraphs": ["天與黃筌藝奇絕，筆精迴感重瞳悅。", "運思潛通造化工，揮毫定得神仙訣。", "秋來奉詔寫秋山，寫在輕綃數幅間。", "高低向背無遺勢，重巒疊嶂何孱顏。", "目想心存妙尤極，研巧覈能狀不得。", "珍禽異獸皆自馴，奇花怪木非因植。", "崎嶇石磴絕遊蹤，薄霧冥冥藏半峰。", "娑蘿掩映迷仙洞，薜荔纍垂繳古松。", "月檻參橋□，僧老坐搘筇。", "屈原江上嬋娟竹，陶潛籬下芳菲菊。", "良宵祗恐鷓鴣啼，晴波但見鴛鴦浴。", "暮煙羃羃鏁村塢，一葉扁舟橫野度。", "颯颯白蘋欲起風，黯黯紅蕉猶帶雨。", "曲沼芙蓉香馥郁，長汀蘆荻花{艹/糓}蓛。", "雁過孤峰帖遠青，鹿傍小溪飲殘綠。", "秋山秀兮秋江靜，江光山色相輝映。", "雪迸飛泉濺釣磯，雲分落葉擁樵徑。", "張璪松石徒稱奇，邊鸞花鳥何足窺。", "白旻鷹逞凌風勢，薛稷鶴誇警露姿。", "方原畫山空巉巖，峭壁枯槎人見嫌。", "孫位畫水多洶湧，驚湍怒濤人見恐。", "若教對此定妍媸，必定伏膺懷愧悚。", "再三展向冕旒側，便是移山回磵力。", "大李小李滅聲華，獻之愷之無顏色。", "髣髴垂綸渭水濱，吾皇覩之思良臣。", "依稀荷鍤傅巖野，吾皇覩之求賢者。", "從茲仄展復懸旌，宵衣旰食安天下。", "才當老人星應候，願與南山俱獻壽。", "微臣稽首貢長歌，丹青景化同天和。"]}