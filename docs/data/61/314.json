{"author": "徐鉉", "period": "唐", "type": "诗", "title": "送高起居之涇縣", "paragraphs": ["右史罷朝歸，之官句水湄。", "別我行千里，送君傾一巵。", "酒罷長歎息，此歎君應悲。", "亂中吾道薄，卿族舊人稀。", "胡爲佩銅墨，去此白玉墀。", "吏事豈所堪，民病何可醫。", "藏用清其心，此外慎勿爲。", "縣郭有佳境，千峰谿水西。", "雲樹杳迴合，巖巒互蔽虧。", "彈琴坐其中，世事吾不知。", "時時寄書札，以慰長相思。"]}