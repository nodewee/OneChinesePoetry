{"author": "王周", "period": "唐", "type": "诗", "title": "誌峽船具詩 戙", "paragraphs": ["箭飛峽中水，鋸立峽中石。", "峽與水爲隘，水與石相擊。", "濆爲生險艱，聲發甚霹靂。", "三老航一葉，百丈空千尺。", "蒼黃徒爾爲，倏忽何可測。", "篙之小難制，戙之獨有力。", "猗嗟戙之爲，彬彬堅且直。", "有如用武人，森森矗戈戟。", "有如敢言士，落落吐胸臆。", "拯危居坦夷，濟險免兢惕。", "誌彼哲匠心，俾其來者識。"]}