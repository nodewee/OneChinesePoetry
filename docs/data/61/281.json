{"author": "徐鉉", "period": "唐", "type": "诗", "title": "詠梅子真送郭先輩", "paragraphs": ["忠臣本愛君，仁人本愛民。", "寧知貴與賤，豈計名與身。", "梅生爲一尉，獻疏來君門。", "君門深萬里，金虎重千鈞。", "向永且不用，況復論子真。", "拂衣遂長往，高節邈無鄰。", "至今仙籍中，謂之梅真人。", "郭生負逸氣，百代繼遺塵。", "進退生自知，得喪吾不陳。", "斯民苟有幸，期子一朝伸。"]}