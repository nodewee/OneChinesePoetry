{"author": "盧注", "period": "唐", "type": "诗", "title": "酒胡子", "paragraphs": ["同心相遇思同歡，擎出酒胡當玉盤。", "盤中臲卼不自定，四座清賓注意看。", "可亦不在心，否亦不在面，徇客隨時自圓轉。", "酒胡五藏屬他人，十分亦是無情勸。", "爾不耕，亦不飢。", "爾不蠶，亦有衣。", "有眼不能分黼黻，有口不能明是非。", "鼻何尖，眼何碧，儀形本非天地力。", "雕鐫匠意苦多端，翠帽朱衫巧妝飾。", "長安斗酒十千酤，劉伶平生爲酒徒。", "劉伶虛向酒中死，不得酒池中拍浮。", "酒胡一滴不入眼，空令酒胡名酒胡。"]}