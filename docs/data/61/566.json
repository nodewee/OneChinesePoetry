{"author": "歐陽炯", "period": "唐", "type": "诗", "title": "貫休應夢羅漢畫歌", "paragraphs": ["西嶽高僧名貫休，孤情峭拔凌清秋。", "天教水墨畫羅漢，魁岸古容生筆頭。", "時捎大絹泥高壁，閉目焚香坐禪室。", "忽然夢裏見真儀，脫下袈裟點神筆。", "高握節腕當空擲，窸窣毫端任狂逸。", "逡巡便是兩三軀，不似畫工虛費日。", "怪石安拂嵌復枯，真僧列坐連跏[趺]。", "形如瘦鶴精神健，頂似伏犀頭骨麤。", "倚松根，傍巖縫，曲錄腰身長欲動。", "看經弟子擬聞聲，瞌睡山童疑有夢。", "不知夏臘幾多年，一手搘頤偏袒肩。", "口開或若共人語，身定復疑初坐禪。", "案前臥象低垂鼻，崖畔戲猿斜展臂。", "芭蕉花裏刷輕紅，苔蘚文中暈深翠。", "硬笻杖，矮松牀，雪色眉毛一寸長。", "繩開梵夾兩三片，線補衲衣千萬行。", "林間亂葉紛紛墮，一印殘香斷煙火。", "皮穿木屐不曾拖，笋織蒲團鎮長坐。", "休公休公逸藝無人加，聲譽喧喧遍海涯。", "五七字句一千首，大小篆書三十家。", "唐朝歷歷多名士，蕭子雲兼吳道子。", "若將書畫比休公，只恐當時浪生死。", "休公休公始自江南來入秦，於今到蜀無交親。", "詩名畫手皆奇絕，覰你凡人爭是人。", "瓦棺寺裏維摩詰，舍衛城中辟支佛。", "若將此畫比量看，總在人間爲第一。"]}