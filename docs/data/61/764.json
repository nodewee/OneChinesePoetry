{"author": "王周", "period": "唐", "type": "诗", "title": "自喻", "paragraphs": ["予念天之生，生本空疎器。", "五歲稟慈訓，憤悱讀書志。", "七歲辨聲律，勤苦會詩賦。", "九歲執公卷，倜儻干名意。", "乞薦鄉老書，幸會春官試。", "折桂愧巍峩，依蓮何氣味。", "性拙絕不佞，才短無餘地。", "前年會知己，薦章實非據。", "寧見民說平，空荷君恩寄。", "瞿唐抵巴渝，往來名攬轡。", "孤舟一水中，艱險實可畏。", "羣操百丈牽，臨難無苟避。", "濆向江底發，水在石中沸。", "槌鼓稱打寬，繫紉呼下緯。", "善惡胡可分，死生何足諱。", "騎衡與垂堂，非不知前喻。", "臨淵與履冰，非不知深慮。", "我今縻搢紳，善地誰人致。", "城孤與社鼠，巧佞誰從庇。", "奴顏與婢膝，醜直誰從媚。", "妻兒敻限越，容顏幾憔悴。", "致身霄漢人，呝嚱盡賢智。"]}