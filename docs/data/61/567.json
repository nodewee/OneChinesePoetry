{"author": "歐陽炯", "period": "唐", "type": "诗", "title": "題景煥畫應天寺壁天王歌", "paragraphs": ["錦城東北黃金地，故跡何人興此寺。", "白眉長老重名公，曾識會稽山處士。", "寺門左壁圖天王，威儀部從來何方。", "鬼神怪異滿壁走，當簷颯颯生秋光。", "我聞天王分理四天下，水晶宮殿琉璃瓦。", "綵杖時驅狒𤝞裝，金鞭頻策騏驎馬。", "毗沙大像何光輝，手擎巨塔凌雲飛。", "地神對出寶缾子，天女倒披金縷衣。", "唐朝說著名公畫，周昉毫端善圖寫。", "張僧繇是有神人，吳道子稱無敵者。", "奇哉妙手傳孫公，能如此地留神蹤。", "斜窺小鬼怒雙目，直倚越狼高半胸。", "寶冠動總生威容，趨蹌左右來傾恭。", "臂橫鷹爪尖纖利，腰纏虎皮斑剝紅。", "飄飄但恐入雲中，步驟還疑歸海東。", "蟒蛇拖得渾身墮，精魅搦來雙眼空。", "當時此藝實難有，鎮在寶坊稱不朽。", "東邊畫了空西邊，留與後人教敵手。", "後人見者皆心驚，盡爲名公不敢爭。", "誰知未滿三十載，或有異人來間生。", "匡山處士名稱樸，頭骨高奇連五嶽。", "曾持象簡累爲官，又有蛇珠常在握。", "昔年長老遇奇蹤，今日門師識景公。", "興來便請泥高壁，亂搶筆頭如疾風。", "逡巡隊仗何顛逸，散漫奇形皆湧出。", "交加器械滿虛空，兩面或然如鬬敵。", "聖王怒色覽東西，劒刃一揮皆整齊。", "腕頭獅子咬金甲，脚底夜叉擊絡鞮。", "馬頭壯健多筋節，烏觜彎環如屈鐵。", "遍身虵虺亂縱橫，遶頷髑髏乾孑裂。", "眉麤眼豎髮如錐，怪異令人不可知。", "科頭巨卒欲生鬼，半面女郎安小兒。", "況聞此寺初興置，地脉沈沈當正氣。", "如何請得二山人，下筆咸成千古事。", "君不見明皇天寶年，畫龍致雨非偶然。", "包含萬象藏心裏，變現百般生眼前。", "後來畫品列名賢，唯此二人堪比肩。", "人間是物皆求得，此樣欲於何處傳。", "嘗憂壁底生雲霧，揭起寺門天上去。"]}