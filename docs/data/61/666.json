{"author": "張昭", "period": "唐", "type": "诗", "title": "漢宗廟樂舞辭", "paragraphs": ["高廟明靈再啓圖，金根玉輅幸神都。", "巢阿丹鳳銜書命，入昴飛星獻寶符。", "正撫薰弦娛赤子，忽登仙駕泣蒼梧。", "薦櫻鶴館笳簫咽，酌鬯金楹劒珮趨。", "星俎雲罍兼魯禮，朱干象箾雜巴渝。", "氤氳龍麝交青瑣，髣髴錫鑾下蘂珠。", "薦豆奉觴親玉几，配天合祖耀璿樞。", "受釐飲酒皇歡洽，仰俟餘靈泰九區。"]}