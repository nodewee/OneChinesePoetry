{"author": "徐鉉", "period": "唐", "type": "诗", "title": "和門下殷侍郎新茶二十韻", "paragraphs": ["暖吹入春園，新芽競粲然。", "才教鷹觜拆，未放雪花妍。", "荷杖青林下，攜筐旭景前。", "孕靈資雨露，鍾秀自山川。", "碾後香彌遠，烹來色更香。", "名隨土地貴，味逐水泉遷。", "力藉流黃暖，形模紫筍圓。", "正當鑽柳火，遙想湧金泉。", "任道時新物，須依古法煎。", "輕甌浮綠乳，孤竈散餘煙。", "甘薺非予匹，宮槐讓我先。", "竹孤空冉冉，荷弱謾田田。", "解渴消殘酒，清神感夜眠。", "十漿何足饋，百榼盡堪捐。", "采擷唯憂晚，營求不計錢。", "任公因焙顯，陸氏有經傳。", "愛甚真成癖，嘗多合得仙。", "亭臺虛靜處，風月豔陽天。", "自可臨泉石，何妨雜管弦。", "東山似蒙頂，願得從諸賢。"]}