{"author": "徐仲雅", "period": "唐", "type": "诗", "title": "贈齊己", "paragraphs": ["我唐有僧號齊己，未出家時宰相器。", "爰見夢中逢五丁，毀形自學無生理。", "骨瘦神清風一襟，松老霜天鶴病深。", "一言悟得生死海，芙蓉吐出琉璃心。", "悶見有唐風雅缺，敲破冰天飛白雪。", "清塞清江却有靈，遺魂泣對荒郊月。", "格何古，天工未生誰知主。", "混沌鑿開雞子黃，散作純風如膽苦。", "意何新，織女星機挑白雲。", "真宰夜來調暖律，聲聲吹出嫩青春。", "調何雅，澗底孤松秋雨灑。", "嫦娥月裏學步虛，桂風吹落玉山下。", "語何奇，血潑乾坤龍戰時。", "祖龍跨海日方出，一鞭風雨萬山飛。", "己公己公道如此，浩浩寰中如獨自。", "一簟松風冷如冰，長伴巢由伸脚睡。"]}