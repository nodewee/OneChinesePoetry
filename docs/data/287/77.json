{"author": "洪适", "period": "宋", "type": "诗", "title": "方福州生日行", "paragraphs": ["雪峰高高雪如許，海門潮生浪吞浦。", "郎罷携囝街西東，到處歡然聞好語。", "舊日大官多養高，民詞獄寄充官曹。", "橫行阡陌喧夜鼓，唯征關市析秋豪。", "只今事事無長蠹，五月政成歌召父。", "尺一方來問鳳儀，魁三快刷聯鴛羽。", "三山岌嶪摩曾空，便是方丈蓬瀛中。", "他年圖畫凌烟了，却向山中訪赤松。"]}