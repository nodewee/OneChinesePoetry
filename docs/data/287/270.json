{"author": "王景月", "period": "宋", "type": "诗", "title": "桃源行", "paragraphs": ["秦皇有地包沙漠，秦民無地堪托足。", "民心咫尺不戴秦，秦令安能到空谷。", "商山紫芝青門瓜，武陵洞底栽桃花。", "草木不共人逃去，虞妃山赭良堪嗟。", "秦皇一世二世歇，秦民萬世桃花月。", "漁子相逢五百年，已聞幾度乾坤裂。", "靖節先生曾作記，祇云賢者茲避世。", "時人浪作神仙傳，空自渺茫涉奇異。", "君不見年來禮樂卯金刀，先生歸對廬山高。", "所種柴桑五株柳，勝是武陵千樹桃。"]}