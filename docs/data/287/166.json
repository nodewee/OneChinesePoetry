{"author": "何景南", "period": "宋", "type": "诗", "title": "遊資縣東巖", "paragraphs": ["人事何時休，紛來如野馬。", "相携解鑣處，去約巖之下。", "清凉二城雨，况值禳禬罷。", "白雲醉堪眠，青草春可藉。", "泉甘嗽蘇醒，樹好留閒暇。", "頻遊我嘗慣，忽至公成乍。", "徘徊共幽興，靜坐絺衣掛。", "中間五百士，閲世知幾夏。", "莓苔自成古，香火仍同社。", "巖縫更依然，莫問豐干話。"]}