{"author": "丘葵", "period": "宋", "type": "诗", "title": "李養吾董教同安爲作長編", "paragraphs": ["一元之根貞下起，勾萌甲拆春陽敷。", "千紅萬紫弄晴霽，忽然暗綠繞丘墟。", "霜風厲厲百物遂，枝葉剝落留根株。", "一誠通復心無愧，雖千萬往猶褐夫。", "浩然之氣非襲取，所要與道與義俱。", "勿正勿忘勿助長，活潑潑地惟鳶魚。", "子思喫緊爲人處，鄒孟得之曰養吾。", "千載斷脈無人續，往往舐痔誇得車。", "何期邑泮乃親見，鐸音之來自方壺。", "加之卿相心不動，顧乃下教青衿徒。", "古來揖遜三杯酒，至和薰蒸遍八極。", "聖門狂者得氣象，童冠浴沂風舞雩。", "歎子養浩亦已久，讀書窗前草不除。", "明年春風二三月，不知先生與點無。"]}