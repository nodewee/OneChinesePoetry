{"author": "滕岑父", "period": "宋", "type": "诗", "title": "和岑子上鄭廣文詩", "paragraphs": ["吾儕不解事，剛欲羊棗嗜。", "居然藜莧腸，厚味非天置。", "甘此腐儒餐，庶幾不爲祟。", "朅來釣瀨濱，溪山相嫵媚。", "况復有詩人，深悟作者秘。", "諸公競推挽，其柰造物戲。", "青衫晚從事，著以供燕侍。", "文章可華國，誰云祇小技。", "堂堂陳無敵，敢不三舍避。", "載酒踐前盟，時當問奇字。"]}