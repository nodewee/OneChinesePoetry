{"author": "丘葵", "period": "宋", "type": "诗", "title": "送熊退齋歸武夷", "paragraphs": ["穆穆朱夫子，於道集大成。", "嗟予亦私淑，奧義終難明。", "退翁獨何幸，而乃同鄉生。", "雖後百餘載，玄機若親承。", "斯人幸未墜，載道來桐城。", "平生疑惑處，喜得相考評。", "秋風吹庭樹，忽然作離聲。", "吾儕各衰老，何時重合并。", "願言且少住，勿棄斯文盟。", "聖賢千萬語，只在知與行。", "前修倘可企，勗哉共修程。"]}