{"author": "傅西齋", "period": "宋", "type": "诗", "title": "三蕭行賀蕭丞定夫子登科", "paragraphs": ["吾鄉前輩多風誼，教子讀書全盛事。", "劉斯立在慶曆間，二子同升俱上第。", "後來嘉祐孔長源，三子聯登相後先。", "元豐四謝更同榜，一家科第光燁然。", "直到淳熙徐思叔，亦與二子連芳躅。", "又報年來蕭定夫，紹定兩科庭下玉。", "二百年間能幾家，劉家孔家無以加。", "才名學行總名世，不但官爵稱高華。", "謝家獨有民師著，徐家大無鳴詩句。", "人道蕭室父子三，前輩流風無讓處。", "蕭公要是真醇儒，家無他物惟有書。", "自家讀了教兒讀，夜半書聲喧里閭。", "造物負公還不貧，嘉定庚辰漢庭右。", "此時二子已嶄然，公曰吾心汝其懋。", "果然相繼取高科，二哥饒著與三哥。", "乃翁笑向月中問，吾家桂樹何其多。", "月娥報道蕭家桂，生滿月中香滿世。", "移過東山能幾年，今日方教翁滿意。", "祝公此意令深長，香名當使百世芳。", "前賢事業遠且大，三劉三孔尤輝光。", "世科膴仕公家有，實聲莫落謝徐後。", "要知渝上一蕭家，突過四家名宇宙。", "我曾與公同薦名，服公文行識公真。", "更與賢郎共文社，情誼凜凜如霜筠。", "翻笑傳家三父子，草亭老人空厲志。", "曾不得名於薦書，僅有大兒前擢第。", "小兒四度試春官，尚期他日修征鞍。", "如今饑卧空山裏，慨想前事悲汍瀾。", "喜聞令子歸錦里，夜不能眠推枕起。", "瓣香寓作三蕭行，寄賀蕭公當雙鯉。"]}