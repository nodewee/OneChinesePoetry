{"author": "嚴敦常", "period": "宋", "type": "诗", "title": "壽開府", "paragraphs": ["季冬兩十雞鳴初，僚吏府造如雲趨。", "綉軸捧星香擁爐，共慶此日生真儒。", "玉堂金印守此都，今日爲城鎮匈奴。", "坐安天下猶覆盂，祝公之壽宜何如。", "欲祝公如九臯鶴，鶴頸雖長畏繒繳。", "欲祝公如千歲龜，清江作使身亦危。", "又祝公如松與柏，樵斧焉知歲寒色。", "剛莫剛兮赤山鐵，鐵作干將有時缺。", "堅莫堅兮泰山石，溜滴波穿有時泐。", "不若祝公如太虛，包含千古無時無。", "任馳玉兔飛金烏，暑往寒來速又徐。", "髪常如漆齒常固，太虛不老君與俱。"]}