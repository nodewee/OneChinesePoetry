{"author": "余宏孫", "period": "宋", "type": "诗", "title": "和通山尹張松坡夢遊廬山吟", "paragraphs": ["我行匡廬鬢青青，往往大醉琵琶亭。", "歸來老我二十載，惟有夢寐勞神形。", "有時遍歷開先寺，老僧禪定齁齁睡。", "有時經過五柳家，秫香酒熟邀人醉。", "恍兮惚兮真若飛，高泊天池坐忘歸。", "晴雲漠漠披絮帽，白鶴冉冉來羽衣。", "方將餐霞煉顔色，覺來無失亦無得。", "何當整理下澤車，共逐雙鳬訪真跡。"]}