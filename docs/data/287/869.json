{"author": "陳觀", "period": "宋", "type": "诗", "title": "武夷山", "paragraphs": ["郵亭立溪端，上有石鼓字。", "回顧溪水中，石鼓安所置。", "移舟泝清流，前山鬰蒼翠。", "一曲遽停橈，尋真步幽邃。", "洞天閶闔開，殿閣儼神位。", "秦漢紀茲山，武夷君所治。", "幔亭晏曾孫，遐蹤久已祕。", "巍巍大王峰，玉女傍立侍。", "獅子西東來，昂藏不敢肆。", "我本羽衣人，憩跡昇真地。", "珍重學仙翁，命舟行厨備。", "溪山偕侶游，討論每延遲。", "二曲頓清奇，彼美宛臨水。", "三曲多仙巖，峭峙罕匹類。", "倚空架舟函，不腐亦不墜。", "小泊三杯石，坐玩逸清思。", "石上飲三杯，昔賢同一致。", "四曲入雲中，繁花方嫵媚。", "春光耀亭臺，靈草漸萌瑞。", "崖陰刻字新，往往書故事。", "五曲達平林，藹然千古意。", "精舍瞻遺容，豐碑誦遺記。", "杏壇相因依，高堂揭仁智。", "却令閩越中，居然作洙泗。", "雄哉大隠屏，仙掌列其次。", "六曲轉盼間，仰高發長喟。", "七曲著漁家，碧津富投餌。", "八曲寂爾過，樓巖無鼓吹。", "窮幽造靈峰，玄都矧可暨。", "臨池數本桃，道士昔手植。", "感慨却回舟，烹鮮侑揚觶。", "九曲烟霞深，彤庭敞宏庇。", "即此非桃源，復何工擬議。", "仙客偶談玄，主人已心醉。", "歡言一宿留，醺酣飽熟睡。", "晨興復招邀，具我雞黍飼。", "臨行意有餘，醇醪饋盈器。", "順流睇層巔，天游冀願遂。", "捫蘿履崎嶔，登陟良不易。", "絕頂隠君居，崇臺境殊異。", "憑虛俯危欄，重巒俱下視。", "參差森欲動，恍惚眩眸眥。", "靈飈空中來，松竹舞仙帔。", "杖藜還高岡，夷猶不忍棄。", "何當濯塵纓，永茲飄笠寄。", "歸休賦長篇，聊爲斯游識。"]}