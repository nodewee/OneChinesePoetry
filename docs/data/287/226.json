{"author": "趙處澹", "period": "宋", "type": "诗", "title": "冬至日書懷", "paragraphs": ["歲月不可挽，迅如雙轉轂。", "人生能幾何，苦不自知足。", "西風吹繁霜，凍雁鳴相逐。", "老幹枯無條，積葉掩深谷。", "冉冉四序遷，忽見一陽復。", "今年纔四十，玄鬢忽已禿。", "久作林下想，雅致在幽獨。", "三逕幾株松，一窗數竿竹。", "任懶鉏荒園，更種淵明菊。", "逍遥以終年，澹然忘所欲。"]}