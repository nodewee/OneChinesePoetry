{"author": "丘葵", "period": "宋", "type": "诗", "title": "趙廷俊毀淫祠詩以美之", "paragraphs": ["風霆妙流行，日月互出沒。", "鬼神本良能，一氣自伸屈。", "南方有妖魂，緇衣而血食。", "因訟默祈呼，桎梏脫頃刻。", "逆迪曾靡分，唯事是凶譎。", "吏有廷俊者，謂此非正直。", "宜加以鈇钺，而焚其宮室。", "予聞而壯之，作詩紀其實。", "自從政教弛，刑禍衆所怵。", "憑依以爲奸，白日成異物。", "廷俊慎旃哉，剛方乃終吉。"]}