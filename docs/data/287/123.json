{"author": "敖邁", "period": "宋", "type": "诗", "title": "臨溪樓", "paragraphs": ["花溪老子昔喜花，紅雲紫霞香滿家。", "竹溪逸士昔愛竹，翠靄蒼烟陰繞屋。", "羌茲偉人臨溪樓，唐相之裔來溪頭。", "奄有花竹著樓所，日與溪山作賓主。", "手抉銀漢地上流，仰送飛鴻俯盟鷗。", "滄浪濯纓塵化雪，清泉烹茶團碎月。", "曾似元龍意氣豪，湖海偃卧百尺高。", "又似仲宣銷憂賦，客居江左非吾土。", "不如祝翁畫欄前，梯身此樓近青天。", "湔心此溪赴滄海，樓名溪聲可千載。"]}