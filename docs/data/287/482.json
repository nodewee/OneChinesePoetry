{"author": "丘葵", "period": "宋", "type": "诗", "title": "同建陽熊退齋遊九日山", "paragraphs": ["八荒去求仁，名山在吾西。", "雲石長掛眼，云何不攀躋。", "攀躋有何求，林木心所歡。", "欣欣豈在目，昔有秦隠君。", "隠君天上去，尚有姓名留。", "想當嘉遯時，煮茗日唱酬。", "唱酬者爲誰，曰惟姜歐陽。", "於昭忠與義，追琢而成章。", "成章匪摛藻，一字不出山。", "最後有致光，亦復茲盤桓。", "盤桓尚如昨，人生幾陵谷。", "至今荒祠下，凜凜人如玉。", "如玉復如玉，千年仰高風。", "誰哉共我遊，建陽勿齋翁。", "翁謂朱紫陽，穆穆千載師。", "昔年此遊歷，尚有妙遺句。", "遺句尚可歌，於焉且徜徉。", "欲尋廓然處，但見山蒼蒼。", "蒼蒼未嘗歇，誰識天機深。", "未知後來者，能復此同心。"]}