{"author": "丘葵", "period": "宋", "type": "诗", "title": "次韻吳靜能秦檜", "paragraphs": ["故老相傳爲秦檜，飛仙時立凍蛟背。", "疑是當年丫髻人，憑虛馭氣今安在。", "百千年樹見栽時，新承雨露入昭代。", "托根南極殿下生，巍巍直與天樞對。", "紛紛牛馬已成塵，露葉風枝今幾載。", "是時鸞鳳一來棲，梟狐不敢鳴妖怪。", "一朝名字動至尊，不見尊形空粉繪。", "多少黄冠盡白頭，依神正直人再拜。", "老榛何物敢干名，直根惟有蘇仙愛。", "方今南北同一天，孤標不見貞元會。"]}