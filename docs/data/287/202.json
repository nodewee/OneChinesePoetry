{"author": "虞億", "period": "宋", "type": "诗", "title": "中秋同諸子九曲泛月", "paragraphs": ["名山閲萬古，明月來幾時。", "顧遊屬中秋，萬里雲霧披。", "心閒境亦靜，月滿山不移。", "况茲九曲溪，正漾清漣漪。", "呼舟星村來，十客琴觴隨。", "此客俱不凡，灑落同襟期。", "居然命釣艇，造席不復疑。", "陶兀入醉鄉，伴我老不羈。", "臨流振衣袂，颯颯剛風吹。", "銀盤轉巖阿，兩川光渺瀰。", "崚嶒大王峰，嵌竇渺可窺。", "雲軿與鳳釵，來往誰可知。", "但聞山桂香，繽紛落殘巵。", "酒酣各言志，抗論不少卑。", "諸君愛軒冕，許身臯與夔。", "矯首青雲衢，塵鞅甘羈縻。", "那知涉幻境，百歲黍一炊。", "風波世上險，日月壺中遲。", "何如歸此山，相樂從希夷。"]}