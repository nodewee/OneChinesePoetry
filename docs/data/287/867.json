{"author": "薛魁祥", "period": "宋", "type": "诗", "title": "詩一首", "paragraphs": ["霜風獵獵催寒冬，諸君馬首將欲東。", "出門浩氣如長虹，舉手欲掛扶桑弓。", "君家渭陽蓋世功，黄沙萬里歸兵戎。", "牙旗金甲照天紅，江南草木皆春風。", "黄金築臺高巃嵷，三千珠履誇豪雄。", "君今聯轡登仙篷，綠水依依泛芙蓉。", "貂蟬出自兜鍪中，蝟鋒螳斧一掃空。", "我忝吳下舊阿蒙，鐵硯磨盡平生工。", "於山未見泰華峰，於人未見歐陽公。", "借君談天薦口爲先容，他日四方上下追逐如雲龍。"]}