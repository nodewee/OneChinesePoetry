{"author": "梁泰來", "period": "宋", "type": "诗", "title": "龜山亦好軒", "paragraphs": ["人在遠堂山下居，家有遠堂堂上書。", "階苔簾草意自如，有書可讀山可廬。", "人於富貴不肯足，我於貧賤樂有餘。", "相逢休問我何好，亦有好處人未知。", "一池斗大泉可掬，一波掌平數叢菊。", "菊吾金，泉吾玉，何用封侯萬鍾粟。", "君不見孔門樂處無日無，疏食飲水肱常曲。"]}