{"author": "王夢應", "period": "宋", "type": "诗", "title": "太白仙人下岷峨謠", "paragraphs": ["太白仙人下岷峨，飛凌素烟紫瓊珂。", "天風萬里吹銀河，手挼瑶草光逶迤。", "琅琅太清綠雲欹，下弄倒影笑羲娥。", "錦袍淋漓金叵羅，醉圍嬋娟玉顔酡。", "金庭昔日乘鸞過，不肯上天著朝靴。", "下界弱水飛塵多，公爲星精辟兵戈。", "願見瀛海秋澄波，綠鬢纚纚吞天和，後天不老公所哦。"]}