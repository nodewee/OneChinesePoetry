{"author": "范成大", "period": "宋", "type": "诗", "title": "六月七日夜起坐殿廡取凉", "paragraphs": ["畏暑中夜起，出門月露清。", "晶熒卧銀漢，錯落低玉繩。", "網戶閉妙香，石樓棲古燈。", "風從何處來，殿閣微凉生。", "桂旗儼不動，藻井森上征。", "榱楣共突兀，鬼物相枝撐。", "彭觥鐵拄杖，磔磔棲燕驚。", "俗人豈解事，鼻息春雷鳴。", "大星送曉來，四窗炯微明。", "顥氣澡肌骨，栩栩兩腋輕。", "乘風欲歸去，驂鸞羾青冥。", "却恐方平知，浪得狡獪名。"]}