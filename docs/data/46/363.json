{"author": "陸游", "period": "宋", "type": "诗", "title": "春日登小臺西望", "paragraphs": ["九十衰翁身尚健，流年過眼如奔電。", "憶昔初來對行在，衫鬢青青接英彥。", "中間亦嘗走梁益，萬里憑高望鄉縣。", "散關驛近柳迎馬，駱谷雪深風裂面。", "東歸却尋書生事，誤長諸儒集賢院。", "乞身七年罪未除，君恩尚許寬嚴譴。", "癡頑亦復病不死，春到故園家釀美。", "雨餘草長四野青，日落烟生半山紫。"]}