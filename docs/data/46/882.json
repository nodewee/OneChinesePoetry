{"author": "陸游", "period": "宋", "type": "诗", "title": "虎洞", "paragraphs": ["空山秋高木葉黄，茫茫百草凋秋霜。", "逶迤深谷白晝靜，群鴉競噪衆鳥翔。", "洞中有虎何猛烈，牙如利刀爪如鐵。", "奮髯掉尾初出穴，昂頭四顧吐其舌。", "雙睛忽動飛電迴，層崖長嘯陰風來。", "山中藜藿誰敢採，野外狐兔皆悲哀。", "嗟虎之猛有如此，自是貪殘日無已。", "豈無壯士裴將軍，彎弓射之殄其類。", "方今上有明聖君，廣愛民物懷深仁。", "推誠不但祝羅網，登用牧守需賢人。", "四郊無事民安靜，有若劉昆多善政。", "嗟虎雖猛當如何，胡爲飲泉卷之阿，明當負子東渡河。"]}