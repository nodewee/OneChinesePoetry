{"author": "范成大", "period": "宋", "type": "诗", "title": "青青磵上松送致遠入官", "paragraphs": ["青青磵上松，鬰鬰磵底柏。", "松森上曾雲，柏跼抱幽石。", "偃植雖不同，臭味乃相得。", "千霜與百雪，偶立衆芳側。", "衆芳豈不好，歲晏掃無迹。", "廣厦罩羣木，萬牛挽山澤。", "松材可世用，攀援入王國。", "草木豈有情，亦復念離析。", "君看此翠柏，錯莫無顔色。", "孤陰愁月夜，獨籟怨風夕。", "蒼官何當歸，相望長相憶。"]}