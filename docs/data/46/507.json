{"author": "陸游", "period": "宋", "type": "诗", "title": "病起雜言", "paragraphs": ["國不可以無菑眚，身不可以無疢疾。", "無菑之國亂或更速，無疾之身死或無日。", "昆夷玁狁無害於周之王，闢土富國無救于隋之亡。", "壯夫一卧多不起，速死未必皆羸尪。", "古來惡疾棄空谷，往往更得度世方。", "我年九十理不長，况復三日病在床。", "天公念之亦已至，儆戒不使須臾忘。", "起居飲食每自省，常若嚴師畏友在我傍。", "躋民仁壽則非職，且爲老憊鍼膏肓。"]}