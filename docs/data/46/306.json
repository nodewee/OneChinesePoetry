{"author": "陸游", "period": "宋", "type": "诗", "title": "遠遊二十韵", "paragraphs": ["早歲志遠遊，萬里携孤劍。", "所至必吊古，如疾得針砭。", "荒寒過吳宮，摧剝觀禹窆。", "及仕揚潤間，挂席度天塹。", "梁宋不可遊，北望每懷歉。", "會有蜀漢役，奇嶮日窺覘。", "築壇訪遺址，燒棧想烈焰。", "轅門俯清渭，徹底綠可染。", "舊史所登載，一一嘗考驗。", "胡羊美無敵，黍酒實醇釅。", "枕戈南山下，馳獵久不厭。", "比參劍南幕，壯志就收斂。", "卜鄰揚雄宅，遂欲老鉛槧。", "但愛古柏青，肯顧海棠艷。", "人生不易料，白首東歸剡。", "稽山秋峨峨，鏡水春瀲瀲。", "餘俸買扁舟，月下采菱芡。", "湖山最奇處，容我釣石占。", "婚嫁幸已畢，百事不關念。", "但當勤醉歌，一死不汝欠。"]}