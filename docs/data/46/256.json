{"author": "陸游", "period": "宋", "type": "诗", "title": "稽山雪", "paragraphs": ["高人采藥來禹穴，骨瘦巉然鬢眉白。", "結茅分得野鹿場，一夜北風三尺雪。", "明朝過午勢愈惡，虎兕交迹人聲絕。", "虛窗縱橫叢竹入，幽磵荒寂孤松折。", "凍吟孰窺袁安戶，僵卧禿盡蘇武節。", "人生饑寒固亦有，養氣不動真豪傑。", "希名後世吾所耻，姓字寧與身俱滅。", "班馬復生無自書，我作此歌空激烈。"]}