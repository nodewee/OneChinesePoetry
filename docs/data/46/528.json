{"author": "陸游", "period": "宋", "type": "诗", "title": "題望海亭亭在卧龍絕頂", "paragraphs": ["瑞龍千丈何蜿蜒，蒼鱗翠鬣翔江邊。", "路逢鏡湖乃下駐，玩珠不去知何年。", "七州元帥擁畫戟，全家終日樓居仙。", "霜笳一曲入銀漢，碧瓦萬疊浮嵐烟。", "其間望海最傑觀，疏豁坐占蓬萊先。", "風雲變化几席上，蛟鼉出沒闌干前。", "手捫心房倚北斗，眼中萬象俱森然。", "尚書喚客共領略，遠坊十里聞管弦。", "從容賦詩出妙思，超絕欲拍微之肩。", "坐中有客垂九十，追逐無路空自憐。", "夜闌客散公歸院，笙歌隠隠在半天。", "向來老客今何處，菱唱三更起釣船。"]}