{"author": "陸游", "period": "宋", "type": "诗", "title": "寄子虡兼示子遹", "paragraphs": ["書生賦命艱，舉步得憂患。", "敢論得意事，一笑亦有限。", "南征度閩嶺，西戍歷蜀棧。", "吳江聽唳鶴，淮浦送歸雁。", "歸來耕故山，暮雨泥沒骭。", "群鴉下空陂，黄犢鳴絕岸。", "索飯閔兒啼，乞墦虞妾覸。", "一裘三十年，破裂不受綻。", "欲添一把茅，百計亦未辦。", "大兒急親養，辛苦就遠宦。", "間出冒虜塵，短甲中夜擐。", "小兒奉親歡，野果采溪澗。", "勉使就微祿，未對涕先潸。", "觀汝兄弟意，豈復厭藜莧。", "兄歸弟不出，定省同夜旦。"]}