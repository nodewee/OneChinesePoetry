{"author": "范成大", "period": "宋", "type": "诗", "title": "過松江", "paragraphs": ["長虹斗起蛟龍穴，朱碧爛干夜明滅。", "太湖三萬六千頃，多少清風與明月。", "青鷁驚飛白鷺閒，丹楓未老黄蘆折。", "誰將橫笛叫蒼煙，無限驚波翻白雪。", "洞庭林屋舊遊處，玉柱金庭路巉絕。", "水仙逢迎摻脩袂，問我歸計何當決。", "去年匹馬兀春寒，今此孤篷窘秋熱。", "人生意氣得失間，輕重劍頭吹一吷。", "莫將塵土涴朱顔，却待丹砂回白髮。"]}