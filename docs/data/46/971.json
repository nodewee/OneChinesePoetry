{"author": "范成大", "period": "宋", "type": "诗", "title": "夜行上沙見梅記東坡作詩招魂之句", "paragraphs": ["玉妃謫人世，乃在流水村。", "天風吹嬋娟，飄墮寂莫濱。", "芳心怨命薄，玉色凄路塵。", "佳人來無期，日暮多碧雲。", "溪聲爲咽絕，月亦低微顰。", "相逢倦遊子，一笑不復珍。", "脈脈問不語，亭亭意彌真。", "要我冰雪句，招此欲斷魂。", "蘇仙上賓天，妙意終難陳。", "璿柄忽傾墮，曉嵐愁翠昏。"]}