{"author": "范成大", "period": "宋", "type": "诗", "title": "樂先生闢新堂以待芍藥酴醿作詩奉贈", "paragraphs": ["芍藥有國色，酴醿乃天香。", "二妙絕世立，百草爲不芳。", "先生絕俗姿，風味本無雙。", "年來悟結習，欲試安心方。", "天魔巧伺便，作計迴剛腸。", "多情開此花，艷絕溫柔鄉。", "道人爲一笑，正爾未易忘。", "呼童葺荷芷，擇勝開軒窗。", "啼鶑不愁思，遊蜂亦猖狂。", "百年顰呻頃，共此過隙光。", "朝爲春條綠，暮爲秋葉黄。", "把翫尚無幾，況以憂愁妨。", "願言秉燭遊，迨此春宵長。"]}