{"author": "陸游", "period": "宋", "type": "诗", "title": "兩日意殊不懌作短歌自遣", "paragraphs": ["一月得笑纔四五，十事敗意常八九。", "國中謾說無雙士，天下元無第一手。", "平生愛酒恨小戶，半世爲文真弊帚。", "劫灰處處吊興亡，宿草年年哭交友。", "君看丈夫得意時，大冠如箕印如斗。", "一朝棄去豈復論，衣破何妨露雙肘。", "有時采藥二室間，亦或釣魚五湖口。", "死來萬古一熟眠，安用虛名傳不朽。"]}