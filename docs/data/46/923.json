{"author": "范成大", "period": "宋", "type": "诗", "title": "榮木", "paragraphs": ["薰風南來，木榮於茲。", "木榮幾時，黄落從之。", "逝其須臾，坐成四時。", "今我不學，殆其已而。", "天旋地遊，日月其根。", "形息氣徂，不亡者存。", "去鄉離家，莫肯過門。", "猗歟先師，不我疵陋。", "褰衣示珠，俾我復舊。", "自我來歸，十年不富。", "孰蠹孰蠱，惟汝自疚。", "冉冉榮木，霜華將墜。", "天黑路長，屹蹶可畏。", "隸也不力，奚取六驥。", "脂車著鞭，一息而至。"]}