{"author": "陸游", "period": "宋", "type": "诗", "title": "寄趙昌甫", "paragraphs": ["杳杳雙鵲鳴庭除，東陽吏傳昌甫書。", "紙窮乃復得傑作，字字如刮造化爐。", "爾來此道苦寂寞，千里一士如鄰居。", "小兒得祿在傍邑，我貧初辦一鹿車。", "過門剝啄亦奇事，拜起幸未須人扶。", "君看幼安氣如虎，一病遽已歸荒墟。", "吾曹雖健固難恃，相覓寧待折簡呼。", "餘寒更祝勤自愛，時寄新詩來起予。"]}