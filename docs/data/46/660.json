{"author": "陸游", "period": "宋", "type": "诗", "title": "病少間作", "paragraphs": ["身如水有漚，病如雲無根。", "方其未散間，妄謂有我存。", "漚壞水渺然，雲滅寧遺痕。", "回首乃可笑，妄想生怨恩。", "念我曩昔時，一笏朝帝閽。", "既老復何爲，釣魚石帆村。", "今年病卧久，慘痛不可言。", "一念忽超詣，二豎皆忙奔。", "吾居本廣大，談笑决其藩。", "還持一尊酒，往酹湘水魂。"]}