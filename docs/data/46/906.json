{"author": "范成大", "period": "宋", "type": "诗", "title": "河豚歎", "paragraphs": ["鯫生藜莧腸，食事一飽足。", "腥腐色所難，況乃衷酖毒。", "彭亨强名魚，殺氣孕慘黷。", "既非養生具，宜謝砧几酷。", "吳儂真差事，網索不遺育。", "捐生決下箸，縮手汗童僕。", "朝來里中子，饞吻不待熟。", "濃睡喚不譍，已落新鬼錄。", "百年三寸咽，水陸富肴䔩。", "一物不登俎，未負將軍腹。", "爲口忘計身，饕死何足哭。", "作俑者誰歟，至今走末俗。", "或云先王意，除惡如藝菽。", "逆梟與毒獍，歲歲參幣玉。", "芟夷入薦羞，蓋欲殲種族。", "生死有定數，斷命烏可續。", "適丁是時者，未易一理局。", "黿鼎子公怒，羊羹華元衄。", "異味古所珍，無事苦畏縮。", "駢頭訌此語，戒諭袛取瀆。", "聾盲死不悟，明知諒已燭。"]}