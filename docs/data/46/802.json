{"author": "陸游", "period": "宋", "type": "诗", "title": "送三兄赴奏邸", "paragraphs": ["兄年十七弟始生，弟今白髮森千莖。", "所期相就畢此世，一尊濁酒得共傾。", "往年雖窮猶半菽，兩年糠覈苦不足。", "書生志欲及天下，貧賤不得收骨肉。", "過悲復恐兄意傷，忍涕不覺涕已滂。", "早朝霜露戒衣薄，願書此語歡或忘。", "閉門病衰百無用，日望兄歸有餘俸。", "早從丞相乞湖州，莫待異時思少游。"]}