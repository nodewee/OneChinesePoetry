{"author": "范成大", "period": "宋", "type": "诗", "title": "除夜感懷", "paragraphs": ["松楸百年哀，霜露終歲悲。", "天地豈汝偏，鬼神諒無私。", "孤窮罪當爾，我今怨尤誰。", "噎絕夢自語，伶俜影相隨。", "豈無一經傳，政坐五鬼嗤。", "鑿枘共齟齬，榛荆費耘耔。", "付畀踰丘山，奉承劣毫釐。", "生男九族歡，所願作門楣。", "時命有大謬，生男竟何裨。", "匏瓜謾枵腹，蒲柳無真姿。", "蹙縮高顴頰，蕭騷短髯髭。", "貧病老歲月，斗杓坐成移。", "曉風凄以寒，簾幕相紛披。", "月星炯我冠，霧雨泫我衣。", "焄蒿奉祠事，苦淚落酒巵。", "逝者日已遠，生者日以衰。", "羸驂駕九折，日暮抱長饑。", "岐路正巉絕，耿耿誰當知。"]}