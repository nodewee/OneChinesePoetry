{"author": "范成大", "period": "宋", "type": "诗", "title": "不寐", "paragraphs": ["南風釀卑濕，滑滑病履舄。", "竟日隠几坐，拳局不得適。", "丹田恍澒洞，銀海眩眵黑。", "髀弱類跨鞍，臂强如運甓。", "合體競酸嘶，莫夜輒增極。", "奏牀不得眠，耿耿到明發。", "黄妳共住久，來夢乃其職。", "睡魔吾故人，曩是不速客。", "招呼各偃蹇，莫效尺寸力。", "周公無由來，咫尺今古隔。", "彭尸不得去，罡騎無行色。", "主客兩愁緒，虛室浪生白。", "人言老禪師，兩脇不到席。", "茲事恐未暇，但願了今夕。", "平生北窗眠，栩栩即聖域。", "睡僊吾所慕，行步亦鼾息。"]}