{"author": "陸游", "period": "宋", "type": "诗", "title": "讀書至夜分感嘆有賦", "paragraphs": ["老人世間百念衰，惟好古書心未移。", "斷碑殘刻亦在櫝，時時取玩忘朝饑。", "推尋點畫到曲折，想見落筆縱橫時。", "豈惟鸞鳳九霄上，景鍾大鼎森陸離。", "雖然欲學則曷敢，駑馬仰看驊騮馳。", "正如志士才不稱，心慕伊傅終何施。", "爾來亦復强點染，手不隨意徒嗟咨。", "懸知明日天將雨，中夜雲蒸紫玉池。"]}