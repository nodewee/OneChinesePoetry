{"author": "范成大", "period": "宋", "type": "诗", "title": "長安閘", "paragraphs": ["斗門貯浄練，懸板淙驚雷。", "黄沙古岸轉，白屋飛檐開。", "是間袤丈許，舳艫蔽川來。", "千車擁孤隧，萬馬盤一坏。", "篙尾亂若雨，檣竿束如堆。", "摧摧勢排軋，洶洶聲喧豗。", "偪仄復偪仄，誰肯少徘徊。", "傳呼津吏至，弊蓋凌高埃。", "囁嚅議譏征，叫怒不可裁。", "吾觀舟中子，一一皆可哀。", "大爲聲利驅，小者饑寒催。", "古今共來往，所得隨飛灰。", "我乃畸於人，胡爲乎來哉。"]}