{"author": "陸游", "period": "宋", "type": "诗", "title": "疾小愈縱筆作短章", "paragraphs": ["治疾如治盜，要使復其常。", "藉曰用戈矛，全之寧欲傷。", "彼盜皆吾民，初非若胡羌。", "奈何一朝忿，直欲事歐攘。", "歐攘雖快心，少忍理則長。", "華佗古神醫，煎浣到肺腸。", "取效雖卓犖，去死真毫芒。", "君審欲除盜，惟當法龔黄。", "撫摩倘有道，四境皆耕桑。", "我亦以治疾，不減玉函方。"]}