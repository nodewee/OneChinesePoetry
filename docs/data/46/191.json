{"author": "陸游", "period": "宋", "type": "诗", "title": "聞吳中米價甚貴二十韵", "paragraphs": ["千錢得斗米，一斛當萬錢。", "嗟汝蚩蚩民，何恃以自全。", "我欲告父老，食爲汝之天。", "勿結迎神社，勿飾杭湖船。", "築室勿斲削，但取垣屋堅。", "婦女省釵澤，野粧何用妍。", "趨利常處薄，衆役常在前。", "歲時相勞苦，盛饌一豚肩。", "近市可致酒，雖薄亦醺然。", "切勿慕公卿，早朝妨熟眠。", "亦勿謀高貲，貪吏不汝憐。", "有負固吹毛，無罪亦株連。", "豈暇論曲直，梃繫如登僊。", "短褐與飯豆，溫飽可終年。", "草廬挂葦箔，乃可數世傳。", "朱門雖赫赫，變化如飛烟。", "爲農最得策，本無祿與權。", "時平自逸樂，奉牲祭其先。", "不幸有散徙，均爲寓民編。", "吾詩不足徵，請讀七月篇。"]}