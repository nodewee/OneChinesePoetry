{"author": "陸游", "period": "宋", "type": "诗", "title": "石門", "paragraphs": ["昔讀康樂詩，夢到石門山。", "中有醉道士，倒珮落其冠。", "來游一一是，嵌岩如屋寬。", "噴薄三百尺，萬珠落珊珊。", "峭壁天削成，磐石容投竿。", "摩挲蒼蘚字，喟發千載嘆。", "老洪夢中舊，兩臉依然丹。", "語我君小留，山瓢勿嫌酸。", "澗果四時有，收拾苦不難。", "旋炊胡麻飯，薦以枸杞槃。", "手摘石上茶，風爐煮甘寒。", "擾擾塵土中，未易得此歡。", "濯足山下潭，戲驚蛟龍蟠。", "醉面索吹醒，坐待風雷翻。"]}