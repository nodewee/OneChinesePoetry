{"author": "陸游", "period": "宋", "type": "诗", "title": "秋夕排悶十韵", "paragraphs": ["湖海雙歸棹，蓬蒿一病翁。", "幽居天鏡北，別墅石帆東。", "雲岫翩孤鶴，烟汀渺斷鴻。", "一從生白髮，幾見落丹楓。", "獨立中庭月，欹眠滿院蛩。", "藜羹晨糝白，葑火夜爐紅。", "物外緣雖薄，塵中念已空。", "放魚從長者，累塔伴群童。", "野寺觀冬懺，叢祠禱歲豐。", "行歌與坐睡，處處現神通。"]}