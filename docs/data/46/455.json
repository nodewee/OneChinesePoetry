{"author": "陸游", "period": "宋", "type": "诗", "title": "衰甚書感", "paragraphs": ["髮殘不勝冠，齒墮欲廢嚼。", "譬如亭皋木，秋至葉自落。", "豈惟形骸變，意氣已非昨。", "床隅倚拄杖，壁上挂雙屩。", "經旬不出戶，薄飯羹藜藿。", "居然遠霜露，因得養腰脚。", "年衰固應死，延促未可度。", "人之生實難，壽終固爲樂。", "開卷思千載，閲世等六博。", "志士有蹈海，儒生亦投閣。", "何如釀濁醪，遇興時獨酌。", "半酣望青天，萬事付一噱。"]}