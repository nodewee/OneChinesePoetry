{"author": "陸游", "period": "宋", "type": "诗", "title": "寄陳伯予主簿", "paragraphs": ["今年閏餘時令早，十月霜風吹客倒。", "老夫畏寒不出門，數步鄰家迹如掃。", "此時陳子獨何勇，饑僮瘦馬長安道。", "絕知涵養與人別，吐氣如虹失衰老。", "孟軻浩然正應爾，豈比區區養梨棗。", "萬鍾于子本何加，一官未免從人討。", "世誰不達子獨窮，熟念令人惡懷抱。", "石渠天祿正須才，往乞揚雄太玄草。"]}