{"author": "陸游", "period": "宋", "type": "诗", "title": "睡起遣懷", "paragraphs": ["百事不能能荷鋤，不鋤菜畦鋤芋區。", "身存那用十年相，陂壞且爲凶歲儲。", "百事不學學作詩，不作白紵作竹枝。", "黄陵廟前風浪惡，青衣渡口行人悲。", "老病閉門常憒憒，芋不復鋤詩亦廢。", "客來剝啄喚不譍，一味人間占閑退。", "今朝一日三倒床，歎息春晝如年長。", "摩挲困睫喜湯熟，小瓶自拆山茶香。"]}