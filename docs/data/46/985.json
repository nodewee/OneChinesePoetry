{"author": "范成大", "period": "宋", "type": "诗", "title": "大暑舟行含山道中雨驟至霆奔龍挂可駭", "paragraphs": ["隤雲曖前驅，連鼓訌後殿。", "駸駸失高丘，擾擾暗古縣。", "白龍起幽蟄，黑霧佐神變。", "盆傾耳雙聵，斗暗目四眩。", "帆重腹逾飽，櫓潤鳴更健。", "圓漪暈雨點，濺滴走波面。", "伶俜愁孤鴛，颭閃亂饑燕。", "麥老枕水卧，秧穉與風戰。", "牛蹊岌城沉，蟻隧洶瓴建。", "水車競施行，歲事敢休宴。", "咿啞嘯簧鳴，轣轆連鎖轉。", "駢頭立婦子，列舍望宗伴。", "東枯駭西潰，寸涸驚尺澱。", "嗟余豈能賢，與彼亦何辨。", "扁舟風露熟，半世江湖徧。", "不知憂稼穡，但解加餐飯。", "遥憐老農苦，敢厭遊子倦。"]}