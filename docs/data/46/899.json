{"author": "范成大", "period": "宋", "type": "诗", "title": "西江有單鵠行", "paragraphs": ["西江有單鵠，託身萬里雲。", "猥爲稻粱謀，墮此鷗鷺羣。", "朝遊楓葉杪，暮宿蘆花根。", "懷安浦溆暖，忘記雲海寬。", "忽有孤征鴻，驚飛落江濱。", "眼明見黄鵠，邂逅傾情真。", "羽毛雖不同，意氣頗相親。", "言鵠有六翮，何不高飛翾。", "水鳥不足羣，朝暮徒嘲喧。", "相將乘風去，一上盤秋旻。", "渴飲顥露滋，饑吸晴霞暾。", "方知翅翎俊，可以凌埃塵。", "東風昨解凍，春光暖如薰。", "陽鳥當北鄉，行止倏已分。", "儻欲相逐去，關山隔吳秦。", "兩鳥竟分飛，鳴聲動行人。", "豈不有歲晚，鴻當復來賓。", "但愁山海闊，岐路多糾紛。", "復來失故道，那得相知聞。", "鴻歸有儔侶，鵠住長悲辛。"]}