{"author": "陸游", "period": "宋", "type": "诗", "title": "離家示妻子", "paragraphs": ["明日當北征，竟夕起復眠。", "悲蟲號我傍，青燈照我前。", "婦憂衣裳薄，紉綫重敷綿。", "兒爲檢藥籠，桂薑手炮煎。", "墩堠默可數，一念已酸然。", "使憂能傷人，我得復長年。", "同生天壤間，人誰無一廛。", "傷哉獨何辜，皇皇長可憐。", "破屋不得住，風雨走道邊。", "呼天得聞否，賦與何其偏。"]}