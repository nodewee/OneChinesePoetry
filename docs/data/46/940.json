{"author": "范成大", "period": "宋", "type": "诗", "title": "與時敘現老納凉池上時敘誦新詞甚工", "paragraphs": ["會心不在遠，頃步便得之。", "長風吹月來，清影落半池。", "屋頭見木葉，玲瓏剪琉璃。", "紅塵絆兩足，大笑兒輩癡。", "老禪挽我遊，高論方軒眉。", "潘郎忽鼎來，談詩解人頤。", "晚誦雲髻篇，濯濯餘春姿。", "想見篇中人，清潤如君詩。", "笑我兩枯木，獨與三冬期。"]}