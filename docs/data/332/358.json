{"author": "岳珂", "period": "宋", "type": "诗", "title": "拙婦吟", "paragraphs": ["西風策策黄葉舞，茅簷三尺鳴秋雨。", "東家拙婦擁面啼，强剔孤燈訴愁窶。", "當年採桑陌上歸，嬉遊不管春蠶饑。", "千絲萬縷繭白雪，便學紅女攀花枝。", "十七十八事機織，暗瑣青閨人不識。", "二十三十幽恨長，盧家古梁玉爲堂。", "四十五十已老大，唧唧鳴蛩欺獨卧。", "尚隨姑嫂作笑嗔，一生苦樂由他人。", "君不見昨朝縣吏踏門闑，杼柚已空盆盎竭。", "雞豚指柵索飲壺，掀釜叫嘑嗤婦拙。", "起來迎門陪笑面，不似嬌羞怕人見。", "今年歲事苦不登，且爲當家聊一展。", "吏囂不肯怒且訶，大兒門東窺飯籮。", "藁砧走藏姑誚駡，造餠無麫知如何。", "蹙金芙蓉戲雙鴛，繡床一倚曾萬錢。", "低頭長嘆祇自憐，昔者何巧今不然。", "吏嘑已倦里正醉，抆淚背人還滌器。", "明朝欲酒姑勿譁，正恐突隳驚阿家。"]}