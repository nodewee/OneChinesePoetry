{"author": "岳珂", "period": "宋", "type": "诗", "title": "六月二日乙丑濫溪大雷雨", "paragraphs": ["人言夏月雨甲子，赤地千里真旱祥。", "今年六月天久亢，平疇龜坼田禾秧。", "農夫慟哭眼滴血，郡邑奔走焚巫尪。", "油雲勃興杳無際，涸轍渴想惟西江。", "誰能逆計休與咎，且願炎熱澆清涼。", "凌晨望霓到日暮，屯膏雖施了未光。", "萬夫喁訴百澮竭，風伯一埽還穹蒼。", "那知天意極仁愛，爲民之慮尤周詳。", "摇光一夕動北斗，濃霾五夜迷東望。", "赫曦再見耀亭午，童謠忽憶歌商羊。", "快哉雄風起蘋末，玉女嚂笑叫阿香。", "盡傾天瓢灑甘露，五丁仗劍分銀潢。", "桑麻油油粟旆旆，稻苗鬰鬰溪湯湯。", "葭蘆起舞岸柳揖，農家欣喜幾欲狂。", "向來羣心已誤見，俱謂時數無金穰。", "詎知瞬息變呼吸，頓使空廩還千箱。", "彼管窺天蠡測海，妄以時日肆度量。", "亦復委曲致避就，聊徇世俗拘陰陽。", "天於萬物乃如此，大造生意何可忘。", "嗟乎得隴仍望蜀，更乞一剪田中蝗。"]}