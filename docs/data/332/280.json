{"author": "包恢", "period": "宋", "type": "诗", "title": "病中口占", "paragraphs": ["人於不病時，豈知病時惡。", "重如加刀鋸，輕亦急束縛。", "寒如大冬冰，熱則盛夏鑠。", "四肢外猶解，五臟內似剝。", "石卧身經難，木瘦氣削弱。", "痛苦千萬端，堅忍力不角。", "貴勢富强身，不能與我博。", "若非禍自求，安受外氣虐。", "一息秋毫間，不來不可度。", "百憂一不興，百念一不作。", "萬事不到胸，萬卷束高閣。", "學在身外者，無一可倚託。", "坎中維寸心，不亂猶獨覺。", "清明尚如在，志氣神自握。", "如圍城未陷，主帥守彌確。", "如敝屋未顛，主翁立尤卓。", "或悠然以遊，何懼以何怍。", "人能處未病，如病乃良藥。", "生本自憂患，死反由安樂。", "恃吾身安强，氣馬恣奔薄。", "精炎火焚林，物溺水赴壑。", "醲醉酒池竭，姣淫欲海涸。", "魄壞魂何存，神去氣宜索。", "盛年已衰翁，槁形止虛殻。", "如飲鴆自毒，如操刀自斫。", "病殞何怨尤，孽非天殞落。", "病中因苦口，戒以命爲謔。", "我幸非此證，不似彼舛錯。", "惟震雷巽風，二者相擊搏。", "平生一泓水，洗手雙赤脚。", "何爲攻之慘，欲庇無智略。", "欲進不得前，欲退不得却。", "如竟不可瘳，廢棄真刖若。", "無復行世間，豈更步可學。", "借曰病未死，餓死可云莫。", "安之若天命，天命非冥寞。"]}