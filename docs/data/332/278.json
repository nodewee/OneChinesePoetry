{"author": "包恢", "period": "宋", "type": "诗", "title": "謝朱汀守惠古風", "paragraphs": ["民何業於鹽，由生在水國。", "因之利其利，資生本無責。", "未能損與之，盡絕豈爲得。", "後世與古異，以此命爲脈。", "如寬之一分，不禁之太迫。", "上下亦相安，何至遽相阨。", "柰何籠之盡，一線路亦塞。", "乘以風氣惡，遂至大作慝。", "舟聚至數十，衆聚動數百。", "殺越人於貨，禍烈恣慘刻。", "誰謂在王畿，有此凶焰赫。", "深爲腹心憂，非但股肱厄。", "聖上欲並生，猶未忍誅謫。", "欲如渤海郡，但以安作則。", "中外多賢良，選及僕罔測。", "豈非老不死，可以賊擊賊。", "初非欲勝之，化誘盡籌畫。", "頑冥終不回，不免出兵革。", "猶非殺爲威，止欲就擒獲。", "竟未始血刃，獻囚不獻馘。", "精別分死生，不失我心測。", "或不以事觀，浮言肆虛嚇。", "語穽險且危，聞者轉相惑。", "非望復非才，宜不見浮格。", "成虎而鑠金，莫辯只自默。", "偶爾事倖成，不至大差忒。", "免罪已踰分，何勞被恩澤。", "感公成人美，古調鳴嘖嘖。", "僕以瓦釜酬，自笑言啞啞。"]}