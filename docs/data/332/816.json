{"author": "岳珂", "period": "宋", "type": "诗", "title": "真宗皇帝南牙謝訪狀贊", "paragraphs": ["自虎闈之教廢，分絕堂陛。", "偉聖皇之訂禮，得古意于胄齒。", "南牙既啟，有煜朱邸。", "鏘鏘佩履，謁刺填委。", "不愛尺紙，錫以雲體。", "天光之下，彼藹然主器。", "不居其貴，此其所以詒天禧之謀，垂治平之制。", "臣贊而藏，昭示物軌，以續洪氏之秘。", "尚寶勿替，式示萬世。"]}