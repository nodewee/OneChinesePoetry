{"author": "包恢", "period": "宋", "type": "诗", "title": "馬上口占感梅感事二首  其二", "paragraphs": ["巡歷郡邑間，人若未厭棄。", "夾道爭向觀，疑我形孰似。", "得之道聽餘，咸謂物吐氣。", "老姦與宿贓，神奪而心悸。", "預知犯難逃，已多速奔避。", "先嘗受其賕，今皆償之既。", "非懾使者來，安得自知畏。", "予默揆諸心，斯言未深契。", "一切氣不美，先儒說有味。", "彝倫若盡去，太半爲鬼魅。", "禽獸爭食人，殆盈野盈市。", "迹其所作爲，殆惡過異類。", "不潔食不飽，甚焉官與吏。", "慘酷以濟之，甚若豺虎噬。", "豈直如得情，哀矜至流涕。", "刑法用當窮，根本惕若厲。", "豈謂猶有民，能喜使者至。", "或鞠躬焚香，或遠送旗幟。", "望來漳民情，願留泉民意。", "此猶碩果然，不食生可覬。", "惟知有罪者，患不速去離。", "何啻千百輩，施行纔一二。", "自嘆水一杯，孰救炎火熾。", "傷心復傷心，竟夕不能寐。"]}