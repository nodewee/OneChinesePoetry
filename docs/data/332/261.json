{"author": "包恢", "period": "宋", "type": "诗", "title": "臨江閤皂李仲章以省軒求詩", "paragraphs": ["心之精明，不遠伊邇。", "胸中若正，瞭焉眸子。", "舉目有證，莫切於視。", "孰名曰省，少目取義。", "目當少時，湛湛精睟。", "其光神全，其見專致。", "老目爲耆，則與少異。", "非徒以目，而分老稚。", "惟目如少，有可取譬。", "實省在心，省當如是。", "如開雙明，洞見萬類。", "心難常存，省不可替。", "心難常覺，省不可離。", "心本善者，孰非純懿。", "心不善者，孰非私利。", "省與不省，善惡關繫。", "省者如醒，不省如醉。", "省者如寢，不省如寐。", "省者如活，不省如斃。", "果能自省，卓然奮勵。", "暗室不欺，屋漏不愧。", "如目萬象，無有掩蔽。", "一不自省，冥然罔記。", "外物交引，內無紛熾。", "如目老昏，無非障翳。", "二者相遠，宜知敬忌。", "聶君少年，有目可貴。", "以省名軒，軒豁無滯。", "惟道無窮，要在遠詣。", "惟言多窮，要履實地。", "惟難有常，勉無失墜。"]}