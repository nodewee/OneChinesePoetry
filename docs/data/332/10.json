{"author": "杜範", "period": "宋", "type": "诗", "title": "奉祀禮畢飲福有感偶成", "paragraphs": ["憶昔少年日，拜起隨父兄。", "飯羹集隣里，果粽羅豆登。", "坐有白髮翁，感歎或涕零。", "我時百不解，一飽追儕朋。", "歲月忽已晚，半生如飛霆。", "鬢影吹秋風，覽鏡良自驚。", "父兄不可見，黍稷恐非馨。", "跪拜蕆常禮，苦淚空填膺。", "呼兒共飲福，百感心未平。", "古今一俯仰，生死同夢醒。", "此去寧幾秋，况復較枯榮。", "收淚且舉爵，行行付交承。"]}