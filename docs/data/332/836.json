{"author": "岳珂", "period": "宋", "type": "诗", "title": "王操之舊京帖贊", "paragraphs": ["永嘉戎馬摇乾坤，渡江一馬黄屋奔。", "中原文獻無復存，僅有筆陣興王門。", "猗歟大令趾右軍，幾年埒美名金昆。", "片紙斷爛如瑶琨，鸞蛟蛇蚓置勿論。", "爲問此帖當何人，豺狼父子蟻君臣。", "綱常肇自清濁分，孰能自植無君恩。", "是時咸洛塵霾昏，阡原變徙陵谷翻。", "家人丘隴何足言，痛裂乃爾摧心肝。", "義熙九土封函關，遺氓遮道挽息真。", "矢口止誦公家墳，人心大義端不泯。", "誰其主議畫淮濆，伊瀍王氣空膏屯。", "悠悠千載有此臣，委質無乃慚州民。", "感歎遺墨氣涌山，我欲請劍同朱雲。", "收亭楸檟方成阡，大呼爲叫九天閽。"]}