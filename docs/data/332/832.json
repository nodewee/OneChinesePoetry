{"author": "岳珂", "period": "宋", "type": "诗", "title": "光宗皇帝夏竦雙頭牡丹賦御書贊", "paragraphs": ["聖孝動天，瑞則應之。", "帝開紹熙，天實命之。", "三宮燕娛，愛且敬之。", "禁籞翠華，時聯幸之。", "萬葩其春，綵服映之。", "玉色怡愉，霞巵醟之。", "豈樂行都，民物盛之。", "乾坤同歡，康衢咏之。", "于牣靈沼，魚鳥泳之。", "天光下臨，邦家慶之。", "煌煌牡丹，奇産並之。", "帝王稱觴，親捧迎之。", "巍巍太皇，萬壽稱之。", "一德隆興，聖益聖之。", "維太平臣，嘗比興之。", "國英竦名，夏則姓之。", "穠纖艷殊，美則評之。", "仁皇之祥，今亦訂之。", "堯父舜子，本天性之。", "龍樓雞鳴，久溫凊之。", "晦明節宣，臣或諍之。", "瑜瑕未昭，事則鏡之。", "宸毫所傳，神具聽之。", "後三十年，臣則勝之。", "金匱名山，尚克證之。"]}