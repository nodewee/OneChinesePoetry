{"author": "岳珂", "period": "宋", "type": "诗", "title": "徐鉉小篆千文帖贊", "paragraphs": ["於惟騎省，神藝造古。", "獮兔璇窟，吸蜍銀浦。", "千文爰襲，百體具舉。", "慶雲澄靄，清風垂露。", "鳥跡觀象，魚書辨魯。", "倉創籀述，嶧夸咸詛。", "如周金版，如岐石鼓。", "製比邈健，勢窮斯嫵。", "游史遜妍，冰書挈度。", "悠悠千載，孰是去取。", "寥寥幾人，他莫比數。", "世遺趙璧，寶及康瓠。", "矉心何尚，徵睫何睹。", "表而出之，光我書府。"]}