{"author": "岳珂", "period": "宋", "type": "诗", "title": "餞紫微高侍郎朝天", "paragraphs": ["紫微星郎天上客，身是南宮小宗伯。", "斗杓夜轉天門開，平地一聲驚霹靂。", "已將椽筆提斯文，更決河漢排風雲。", "銀潢直下洗戈甲，坐看九陌狂流奔。", "黄金爲臺玉爲帳，有眼須看舍人樣。", "紹興季歲說雍公，曾冠貂蟬登上相。", "峨嵋山高鍾異人，昔年相國今後身。", "聲名何嘗岷蜀隔，草木仍是江淮春。", "君不見嘉熙聖主躬神武，法祖整軍蕩强虜。", "又不見魏公一戰平麟猊，次年子月天廢齊。", "天心廢興真有待，肯以貪殘易仁愛。", "大數恰逢一百年，埽穴犁庭當復再。", "今年又自淮西來，右相勳名傳九垓。", "旄頭黑雲墜西北，兩兩比色明三台。", "先朝貝州妖賊起，若比此胡僅蜂蟻。", "當時禮部文侍郎，一日奏凱同平章。"]}