{"author": "杜範", "period": "宋", "type": "诗", "title": "閑行溪西得梅數花喜甚偶成小詩呈諸趙兄", "paragraphs": ["作意每不偶，邂逅與心會。", "疇昔問寒梅，李園不成醉。", "今夕亦何夕，見此萬花最。", "獨立如高人，凜凜塵世外。", "藤蘚半侵剝，風雪幾顛沛。", "蕞爾籬落間，勁氣奪松檜。", "下視桃李場，碌碌千百輩。", "古淡不入眼，何能供世嗜。", "苦心抱歲寒，天其知我矣。", "此行得此花，嶷然爲增氣。", "置之几席間，相對喜不寐。", "有果碩不食，明朝日南至。", "芽蘗或未知，爾乃太蚤計。", "三嗅味清絕，令人發長喟。"]}