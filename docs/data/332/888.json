{"author": "岳珂", "period": "宋", "type": "诗", "title": "呂文靖亭候帖贊", "paragraphs": ["嘉定乙亥，珂丞軍器，居于寶蓮。", "鄰有善士，曰范擇能，實祖太史。", "百年相承，文獻攸萃。", "暇日啟鑰，抉奇出秘。", "有三軸者，實公程藝。", "捧玩再拜，始識公字。", "丁丑禾興，刻置官寺。", "棗肥失態，莫盡體勢。", "粵來維揚，歲在癸未。", "客出公帖，相示歎喟。", "如昔所見，毫髮畢似。", "于翰墨間，更著風誼。", "客謂此書，伐木無愧。", "亟以歸我，備名臣體。", "瓊函錦繰，明窗棐几。", "時一展玩，若鏘劍佩。", "是歲七月，日維乙巳，淮海堂下，清陰蔽芾。", "我時受藏，午暑猶熾。", "月紀歲合，時又其位。", "于日之吉，與初覽對。", "載見載識，若合符契。", "豈非天耶，尚勿失墜。"]}