{"author": "岳珂", "period": "宋", "type": "诗", "title": "孝宗皇帝杜甫夜宴左氏莊詩御書贊", "paragraphs": ["帝淳熙兮重華，燦璧跗以秀荂。", "根六藝兮正以葩，蔽一言兮思無邪。", "噫後人兮誰耶，有臣甫兮不浮以夸。", "窮不詘兮之死靡他，志不忘君兮于天之涯。", "九淵兮鯨牙，洶怒兮奔拏。", "閲三百年兮鼓吹群蛙，皦如英韶兮屏淫斥哇。", "搴月兔兮泛靈槎，登鈞天兮泰皇家。", "御墨兮驚鴉，十行兮整斜。", "紫電兮丹霞，因風兮塵沙。", "臣有扁舟兮牀筆竈茶，願託寶墨兮水雲蒹葭。", "恍清夢兮隨鑾車，臣身江湖兮臣心不遐。"]}