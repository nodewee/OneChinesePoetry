{"author": "岳珂", "period": "宋", "type": "诗", "title": "仁宗皇帝二詩御漢體書贊", "paragraphs": ["鴻荒有開，昉頡鳥跡。", "字學之興，亦既象物。", "漢有議郎，曰臣蔡邕。", "帛書發奇，出淳古蹤。", "千齡寥寥，嗣響逾邈。", "貞觀御牀，淳化秘閣。", "雲漢之章，施于仁皇。", "厥維天葩，源宋跨唐。", "萬幾燕閒，成是肆筆。", "弛張異用，游戲如一。", "士俗之成，玄默自躬。", "見于首篇，尚絅之風。", "安不忘危，尤示注意。", "筆墨之餘，又形拊髀。", "慶曆之治，太平極功。", "帝心所存，天地與同。", "春朝鳴珂，秋塞沈柝。", "一視之仁，昭此聖學。", "海嶽八極，羲娥九霄。", "媲于寶藏，萬世見堯。"]}