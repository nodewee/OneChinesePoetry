{"author": "岳珂", "period": "宋", "type": "诗", "title": "高宗皇帝韋杜三詩御書贊", "paragraphs": ["古者賦詩，惟以言志。", "或陳卒章，或摭首意。", "惟聖秉籙，啟于多艱。", "北鄉之悲，鑾輿未還。", "歲時顧瞻，雪涕凝竚。", "宸毫寄心，亦或有取。", "惟唐二臣，一唱一酬。", "節物感懷，下筆不休。", "西清燕閒，念此夐隔。", "鬰乎居南，凄其望北。", "璧跗琅鈕，舒卷龍牋。", "白雲其翔，契闊十年。", "臣之管窺，嘗讀國史。", "曹勛衣襟，洪皓幅紙。", "或慟或泣，或命以官。", "或間持書，或使問安。", "玉音琅琅，具記青汗。", "宜其注思，感此歸雁。", "三詩之作，迭寫杜韋。", "社日二篇，獨書前詩。", "昭哉聖情，如古之賦。", "迄其弗償，徒切舜慕。", "霜露之履，誰無此哀。", "止或尼之，謂之何哉。", "是帖之傳，式媲遺訓。", "敵愾于王，見者必奮。"]}