{"author": "包恢", "period": "宋", "type": "诗", "title": "送蒙齋赴召六首  其五", "paragraphs": ["嘗聞魏仲英，謂仕欲行志。", "後宮權豪等，損去志乃遂。", "如云皆不可，隠身是爲智。", "此志雖可稱，一節非道備。", "不聞政適人，格心第一義。", "如未可與權，當道豈易致。", "齊王好貨色，孟子不少刺。", "導之百姓同，王道真易易。", "自實學不明，言與實難離。", "何能格一非，適以滋衆僞。", "最是講說多，虛文只成贅。", "經或不如史，禍福可趨避。", "下至不害伯，猶能救時弊。", "此可觀世變，言之橫涕淚。", "道本無不通，君子當不器。"]}