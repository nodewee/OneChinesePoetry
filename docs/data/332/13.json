{"author": "杜範", "period": "宋", "type": "诗", "title": "良月遊水樂", "paragraphs": ["久矣聞水樂，邂逅作此遊。", "林立攢萬石，曲逕穿深幽。", "谽谺開古洞，下有清淺流。", "惜哉非古樂，噴薄皆人謀。", "流觴飲山綠，風鬢吹颼颼。", "欲歸興未盡，携手湖上樓。", "斜陽獻萬狀，浩以百目收。", "白鳥去復還，翩翩良自由。", "我本山林人，對此多慙羞。", "歲月不我與，宴閑其可偷。", "便合作歸計，老矣安所投。", "世事皆漫爾，政恐空白頭。"]}