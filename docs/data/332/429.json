{"author": "岳珂", "period": "宋", "type": "诗", "title": "長門怨", "paragraphs": ["驚風不成雨，行雲去無蹤。", "妾生三十年，著籍長門宮。", "宮車轆轆春雷曉，明星初熒綠雲擾。", "增成丙舍爭迎鑾，惟有長門閉花鳥。", "黄門開玉匙，畫史圖蛾眉。", "金鋪振瓊鑰，玉秀生銅池。", "朝陽纔回金屋在，轉盼不堪人事改。", "入宮已作鄭袖啼，出塞那知延壽賣。", "花殘鳥語頻，長門春復春。", "花鳥易驚老，况復門內人。", "東風動地夜來惡，萬翠千紅繞簾幙。", "當熊自有匪石心，肯顧班姬秋扇薄。", "長門勿輕怨，視此篋中扇。", "白華兮綠衣，自古兮有之。"]}