{"author": "杜範", "period": "宋", "type": "诗", "title": "方山有求轉語之作并用韻二章  其一", "paragraphs": ["觀物非外索，具眼以心會。", "微陽花病槁，寧供等閑醉。", "我嘗課前作，無言乃爲最。", "譬彼清廟瑟，一唱弦越外。", "萬卉染春色，生意豈不沛。", "何物漏天機，一點映寒檜。", "我欲屋溪曲，種竹十數輩。", "疎影浸清淺，作此苦淡嗜。", "方山於此花，論交亦久矣。", "憔悴對冰雪，中有蓋世氣。", "向來多朋從，痛飲忘夜寐。", "舊事俱已非，尚善詩押至。", "俯就相唱酬，殆爲後來計。", "一花未足多，夫子亦何喟。"]}