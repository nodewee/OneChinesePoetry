{"author": "岳珂", "period": "宋", "type": "诗", "title": "英宗皇帝寧字御漢體書贊", "paragraphs": ["惟漢體書，筆法之變。", "于帝王中，亦有羲獻。", "有煜昭陵，蒸雲激電。", "品冠一神，中寓萬善。", "于惟治平，問安視膳。", "葩奇自然，得于目見。", "傅英染華，躬侍筆硯。", "既習既觀，弗咤弗眩。", "心法斯授，體勢亦擅。", "故于游戲，如墨裙練。", "惟帝之聖，統接堯禪。", "追懷羹牆，謀謹詒燕。", "武存止戈，威寓不戰。", "五餌匈奴，三登海縣。", "耆髫茹粹，支夏解辮。", "寧人之功，是履是踐。", "帝心敢知，畔援歆羨。", "妙則已具，奎文式絢。", "揭于座隅，以示警勤。", "仁皇之仁，惟聖時憲。", "猗與此寧，尸居龍見。", "苞桑其存，伐柯不遠。", "事陋規隨，戒存藥眩。", "有籤維瑶，有軸維鈿。", "繫此贊詩，于帖之殿。"]}