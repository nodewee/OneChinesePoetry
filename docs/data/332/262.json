{"author": "包恢", "period": "宋", "type": "诗", "title": "贈饒仲信靜鏡", "paragraphs": ["乾不一動，靜專動直。", "坤不一靜，靜翕動闢。", "艮不一止，動靜以時。", "本體如是，偏主則非。", "惟學初機，貴以靜入。", "以至終養，貴以靜習。", "本體既然，動靜一如。", "乾坤合德，無二無餘。", "心爲天君，尊無倫比。", "聖賢言心，初無論擬。", "心比於鏡，佛說云然。", "鏡雖有光，孰擬心天。", "鏡光則死，心光則活。", "活則不滯，死則不豁。", "佛法寂滅，匪乾匪坤。", "若復本心，非彼能昏。", "人以欲動，非動之性。", "所以貴靜，自動自靜。", "其道光明，無物可並。", "惟省盡倫，是爲全人。", "眼高四海，至此乃真。"]}