{"author": "岳珂", "period": "宋", "type": "诗", "title": "戲作呈趙通判胡教授張總幹", "paragraphs": ["人言春游無不好，一日宴客三日飽。", "翁言此語特未定，一日宴客三日病。", "人生所願筋力强，問花訪柳同壺觴。", "老夫豈無少年狂，胡爲兀兀坐一床。", "憶昔少時事賓友，常有清尊湛東牖。", "稍長便不論升斗，纔對白衣輒搔首。", "東來三輔西陪京，二十四橋誇廣陵。", "萬椽紅蠟槌畫鼓，醒處傳杯醉中舞。", "何嘗一日不春風，酒光花艷詩興濃。", "兔肩鹿䏶坐據熊，急雪打面看雕弓。", "笑談千古一吷中，眼底頓覺四海空。", "可憐芳草長邊路，年少堂堂背人去。", "歡筵徙廢管與絃，粥鼎相隨朝復暮。", "塞砧街鼓總愁聽，凉月花宵等虛度。", "前旬作意趁萬紅，沈霪積雨仍多風。", "中間一日稍晴意，藥裹關心復思睡。", "無氈坐上老相如，昔時依幕今題輿。", "三君笑談忽與俱，使我捨策忘其軀。", "須臾把酒舌底滑，席地幕天醉鄉闊。", "明朝奇祟那可言，閉院重尋舊生活。", "回思北海酒不空，料應多病過于儂。", "坐客常滿更可疑，華佗已死將誰醫。"]}