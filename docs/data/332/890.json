{"author": "岳珂", "period": "宋", "type": "诗", "title": "蔡忠惠書簡帖贊", "paragraphs": ["凌雲成而楷遂絕，太極建而書仍存。", "藝不足以名世，士亦貴于自珍。", "彼其之子以賤待其身，而又安能以重望夫人。", "偉四諫之直聲，並翰墨而流芬。", "方其作元舅之碑以伸天子之孝，拒佞倖之請而杜褻取之門。", "則片言隻字之落人間者，世固待之以褚顔之節，而豈復儕之于芝繇之倫。", "後二百年珂得而藏其真，是蓋不特寶其書而楷模其縱筆之妙思，又將因其字而彷彿其絕世之清塵也。"]}