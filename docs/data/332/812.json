{"author": "岳珂", "period": "宋", "type": "诗", "title": "太宗皇帝處分手札御書贊", "paragraphs": ["於赫炎圖，真主勃興，人文其昌。", "天開神機，海嶽洗氛，龜龍發祥。", "明明廟謨，麾指變更，著于宸章。", "十行之頒，六合驛行，動罔不臧。", "片幅所傳，神護鬼呵，積于縑緗。", "筆縱墨濃，奇正迭參，芸閣之藏。", "臣傳此札，字體靜嚴，意態齋莊。", "或指以疑，臣謂不然，各適所當。", "前朝大臣，帝心所祗，理異尋常。", "豈以軍書，龍戰鷹揚，而可比方。", "或敬而咨，或召而親，都俞巖廊。", "帝心所形，帝札所存，默寓弛張。", "璆琅鳴琚，佩玉以趨，韜鋒歛鋩。", "闢闔坤乾，風霆雲烟，萬世所望。", "意其當時，左右拱承，日思贊襄。", "君臣同心，始于一堂，以達八荒。", "後三百年，來瞻奎躔，猶知激昂。", "有偉副車，承平之儲，印以含光。", "劫火洞昏，玉躞金題，猶識褾裝。", "於昭帝圖，詔于後昆，不愆不忘。", "惟天縱之能，惟心之亨，惟斷之剛。", "臣得其真，寶以昭之，冠于百王。"]}