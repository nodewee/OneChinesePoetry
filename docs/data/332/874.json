{"author": "岳珂", "period": "宋", "type": "诗", "title": "顔魯公祭文帖贊", "paragraphs": ["當天寶之季歲，騰紫宮之長彗。", "駭漁陽之駃騠，將道洛以飲渭。", "以十五萬衆鼓行之勇，涉二十四郡無人之地。", "偉顔門之競爽，獨舍生而取義。", "有常山以爲之兄，有魯公以爲之弟。", "合群從而死難，慟三軍而雪涕。", "蓋將豁百世而開聵矇，澄六合而蕩氛翳。", "手締絕紐，躬支橫潰。", "射羿日之並出，扶杞天于將墜。", "斯文也，所謂質之鬼神而無疑，建諸天地而不悖。", "又豈止于區區之一酹。", "於虖，誤主有人，效忠何罪。", "胡大僇之正不致于林甫之流，而所遭之慘乃及于泉明之輩。", "予持此評，氣洶心痗。", "豈徒贊八體之書，抑以代千載之誄。"]}