{"author": "杜範", "period": "宋", "type": "诗", "title": "閑坐有感偶成古風簡劉會之高吉父康司理", "paragraphs": ["虞夏幾百載，繼以周禮樂。", "洋洋雅頌音，後亡前亦作。", "井疆貧富均，薄海詠康樂。", "姬公同聖賢，積累亦不薄。", "宜其垂萬代，整整守矩彠。", "寧知不數傳，板蕩已非昨。", "丘賦魯史書，田疇鄭謗作。", "滕君謾憂勤，畢戰空唯諾。", "盛古猶有憾，此豈易商榷。", "矧今千載後，而欲强復剝。", "州縣工罟穽，黔黎惴溝壑。", "世道日澆訛，禁厲不可縛。", "我嘗三太息，浮雲翳碧落。", "爲貧走塵埃，豈解拯民瘼。", "州家輕任使，千鈞委羸惡。", "勞瘁敢自愛，恐負此邦託。", "仁政安在哉，名是意已錯。", "治道去泰甚，此論東州確。", "人言寬一分，所望恕且約。", "一分寬未易，十分擾已博。", "嗟哉斯人生，日巧亦日削。", "俗吏事朱墨，暴吏事鞭扑。", "我把七篇書，人笑謂迂學。", "誰與輸此懷，濁浪渺垠堮。"]}