{"author": "杜範", "period": "宋", "type": "诗", "title": "又和鄭府判韻", "paragraphs": ["荆璞照耀非常珍，天衢整步凌通津。", "與人軒闢破畦畛，滿懷拍拍無非春。", "我如櫪驥異遠道，志在千里身未到。", "朅來此地尋文盟，平生心事爲傾倒。", "飽德醉義樂有餘，况有蘭玉芬庭除。", "諧笑云云殊未厭，盤飧夜半勞兵厨。", "依依此情那忍去，自恨塵鞍難久駐。", "佇看飛詔自天來，殿前賸作摩空賦。"]}