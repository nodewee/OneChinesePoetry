{"author": "杜範", "period": "宋", "type": "诗", "title": "天柱峰", "paragraphs": ["探幽不知疲，前賞方未極。", "晨行越高嶺，拔地見峭石。", "有如萬菡萏，玲瓏倚秋碧。", "東西忽異狀，顧步忘所歷。", "一峰柱中天，壁立千仞直。", "旁無寸土勢，始覺造化力。", "凜凜蒼鐵姿，漠漠太古色。", "俯疑霹靂怒，仰視元氣黑。", "溟波齧南維，在昔因盪激。", "伊誰拔山來，作此顛倒側。", "諸峰左右輳，參差列矛戟。", "或如削層霞，薰蒸半天赤。", "或如簸大旗，千騎皆辟易。", "或穎如書空，或攫如戲翼。", "或如龍夭矯，兩石陷其脊。", "噀雨空洞中，幽響日夜滴。", "捫蘿展奇眺，百態墮胸臆。", "眼光亂崖竅，日氣光映射。", "似聞多靈秘，路絕天所惜。", "側身下篁篠，倦坐屢脇息。", "沈思融結初，令人嘆開闢。"]}