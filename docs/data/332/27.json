{"author": "杜範", "period": "宋", "type": "诗", "title": "雪中成十一韻", "paragraphs": ["入冬多癘氣，陽洩月令暢。", "隠雷聲間作，萬蟄驚塞向。", "數日凝重陰，雲同寒威壯。", "飛瓊遍天宇，色界鋪寶藏。", "前此亦屢白，玉瑞此其創。", "緘運孰主張，一雪壓千瘴。", "紛紛富家兒，羔酒醉金帳。", "誰思道丐者，雙脚紅玳樣。", "顧我雖甚貧，可挾尚有纊。", "蚤起願年豐，共飽拜天貺。", "天意然不然，獨立爲楚愴。"]}