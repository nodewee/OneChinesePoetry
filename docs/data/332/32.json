{"author": "杜範", "period": "宋", "type": "诗", "title": "登山述懷", "paragraphs": ["抆淚別妻子，登山望歸舟。", "舟遠望不及，巖溜鳴咿嚘。", "足繭坐絕頂，晚色忽已稠。", "凄其杜宇聲，問我胡爲留。", "撫襟獨浩嘆，淚下不可收。", "三年足別離，此淚良有由。", "區區駒隙中，爲形役不休。", "爲形役尚可，爲人役何求。", "淵明獨何人，我乃如拘囚。", "親老方倚門，甘旨誰供羞。", "子幼未知學，擇師誰與謀。", "鬼蜮閃光怪，虎豹嘷昏幽。", "世路委叢棘，吾道若綴旒。", "豈無知我者，應謂我心憂。"]}