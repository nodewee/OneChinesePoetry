{"author": "杜範", "period": "宋", "type": "诗", "title": "歸自明遠醉中作", "paragraphs": ["觴豆論交今豈無，肺肝相與古來少。", "我今宦游雙溪上，一見爲僚盡傾倒。", "吏塵終日何沒沒，休澣有盟方皦皦。", "點檢春事今幾何，殘紅滿地紛不掃。", "明遠奇觀雄此邦，倚欄一望雲縹緲。", "潑眼爭光堤面流，傷心不盡天涯草。", "文楸得失亦漫爾，投壺成敗供一笑。", "酒酣耳熱聲烏烏，語到難言心悄悄。", "一切置之姑勿道，四時風月殊未了。", "鬢華知復爲誰老，我輩心事要論討。", "尚喜後會今有期，誰其識之有鷗鳥。"]}