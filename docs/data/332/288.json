{"author": "包恢", "period": "宋", "type": "诗", "title": "和吳伯成七夕韻", "paragraphs": ["老火不知老，尚欲驕新秋。", "金稚力未勝，如兒方唧啾。", "稍養浩然氣，終當凌斗牛。", "巧夕乞巧者，稚兒輩可羞。", "老拙眼尚明，却笑羣目幽。", "造物真大巧，容得智力不。", "巧亦不自知，變化神鬼驚。", "夏將烘爐鑄，至秋成金城。", "金城包宇宙，萬寶藏難明。", "今夕且對月，酌酒與子盟。", "仁熟如美種，由我獨善耕。", "金聲而玉振，秋乃集大成。"]}