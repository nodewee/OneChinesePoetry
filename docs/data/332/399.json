{"author": "岳珂", "period": "宋", "type": "诗", "title": "赤壁", "paragraphs": ["周郎二十四年少，蓋世功名隨一燎。", "親提三萬走曹瞞，不以敵勍恨兵少。", "豫州失匕已膽折，一日目明驚二妙。", "最憐黄蓋不知名，吏士相從倚營嘯。", "阿奴火攻本無策，破竹自繇人不料。", "貪降納侮理固宜，泥淖華容幾盡剿。", "古來行師有絕地，毋乃重詒千古笑。", "鏃湛縱是差可認，鼎峙詎關謀所召。", "二喬春鎖何足言，從此天光遂分耀。", "我聞漢賊久染指，奮毒摇牙噬江表。", "八荒囊括豈復遺，一蹙吳宮已爲沼。", "當時乘勝下部騎，考地當居楚南徼。", "蒙衝逆鬭須上流，揖寇那容越津要。", "武昌霸基跬步耳，肯使國畿紛戟旐。", "坡仙訪古特寓意，橫槊雄姿誰與弔。", "故將異地眩疑辭，政恐因訛啟譏誚。", "滄浪六月卷晴雪，歷歷江山人物眇。", "崩空亂石今幾存，仿佛棲巢尚驚鳥。", "夜深刁斗聲四發，星斗滿空群籟悄。", "便須喚起紫綺裘，孤鶴南天楚江曉。"]}