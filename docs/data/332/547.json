{"author": "岳珂", "period": "宋", "type": "诗", "title": "山居作報書竟夜有感戲成", "paragraphs": ["山居踰五旬，正以厭煩故。", "誰持故人書，剝啄扣我戶。", "奩篚旅庭砌，缾罌列桯廡。", "啟緘讀風簷，盈幅字如縷。", "頗欲從簡易，人事正如許。", "厚意來遠方，殷勤不容阻。", "還欲混俗塵，又覺初志誤。", "筆研久荒穢，肩腕仍旅拒。", "沈沈青燈夜，窗牖打風雨。", "聊激懶惰心，小出啽囈語。", "霜㕙比鉛觚，玉蟲剔釵股。", "隃麋方弄墨，擘繭更伸楮。", "始焉據几案，敏捷疑得趣。", "倏爾懷交情，恍惚接良晤。", "緘題甫一二，手熟漸四五。", "溪毛簡精粗，報貺祝豐窶。", "札胥謹印蠟，僕隸治筐筥。", "但知役羣動，不覺向五鼓。", "作勞耳屢鳴，倦寫目如瞀。", "低頭觸屏風，入鼻飲辛霧。", "欠伸忽三喟，靜念起百慮。", "吾生何太勞，窮處尚弗恕。", "仕皆係窮達，世豈忘喜怒。", "人以情見憐，我獨影相顧。", "謙勤福所基，傲放人共惡。", "當年衆楚咻，詎止雙蛾妬。", "生雖有遠志，願豈惜遐舉。", "偶因囿形質，莫與插翎羽。", "徒誇九垓期，姑了一夕苦。", "嗟哉且努力，掣肘無單父。"]}