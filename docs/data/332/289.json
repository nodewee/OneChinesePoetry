{"author": "包恢", "period": "宋", "type": "诗", "title": "歌晏恭人平寇偉績", "paragraphs": ["策勳賞賜轉更强，壯士不知是女郎。", "嘗聞此語人罕見，婦女誰及如張良。", "有嘗因郡謀亂逆，自將千人乘無防。", "此其代夫有反掌，所尤難者有婦孀。", "或傾家産率部曲，或善騎射多殺傷。", "有如二孀乃能爾，勝幾丈夫陣堂堂。", "誰知慶曆丞相後，有女晏氏生閨房。", "女婦曾氏作內則，中守大節嚴於霜。", "平時如坤自柔靜，一旦遇變何方剛。", "紹定己丑汀寇起，所至殘滅勢孔張。", "愚者束手只待殞，懦者魄喪仆且僵。", "男子紛紛類若是，何望孀有鐵石腸。", "晏氏獨如負將略，通身是膽智滿囊。", "慨然以義誓境內，黄牛山上寨可場。", "其上可屯數萬衆，列爲五寨如五鄉。", "一時郡縣幾千里，已多成墟渺爲荒。", "屹然此寨乃獨立，雖極險阻如康莊。", "龍鬚山頭有草木，草可藥箭木可鎗。", "亟令先賊盡採取，兵器犀利鋒莫當。", "且自捐廩凡數十，半年可足山上糧。", "以是賊雖千萬衆，不能敵我計策長。", "殆似天地自設險，非城非池如金湯。", "殆是女中千人傑，非山非寨人煌煌。", "此功雖大豈望報，恭人之封未足償。", "但把涕唾視官爵，節義不朽爲義方。", "顧此識度更超越，視古烈婦有烈光。", "子善繼志永不忘，恭人雖死爲不亡。"]}