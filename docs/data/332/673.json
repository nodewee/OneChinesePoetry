{"author": "岳珂", "period": "宋", "type": "诗", "title": "天申萬壽宮", "paragraphs": ["湖㳇溪邊春草青，張公洞下泉泠泠。", "兩行松檜列旌纛，中有金堂開福庭。", "壯哉神力出杳冥，樓觀矗立排巖扃。", "焜煌金碧儼相照，刻石猶紀唐朝銘。", "中興天子授舜禪，壽宮晨候祠官星。", "紫衣敕使易霞袂，白茅羽士迎雲軿。", "頗聞當日動乾象，二十八宿摇天經。", "奎鈎寫題月兔泣，昭回雲漢爭晶熒。", "至今榮光猶炳耀，百爾呵護煩山靈。", "玉仙紵像羅珓卜，昭應奎寶模牌形。", "朅來正值天六月，栢城將泫秋露零。", "芝輿望幸已絕覬，蒿悽觸感徒靡寧。", "岫雲無心出而雨，谷風振響流爲霆。", "石堪礪齒定何似，流欲洗耳將誰聽。", "嗟哉行役久勞勩，如鳥知倦纔振翎。", "燒香臺邊聊倚策，煉丹竈上方絕陘。", "由下瞻仰始知悔，扶力已竭那可停。", "衆皆徇目且徇耳，我謂獨往非獨醒。", "從初秘祝本何益，中休端自明德馨。", "周家克敬綿萬億，自今葉葉皆堯齡。"]}