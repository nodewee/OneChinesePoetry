{"author": "包恢", "period": "宋", "type": "诗", "title": "留忠齋山茨", "paragraphs": ["身何止不獲，其背誰得窺。", "心何存不測，其鄉孰能知。", "身心尚無迹，屋廬更何即。", "變動元不居，問君欲奚適。", "放之彌太虛，宇宙總我廬。", "收之付野草，山茨斂吾居。", "宇宙非窮大，山茨豈云細。", "身心非以形，隨寓靡有異。", "此道淡不厭，淡中味何窮。", "萬物孰能動，真樂此室中。", "或疑天下儒，久遊蓬萊島。", "豈伊素草茅，但以蓋茅好。", "達者舍此誰，若將終身茨。", "仁宅本同歸，問舍非自私。", "宇宙浩如許，藏用如謹獨。", "山固屹不移，茨敝當再覆。", "覆可久自娛，庭草聽自如。", "茅茨或不翦，古聖興不殊。", "樂山見仁人，如茨看榮貴。", "此屋雖似卑，誰識最高致。"]}