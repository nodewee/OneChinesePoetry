{"author": "岳珂", "period": "宋", "type": "诗", "title": "歸自鄂雙蓮生于後池偶作再寄紫微", "paragraphs": ["巋然康廬山，獨秀蓮花峰。", "派爲濂溪源，下有愛蓮翁。", "絕學嗣洙泗，千載同清風。", "書堂二池間，浮翠籠輕紅。", "居然不染塵，湧出清泠中。", "雪藕厲堅節，一念窒以通。", "朝卷而暮舒，吸之碧玉谿。", "潔凝月露潤，妖鄙桃李穠。", "食子味崖蜜，擘房透香叢。", "菰蒲儼不羣，魚鳶間相從。", "大哉君子操，視此褆其躬。", "我方賦歸來，來策溪上筇。", "家池忽驚見，晴霞照秋空。", "已迎顥氣澂，况復嘉瑞逢。", "雙葩本共根，殊質疑並鍾。", "摘奇且熟玩，比德思廣充。", "嘗聞古之人，即物皆至公。", "兩岐美報上，同穎還居東。", "雙觡賦長卿，奇木對終童。", "善推仁義端，脗合造化工。", "後世煽淫靡，世見了不同。", "聯芳天泉池，合歡華清宮。", "駢花耀鯉湖，十丈聞華潼。", "徒能資喪志，誰與思念功。", "嗟予困蒺藜，坐此五技窮。", "茲瑞何自來，儆戒如倥侗。", "孤植常易摧，初戒先叶恭。", "競妍必競妬，次戒毋苟容。", "美祥不可恃，又以戒其終。", "恭惟天地心，常比藥石攻。", "名理儻未喻，再拜師正蒙。"]}