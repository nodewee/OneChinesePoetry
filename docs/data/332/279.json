{"author": "包恢", "period": "宋", "type": "诗", "title": "病中答客", "paragraphs": ["客侈言告予，二月春爛如。", "後過前不及，於今正豐腴。", "况復晴暄久，行樂人聯車。", "時鳥啼葫蘆，酤酒醉且呼。", "遊子偕遊女，爭先耀街衢。", "被惱訴無處，半是顛狂徒。", "昔人秉燭遊，過時欲何娛。", "恨公獨抱病，與時不相扶。", "容膝斗大室，呻吟何時蘇。", "奇花將衰謝，綠葉將扶疎。", "聞鳥聲輒善，能似五柳無。", "予謂客所羨，眩於形色歟。", "競千紅萬紫，錦繡不足鋪。", "變千態萬狀，綵繪不可圖。", "無一非形色，乃生理緒餘。", "耳目不能思，心冥獨荒蕪。", "形形色色者，根本何取諸。", "藏用而顯仁，顯微元不殊。", "徒見形色者，不識精在粗。", "抑豈知造物，不知彼在吾。", "中和萬物育，皆備我不誣。", "造物莫窮極，形色纔斯須。", "物既惟我造，何嘗離須臾。", "見即常自見，非二常與俱。", "卧遊不必動，徧遊靡所拘。", "不在行且疾，速至其神乎。", "春工盡天巧，衆妙何可譽。", "病我一形色，千萬曾不瘉。", "我室非斗大，宇宙此一廬。", "徒以我視我，無怪爲我吁。", "徒以斗視室，宜謂局不舒。", "或者病不樂，我樂人莫踰。", "反是彼遊人，非樂徒馳驅。", "僅與蜂蝶輩，逐逐飛盈途。", "二月雖將盡，吾即風舞雩。", "客心猶未悟，笑我何其愚。"]}