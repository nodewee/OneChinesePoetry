{"author": "岳珂", "period": "宋", "type": "诗", "title": "發排灣過小孤彭郎祠下遂宿馬當", "paragraphs": ["山小孤，磯彭郎，中納百谷吞三江。", "江流澎湃不可當，勢比折木傾銀潢。", "渴龍一支走馬當，宛然天驥初騰驤，回韁矗立江中央。", "西從岷峨暨睢漳，南派五湖通三湘。", "後先奔走爭回翔，前驅怒氣軒且昂，倏然過此意消洋。", "儼然天子朝明堂，坐受萬國來氐羌。", "五瑞咸輯珪與璋，拜舞軒陛心俱降。", "我聞乾坤融結盤古開混茫，流峙異勢分輿方。", "巍巍神禹治水平懷襄，底乂一意先荆揚。", "此山綠字元弗詳，脫略丘垤登毫芒。", "後人考古徒縑緗，未覩此石天經地紀之維綱。", "君不見古馬當，今馬當，記牒雖漏處有常。", "上焉柱天植極扶三光，下焉立地作鎮安八荒。", "磅礴杳靄排穹蒼，削平澒洞壓鴻厖。", "萬熒棋布高蓋張，百靈臣伏絕影藏。", "坐使四海順流中古無濫觴，噫哦偉特那可量。", "我欲用世取所長，便當提作朱亥神椎椎獝狂。", "北絕大漠梟名王。", "何空更度金浮梁，一拯墊溺躋康莊。", "連山疊阜化囷倉，盡飽萬姓饑火腸。", "持此報上歌如岡，徧開壽域同畛疆。", "自今永永三十六萬歲，淳古比九皇。", "山岧岧兮江湯湯。"]}