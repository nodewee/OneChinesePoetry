{"author": "岳珂", "period": "宋", "type": "诗", "title": "將發琵琶亭", "paragraphs": ["前歲西泝鄂，今歲東入吳。", "同一琵琶亭，行客各異塗。", "當時白傅恨，陳跡久榛蕪。", "豈特無遺音，榛蕪今亦無。", "突兀眼前屋，丹堊塗{木咨/木}櫨。", "廢興曾幾時，傳舍同蘧廬。", "已見兩折柳，於此餞老夫。", "昔持使者節，今發追鋒車。", "我則齊出處，世自分榮枯。", "而況天地間，萬變同須臾。", "我觀商婦者，瑣瑣豈足書。", "琵琶本常技，何地無此徒。", "夫販浮梁茶，婦即空舟居。", "長吏濕青衫，禮法毋乃疎。", "樂天子牟心，一念存江湖。", "詎關蝦蟆陵，維以懷故都。", "譬之澤畔吟，此語非寓歟。", "蓋嘗考遺集，一事曾同符。", "聞歌鸚鵡洲，尋聲得幼姝。", "倚檣泣明月，清淚垂真珠。", "夫君當此時，正屬典午初。", "不應奇謗後，無復思廉隅。", "六義有比興，觀洧傳洵盱。", "託物皆一理，實事那相須。", "人情伏與妬，所值分賢愚。", "低眉終不說，正恥悻悻俱。", "初意祇如此，膠柱何足拘。", "子折武昌柳，予宅潯陽廬。", "二詩端可識，一笑聊洗誣。", "明朝重回首，撾鼓催征艫。"]}