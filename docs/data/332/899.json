{"author": "岳珂", "period": "宋", "type": "诗", "title": "杜正獻與歐公書簡帖贊", "paragraphs": ["厚德如祁公，黄鐘大鏞，和樂且雍。", "尊賢如六一，朱絃疏越，三歎廟瑟。", "道比志叶，不膠而漆。", "顧中外之雖異，猶同堂而合席。", "思遺蹟而不可見，幸二賢之爲時出。", "所以前乎此則致太平之明效，後乎此則贊受遺之定冊。", "既以廣元氣之運，亦以壽斯文之脈。", "然則湍瀨無縱鱗，風枝無寧翼。", "涵養成就，見此輔弼，故後世尤得以歸功慶曆也。"]}