{"author": "岳珂", "period": "宋", "type": "诗", "title": "寄喬益公", "paragraphs": ["峩峩傑閣凌西清，高排雲漢垂日星。", "千年福地開殊庭，絳節中天朝百靈。", "屬車小儒風埃底，歲一周星陪豹尾。", "有眼未識奎壁寒，有脚未踏仙晨班。", "忽傳天上鳳銜詔，碧篆五雲爭焜燿。", "洞深紫府掣金鋪，初日丹霞兩相照。", "劫塵超出乘剛風，帝恩廣大天九重。", "封詞寄與小心風，額塌沙土輸愚忠。", "今春轉粟折衝府，赤手親曾哺饑虎。", "十三萬兵猶未補，秋來無地無冬防。", "頗聞宿師無見糧，要是倖安那可常。", "門生感恩感刻骨，本末親嘗究根窟。", "于今况是香火閒，詎敢攙越說侵官。", "西陲奏稿卷十二，中有醫方方有意。", "芻蕘思報無已時，願軫蕭牆儆先備。"]}