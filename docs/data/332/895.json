{"author": "岳珂", "period": "宋", "type": "诗", "title": "韓忠獻北道京邑二帖贊", "paragraphs": ["扶桑擎日，厥幹萬尺，以爲公筆。", "天壽平格，元圭昭錫，以爲公墨。", "陰陽闔闢，鰲柱立極，見此偉特。", "太山絕壁，九河碣石，莫動筆力。", "有雲五色，曾著瑞籍，多士辟易。", "繄天實啟迪，豈以詡飾，如彼韋陟。", "公騎鵬翼，歸侍帝側，有是遺蹟。", "榮光交射，星月珠璧，終古不忒。", "維珂之得，再拜歎息，坱圠孰測。", "几几赤舄，尚想公德，永鎮下國。"]}