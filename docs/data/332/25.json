{"author": "杜範", "period": "宋", "type": "诗", "title": "龔叔虎秋實堂", "paragraphs": ["人心分內外，學道謹趨捨。", "巧令世所賢，木訥人謂野。", "至聖垂大訓，夫豈欺我者。", "陽和發天葩，爛其映春斝。", "一朝隨狂風，殆不如土苴。", "秋至萬寶成，結束槁葉下。", "一一抱天根，真理不容假。", "持以薦豆籩，潔誠神所嘏。", "孔門德行科，卓爾先游夏。", "漢世躬行人，未肯遜班馬。", "照影空自妍，心事形面赭。", "美璞藏至用，不琢存大雅。", "詩篇匪君重，閉戶自汛灑。", "余言亦已多，尚口不如啞。"]}