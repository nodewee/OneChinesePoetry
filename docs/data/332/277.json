{"author": "包恢", "period": "宋", "type": "诗", "title": "餞山泉吳守", "paragraphs": ["泉從九江來，發自廬山趾。", "不啻如渭清，時出到旴水。", "淵淵媚如珠，甘飲足千里。", "何妨遇山下，一時險而止。", "不礙以亨行，果行險自弭。", "真利用禦寇，上下順而理。", "方當執熱中，以濯豁有喜。", "且當正渴時，得飲快如洗。", "旴人望膏潤，戀戀正未已。", "顧如歲大旱，用汝甘霖比。", "不容私一方，宇內並傾企。", "盈科放四海，有本如是耳。", "安得長流旴，混混以終始。", "河南已治平，河內難留矣。", "好將世俗污，盡洗入清泚。", "溥博澤周流，功成大如此。", "却歸山泉間，育德德孰擬。", "作聖以爲期，善養功更偉。"]}