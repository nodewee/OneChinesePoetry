{"author": "包恢", "period": "宋", "type": "诗", "title": "壽家君克堂先生", "paragraphs": ["良月四之日，景物何多奇。", "露洗宇四靜，月抹天一涯。", "景星助月夜，光入清溪湄。", "奎星照江南，人文良在茲。", "昔爲西長庚，夢與斯人期。", "今爲南極老，微雲淡龐眉。", "際此小春日，勝彼芳春時。", "桃梅妙生意，微吐三五枝。", "野垂黄金穟，人飽白玉粢。", "芙容花成城，拔然凌霜姿。", "暮開紅菡萏，朝發白蜀葵。", "菊見正中色，瀟然疎竹籬。", "不共衆芳競，獨與晚歲宜。", "時異物孤特，人生復何疑。", "我翁在物表，清吟徹骨肌。", "不以世間利，容易得涴伊。", "今年七十二，浩然元不衰。", "孤坐小閣上，臺融融熙熙。", "布衾紙帳間，瑩若冰雪姿。", "自從知止後，何思復何爲。", "但願主益聖，比肩皆臯夔。", "東南盛仁氣，不戰屈四夷。", "豐穰歲相似，赤子無啼饑。", "得老太平世，仁壽非吾私。", "負暄娛愛日，煮芹甘如飴。", "無妄漫微疾，勿藥喜自隨。", "近談小命者，嘗以行年推。", "盛言天河水，一氣木主治。", "後來年尚多，康强被春祺。", "兒曹心自喜，何幸如君詞。", "只今介翁壽，數尚踰期頤。", "一百三四十，太古常不離。", "拜手稽首願，永庇兒輩癡。"]}