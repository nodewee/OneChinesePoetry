{"author": "包恢", "period": "宋", "type": "诗", "title": "贈寫神丘照堂", "paragraphs": ["嘗觀孝子圖，畫子事母事。", "聞君畫最工，事母孝亦至。", "人稱汝畫奇，未知事母慈。", "我今爲拈出，欲以勵孝思。", "畫不在丹青，照不在眼睛。", "方寸不可亂，昭昭在心明。", "畫到精一處，人人定相如。", "但疑心本一，奚爲面差殊。", "我心猶赤子，我貌極老衰。", "君雖欲畫我，安能作嬰兒。"]}