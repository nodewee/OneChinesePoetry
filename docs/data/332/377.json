{"author": "岳珂", "period": "宋", "type": "诗", "title": "後元祐行上辨章喬益公", "paragraphs": ["正月二日天氣清，六符兩兩三階平。", "閤門催班報麻案，珂馬玎玲萬人看。", "押麻參政拆璽封，宣詞舍人來殿東。", "鞠躬一聲百寮聽，軍國平章喬益公。", "天心果與人心同，大哉聖斷天與通。", "本朝太平說元祐，五嶽三光渾未剖。", "當年一日三制頒，呂范堂堂分左右。", "虔中大老更魁傑，申國勳名比韓富。", "民生是時非漢唐，親見至治躋羲皇。", "一塵不起四夷服，軌順星躔蕃五穀。", "士皆有造百姓寧，官僚徹底清似冰。", "桁楊畢空戈革偃，天街鏡浄無攙槍。", "彼何人斯階啟厲，九縣回飆八紘沸。", "高皇疋馬開東南，王業中興今五世。", "窮荒靺鞨何自來，中原萬里吹黄埃。", "數殫剝復回否泰，胚腪元氣鍾奇才。", "耆明壽雋軼千古，呂望鷹揚稱尚父。", "便教旦奭居東西，穆穆迓衡今再覩。", "官家即日開天章，貂冠玉佩游巖廊。", "一都一俞一吁咈，四海春風已披拂。", "聖賢自昔難相逢，巨魚縱壑鴻遇風。", "輿人歡呼爭誦說，元祐嘉熙莫分別。", "君不見徂徠處士歌一夔，濃墨大字慶曆詩。", "生民至今受其賜，千載萬載生光輝。", "陋儒筆研久不治，安得椽筆摹英辭。", "兩朝慶祐俱盛時，衆賢一念猶西陲。", "天心願化光明燭，先望分輝照荆蜀。"]}