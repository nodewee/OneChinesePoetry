{"author": "岳珂", "period": "宋", "type": "诗", "title": "玉唾壺", "paragraphs": ["古來玉唾壺，歌罷壺爲缺。", "憂時一片心，常惜志士烈。", "鸊鵜瑩出昆吾刀，截肪溫潤如切膏。", "悲歌聲動行雲高，何愛一闋稱世豪。", "馬生冀州北，未省能伏櫪。", "骨拳鬃禿刓四蹄，鳳膺赭汗人不知。", "夕陽芳草顧影嘶，猶憶振鬣天山西。", "可憐歲華暮，萬里瑶池路。", "鹽車轆轆踰太行，夜然枯草晝服箱。", "上天振策無王良，徒有此志今未忘。", "荆山韞明月，良工斲不徹。", "抱璞昔三刖，曾泣卞和血。", "既斲復毀不可磨，尊前對酒聽浩歌。", "唾壺雖缺璞更多，騏驥不生奈老何。"]}