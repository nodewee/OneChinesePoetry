{"author": "杜範", "period": "宋", "type": "诗", "title": "和劉會之野堂韻", "paragraphs": ["草草春又過，凄晦風雨夕。", "三年烏傷夢，不斷一區宅。", "台山在何許，空有塵滿屐。", "英英江夏公，老龍蟠古澤。", "尋勝著幽宇，搜奇列佳石。", "可齋不出門，亦復爲渠役。", "酒酣對崔嵬，寸管凌千尺。", "念我蕭寺中，遠贈煩走力。", "隠几讀妙句，緬懷賓主席。", "何當謝吏網，足躡堂上客。"]}