{"author": "岳珂", "period": "宋", "type": "诗", "title": "道中思廬山", "paragraphs": ["廬山三百里，巨浸壓宮亭。", "勢接九江匯，峰連萬古青。", "淵源開道術，哤幻雜仙靈。", "厚地蟠奇秀，雄標動杳冥。", "濃嵐晨歷歷，流水夜泠泠。", "雪擁瓊瑶障，花繁錦繡屏。", "吾居嘗靜對，親處異空聆。", "瀑布手自酌，斜川身所經。", "龍淵敲短策，鳥道絕危陘。", "正派尊涵泳，高山有典型。", "揭來三涉徑，知閲幾周星。", "白傅松猶在，陶潜菊未零。", "堅高思並轍，今古共忘形。", "便擬安圭竇，終期老澗坰。", "忽嚴大君詔，言駕小侯軿。", "一別門垂柳，重觀階換蓂。", "出山羞小草，浮海又流萍。", "頗覺登山屐，翻成泛宅舲。", "回頭看豹霧，望眼隔鸞汀。", "縱抱知還志，何時振倦翎。"]}