{"author": "包恢", "period": "宋", "type": "诗", "title": "雨後觀新荷", "paragraphs": ["中夜平旦爾，浄把天宇洗。", "此時氣之清，隠映如有體。", "挹之莫可得，揮之不能靡。", "外不隔毛髮，內透徹心髓。", "輕清孰爲天，天也不離此。", "因行過東湖，荷葉恰新美。", "柔莖柄圓蓋，嫩綠出清泚。", "下承之浮萍，鋪錦雜青紫。", "洒洒無一塵，生意正濟濟。", "欲辯已忘言，無聲臭至矣。"]}