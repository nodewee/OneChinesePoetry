{"author": "杜範", "period": "宋", "type": "诗", "title": "方山有求轉語之作并用韻二章  其二", "paragraphs": ["四時冬復春，造化一機會。", "朔風空草木，餘枿猶病醉。", "梅花於其間，居殿復居最。", "三春在何許，不在粉鬚外。", "我嘗玩茲理，若决江河沛。", "冰壑卧寒松，雪嶺立老檜。", "見命謂受獨，落落一二輩。", "有此不改節，不與世同嗜。", "抱貞開化元，此花而已矣。", "整刷此精神，寸草亦生氣。", "嗟嗟迷復者，膠轕隨寤寐。", "萌蘗尋斧斤，豈知七日至。", "擊壤詠天根，巧歷不能計。", "持以印梅花，無語獨歎喟。"]}