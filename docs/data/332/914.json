{"author": "獨孤及", "period": "唐", "type": "诗", "title": "奉和中書常舍人晚秋集賢院即事寄贈徐薛二侍御", "paragraphs": ["漢家金馬署，帝座紫微郎。", "圖籍淩羣玉，歌詩冠柏梁。", "陰陰萬年樹，肅肅五經堂。", "揮翰忘朝食，研精待夕陽。", "晴空露盤迥，秋月瑣窗涼。", "遠興生斑鬢，高情寄縹囊。", "葳蕤雙鸑鷟，夙昔並翱翔。", "汲冢同刊謬，蓬山共補亡。", "差池摧羽翮，流落限江湘。", "禁省一分袂，昊天三雨霜。", "石渠遺跡滿，水國暮雲長。", "早晚朝宣室，歸時道路光。"]}