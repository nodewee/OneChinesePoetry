{"author": "岳珂", "period": "宋", "type": "诗", "title": "吳越三王判牘帖贊", "paragraphs": ["玉冊之樓壓吳杭，三川錦繡開故鄉。", "英姿颯颯熊虎相，紅袍金印交煒煌。", "百年霸府儀物龐，山判近出功臣堂。", "鳳宅畫諾鵲抵章，五雲八體嚴且莊。", "流傳世世民弗忘，鬼神呵護謹毖藏。", "題染猶带猊爐香，卷端藻墨十二行。", "紫橐曾是天台房，我寶此帖隨縑緗。", "匪徒嗜古思耿光，大誼猶可占尊王。"]}