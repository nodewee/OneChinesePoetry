{"author": "岳珂", "period": "宋", "type": "诗", "title": "病虎行", "paragraphs": ["長風吹谷白日暗，曠野人稀雲黯澹。", "狐狸嘯舞豺狼嘷，病虎妥尾行蓬蒿。", "天寒泉凍山骨高，皮枯髀痒霜爪搔。", "紛紛晴雪爮落毛，垂頭帖耳身腥臊。", "羣鴉槎牙噪古木，燐火半青新鬼哭。", "走麕過前不能逐，目視眈眈蹲樸𣙙。", "毛風血雨天地肅，何日跳踉看食肉。", "天生萬物有盛時，當年一嘯天助威。", "坐看雲起行引兒，當塗寧復論老羆。", "一朝老去守巖竇，落葉滿山冰雪後。", "壯心空在筋力疲，寂寞長饑眠白晝。", "古來豪傑多沈淪，不用爲鼠皆若人。", "范雎折脅西入秦，內史長嘆田甲嗔。", "可憐百獸爲披靡，轉顧不如圈中豕。", "男兒奮跲亦渠似，肯復虛爲倚崖死。", "君不見南山白額曾報恩，牆頭金枕投何人。"]}