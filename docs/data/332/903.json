{"author": "岳珂", "period": "宋", "type": "诗", "title": "曾宣靖類見帖贊", "paragraphs": ["公在嘉祐，輔政受遺如畢公高，勳烈堂堂，奉同而隮也。", "公在治平，清浄畫一如曹相國，德心休休，比規之隨也。", "公在熙寧，功成身退如裴中令，壽雋番考，樂以全其歸也。", "帖字宛然，既莊而復奇也。", "周密無間，筆法繇此推也。", "予得而藏，尚可以想麒麟之英姿也。"]}