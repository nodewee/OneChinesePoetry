{"author": "岳珂", "period": "宋", "type": "诗", "title": "唐許渾烏絲欄詩真蹟贊", "paragraphs": ["玉𥫽詩府旌陽仙，驂鸞翳鳳珊瑚鞭。", "羽裳雲錦朝帝垣，天鳳戛佩披瑯玕。", "瑶階十二琪樹連，珠暉璧魄環非烟。", "手按碧蕊丹葩鮮，崑閬七七爭芳妍。", "翩焉來下探九淵，攫頷驚起龍正眠。", "茫茫塵劫今幾年，北斗柄爛東海田。", "袖中琲琲輝且圓，琤琮落筆如流泉。", "烏欄錦褾餘百篇，獄寶上燭牛斗躔。", "御題小璽今宛然，已散復合庸非天。", "鯨魚東去雲浪翻，晴晝昳蕩開虎關。", "紫金浮玉月滿川，大招爲賦乘槎騫。"]}