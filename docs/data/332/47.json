{"author": "杜範", "period": "宋", "type": "诗", "title": "七夕歌", "paragraphs": ["象緯昭垂各度躔，牛女之說從何年。", "博物有志張茂先，客槎親見織與牽。", "坐令千載習繆傳，遂將濁欲穢清玄。", "詩史實錄百世賢，亦以俚語形歌篇。", "君不見昭陽夜靜玉欄邊，誰知漁陽萬騎橫戈鋋。", "何如鳳簫縹緲緱山巔，舉手辭世乘雲軿。", "我欲浩歌痛飲秋風前，仰視星斗奕奕紛羅駢。", "安得壯士橫笛一聲吹上徹九天。"]}