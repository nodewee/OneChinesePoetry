{"author": "杜範", "period": "宋", "type": "诗", "title": "漢中行", "paragraphs": ["思昔漢中殆，羯奴自荒逖。", "驅侵警邊陲，腥臊污華國。", "官守蒙胡塵，宮廟入胡域。", "姦回執國命，地土輕棄擲。", "倒懸頭足互，妖氛日月黑。", "念之不忍言，言之淚沾臆。", "壽皇雄武姿，一洗曾莫得。", "祖宗固有靈，何以重此慼。", "忠賢固有心，何以久阻抑。", "忍恥坐薪亦幾年，生聚教訓亦纖悉。", "昨者飛詔天上來，積穢坐欲一朝滌。", "忘形感憤泣東南，氣生果銳吞西北。", "似聞元戎已啟行，官軍所到無勍敵。", "倒戈橫尸四十里，搴旗獲馬六千匹。", "長安遺老今尚在，壺漿筐篚輸悃愊。", "勇威義氣有如此，鼎魚鬭沸真假息。", "事雖未必合所聞，要之天地當開闢。", "池魚一日羊角上，此理從來有通塞。", "世人信古不信今，動把國事作嘲赥。", "胡憯不念涵煦恩，坐看行人鬭道側。", "嗟予少小則古昔，有志未就苦弱植。", "茅簷獨對參斗橫，百感交情節屢擊。", "男兒出世豈無爲，七尺非供螻蟻食。", "當年幕庭三誦人，乃有洙泗詩禮客。", "豈作今人蠹簡編，琢腎雕肝緝文墨。", "干戈社稷不入用，有作以糜煮砂礫。", "我欲匹馬胡兒中，直指燕山以功勒。"]}