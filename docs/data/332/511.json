{"author": "岳珂", "period": "宋", "type": "诗", "title": "述山中語呈郡侯董庭直少監", "paragraphs": ["山行霜清羣木落，回首重雲望城郭。", "城郭西畔江正橫，中有千騎隨雙旌。", "山頭一灣霜月明，旌底史君如許清。", "我行山間已一月，枕石潄流更奇絕。", "頗從野老談政聲，所恨輕爲數旬別。", "別來有書招我歸，我適把酒窮攀躋。", "相呼一醉已心許，野老來前聽我語。", "今年歲歉流離多，带牛佩犢無奈何。", "史君鎮靜不猛厲，使汝安卧仍行歌。", "山中故侯布鞋濕，杖掛百錢遺不拾。", "新來又拜散人呼，正好舉杯和月吸。", "我醉汝醉今頼誰，爲言野老知不知。"]}