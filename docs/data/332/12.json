{"author": "杜範", "period": "宋", "type": "诗", "title": "別陳常簿塤五首", "paragraphs": ["古道湮不續，遺直聲以彰。", "良藥見謂苦，不試徒有方。", "豈其蓋世名，可浣憂國腸。", "視天方夢夢，令人歌慨慷。", "心理同一轍，世學何多門。", "倡徒各有植，成性非兩存。", "習之到聖處，心小道自尊。", "工夫未易熟，毀譽何足論。", "空言漫浩渺，實行較分寸。", "爲官志何在，監州民可問。", "以此百紙忠，解彼千里慍。", "有守矧更賢，往哉同令聞。", "菜畦絕夜雨，麥壠摇春風。", "板輿奉歡笑，意與物態同。", "路才百里近，水可一夕通。", "君其戒徒御，駕言無匆匆。", "義交味逾淡，心敬跡自疎。", "球玉世所貴，車馬人交趨。", "性懶拙造請，獨抱此區區。", "贈別我何有，珍重千金軀。"]}