{"author": "岳珂", "period": "宋", "type": "诗", "title": "王獻之洛神賦帖贊", "paragraphs": ["慶雲絢彩，河漢縈之。", "列星垂天，日月明之。", "先民授能，維聖成之。", "英英後先，疇其勝之。", "有晉大令，父而兄之。", "一門擅奇，世共稱之。", "小楷之傳，抑更精之。", "芝靈葩奇，杳莫名之。", "賜書官奴，既準繩之。", "洛神出藍，而復青之。", "閲幾何年，劫火經之。", "鬼神護持，莫憑凌之。", "煌煌炎圖，帝中興之。", "嚴除清廂，又南榮之。", "翰權墨衡，千古程之。", "神覽睿藻，二難并之。", "一真既藏，大訓形之。", "流秘下方，萬目驚之。", "或軼或傳，式經營之。", "十閲歲華，迄克膺之。", "竭橐以酬，尚或矜之。", "恍然舊觀，緘且縢之。", "有煒廟瑟，天球鳴之。", "鄙俚混淆，敢曰聲之。", "金籥玉箋，謹毖扃之。", "咨爾子孫，思供承之。"]}