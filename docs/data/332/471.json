{"author": "岳珂", "period": "宋", "type": "诗", "title": "予自武昌携二猿歸夜聞清嘯偶成", "paragraphs": ["樂天聽琵琶，嘗賦猿哀鳴。", "物産無古今，均此潯陽城。", "我居廬山趾，日夕游郊坰。", "步足歷幽谷，登山窮絕陘。", "經行徧巖岫，未始聞此聲。", "相望三百年，山水同虞衡。", "詎可風氣殊，乃亦殊所生。", "矯矯長臂公，相從東歸舲。", "皎皎白玉面，玄衣吟嘯清。", "綫垂黄金衣，詭侍誇異形。", "不繫李約鐵，悲風動南𤃩。", "不把碧玉環，峽山棲杳冥。", "楚賓攀樹枝，腸斷不堪聽。", "變化倏異塗，更作巴西稱。", "突兀見眼前，兒童不知名。", "西軒驟雨過，東牖初月明。", "循階聞夜蛩，有酒仍獨傾。", "忽聞湘水吟，頓覺凄然驚。", "吾方笑樂天，爲此外物攖。", "反觀還自笑，翁倦非忘情。"]}