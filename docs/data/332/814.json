{"author": "岳珂", "period": "宋", "type": "诗", "title": "太宗皇帝南牙謝熊白狀贊", "paragraphs": ["鼎食之珍，義比美芹，致者何人，姓名之已湮。", "天筆之存，龍跡紛縕，暗于風塵，拱護之有神。", "字取其均，揩取其陳，質勝于文，繄風俗之淳。", "鑄印以新，繫姓以親，昭哉天倫，繄友悌之真。", "嗚呼，有典有則，詒厥子孫，此帖之傳，奚止乎關石之與和均。", "臣繫以詩，式著厥因。", "聖制不磨，考于斯文。"]}