{"author": "岳珂", "period": "宋", "type": "诗", "title": "真宗皇帝御製朱表御書贊", "paragraphs": ["宋德茂三世，祥符闓九清。", "兢業帝道登，陟降王心寧。", "龍鸞夜染翰，虎豹晨抽扃。", "宸心勤惕憂，精思入杳冥。", "慶陰雲裔裔，飆景風泠泠。", "朱表動淵監，蒼旻聞德馨。", "岧嶢瞻天章，邃穆環禁庭。", "昭回河漢隔，澒洞山河腥。", "流傳幾百年，撝呵猶六丁。", "金牋炯玉字，蜀带要吳綾。", "大名標北都，寶慶恢中興。", "邊塵失甌脫，趙璧歸連城。", "百年神蹟晦，再拜感涕零。", "探驪方得雋，負馬仍騰英。", "天心正昌唐，文軌將收京。", "願言豁氛霾，長仰奎星明。"]}