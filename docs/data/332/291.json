{"author": "包恢", "period": "宋", "type": "诗", "title": "趙宗判請遊巖溪", "paragraphs": ["三山來由北巖溪，三十里近何崛奇。", "地闢天開幾千朞，神藏鬼祕人莫窺。", "竹溪黄溪何派支，太白子厚名始垂。", "未知此溪發其誰，河潢自天磐石資。", "含霜奪日森旌麾，巖電銀海增雙輝。", "出千古秘此一時，潭間歸來爲發揮。", "寶藏驟興福所希，溪宜有靈潜自嗤。", "非公遇我我遇伊，昔無今始有己知，宜爲知己加護持。", "成鼎可絕魅與魑，遊騎可馳驥與騏。", "兩山插天天猶低，如城夾地地莫巇。", "混混中間流天池，往來深藏龍與螭。", "巨石萬狀磊不羈，奇木萬種名莫推。", "始度石梁堂少棲，方見主人心遠而。", "此身恍在何天涯，非人間世如驚疑。", "須臾緩步行委蛇，雙龍之湫氣杳微。", "進前宿雲雲欲迷，疊嶂高張熊虎旗。", "鳬潀石門互變移，翠密玉練冰雪飛，壁立萬仞文公題。", "愈上愈高青雲齊，書堂屹立天然基。", "如有千巖萬壑姿，一覽俱盡無纖遺，主人惠我何多爲。", "時方六月三伏期，但覺清冷生冰肌。", "清境清賞何加茲，更醉似酒醇不醨。", "飽水飽石渾不饑，更飽一德充肝脾。", "大帥如古刺史規，溪變爲好政可追。", "僕如柳子有許疵，溪改爲愚嘗自悲。", "主人愛客忘尊卑，畏日與彼愛日暉。", "灑然執熱清風吹，洗盡塵襟無毫釐。", "主人昔年詠浴沂，盈科放海川之師。", "源流素蓄萬頃陂，傅巖磻溪隠未宜。", "高岡鳳合朝陽曦，猿鶴知主無催歸。", "欲羨形容無好辭，斐然狂簡嗟非詩。"]}