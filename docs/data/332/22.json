{"author": "杜範", "period": "宋", "type": "诗", "title": "雁蕩", "paragraphs": ["東南富山水，傑氣鍾雁峰。", "巨靈排屭贔，妙力開鴻濛。", "斷崖據險絕，峭壁凌寒空。", "分岑獻萬狀，轉盼無一同。", "或疊如錦纈，或鑄如青銅。", "或前如舞鳳，或却如飛鴻。", "或伏如卧虎，或矯如游龍。", "並如兄語弟，差如兒對翁。", "銳如筆露穎，岐如剪開鋒。", "二湫分大小，二靈儼西東。", "古語聊近似，天巧難形容。", "我久埋世埃，幸此拔天風。", "應接費耳目，磈磊羅心胸。", "有僧本儒家，伴我追雲蹤。", "攀躋不知勞，指引殊未窮。", "胡然便語別，問之以涕從。", "爲渠游興盡，生我歸意濃。", "出計無草草，回塗復匆匆。", "還此未了緣，邂逅須有逢。"]}