{"author": "岳珂", "period": "宋", "type": "诗", "title": "寧宗皇帝詩卷耳篇御書贊", "paragraphs": ["偉王人之典學，本天縱之多能。", "續六藝之絕業，環諸儒而講明。", "璧跗蔚其流芳，瓊字煥其騰英。", "居蠖濩而儲精，炳龜龍而效靈。", "歲嘉定之辛巳，歷九閏而時乘。", "旦孜孜而忘倦，志兢兢而靡矜。", "詩三百有五篇，沃帝心而日聆。", "儼露門之未竟，已雲章之滿籝。", "繄是詩之四章，首二南而儀刑。", "凡家齊而國治，本大學之爲經。", "自求賢而審官，見濟濟之以寧。", "越染翰之雖同，茲注意之實形。", "昔德壽之在御，嘗史漢之留情。", "傳復古之奇蹟，亦流輝于古荆。", "有詞臣曰萬里，亟再拜而震驚。", "謂縫掖之所難，而帝王之躬行。", "今寶章之誕賁，知祖武之克繩。", "殆家法之相似，聯自檢于宮庭。", "眇周行之下走，方虺隤而于征。", "竦昭回之景光，愧抱槧之餘生。", "覽盈咫之昭華，想繹純于九成。", "得猗那而藏焉，尚廟瑟之餘聲。"]}