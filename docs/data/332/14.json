{"author": "杜範", "period": "宋", "type": "诗", "title": "送羅年能赴興國", "paragraphs": ["句金與君別，忽忽二十年。", "君滋厲素節，我已羞華顛。", "轉物有玄機，掃翳還青天。", "羣耳共聳聽，明詔方改元。", "篤意召諸老，高爵升衆賢。", "執麾不可挽，問君胡爲然。", "一氣纔作新，萬卉皆爭妍。", "雪霜誰謂無，松柏良自堅。", "操心不厭危，知機常慮先。", "承流惠疲氓，調俗暢新絃。", "送日徒京塵，班春勝著鞭。", "顧我足尚縶，羨君翮方翩。", "數里已云隔，千里其可前。", "有懷空感惻，何時解拘攣。", "卓哉漫塘翁，邈在雲山邊。", "煩君招衡門，爲我致問言。", "萬牛應莫回，世事如風烟。"]}