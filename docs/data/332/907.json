{"author": "岳珂", "period": "宋", "type": "诗", "title": "韓獻肅古法書詩帖贊", "paragraphs": ["韓氏之寶軸，文獻相續，蔚其盈屋。", "曷知夫高賢之何以見取，忠義之孰爲並錄。", "遺篇之若褚若柳，手筆之或顧或陸，想其錦繡在篚，璵璠韞櫝，名蹟爭麗，榮光相屬。", "既追懷古今之不朽，見嗜好酸鹹之可卜。", "是故詩者題品之攸寓，贊者歌詠之不足。", "即此帖之藏于寶真，殆所謂同工而異曲者兮。"]}