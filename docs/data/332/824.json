{"author": "岳珂", "period": "宋", "type": "诗", "title": "徽宗皇帝讀閣支降御筆贊", "paragraphs": ["昭回之秘天所示，風行雷厲動一世。", "獨持八柄昭馭貴，馭貴馭富抑其細。", "百年史牒記金匱，木脚東廊果何地。", "誰從六閣得幅紙，朱書旁行儼如此。", "貴璫日月書紙尾，宛如宣和見宣底。", "參稽天筆良不類，恭覽比方三歎喟。", "王蔡諸臣真可罪，區區球補蟣蝨耳。", "汴都徬徨塵未洗，此帖間行來萬里。", "大書尊堯詆王氏，責以格君法當爾。", "奸諛直筆誅既死，願以所書裨太史。"]}