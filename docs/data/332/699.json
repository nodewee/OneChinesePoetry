{"author": "岳珂", "period": "宋", "type": "诗", "title": "病中試張觀筆", "paragraphs": ["淮上霜濃衰草黄，阿㕙健走何如獐。", "不知聚族加束縛，妙手乃有明山張。", "生來阿㕙素狡獪，何術聚致如驅羊。", "拔豪擷穎不敢惜，一一順聽伏且僵。", "人生切勿恃一技，善走古有執蓋郎。", "不惟平地傅兩翼，仍以俘馘浮長江。", "一朝發憤遼東岸，逝水亦復隨浮梁。", "只今紅綃瑩玉管，何人解發千古光。", "明張眼前第一手，嗟嗟阿㕙孰能走。"]}