{"author": "岳珂", "period": "宋", "type": "诗", "title": "浩歌行", "paragraphs": ["浩然一氣古到今，古人無愧惟此心。", "青天爲幕地爲席，醉裏聊作烏烏吟。", "君不見人生所重獨名謚，一代簡書耀青史。", "當時命名偶然耳，跖聖丘愚果誰是。", "又不見人生所願在貴豪，汾陽鐘鼎顔簞瓢。", "祇今等是一堆土，寧識生前時所遭。", "或言惟勢可凌物，旦作參軍暮蒼鶻。", "富方煉炭貧牛衣，上下升沈總飄忽。", "又言有才堪動人，文章不過紙上塵。", "卿雲復生鮑謝作，我亦不識知誰真。", "書函闔開古所患，萬札千緘漫堆案。", "當年京洛驛走塵，未見遠官救劉晏。", "人情炎涼今所同，鞠𦜕却篲壽迺公。", "小兒坐睡觸屏風，亦復諂語無所容。", "回思一拙勝百巧，囊粟侏儒先亦飽。", "纔從埽軌學𢾅門，邊上鋤犁不相保。", "又思三窟寄一身，東來入淛南入閩。", "已慚下車馮婦笑，又恐顧影癡兒嗔。", "一壺一鍤醒復醉，便作劉伶藉糟計。", "易園蓊蔚棠湖清，席上老兵未渠異。", "一花一柳春復秋，更效凝式東西游。", "池荷漸衰棗紅近，卹緯那免孤嫠憂。", "噫嚱人生萬事大似繭抽縷，百緒千端無物不如許。", "歸歟一曲浩浩歌，堯舜揖遜湯武興干戈。", "從來劍佩常相磨，天地萬物如予何。", "淵明嗜酒稱第一，不知寄傲義熙除酒更何術。", "雍端但愛栗與梨，借使無此未應對酒成白癡。", "樂天僅識廬山奇，肯信琴書泉石不堪引妻兒。", "青山獨往苦不早，自是金谷白首同歸有何好。", "浩歌對山開酒罇，看到月墮黄金盆。", "往來正爾勞季布，賢佞豈必關王尊。", "胸中浩浩顧所存，貫珠擊節何足論。", "我不能苦身刻骨爲名抵死求媚嫵，又不能南柯北牖指夢所歷爲喜怒。", "權勢文章共生死，諛書囈語相推許。", "爲身擇地已爲累，隨戲逢場亦何補。", "凜然浩氣天地間，眇視萬古同人寰。", "滄溟易狹杯芥寬，北斗柄爛銀河乾。", "浩歌正爾吐天籟，風月笙竽均一噫。", "來者浩浩不可期，指此無愧惟心知。", "青山白雲隨所之，浩歌更賦歸來兮。"]}