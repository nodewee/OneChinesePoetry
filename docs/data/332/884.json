{"author": "岳珂", "period": "宋", "type": "诗", "title": "李西臺啟詩帖贊", "paragraphs": ["予于是帖，有感者四。", "館職在外，于學士不繫細銜，于带職者皆曰同院，意親情洽，所以見前輩之篤風誼也。", "內賜金魚，蓋出新寵，带職者乃從學士轉致，又雜以他寄焉，所以見上恩交情俱無內外也。", "謝學士以啟，而用楷法，寄同院同年以詩，而用行書，又以見待人處己，雖小節皆有體也。", "承平幕府，得一佳帖，相聚以觀，又以見時清事簡，雖邊圉亦得以從容于文藝也。", "於虖，詩文之傳，幾人于茲。", "獨于此書，有感有思。", "流風之存，妙墨之遺。", "什襲是宜，維以詩之。"]}