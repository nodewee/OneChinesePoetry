{"author": "杜範", "period": "宋", "type": "诗", "title": "湯南萬求詩贈別遂用其和韓總卿韻", "paragraphs": ["清朝方振飭，羣彥盡收攬。", "萬化轉機軸，一氣變舒慘。", "歲寒天漠漠，日暮雲澹澹。", "古志可今覆，遠考異近覽。", "世味甘甜蜜，國計未嘗膽。", "馿技或易窮，羊質徒大闞。", "冒沒忘險塗，吁嗟入玄窞。", "志士抱忠篤，封事寫憂憯。", "已動凝前旒，又隔充耳紞。", "有獻非美芹，有味真苦欖。", "誰其鄙肉食，政恐忘饁嗿。", "一別幾十年，重會生萬感。", "舊歡痛莫追，久交味逾淡。", "羨君粲詞華，綵霞生暮晻。", "顧我已衰晚，鬚雪羞髦髧。", "猛虎躍山谷，寧甘落圈檻。", "靈龜通鬼神，肯自朶頤頷。", "看彼苑上花，何如澗下馣。", "幽廬對江山，逸興寄鉛槧。", "我欲同君歸，何由遂此敢。", "茅茨勝金屋，飯羹飽玉糝。", "願言寄新詩，春意起蓮菼。"]}