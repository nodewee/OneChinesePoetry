{"author": "岳珂", "period": "宋", "type": "诗", "title": "喜雨", "paragraphs": ["去年春旱種不移，後來雖雨那及時。", "至今田野有菜色，麥熟未救民啼饑。", "今年雨澤知時好，出水秧針隨處早。", "晴無十日雨輒隨，雨及一犁日還杲。", "天心一念本好生，去年今年何愛憎。", "古來藏室五千字，每歎凶年由大兵。", "祇今崆峒纔小熟，溝壑未甦猶五六。", "兵端倚伏詎可量，且願藩籬謹西蜀。"]}