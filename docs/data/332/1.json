{"author": "杜範", "period": "宋", "type": "诗", "title": "喜雨", "paragraphs": ["凄其望雲漢，旱饑何頻年。", "去歲秋後雨，溝壑僅少年。", "春耕問菑畬，饁婦多嘉言。", "夏耘喜優渥，驛驛生翠煙。", "不雨寧幾日，已復憂虧愆。", "傷弓慨心事，過計乃不然。", "風雷變俄頃，膚寸速九天。", "夜坐聽傾倒，朝起望渺綿。", "時哉此甘霔，不後亦不先。", "我無負郭資，墨突非所憐。", "但願時豐登，有粟均里廛。", "歲晚稱壽觴，一笑生春妍。", "彼蒼其或者，副此心拳拳。", "拜賜盈百室，敬誦良耜篇。"]}