{"author": "岳珂", "period": "宋", "type": "诗", "title": "高宗皇帝舞劍賦御書贊", "paragraphs": ["維中興，焯人文。", "燀皇靈，即清燕。", "垂翰墨，光日星。", "揖怒蛙，市駿骨。", "期混并，寫古作。", "示休寵，作豪英。", "臣有劍，淬三河。", "包兩京，舞絕世。", "抉浮雲，開太清。", "帝有訓，誓臣節。", "式欽承，誰掣肘。", "起奮袖，憤裂纓。", "鬰干將，在寶匣，長悲鳴。", "後百年，血郅支，鍔尚腥。", "刻斯贊，表帝心，傳龍庭。"]}