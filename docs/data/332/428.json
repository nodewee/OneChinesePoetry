{"author": "岳珂", "period": "宋", "type": "诗", "title": "太行道", "paragraphs": ["太行羊腸坂九折，雲黑風乾尺深雪。", "堇泥道滑木葉寒，轆轆車聲行復歇。", "華山有馬久脫轅，歸來牧野經幾年。", "一從倉箱事居積，聊以知道煩長鞭。", "前車已覆覆道左，天井關頭夜明火。", "後車趣駕開井陘，唱籌仍復催連營。", "關山青草春二月，單軌一冬曾結轍。", "鬃頹毛落雙膊高，引領皮穿眼流血。", "去年搏手雙弮空，今年三月甬道同。", "可憐駑力不敢惜，轅下亦覺鹽車通。", "君恩天大示弗服，桃野已甘偕觳觫。", "感恩伏櫪飽秣芻，猶爲太行憂後車。"]}