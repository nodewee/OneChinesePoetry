{"author": "岳珂", "period": "宋", "type": "诗", "title": "諸遂良枯樹賦帖贊", "paragraphs": ["開禧之元，予仕軍庾。", "偕朋命駕，嘗即甘露。", "慨懷海岳，賦詩弔古。", "朅予再來，乘軺茲土。", "復登多景，乃得斯賦。", "江山几案，風月樽俎。", "俯仰迹陳，卧臨意寓。", "維賦之作，自庾開府。", "殷歎婆婆，桓懷雄據。", "染翰行墨，自唐摹褚。", "蘇印儲錄，魏藏米譜。", "後百餘載，見我詩句。", "又二十年，真蹟斯睹。", "地有顯閟，物遂散聚。", "抑人與對，非鑒奚取。", "獨慚予者，莫踵遐武。", "誰其後先，傳此縑素。", "朝猿暮鶴，秋霓春霧。", "是書其存，尚想吞吐。"]}