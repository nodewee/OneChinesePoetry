{"author": "包恢", "period": "宋", "type": "诗", "title": "送蒙齋赴召六首  其三", "paragraphs": ["乾坤常簡易，險阻知最精。", "堯舜何艱難，難在知人明。", "孔子每所患，因予猶改更。", "險如彼山川，無如世人情。", "明天而昧人，古人所譏評。", "卓哉子陸子，高具雙眼睛。", "氣貌纔一顧，肺肝見如傾。", "或但因傳聞，能見人生平。", "萬象悉呈露，如揭日月行。", "何畏乎功令，堯舜爲法程。", "所惡利口覆，孔子爲權衡。", "欲希象山翁，此目不可盲。", "衆欺恐寡信，多僞難皆誠。", "虛受而實責，無容偏且輕。", "張陳門下客，莫非天下英。", "後至所居國，皆能居公卿。", "濟世才最急，泰道非徒亨。", "下視甕盎內，成雷聚蚊蝱。", "鳥須九霄鵬，魚必東海鯨。", "爲己與爲國，灼知在先生。"]}