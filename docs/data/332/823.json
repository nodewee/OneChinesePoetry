{"author": "岳珂", "period": "宋", "type": "诗", "title": "徽宗皇帝秋賦御書贊", "paragraphs": ["帝宣和之太平兮，忻朝野之多娛。", "偉楚臣之託辭兮，侈肆筆之特書。", "猗百工之精能兮，璨玳軸而金朱。", "宛百年其如砥兮，方日卷而霞舒。", "維宸筆之天縱兮，臣固不得而議也。", "若一藝之必極其致兮，亦盛時之細也。", "彼舞衣與竹矢兮，猶三代之秘也。", "知苟且之爲無兮，亦可觀其治也。", "在本始與地節兮，漢室稱爲中興。", "豈尚方之工萃兮，反有愧于西京。", "紛天葩其在前兮，晃銀海其欲眩。", "縷黄金以爲飾兮，駭萬態而千變。", "雙龍宛其在軸兮，森毛髮以骨寒。", "歷溽潤與埃塵兮，曾不可乎犯干。", "巫咸下招兮，天門詄蕩。", "臣得而藏兮，徒慨歎以興想。", "鸞翔龍翥兮，太平之蹤。", "神睒鬼哭兮，太平之工。", "五陵松柏兮，蕭蕭秋風。", "此賦之傳兮，與天無窮。"]}