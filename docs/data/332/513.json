{"author": "岳珂", "period": "宋", "type": "诗", "title": "奉寄胡教授", "paragraphs": ["山中秋風寒刮席，忽憶無氈泮宮客。", "夜長螢火一燈孤，四壁蛩聲更幽寂。", "文人自古常獨清，强挽詩人同此盟。", "飯顆山頭報卓午，絳紗帳下聽三更。", "吾儕賦分本無二，老子新來添倦意。", "入山四旬未擬回，醉後行歌醒復醉。", "平生巖穴不作難，更願他人同此歡。", "廣文愛山儂等耳，雖有幽寂無儂閒。", "君不見晨招在館笑在列，楹杙昌苓競工拙。", "倦翁此事都不知，從今對酒看山嬉。"]}