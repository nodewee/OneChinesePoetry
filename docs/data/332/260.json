{"author": "包恢", "period": "宋", "type": "诗", "title": "李養源自號蒙泉求詩于東平包某作此以贈之", "paragraphs": ["水象童蒙，以出伊始。", "泉乃白水，出自艮止。", "天一初生，純一清明。", "厥初始達，猶元而亨。", "當其蒙稚，涓涓猶細。", "及其漸進，混混未止。", "如玉與珠，不曰白乎。", "如冰與雪，湛不可污。", "反求諸己，心正如是。", "有生之初，純白純懿。", "養之於蒙，作聖之功。", "大人不失，與赤子同。", "聖如夫子，皜莫尚已。", "湼而不緇，洞徹表裏。", "溥博淵泉，浩浩淵淵。", "皓如銀河，月流星連。", "仰觀先聖，本同一性。", "自始失養，遂終失正。", "氣或雜之，內欲蔽伊。", "官或不思，外引遠而。", "蒙反成失，白反變黑。", "黑水西流，清渭南隔。", "君在家庭，習若少成。", "異彼污世，同流濁涇。", "外引內欲，永絕勿贖。", "蒙養宜深，洊習宜熟。", "濬發爾源，如發蒙然。", "放乎四海，波濤際天。", "學有源委，海可至矣。", "所不然者，有如白水。"]}