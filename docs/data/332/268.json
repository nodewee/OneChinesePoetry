{"author": "包恢", "period": "宋", "type": "诗", "title": "送蒙齋赴召六首  其四", "paragraphs": ["扶顛而持危，在天下大勢。", "撥亂而存亡，在國家大計。", "一司一事間，未足繫興替。", "馬援爲郡守，尚不屑煩細。", "惟大姓黠羌，不容有違戾。", "况爲公與卿，不思大經濟。", "今大姓黠羌，幾倍過漢世。", "中有根木存，猶在加護衛。", "大都如弈棋，敗局如已逝。", "如有一勝著，敗乃以勝繼。", "巽當知衡權，是乃德之制。", "果哉末之難，圓神妙龜筮。", "願言其吉凶，大闢天地閉。"]}