{"author": "杜範", "period": "宋", "type": "诗", "title": "和鄭府判秋闈行", "paragraphs": ["秋雲黄，日月忙，登選才俊收詞章。", "操觚搦翰換鐘鼎，往往冰炭交中腸。", "柯山多士稱海內，勇氣洗盡古戰場。", "笑揮筆陣示整暇，灑灑胸中書傳香。", "此邦昔日龍頭客，前後相輝九霄翮。", "山川孕秀不乏人，想已津津動顔色。", "題輿左嶽得儒英，行整速步趨天庭。", "金薤琳瑯耀光彩，不學砌下寒蛩鳴。", "蓋世功名人共許，赤手欲搏南山虎。", "蹔來秋院鎮文場，坐使千袍同鼓舞。", "我昔貧困如匡衡，隣燈夜照心崢嶸。", "區區薄宦亦謾爾，役役塵埃愧此生。", "淺學幽深雖未燭，到耳獨能辨絲竹。", "從今著意聽文鳴，會使嚶嚶出幽谷。"]}