{"author": "岳珂", "period": "宋", "type": "诗", "title": "山中書懷", "paragraphs": ["我昨浮平湖，時適逢中秋。", "十年鷗鷺盟，萬丈蛟龍湫。", "微風自遠至，皓月當上頭。", "朋游凡三人，一舉累百甌。", "清光洞虛明，醉舞相勸酬。", "枕籍起更酌，微茫寄安流。", "長空隠繩低，中夕發櫂謳。", "未開晨曦輪，已繫橫堤舟。", "駕言舍維檝，登途肅衾裯。", "凄凄感霜露，鬰鬰瞻松楸。", "惻愴動五情，顧省經幾丘。", "僾然儵如在，惕若疑可求。", "暌離纔經歲，蓊蒨驚且稠。", "每欲棲猨扃，於焉築菟裘。", "經營眺高岡，夷坦開平疇。", "左撫芙蓉屏，右瞰鴻雁洲。", "風雷凄五更，雲月澄雙眸。", "汜蘭滋畹茂，叢桂連山幽。", "驚鳶下跕跕，候蟲鳴啾啾。", "振策後無繼，蝎屐杳莫周。", "誰接西山袂，且爲東皋留。", "一憩動踰月，四顧無與儔。", "棲禽競晨噪，落霞觀夕收。", "樵歌路崎嶇，漁笛聲咿嚘。", "筑鳴環山泉，鐘度遠寺樓。", "煙暝白晝合，晴嵐翠光浮。", "夔藩走鹿豕，下括尋羊牛。", "雖云適野性，頗復懷牢愁。", "天命樂自然，吾生感行休。", "主上頃見知，詔書傳置郵。", "不忘蓋帷棄，幾比巖穴搜。", "沈沈開仙祠，奕奕垂靈斿。", "笋班北闕近，槐影西清樛。", "聖恩比天隆，臣報如羽輶。", "當年四十奏，日徹十二旒。", "言言劘上聽，歷歷思前籌。", "是知度如淵，井語不忍仇。", "感嘆涕淚零，棲遲歲年遒。", "縱興裹革念，已抱刖足羞。", "莊舄越客吟，宗元楚山囚。", "更慙德難稱，敢謂命不猶。", "爾來陣雲黑，已覺殺氣揫。", "連兵又多壘，乏餽仍上游。", "如我高卧閒，自比他人優。", "豈不思敵愾，一爲殄國讎。", "遠慨筋骨衰，何以從戈矛。", "又憐壯心老，無復陳謀猷。", "居然去婦情，徒作嫠緯憂。", "五斗折腰人，百鍊繞指柔。", "苦心自惙惙，古道方悠悠。", "華山正絕陘，鄭賦猶待鯈。", "指點隔江烽，燒燭看吳鈎。"]}