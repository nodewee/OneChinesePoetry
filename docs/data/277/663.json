{"author": "白居易", "period": "唐", "type": "诗", "title": "飲後戲示弟子", "paragraphs": ["吾爲爾先生，爾爲吾弟子。", "孔門有遺訓，復坐吾告爾。", "先生饌酒食，弟子服勞止。", "孝敬不在他，在茲而已矣。", "欲我少憂愁，欲我多歡喜。", "無如醞好酒，酒須多且旨。", "旨即賓可留，多即罍不恥。", "吾更有一言，爾宜聽入耳。", "人老多憂貧，人病多憂死。", "我今雖老病，所憂不在此。", "憂在半酣時，尊空座客起。"]}