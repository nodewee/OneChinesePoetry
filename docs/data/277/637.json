{"author": "白居易", "period": "唐", "type": "诗", "title": "春日閑居三首 一", "paragraphs": ["陶云愛吾廬，吾亦愛吾屋。", "屋中有琴書，聊以慰幽獨。", "是時三月半，花落庭蕪綠。", "舍上晨鳩鳴，窗間春睡足。", "睡足起閑坐，景晏方櫛沐。", "今日非十齋，庖童饋魚肉。", "飢來恣餐歠，冷熱隨所欲。", "飽竟快搔爬，筋骸無檢束。", "豈徒暢肢體，兼欲遺耳目。", "便可傲松喬，何假杯中淥。"]}