{"author": "白居易", "period": "唐", "type": "诗", "title": "題牛相公歸仁里宅新成小灘", "paragraphs": ["平生見流水，見此轉留連。", "況此朱門內，君家新引泉。", "伊流決一帶，洛石砌千拳。", "與君三伏月，滿耳作潺湲。", "深處碧磷磷，淺處清濺濺。", "碕岸束嗚咽，沙汀散淪漣。", "翻浪雪不盡，澄波空共鮮。", "兩岸灩澦口，一泊瀟湘天。", "曾作天南客，漂流六七年。", "何山不倚杖，何水不停船。", "巴峽聲心裏，松江色眼前。", "今朝小灘上，能不思悠然。"]}