{"author": "白居易", "period": "唐", "type": "诗", "title": "把酒", "paragraphs": ["把酒仰問天，古今誰不死。", "所貴未死間，少憂多歡喜。", "窮通諒在天，憂喜即由己。", "是故達道人，去彼而取此。", "勿言未富貴，久忝居祿仕。", "借問宗族間，幾人拖金紫。", "勿憂漸衰老，且喜加年紀。", "試數班行中，幾人及暮齒。", "朝飱不過飽，五鼎徒爲爾。", "夕寢止求安，一衾而已矣。", "此外皆長物，於我雲相似。", "有子不留金，何況兼無子。"]}