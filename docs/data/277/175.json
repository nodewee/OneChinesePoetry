{"author": "白居易", "period": "唐", "type": "诗", "title": "哭師臯", "paragraphs": ["南康丹旐引魂迴，洛陽籃舁送葬來。", "北邙原邊尹村畔，月苦煙愁夜過半。", "妻孥兄弟號一聲，十二人腸一時斷。", "往者何人送者誰，樂天哭別師臯時。", "平生分義向人盡，今日哀冤唯我知。", "我知何益徒垂淚，籃轝迴竿馬迴轡。", "何日重聞掃市歌，誰家收得琵琶伎。", "蕭蕭風樹白楊影，蒼蒼露草青蒿氣。", "更就墳前哭一聲，與君此別終天地。"]}