{"author": "白居易", "period": "唐", "type": "诗", "title": "立秋夕涼風忽至炎暑稍消即事詠懷寄汴州節度使李二十尚書", "paragraphs": ["嫋嫋簷樹動，好風西南來。", "紅缸霏微滅，碧幌飄颻開。", "披襟有餘涼，拂簟無纖埃。", "但喜煩暑退，不惜光陰催。", "河秋稍清淺，月午方裴回。", "或行或坐臥，體適心悠哉。", "美人在浚都，旌旗繞樓臺。", "雖非滄溟阻，難見如蓬萊。", "蟬迎節又換，雁送書未迴。", "君位日寵重，我年日摧頹。", "無因風月下，一舉平生杯。"]}