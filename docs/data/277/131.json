{"author": "白居易", "period": "唐", "type": "诗", "title": "新秋喜涼因寄兵部楊侍郎", "paragraphs": ["外強火未退，中銳金方戰。", "一夕風雨來，炎涼隨數變。", "徐徐炎景度，稍稍涼飆扇。", "枕簟忽淒清，巾裳亦輕健。", "老夫納秋候，心體殊安便。", "睡足一屈伸，搔首摩挲面。", "褰簾對池竹，幽寂如僧院。", "俯觀游魚羣，仰數浮雲片。", "閑忙各有趣，彼此寧相見。", "昨日聞慕巢，召對延英殿。"]}