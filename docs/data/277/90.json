{"author": "白居易", "period": "唐", "type": "诗", "title": "詠興五首 出府歸吾廬", "paragraphs": ["出府歸吾廬，靜然安且逸。", "更無客干謁，時有僧問疾。", "家僮十餘人，櫪馬三四匹。", "慵發經旬臥，興來連日出。", "出遊愛何處，嵩碧伊瑟瑟。", "況有清和天，正當疎散日。", "身閑自爲貴，何必居榮秩。", "心足即非貧，豈唯金滿室。", "吾觀權勢者，苦以身徇物。", "炙手外炎炎，履冰中慄慄。", "朝飢口忘味，夕惕心憂失。", "但有富貴名，而無富貴實。"]}