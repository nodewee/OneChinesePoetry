{"author": "白居易", "period": "唐", "type": "诗", "title": "對酒閑吟贈同老者", "paragraphs": ["人生七十稀，我年幸過之。", "遠行將盡路，春夢欲覺時。", "家事口不問，世名心不思。", "老既不足歎，病亦不能治。", "扶持仰婢僕，將養信妻兒。", "飢飽進退食，寒暄加減衣。", "聲妓放鄭衛，裘馬脫輕肥。", "百事盡除去，尚餘酒與詩。", "興來吟一篇，吟罷酒一巵。", "不獨適情性，兼用扶衰羸。", "雲液灑六腑，陽和生四肢。", "於中我自樂，此外吾不知。", "寄問同老者，捨此將安歸。", "莫學蓬心叟，胷中殘是非。"]}