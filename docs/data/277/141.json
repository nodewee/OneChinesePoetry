{"author": "白居易", "period": "唐", "type": "诗", "title": "飽食閑坐", "paragraphs": ["紅粒陸渾稻，白鱗伊水魴。", "庖童呼我食，飯熱魚鮮香。", "筯筯適我口，匙匙充我腸。", "八珍與五鼎，無復心思量。", "捫腹起盥漱，下階振衣裳。", "繞庭行數匝，却上簷下牀。", "箕踞擁裘坐，半身在日暘。", "可憐飽暖味，誰肯來同嘗。", "是歲太和八，兵銷時漸康。", "朝廷重經術，草澤搜賢良。", "堯舜求理切，夔龍啓沃忙。", "懷才抱智者，無不走遑遑。", "唯此不才叟，頑慵戀洛陽。", "飽食不出門，閑坐不下堂。", "子弟多寂寞，僮僕少精光。", "衣食雖充給，神意不揚揚。", "爲爾謀則短，爲吾謀甚長。"]}