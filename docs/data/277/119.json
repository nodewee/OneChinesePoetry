{"author": "白居易", "period": "唐", "type": "诗", "title": "詠懷", "paragraphs": ["我知世無幻，了無干世意。", "世知我無堪，亦無責我事。", "由茲兩相忘，因得長自遂。", "自遂意何如，閑官在閑地。", "閑地唯東都，東都少名利。", "閑官是賓客，賓客無牽累。", "嵇康日日嬾，畢卓時時醉。", "酒肆夜深歸，僧房日高睡。", "形安不勞苦，神泰無憂畏。", "從官三十年，無如今氣味。", "鴻雖脫羅弋，鶴尚居祿位。", "唯此未忘懷，有時猶內媿。"]}