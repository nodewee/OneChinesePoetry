{"author": "白居易", "period": "唐", "type": "诗", "title": "老熱", "paragraphs": ["一飽百情足，一酣萬事休。", "何人不衰老，我老心無憂。", "仕者拘職役，農者勞田疇。", "何人不苦熱，我熱身自由。", "臥風北窗下，坐月南池頭。", "腦涼脫烏帽，足熱濯清流。", "慵發晝高枕，興來夜汎舟。", "何乃有餘適，祗緣無過求。", "或問諸親友，樂天是與不。", "亦無別言語，多道天悠悠。", "悠悠君不知，此味深且幽。", "但恐君知後，亦來從我遊。"]}