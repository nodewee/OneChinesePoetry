{"author": "白居易", "period": "唐", "type": "诗", "title": "詠興五首 小庭亦有月", "paragraphs": ["小庭亦有月，小院亦有花。", "可憐好風景，不解嫌貧家。", "菱角執笙簧，谷兒抹琵琶。", "紅綃信手舞，紫綃隨意歌。", "邨歌與社舞，客哂主人誇。", "但問樂不樂，豈在鐘鼓多。", "客告暮將歸，主稱日未斜。", "請客稍深酌，願見朱顏酡。", "客知主意厚，分數隨口加。", "堂上燭未秉，座中冠已峩。", "左顧短紅袖，右命小青娥。", "長跪謝貴客，蓬門勞見過。", "客散有餘興，醉臥獨吟哦。", "幕天而席地，誰奈劉伶何。"]}