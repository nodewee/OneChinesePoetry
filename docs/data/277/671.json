{"author": "白居易", "period": "唐", "type": "诗", "title": "感舊", "paragraphs": ["晦叔墳荒草已陳，夢得墓濕土猶新。", "微之捐館將一紀，杓直歸丘二十春。", "城中雖有故第宅，庭蕪園廢生荆榛。", "篋中亦有舊書札，紙穿字蠹成灰塵。", "平生定交取人窄，屈指相知唯五人。", "四人先去我在後，一枝蒲柳衰殘身。", "豈無晚歲新相識，相識面親心不親。", "人生莫羨苦長命，命長感舊多悲辛。"]}