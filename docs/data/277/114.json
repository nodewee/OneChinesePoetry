{"author": "白居易", "period": "唐", "type": "诗", "title": "感白蓮花", "paragraphs": ["白白芙蓉花，本生吳江濆。", "不與紅者雜，色類自區分。", "誰移爾至此，姑蘇白使君。", "初來苦顦顇，久乃芳氛氳。", "月月葉換葉，年年根生根。", "陳根與故葉，銷化成泥塵。", "化者日已遠，來者日復新。", "一爲池中物，永別江南春。", "忽想西涼州，中有天寶民。", "埋歿漢父祖，孳生胡子孫。", "已忘鄉土戀，豈念君親恩。", "生人尚復爾，草木何足云。"]}