{"author": "白居易", "period": "唐", "type": "诗", "title": "遇物感興因示子弟", "paragraphs": ["聖擇狂夫言，俗信老人語。", "我有老狂詞，聽之吾語汝。", "吾觀器用中，劒銳鋒多傷。", "吾觀形骸內，骨勁齒先亡。", "寄言處世者，不可苦剛強。", "龜性愚且善，鳩心鈍無惡。", "人賤拾支牀，鶻欺擒暖脚。", "寄言立身者，不得全柔弱。", "彼固罹禍難，此未免憂患。", "于何保終吉，強弱剛柔間。", "上遵周孔訓，旁鑒老莊言。", "不唯鞭其後，亦要軛其先。"]}