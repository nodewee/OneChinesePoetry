{"author": "白居易", "period": "唐", "type": "诗", "title": "箏", "paragraphs": ["雲髻飄蕭綠，花顏旖旎紅。", "雙眸剪秋水，十指剝春蔥。", "楚豔爲門閥，秦聲是女工。", "甲明銀玓瓅，柱觸玉玲瓏。", "猨苦啼嫌月，鶯嬌語䛏風。", "移愁來手底，送恨入弦中。", "趙瑟清相似，胡琴鬧不同。", "慢彈迴斷雁，急奏轉飛蓬。", "霜珮鏘還委，冰泉咽復通。", "珠聯千拍碎，刀截一聲終。", "倚麗精神定，矜能意態融。", "歇時情不斷，休去思無窮。", "燈下青春夜，尊前白首翁。", "且聽應得在，老耳未多聾。"]}