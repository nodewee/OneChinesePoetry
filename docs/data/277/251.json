{"author": "白居易", "period": "唐", "type": "诗", "title": "翫半開花贈皇甫郎中", "paragraphs": ["勿訝春來晚，無嫌花發遲。", "人憐全盛日，我愛半開時。", "紫蠟黏爲蔕，紅蘇點作蕤。", "成都新夾纈，梁漢碎臙脂。", "樹杪真珠顆，牆頭小女兒。", "淺深妝駮落，高下火參差。", "蝶戲爭香朵，鶯啼選穩枝。", "好教郎作伴，合共酒相隨。", "醉翫無勝此，狂嘲更讓誰。", "猶殘少年興，不似老人詩。", "西日憑輕照，東風莫殺吹。", "明朝應爛熳，後夜更離披。", "林下遙相憶，尊前闇有期。", "銜杯嚼蘂思，唯我與君知。"]}