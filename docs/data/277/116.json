{"author": "白居易", "period": "唐", "type": "诗", "title": "思舊", "paragraphs": ["閑日一思舊，舊遊如目前。", "再思今何在，零落歸下泉。", "退之服硫黃，一病訖不痊。", "微之鍊秋石，未老身溘然。", "杜子得丹訣，終日斷腥羶。", "崔君誇藥力，經冬不衣綿。", "或疾或暴夭，悉不過中年。", "唯予不服食，老命反遲延。", "況在少壯時，亦爲嗜慾牽。", "但躭葷與血，不識汞與鉛。", "飢來吞熱物，渴來飲寒泉。", "詩役五藏神，酒汨三丹田。", "隨日合破壞，至今粗完全。", "齒牙未缺落，肢體尚輕便。", "已開第七秩，飽食仍安眠。", "且進桮中物，其餘皆付天。"]}