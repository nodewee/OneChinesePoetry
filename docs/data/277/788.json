{"author": "白居易", "period": "唐", "type": "诗", "title": "自誨", "paragraphs": ["樂天樂天，來與汝言。", "汝宜拳拳，終身行焉。", "物有萬類，錮人如鎖。", "事有萬感，爇人如火。", "萬類遰來，鏁汝形骸。", "使汝未老，形枯如柴。", "萬感遰至，火汝心懷。", "使汝未死，心化爲灰。", "樂天樂天，可不大哀。", "汝胡不懲往而念來，人生百歲七十稀，設使與汝七十期。", "汝今年已四十四，却後二十六年能幾時。", "汝不思二十五六年來事，疾速倏忽如一寐。", "往日來日皆瞥然，胡爲自苦於其間。", "樂天樂天，可不大哀。", "而今而後，汝宜飢而食，渴而飲。", "晝而興，夜而寢。", "無浪喜，無妄憂。", "病則臥，死則休。", "此中是汝家，此中是汝鄉。", "汝何捨此而去，自取其遑遑。", "遑遑兮欲安往哉，樂天樂天歸去來。"]}