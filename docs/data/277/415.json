{"author": "白居易", "period": "唐", "type": "诗", "title": "奉酬淮南牛相公思黯見寄二十四韻", "paragraphs": ["白老忘機客，牛公濟世賢。", "鷗棲心戀水，鵬舉翅摩天。", "累就優閑秩，連操造化權。", "貧司甚蕭灑，榮路自喧闐。", "望苑三千日，台階十五年。", "是人皆棄忘，何物不陶甄。", "籃轝遊嵩嶺，油幢鎮海壖。", "竹篙撑釣艇，金甲擁樓船。", "雪夜尋僧舍，春朝列妓筵。", "長齋儼香火，密宴簇花鈿。", "自覺閑勝鬧，遙知醉笑禪。", "是非分未定，會合杳無緣。", "我正思楊府，君應望洛川。", "西來風褭褭，南去雁連連。", "日落龍門外，潮生瓜步前。", "秋同一時盡，月共兩鄉圓。", "舊眷交歡在，新文氣調全。", "慙無白雪曲，難荅碧雲篇。", "金谷詩誰賞，蕪城賦衆傳。", "珠應哂魚目，鉛未伏龍泉。", "遠訊驚魔物，深情寄酒錢。", "霜紈一百疋，玉柱十三弦。", "楚醴來尊裏，秦聲送耳邊。", "何時紅燭下，相對一陶然。"]}