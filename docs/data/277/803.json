{"author": "白居易", "period": "唐", "type": "诗", "title": "酬令狐留守尚書見贈十韻", "paragraphs": ["長慶清風在，夔龍燮理餘。", "太和膏雨降，周邵保釐初。", "嵩少當宮署，伊瀍入禁渠。", "曉關開玉兔，夕鑰納銀魚。", "舊眷憐移疾，新吟念索居。", "離聲雙白鸝，行色一籃轝。", "罷免無餘俸，休閑有敝廬。", "慵於嵇叔夜，渴似馬相如。", "酒每蒙酤我，詩嘗許起予。", "洛中歸計定，一半爲尚書。"]}