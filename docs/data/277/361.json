{"author": "白居易", "period": "唐", "type": "诗", "title": "奉和裴令公新成午橋莊綠野堂即事", "paragraphs": ["舊徑開桃李，新池鑿鳳皇。", "只添丞相閣，不改午橋莊。", "遠處塵埃少，閑中日月長。", "青山爲外屏，綠野是前堂。", "引水多隨勢，栽松不趂行。", "年華玩風景，春事看農桑。", "花妬謝家妓，蘭偷荀令香。", "遊絲飄酒席，瀑布濺琴牀。", "巢許終身穩，蕭曹到老忙。", "千年落公便，進退處中央。"]}