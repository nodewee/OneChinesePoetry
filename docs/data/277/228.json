{"author": "白居易", "period": "唐", "type": "诗", "title": "青氈帳二十韻", "paragraphs": ["合聚千羊毳，施張百子弮。", "骨盤邊柳健，色染塞藍鮮。", "北製因戎剏，南移逐虜遷。", "汰風吹不動，禦雨濕彌堅。", "有頂中央聳，無隅四嚮圓。", "傍通門豁爾，內密氣溫然。", "遠別關山外，初安庭戶前。", "影孤明月夜，價重苦寒年。", "軟煖圍氈毯，鎗摐束管弦。", "最宜霜後地，偏稱雪中天。", "側置低歌座，平鋪小舞筵。", "閑多揭簾入，醉便擁袍眠。", "鐵檠移燈背，銀囊帶火懸。", "深藏曉蘭焰，闇貯宿香煙。", "獸炭休親近，狐裘可棄捐。", "硯溫融凍墨，瓶煖變春泉。", "蕙帳徒招隱，茅庵浪坐禪。", "貧僧應歎羨，寒士定留連。", "賓客於中接，兒孫向後傳。", "王家誇舊物，未及此青氈。"]}