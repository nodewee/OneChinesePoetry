{"author": "白居易", "period": "唐", "type": "诗", "title": "晚歸香山寺因詠所懷", "paragraphs": ["我年日已老，我身日已閑。", "閑出都門望，但見水與山。", "關塞碧巖巖，伊流清潺潺。", "中有古精舍，軒戶無扃關。", "岸草歇可藉，逕蘿行可攀。", "朝隨浮雲出，夕與飛鳥還。", "吾道本迂拙，世途多險艱。", "嘗聞嵇呂輩，尤悔生疎頑。", "巢悟入箕潁，皓知返商巔。", "豈唯樂肥遁，聊復祛憂患。", "吾亦從此去，終老伊嵩間。"]}