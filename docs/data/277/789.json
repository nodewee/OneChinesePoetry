{"author": "白居易", "period": "唐", "type": "诗", "title": "三謠 蟠木謠", "paragraphs": ["蟠木蟠木，有似我身。", "不中乎器，無用於人。", "下擁腫而上轔菌，桷不桷兮輪不輪。", "天子建明堂兮既非梁棟，諸侯斵大輅兮材又不中。", "唯我病夫，或有所用。", "用爾爲几，承吾臂支吾頤而已矣。", "不傷爾性，不枉爾理。", "爾怏怏爲几之外，無所用爾。", "爾既不材，吾亦不材，胡爲乎人間裴回？蟠木蟠木，吾與汝歸草堂去來。"]}