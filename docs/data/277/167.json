{"author": "白居易", "period": "唐", "type": "诗", "title": "七月一日作", "paragraphs": ["七月一日天，秋生履道里。", "閑居見清景，高興從此始。", "林間暑雨歇，池上涼風起。", "橋竹碧鮮鮮，岸莎青靡靡。", "蒼然古磐石，清淺平流水。", "何言中門前，便是深山裏。", "雙僮侍坐臥，一杖扶行止。", "飢聞麻粥香，渴覺雲湯美。", "平生所好物，今日多在此。", "此外更何思，市朝心已矣。"]}