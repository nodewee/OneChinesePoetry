{"author": "白居易", "period": "唐", "type": "诗", "title": "楊柳枝二十韻", "paragraphs": ["小妓攜桃葉，新聲蹋柳枝。", "妝成剪燭後，醉起拂衫時。", "繡履嬌行緩，花筵笑上遲。", "身輕委迴雪，羅薄透凝脂。", "笙引簧頻煖，箏催柱數移。", "樂童翻怨調，才子與妍詞。", "便想人如樹，先將髮比絲。", "風條搖兩帶，煙葉貼雙眉。", "口動櫻桃破，鬟低翡翠垂。", "枝柔腰嫋娜，荑嫩手葳蕤。", "唳鶴啨呼侶，哀猨夜呌兒。", "玉敲音歷歷，珠貫字纍纍。", "袖爲收聲點，釵因赴節遺。", "重重遍頭別，一一拍心知。", "塞北愁攀折，江南苦別離。", "黃遮金谷岸，綠映杏園池。", "春惜芳華好，秋憐顏色衰。", "取來歌裏唱，勝向笛中吹。", "曲罷那能別，情多不自持。", "纏頭無別物，一首斷腸詩。"]}