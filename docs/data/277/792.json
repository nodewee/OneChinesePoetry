{"author": "白居易", "period": "唐", "type": "诗", "title": "無可奈何歌", "paragraphs": ["無可奈何兮！白日走而朱顏頹，少日往而老日催。", "生者不住兮死者不迴，況乎寵辱豐顇之外物。", "又何常不十去而一來，去不可挽兮來不可推。", "無可奈何兮！已焉哉！惟天長而地久，前無始兮後無終。", "嗟吾生之幾何，寄瞬息乎其中。", "又如太倉之稊米，委一粒於萬鍾。", "何不與道逍遙？委化從容。", "縱心放志，洩洩融融。", "胡爲乎分愛惡於生死，繫憂喜於窮通。", "倔強其骨髓，齟齬其心胷。", "合冰炭以交戰，祗自苦兮厥躬。", "彼造物者，云何不爲。", "此與化者，云何不隨。", "或喣或吹，或盛或衰。", "雖千變與萬化，委一順以貫之。", "爲彼何非，爲此何是。", "誰冥此心，夢蝶之子。", "何禍非福，何吉非凶。", "誰達此觀，喪馬之翁。", "俾吾爲秋毫之杪，吾亦自足。", "不見其小，俾吾爲泰山之阿。", "吾亦無餘，不見其多。", "是以達人靜則脗然與陰合迹，動則浩然與陽同波。", "委順而已，孰知其他。", "時邪命邪！吾其無奈彼何？委邪順邪！彼亦無奈吾何？夫兩無奈何，然後能冥至順而合太和。", "故吾所以飲太和，扣至順，而爲無可奈何之歌。"]}