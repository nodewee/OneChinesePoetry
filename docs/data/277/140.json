{"author": "白居易", "period": "唐", "type": "诗", "title": "洛陽有愚叟", "paragraphs": ["洛陽有愚叟，白黑無分別。", "浪跡雖似狂，謀身亦不拙。", "點檢盤中飯，非精亦非糲。", "點檢身上衣，無餘亦無闕。", "天時方得所，不寒復不熱。", "體氣正調和，不飢仍不渴。", "閑將酒壺出，醉向人家歇。", "野食或烹鮮，寓眠多擁褐。", "抱琴榮啓樂，荷鍤劉伶達。", "放眼看青山，任頭生白髮。", "不知天地內，更得幾年活。", "從此到終身，盡爲閑日月。"]}