{"author": "白居易", "period": "唐", "type": "诗", "title": "風雪中作", "paragraphs": ["歲暮風動地，夜寒雪連天。", "老夫何處宿，暖帳溫爐前。", "兩重褐綺衾，一領花茸氈。", "粥熟呼不起，日高安穩眠。", "是時心與身，了無閑事牽。", "以此度風雪，閑居來六年。", "忽思遠遊客，復想早朝士。", "蹋凍侵夜行，凌寒未明起。", "心爲身君父，身爲心臣子。", "不得身自由，皆爲心所使。", "我心既知足，我身自安止。", "方寸語形骸，吾應不負爾。"]}