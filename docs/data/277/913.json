{"author": "楊衡", "period": "唐", "type": "诗", "title": "遊峽山寺", "paragraphs": ["結構天南畔，勝絕固難儔。", "幸蒙時所漏，遂得恣閑遊。", "路石蔭松蓋，檻藤維鶴舟。", "雨霽花木潤，風和景氣柔。", "寶殿敞丹扉，靈幡垂絳旒。", "照曜芙蓉壺，金人居上頭。", "翔禽拂危剎，落日避層樓。", "端溪瀰漫駛，曲澗潺湲流。", "高居何重沓，登覽自夷猶。", "煙霞無隱態，巖洞詎遺幽。", "奔駟非久耀，馳波肯暫留。", "會從香火緣，滅跡此山丘。"]}