{"author": "白居易", "period": "唐", "type": "诗", "title": "因夢有悟", "paragraphs": ["交友淪歿盡，悠悠勞夢思。", "平生所厚者，昨夜夢見之。", "夢中幾許事，枕上無多時。", "欵曲數杯酒，從容一局碁。", "初見韋尚書，金紫何輝輝。", "中遇李侍郎，笑言甚怡怡。", "終爲崔常侍，意色苦依依。", "一夕三改變，夢心不驚疑。", "此事人盡怪，此理誰得知。", "我粗知此理，聞於竺乾師。", "識行妄分別，智隱迷是非。", "若轉識爲智，菩提其庶幾。"]}