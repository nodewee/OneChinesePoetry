{"author": "白居易", "period": "唐", "type": "诗", "title": "自題小草亭", "paragraphs": ["新結一茅茨，規模儉且卑。", "土堦全壘塊，山木半留皮。", "陰合連藤架，藂香近菊籬。", "壁宜藜杖倚，門稱荻簾垂。", "窗裏風清夜，簷間月好時。", "留連嘗酒客，句引坐禪師。", "伴宿雙棲鶴，扶行一侍兒。", "綠醅量醆飲，紅稻約升炊。", "齷齪豪家笑，酸寒富室欺。", "陶廬閑自愛，顏巷陋誰知。", "螻蟻謀深穴，鷦鷯占小枝。", "各隨其分足，焉用有餘爲。"]}