{"author": "白居易", "period": "唐", "type": "诗", "title": "池上篇", "paragraphs": ["十畝之宅，五畝之園。", "有水一池，有竹千竿。", "勿謂土狹，勿謂地偏。", "足以容膝，足以息肩。", "有堂有庭，有橋有船。", "有書有酒，有歌有弦。", "有叟在中，白鬚飄然。", "識分知足，外無求焉。", "如鳥擇木，姑務巢安。", "如龜居坎，不知海寬。", "靈鶴怪石，紫菱白蓮。", "皆吾所好，盡在吾前。", "時飲一杯，或吟一篇。", "妻孥熙熙，雞犬閑閑。", "優哉游哉，吾將終老乎其間。"]}