{"author": "白居易", "period": "唐", "type": "诗", "title": "春日閑居三首 三", "paragraphs": ["勞者不覺歌，歌其勞苦事。", "逸者不覺歌，歌其逸樂意。", "問我逸如何，閑居多興味。", "問我樂如何，閑官少憂累。", "又問俸厚薄，百千隨月至。", "又問年幾何，七十行欠二。", "所得皆過望，省躬良可媿。", "馬閑無羈絆，鶴老有祿位。", "設自爲化工，優饒只如是。", "安得不歌詠，默默受天賜。"]}