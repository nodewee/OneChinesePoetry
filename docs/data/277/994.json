{"author": "張仲方", "period": "唐", "type": "诗", "title": "贈毛仙翁", "paragraphs": ["毛仙翁，毛仙翁，容貌常如二八童。", "幾歲頭梳雲鬢綠，無時面帶桃花紅。", "眼前人世閱滄海，肘後藥成辭月宮。", "方口秀眉編貝齒，瞭然炅炅雙瞳子。", "芝椿稟氣本堅強，龜鶴計年應不死。", "四海五山長獨游，矜貧傲富欺王侯。", "靈通指下甎甓化，瑞氣爐中金玉流。", "定是煙霞列仙侶，暫來塵俗救危苦。", "紫霞妖女瓊華飛，秘法虔心傳付與。", "陰功足，陰功成，羽駕何年歸上清。", "待我休官了婚嫁，桃源洞裏覓仙兄。"]}