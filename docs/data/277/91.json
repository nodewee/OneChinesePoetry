{"author": "白居易", "period": "唐", "type": "诗", "title": "詠興五首 池上有小舟", "paragraphs": ["池上有小舟，舟中有胡牀。", "牀前有新酒，獨酌還獨嘗。", "熏若春日氣，皎如秋水光。", "可洗機巧心，可蕩塵垢腸。", "岸曲舟行遲，一曲進一觴。", "未知幾曲醉，醉入無何鄉。", "寅緣潭島間，水竹深青蒼。", "身閑心無事，白日爲我長。", "我若未忘世，雖閑心亦忙。", "世若未忘我，雖退身難藏。", "我今異於是，身世交相忘。"]}