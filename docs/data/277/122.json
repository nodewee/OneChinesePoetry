{"author": "白居易", "period": "唐", "type": "诗", "title": "裴侍中晉公以集賢林亭即事詩三十六韻見贈猥蒙徵和才拙詞繁輙廣爲五百言以伸酬獻", "paragraphs": ["三江路千里，五湖天一涯。", "何如集賢第，中有平津池。", "池勝主見覺，景新人未知。", "竹森翠琅玕，水深洞琉璃。", "水竹以爲質，質立而文隨。", "文之者何人，公來親指麾。", "疏鑿出人意，結構得地宜。", "靈襟一搜索，勝概無遁遺。", "因下張沼沚，依高築階基。", "嵩峰見數片，伊水分一支。", "南溪修且直，長波碧逶迤。", "北館壯復麗，倒影紅參差。", "東島號晨光，杲曜迎朝曦。", "西嶺名夕陽，杳曖留落暉。", "前有水心亭，動蕩架漣漪。", "後有開闔堂，寒溫變天時。", "幽泉鏡泓澄，怪石山欹危。", "春葩雪漠漠，夏果珠離離。", "主人命方舟，宛在水中坻。", "親賓次第至，酒樂前後施。", "解纜始登汎，山遊仍水嬉。", "沿洄無滯礙，向背窮幽奇。", "瞥過遠橋下，飄旋深澗陲。", "管弦去縹緲，羅綺來霏微。", "櫂風逐舞迴，梁塵隨歌飛。", "宴餘日云暮，醉客未放歸。", "高聲索彩牋，大笑催金巵。", "唱和筆走疾，問荅桮行遲。", "一詠清兩耳，一酣暢四肢。", "主客忘貴賤，不知俱是誰。", "客有詩魔者，吟哦不知疲。", "乞公殘紙墨，一掃狂歌詞。", "維云社稷臣，赫赫文武姿。", "十授丞相印，五建大將旗。", "四朝致勛華，一身冠臯夔。", "去年才七十，決赴懸車期。", "公志不可奪，君恩亦難希。", "從容就中道，俛僶來保釐。", "貂蟬雖未脫，鸞皇已不羈。", "歷徵今與古，獨步無等夷。", "陸賈功業少，二疏官秩卑。", "乘舟范蠡懼，辟穀留侯飢。", "豈若公今日，身安家國肥。", "羊祜在漢南，空留峴首碑。", "柳惲在江南，祗賦汀洲詩。", "謝安入東山，但說攜蛾眉。", "山簡醉高陽，唯聞倒接䍦。", "豈如公今日，餘力兼有之。", "願公壽如山，安樂長在茲。", "願我比蒲稗，永得相因依。"]}