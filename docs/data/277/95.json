{"author": "白居易", "period": "唐", "type": "诗", "title": "酬思黯相公見過弊居戲贈", "paragraphs": ["軒蓋光照地，行人爲裴回。", "呼傳君子出，乃是故人來。", "訪我入窮巷，引君登小臺。", "臺前多竹樹，池上無塵埃。", "貧家何所有，新酒三兩桮。", "停杯欵曲語，上馬復遲迴。", "留守不外宿，日斜宮漏催。", "但留金刀贈，未接玉山頹。", "家醞不敢惜，待君來即開。", "邨妓不辭出，恐君囅然咍。"]}