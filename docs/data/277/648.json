{"author": "白居易", "period": "唐", "type": "诗", "title": "新沐浴", "paragraphs": ["形適外無恙，心恬內無憂。", "夜來新沐浴，肌髮舒且柔。", "寬裁夾烏帽，厚絮長白裘。", "裘溫裹我足，帽暖覆我頭。", "先進酒一杯，次舉粥一甌。", "半酣半飽時，四體春悠悠。", "是月歲陰暮，慘冽天地愁。", "白日冷無光，黃河凍不流。", "何處征戍行，何人羈旅遊。", "窮途絕糧客，寒獄無燈囚。", "勞生彼何苦，遂性我何優。", "撫心但自媿，孰知其所由。"]}