{"author": "白居易", "period": "唐", "type": "诗", "title": "三謠 素屏謠", "paragraphs": ["素屏素屏，胡爲乎不文不飾，不丹不青。", "當世豈無李陽冰之篆字，張旭之筆迹。", "邊鸞之花鳥，張璪之松石。", "吾不令加一點一畫於其上，欲爾保真而全白。", "吾於香爐峰下置草堂，二屏倚在東西牆。", "夜如明月入我室，曉如白雲圍我牀。", "我心久養浩然氣，亦欲與爾表裏相輝光。", "爾不見當今甲第與王宮，織成步障銀屏風。", "綴珠陷鈿貼雲母，五金七寶相玲瓏。", "貴豪待此方悅目，晏然寢臥乎其中。", "素屏素屏，物各有所宜，用各有所施。", "爾今木爲骨兮紙爲面，捨吾草堂欲何之。"]}