{"author": "白居易", "period": "唐", "type": "诗", "title": "哭崔常侍晦叔", "paragraphs": ["頑賤一拳石，精珍百鍊金。", "名價既相遠，交分何其深。", "中誠一以合，外物不能侵。", "逶迤二十年，與世同浮沈。", "晚有退閑約，白首歸雲林。", "垂老忽相失，悲哉口語心。", "春日嵩高陽，秋夜清洛陰。", "丘園共誰卜，山水共誰尋。", "風月共誰賞，詩篇共誰吟。", "花開共誰看，酒熟共誰斟。", "惠死莊杜口，鍾歿師廢琴。", "道理使之然，從古非獨今。", "吾道自此孤，我情安可任。", "唯將病眼淚，一灑秋風襟。"]}