{"author": "白居易", "period": "唐", "type": "诗", "title": "遊平泉宴浥澗宿香山石樓贈座客", "paragraphs": ["逸少集蘭亭，季倫宴金谷。", "金谷太繁華，蘭亭闕絲竹。", "何如今日會，浥澗平泉曲。", "杯酒與管弦，貧中隨分足。", "紫鮮林筍嫩，紅潤園桃熟。", "採摘助盤筵，芳滋盈口腹。", "閑吟暮雲碧，醉藉春草綠。", "舞妙豔流風，歌清叩寒玉。", "古詩惜晝短，勸我令秉燭。", "是夜勿言歸，相攜石樓宿。"]}