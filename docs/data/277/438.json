{"author": "白居易", "period": "唐", "type": "诗", "title": "三月三日祓禊洛濱", "paragraphs": ["三月草萋萋，黃鶯歇又啼。", "柳橋晴有絮，沙路潤無泥。", "禊事修初半，遊人到欲齊。", "金鈿耀桃李，絲管駭鳧鷖。", "轉岸迴船尾，臨流簇馬蹄。", "鬧翻揚子渡，蹋破魏王堤。", "妓接謝公宴，詩陪荀令題。", "舟同李膺泛，醴爲穆生攜。", "水引春心蕩，花牽醉眼迷。", "塵街從鼓動，煙樹任鴉棲。", "舞急紅腰軟，歌遲翠黛低。", "夜歸何用燭，新月鳳樓西。"]}