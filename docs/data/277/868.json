{"author": "李諒", "period": "唐", "type": "诗", "title": "蘇州元日郡齋感懷寄越州元相公杭州白舍人", "paragraphs": ["稱慶還鄉郡吏歸，端憂明發儼朝衣。", "首開三百六旬日，新知四十九年非。", "當官補拙猶勤慮，游宦量才已息機。", "舉族共資隨月俸，一身惟憶故山薇。", "舊交邂逅封疆近，老牧蕭條宴賞稀。", "書札每來同笑語，篇章時到借光輝。", "絲綸暫厭分符竹，舟檝初登擁羽旗。", "未知今日情何似，應與幽人事有違。"]}