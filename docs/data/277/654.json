{"author": "白居易", "period": "唐", "type": "诗", "title": "逸老", "paragraphs": ["白日下駸駸，青天高浩浩。", "人生在其中，適時即爲好。", "勞我以少壯，息我以衰老。", "順之多吉壽，違之或凶夭。", "我初五十八，息老雖非早。", "一閑十三年，所得亦不少。", "況加祿仕後，衣食常溫飽。", "又從風疾來，女嫁男婚了。", "胷中一無事，浩氣凝襟抱。", "飄若雲信風，樂於魚在藻。", "桑榆坐已暮，鐘漏行將曉。", "皤然七十翁，亦足稱壽考。", "筋骸本非實，一束芭蕉草。", "眷屬偶相依，一夕同栖鳥。", "去何有顧戀，住亦無憂惱。", "生死尚復然，其餘安足道。", "是故臨老心，冥然合玄造。"]}