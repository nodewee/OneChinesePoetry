{"author": "白居易", "period": "唐", "type": "诗", "title": "覽鏡喜老", "paragraphs": ["今朝覽明鏡，鬚鬢盡成絲。", "行年六十四，安得不衰羸。", "親屬惜我老，相顧興歎咨。", "而我獨微笑，此意何人知。", "笑罷仍命酒，掩鏡捋白髭。", "爾輩且安坐，從容聽我詞。", "生若不足戀，老亦何足悲。", "生若苟可戀，老即生多時。", "不老即須夭，不夭即須衰。", "晚衰勝早夭，此理決不疑。", "古人亦有言，浮生七十稀。", "我今欠六歲，多幸或庶幾。", "儻得及此限，何羨榮啓期。", "當喜不當歎，更傾酒一巵。"]}