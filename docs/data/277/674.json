{"author": "白居易", "period": "唐", "type": "诗", "title": "春池閑泛", "paragraphs": ["綠塘新水平，紅檻小舟輕。", "解纜隨風去，開襟信意行。", "淺憐清演漾，深愛綠澄泓。", "白撲柳飛絮，紅浮桃落英。", "古文科斗出，新葉剪刀生。", "樹集鶯朋友，雲行雁弟兄。", "飛沈皆適性，酣詠自怡情。", "花助銀杯氣，松添玉軫聲。", "魚跳何事樂，鷗起復誰驚。", "莫唱滄浪曲，無塵可濯纓。"]}