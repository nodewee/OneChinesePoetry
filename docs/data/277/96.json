{"author": "白居易", "period": "唐", "type": "诗", "title": "再授賓客分司", "paragraphs": ["優穩四皓官，清崇三品列。", "伊予再塵忝，內媿非才哲。", "俸錢七八萬，給受無虛月。", "分命在東司，又不勞朝謁。", "既資閑養疾，亦賴慵藏拙。", "賓友得從容，琴觴恣怡悅。", "乘籃城外去，繫馬花前歇。", "六遊金谷春，五看龍門雪。", "吾若默無語，安知吾快活。", "吾欲更盡言，復恐人豪奪。", "應爲時所笑，苦惜分司闕。", "但問適意無，豈論官冷熱。"]}