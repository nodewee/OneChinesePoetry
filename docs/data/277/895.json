{"author": "楊嗣復", "period": "唐", "type": "诗", "title": "贈毛仙翁", "paragraphs": ["天上玉郎騎白鶴，肘後金壺盛妙藥。", "暫遊下界傲五侯，重看當時舊城郭。", "羽衣茸茸輕似雪，雲上雙童持絳節。", "王母親縫紫錦囊，令向懷中藏秘訣。", "令威子晉皆儔侶，東嶽同尋太真女。", "搜奇綴韻和陽春，文章不是人間語。", "藥成自固黃金骨，天地齊兮身不沒。", "日月宮中便是家，下視崑崙何突兀。", "童姿玉貌誰方比，玄髮綠髯光彌彌。", "滿朝將相門弟子，隨師盡願拋塵滓。", "九轉琅玕必有餘，願乞刀圭救生死。"]}