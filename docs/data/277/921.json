{"author": "楊衡", "period": "唐", "type": "诗", "title": "贈羅浮易鍊師", "paragraphs": ["海上多仙嶠，靈人信長生。", "榮衛冰雪姿，嚥嚼日月精。", "默書絳符遍，晦步斗文成。", "翠髮披肩長，金蓋凌風輕。", "曉籟息塵響，天雞叱幽聲。", "碧樹來戶陰，丹霞照窗明。", "焚香叩虛寂，稽首迴太清。", "鸞鷺振羽儀，飛翻拂斾旌。", "左挹玉泉液，右搴雲芝英。", "念得參龍駕，攀天度赤城。"]}