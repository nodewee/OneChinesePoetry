{"author": "白居易", "period": "唐", "type": "诗", "title": "送毛仙翁", "paragraphs": ["仙翁已得道，混迹尋巖泉。", "肌膚冰雪瑩，衣服雲霞鮮。", "紺髮絲竝緻，齠容花共妍。", "方瞳點玄漆，高步凌非煙。", "幾見桑海變，莫知龜鶴年。", "所憩九清外，所遊五嶽巔。", "軒昊舊爲侶，松喬難比肩。", "每嗟人世人，役役如狂顛。", "孰能脫羈鞅，盡遭名利牽。", "貌隨歲律換，神逐光陰遷。", "惟余負憂譴，顦顇湓江壖。", "衰鬢忽霜白，愁腸如火煎。", "羈旅坐多感，裴回私自憐。", "晴眺五老峰，玉洞多神仙。", "何當憫湮厄，授道安虛孱。", "我師惠然來，論道窮重玄。", "浩蕩八溟闊，志泰心超然。", "形骸既無束，得喪亦都捐。", "豈識椿菌異，那知鵬鷃懸。", "丹華既相付，促景定當延。", "玄功曷可報，感極惟勤拳。", "霓旌不肯駐，又歸武夷川。", "語罷倏然別，孤鶴升遙天。", "賦詩敘明德，永續步虛篇。"]}