{"author": "白居易", "period": "唐", "type": "诗", "title": "題裴晉公女几山刻石詩後", "paragraphs": ["何處畫功業，何處題詩篇？麒麟高閣上，女几小山前。", "爾後多少時，四朝二十年。", "賊骨化爲土，賊壘犂爲田。", "一從賊壘平，陳蔡民晏然。", "騾軍成牛戶，鬼火變人煙。", "生子已嫁娶，種桑亦絲緜。", "皆云公之德，欲報無由緣。", "公今在何處，守都鎮三川。", "舊宅留永樂，新居開集賢。", "公今在何官，被衮珥貂蟬。", "戰袍破猶在，髀肉生欲圓。", "襟懷轉蕭灑，氣力彌精堅。", "登山不拄杖，上馬能掉鞭。", "利澤浸入池，福降昇自天。", "昔號天下將，今稱地上仙。", "勿追赤松遊，勿拍洪崖肩。", "商山有遺老，可以奉周旋。"]}