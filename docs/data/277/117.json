{"author": "白居易", "period": "唐", "type": "诗", "title": "寄盧少尹", "paragraphs": ["老誨心不亂，莊戒形太勞。", "生命既能保，死籍亦可逃。", "嘉肴與旨酒，信是腐腸膏。", "豔聲與麗色，真爲伐性刀。", "補養在積功，如裘集衆毛。", "將欲致千里，可得差一毫。", "顏回何爲者，簟瓢纔自給。", "肥醲不到口，年不登三十。", "張蒼何爲者，染愛浩無際。", "妾媵填後房，竟壽百餘歲。", "蒼壽有何德，回夭有何辜。", "誰謂具聖體，不如肥瓠軀。", "遂使世俗心，多疑仙道書。", "寄問盧先生，此理當何如。"]}