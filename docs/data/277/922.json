{"author": "楊衡", "period": "唐", "type": "诗", "title": "登紫霄峰贈黃仙師", "paragraphs": ["紫霄不可涉，靈峯信穹崇。", "下有瓊樹枝，上有翠髮翁。", "雞鳴秋漢側，日出紅霞中。", "璨璨真仙子，執旄爲侍童。", "焚香杳忘言，默念合太空。", "世華徒熠耀，虛室自朦朧。", "雲飛瓊瑤圃，龜息芝蘭藂。", "玉籙掩不開，天窗微微風。", "茲焉悟佳旨，塵境亦幽通。", "浩渺臨廣津，永用挹無窮。"]}