{"author": "楊衡", "period": "唐", "type": "诗", "title": "夷陵郡內敘別", "paragraphs": ["禮娶嗣明德，同牢夙所欽。", "況蒙生死契，豈顧蓬蒿心。", "雁幣任野薄，恩愛緣義深。", "同聲若鼓瑟，合韻似鳴琴。", "將迓空未立，就贅意難任。", "皎月託言誓，滄波信浮沈。", "荆臺理晨轍，巫渚疑宵襟。", "憫憫百慮起，回回萬恨深。", "候更促徒侶，先曉徹夜禽。", "燈彩凝寒風，蟬思噪密林。", "留念同心帶，贈遠芙蓉簪。", "撫懷極投漆，感物重黃金。", "分鸞豈遐阻，別劒念相尋。", "儻甘蓬戶賤，願俟故山岑。"]}