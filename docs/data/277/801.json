{"author": "白居易", "period": "唐", "type": "诗", "title": "江南喜逢蕭九徹因話長安舊遊戲贈五十韻", "paragraphs": ["憶昔嬉遊伴，多陪歡宴場。", "寓居同永樂，幽會共平康。", "師子尋前曲，聲兒出內坊。", "花深態奴宅，竹錯得憐堂。", "庭晚開紅藥，門閑蔭綠楊。", "經過悉同巷，居處盡連牆。", "時世高梳髻，風流澹作妝。", "戴花紅石竹，帔暈紫檳榔。", "鬢動懸蟬翼，釵垂小鳳行。", "拂胷輕粉絮，煖手小香囊。", "選勝移銀燭，邀歡舉玉觴。", "爐煙凝麝氣，酒色注鵝黃。", "急管停還奏，繁弦慢更張。", "雪飛迴舞袖，塵起繞歌梁。", "舊曲翻調笑，新聲打義揚。", "名情推阿軌，巧語許秋孃。", "風暖春將暮，星迴夜未央。", "宴餘添粉黛，坐久換衣裳。", "結伴歸深院，分頭入洞房。", "綵帷開翡翠，羅薦拂鴛鴦。", "留宿爭牽袖，貪眠各占牀。", "綠窗籠水影，紅壁背燈光。", "索鏡收花鈿，邀人解袷襠。", "暗嬌妝靨笑，私語口脂香。", "怕聽鐘聲坐，羞明映縵藏。", "眉殘蛾翠淺，鬟解綠雲長。", "聚散知無定，憂歡事不常。", "離筵開夕宴，別騎促晨裝。", "去住青門外，留連滻水傍。", "車行遙寄語，馬駐共相望。", "雲雨分何處，山川共異方。", "野行初寂莫，店宿乍恓惶。", "別後嫌宵永，愁來厭歲芳。", "幾看花結子，頻見露爲霜。", "歲月何超忽，音容坐渺茫。", "往還書斷絕，來去夢遊揚。", "自我辭秦地，逢君客楚鄉。", "常嗟異岐路，忽喜共舟航。", "話舊堪垂淚，思鄉數斷腸。", "愁雲接巫峽，淚竹近瀟湘。", "月落江湖闊，天高節候涼。", "浦深煙渺渺，沙冷月蒼蒼。", "紅葉江楓老，青蕪驛路荒。", "野風吹蟋蟀，湖水浸菰蔣。", "帝路何由見，心期不可忘。", "舊遊千里外，往事十年強。", "春晝提壺飲，秋林摘橘嘗。", "強歌還自感，縱飲不成狂。", "永夜長相憶，逢君各共傷。", "殷勤萬里意，幷寫贈蕭郎。"]}