{"author": "白居易", "period": "唐", "type": "诗", "title": "北窗三友", "paragraphs": ["今日北窗下，自問何所爲。", "欣然得三友，三友者爲誰。", "琴罷輙舉酒，酒罷輙吟詩。", "三友遞相引，循環無已時。", "一彈愜中心，一詠暢四肢。", "猶恐中有間，以酒彌縫之。", "豈獨吾拙好，古人多若斯。", "嗜詩有淵明，嗜琴有啓期。", "嗜酒有伯倫，三人皆吾師。", "或乏儋石儲，或穿帶索衣。", "弦歌復觴詠，樂道知所歸。", "三師去已遠，高風不可追。", "三友游甚熟，無日不相隨。", "左擲白玉巵，右拂黃金徽。", "興酣不疊紙，走筆操狂詞。", "誰能持此詞，爲我謝親知。", "縱未以爲是，豈以我爲非。"]}