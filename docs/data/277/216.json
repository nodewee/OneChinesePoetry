{"author": "白居易", "period": "唐", "type": "诗", "title": "重修香山寺畢題二十二韻以紀之", "paragraphs": ["闕塞龍門口，祇園鷲嶺頭。", "曾隨減劫壞，今遇勝緣修。", "再瑩新金剎，重裝舊石樓。", "病僧皆引起，忙客亦淹留。", "四望窮沙界，孤標出贍州。", "地圖鋪洛邑，天柱倚崧丘。", "兩面蒼蒼岸，中心瑟瑟流。", "波翻八灘雪，堰護一潭油。", "臺殿朝彌麗，房廊夜更幽。", "千花高下塔，一葉往來舟。", "岫合雲初吐，林開霧半收。", "靜聞樵子語，遠聽棹郎謳。", "官散殊無事，身閑甚自由。", "吟來攜筆硯，宿去抱衾裯。", "霽月當窗白，涼風滿簟秋。", "煙香封藥竈，泉冷洗茶甌。", "南祖心應學，西方社可投。", "先宜知止足，次要悟浮休。", "覺路隨方樂，迷塗到老愁。", "須除愛名障，莫作戀家囚。", "便合窮年住，何言竟日遊。", "可憐終老地，此是我菟裘。"]}