{"author": "白居易", "period": "唐", "type": "诗", "title": "閑居偶吟招鄭庶子皇甫郎中", "paragraphs": ["自哂此迂叟，少迂老更迂。", "家計不一問，園林聊自娛。", "竹間琴一張，池上酒一壺。", "更無俗物到，但與秋光俱。", "古石蒼錯落，新泉碧縈紆。", "焉用車馬客，即此是吾徒。", "猶有所思人，各在城一隅。", "杳然愛不見，搔首方踟躕。", "玄晏風韻遠，子真雲貌孤。", "誠知厭朝市，何必憶江湖。", "能來小澗上，一聽潺湲無。"]}