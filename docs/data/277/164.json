{"author": "白居易", "period": "唐", "type": "诗", "title": "池上作", "paragraphs": ["西溪風生竹森森，南潭萍開水沈沈。", "叢翠萬竿湘岸色，空碧一泊松江心。", "浦派縈迴誤遠近，橋島向背迷窺臨。", "澄瀾方丈若萬頃，倒影咫尺如千尋。", "泛然獨遊邈然坐，坐念行心思古今。", "菟裘不聞有泉沼，西河亦恐無雲林。", "豈如白翁退老地，樹高竹密池塘深。", "華亭雙鶴白矯矯，太湖四石青岑岑。", "眼前盡日更無客，膝上此時唯有琴。", "洛陽冠蓋自相索，誰肯來此同抽簪。"]}