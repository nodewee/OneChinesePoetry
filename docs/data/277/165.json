{"author": "白居易", "period": "唐", "type": "诗", "title": "何處堪避暑", "paragraphs": ["何處堪避暑，林間背日樓。", "何處好追涼，池上隨風舟。", "日高飢始食，食竟飽還遊。", "遊罷睡一覺，覺來茶一甌。", "眼明見青山，耳醒聞碧流。", "脫襪閑濯足，解巾快掻頭。", "如此來幾時，已過六七秋。", "從心至百骸，無一不自由。", "拙退是其分，榮耀非所求。", "雖被世間笑，終無身外憂。", "此語君莫怪，靜思吾亦愁。", "如何三伏月，楊尹謫虔州。"]}