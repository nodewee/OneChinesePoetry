{"author": "白居易", "period": "唐", "type": "诗", "title": "詠所樂", "paragraphs": ["獸樂在山谷，魚樂在陂池。", "蟲樂在深草，鳥樂在高枝。", "所樂雖不同，同歸適其宜。", "不以彼易此，況論是與非。", "而我何所樂，所樂在分司。", "分司有何樂，樂哉人不知。", "官優有祿料，職散無羈縻。", "嬾與道相近，鈍將閑自隨。", "昨朝拜表迴，今晚行香歸。", "歸來北窗下，解巾脫塵衣。", "冷泉灌我頂，暖水濯四肢。", "體中幸無疾，臥任清風吹。", "心中又無事，坐任白日移。", "或開書一篇，或引酒一巵。", "但得如今日，終身無厭時。"]}