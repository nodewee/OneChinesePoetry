{"author": "白居易", "period": "唐", "type": "诗", "title": "旱熱二首 一", "paragraphs": ["彤雲散不雨，赫日吁可畏。", "端坐猶揮汗，出門豈容易。", "忽思公府內，青衫折腰吏。", "復想驛路中，紅塵走馬使。", "征夫更辛苦，逐客彌顦顇。", "日入尚趨程，宵分不遑寐。", "安知北窗叟，偃臥風颯至。", "簟拂碧龍鱗，扇搖白鶴翅。", "豈唯身所得，兼示心無事。", "誰言苦熱天，元有清涼地。"]}