{"author": "白居易", "period": "唐", "type": "诗", "title": "閑題家池寄王屋張道士", "paragraphs": ["有石白磷磷，有水清潺潺。", "有叟頭似雪，婆娑乎其間。", "進不趨要路，退不入深山。", "深山太濩落，要路多險艱。", "不如家池上，樂逸無憂患。", "有食適吾口，有酒酡吾顏。", "恍惚遊醉鄉，希夷造玄關。", "五千言下悟，十二年來閑。", "富者我不顧，貴者我不攀。", "唯有天壇子，時來一往還。"]}