{"author": "白居易", "period": "唐", "type": "诗", "title": "狂言示諸姪", "paragraphs": ["世欺不識字，我忝攻文筆。", "世欺不得官，我忝居班秩。", "人老多病苦，我今幸無疾。", "人老多憂累，我今婚嫁畢。", "心安不移轉，身泰無牽率。", "所以十年來，形神閑且逸。", "況當垂老歲，所要無多物。", "一裘煖過冬，一飯飽終日。", "勿言舍宅小，不過寢一室。", "何用鞍馬多，不能騎兩匹。", "如我優幸身，人中十有七。", "如我知足心，人中百無一。", "傍觀愚亦見，當己賢多失。", "不敢論他人，狂言示諸姪。"]}