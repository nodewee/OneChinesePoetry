{"author": "白居易", "period": "唐", "type": "诗", "title": "二年三月五日齋畢開素當食偶吟贈妻弘農郡君", "paragraphs": ["睡足肢體暢，晨起開中堂。", "初旭泛簾幕，微風拂衣裳。", "二婢扶盥櫛，雙童舁簟牀。", "庭東有茂樹，其下多陰涼。", "前月事齋戒，昨日散道塲。", "以我久蔬素，加籩仍異糧。", "魴鱗白如雪，蒸炙加桂薑。", "稻飯紅似花，調沃新酪漿。", "佐以脯醢味，間之椒薤芳。", "老憐口尚美，病喜鼻聞香。", "嬌騃三四孫，索哺遶我傍。", "山妻未舉案，饞叟已先嘗。", "憶同牢巹初，家貧共糟糠。", "今食且如此，何必烹猪羊。", "況觀姻族間，夫妻半存亡。", "偕老不易得，白頭何足傷。", "食罷酒一杯，醉飽吟又狂。", "緬想梁高士，樂道喜文章。", "徒誇五噫作，不解贈孟光。"]}