{"author": "白居易", "period": "唐", "type": "诗", "title": "酬夢得以予五月長齋延僧徒絕賓友見戲十韻", "paragraphs": ["賓客懶逢迎，翛然池館清。", "簷閑空燕語，林靜未蟬鳴。", "葷血還休食，杯觴亦罷傾。", "三春多放逸，五月暫修行。", "香印朝煙細，紗燈夕焰明。", "交遊諸長老，師事古先生。", "禪後心彌寂，齋來體更輕。", "不唯忘肉味，兼擬滅風情。", "蒙以聲聞待，難將戲論爭。", "虛空若有佛，靈運恐先成。"]}