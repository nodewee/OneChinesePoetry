{"author": "白居易", "period": "唐", "type": "诗", "title": "睡後茶興憶楊同州", "paragraphs": ["昨晚飲太多，嵬峩連宵醉。", "今朝餐又飽，爛熳移時睡。", "睡足摩挲眼，眼前無一事。", "信脚繞池行，偶然得幽致。", "婆娑綠陰樹，斑駮青苔地。", "此處置繩牀，傍邊洗茶器。", "白瓷甌甚潔，紅爐炭方熾。", "沫下麴塵香，花浮魚眼沸。", "盛來有佳色，嚥罷餘芳氣。", "不見楊慕巢，誰人知此味。"]}