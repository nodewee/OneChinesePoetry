{"author": "白居易", "period": "唐", "type": "诗", "title": "偶作寄朗之", "paragraphs": ["歷想爲官日，無如刺史時。", "歡娛接賓客，飽暖及妻兒。", "自到東都後，安閑更得宜。", "分司勝刺史，致仕勝分司。", "何況園林下，欣然得朗之。", "仰名同舊識，爲樂即新知。", "有雪先相訪，無花不作期。", "鬬醲乾釀酒，誇妙細吟詩。", "里巷千來往，都門五別離。", "岐分兩迴首，書到一開眉。", "葉落槐亭院，冰生竹閣池。", "雀羅誰問訊，鶴氅罷追隨。", "身與心俱病，容將力共衰。", "老來多健忘，唯不忘相思。"]}