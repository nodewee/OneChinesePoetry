{"author": "白居易", "period": "唐", "type": "诗", "title": "達哉樂天行", "paragraphs": ["達哉達哉白樂天，分司東都十三年。", "七旬纔滿冠已挂，半祿未及車先懸。", "或伴遊客春行樂，或隨山僧夜坐禪。", "二年忘却問家事，門庭多草廚少煙。", "庖童朝告鹽米盡，侍婢暮訴衣裳穿。", "妻孥不悅甥姪悶，而我醉臥方陶然。", "起來與爾畫生計，薄產處置有後先。", "先賣南坊十畝園，次賣東都五頃田。", "然後兼賣所居宅，髣髴獲緡二三千。", "半與爾充衣食費，半與吾供酒肉錢。", "吾今已年七十一，眼昏鬚白頭風眩。", "但恐此錢用不盡，即先朝露歸夜泉。", "未歸且住亦不惡，飢餐樂飲安穩眠。", "死生無可無不可，達哉達哉白樂天。"]}