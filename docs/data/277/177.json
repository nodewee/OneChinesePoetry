{"author": "白居易", "period": "唐", "type": "诗", "title": "夏日作", "paragraphs": ["葛衣疎且單，紗帽輕復寬。", "一衣與一帽，可以過炎天。", "止於便吾體，何必被羅紈。", "宿雨林笋嫩，晨露園葵鮮。", "烹葵炮嫩笋，可以備朝餐。", "止於適吾口，何必飫腥羶。", "飯訖盥漱已，捫腹方果然。", "婆娑庭前步，安穩窗下眠。", "外養物不費，內歸心不煩。", "不費用難盡，不煩神易安。", "庶幾無夭閼，得以終天年。"]}