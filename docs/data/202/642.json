{"author": "釋道潜", "period": "宋", "type": "诗", "title": "次韵黄子理宣德田居四時  其四", "paragraphs": ["朔吹鳴高林，回塘冰已結。", "牛羊臥茅屋，原野暗飛雪。", "壯男臂彫弓，短後事田獵。", "饑鷹一號呼，荒徑洒毛血。", "歸來誇意氣，鄰舍呼飲啜。", "明朝過南山，更欲窮窟穴。", "寒爐然豆萁，光燄時起滅。", "布被擁嬌兒，從渠踏裏裂。", "老翁寢不寐，展轉念鵝鴨。", "籬落易穿窬，狐狸恐驚發。"]}