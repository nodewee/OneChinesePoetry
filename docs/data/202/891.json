{"author": "釋道潜", "period": "宋", "type": "诗", "title": "遠齋", "paragraphs": ["君不見崑崙之河與天通，源深發遠人莫窮。", "回溪轉壑隨折衝，末勢演溢流于東。", "東溟無旁下無底，浩蕩足以家魚龍。", "嗟哉吾徒雖好學，詎肯著意推所從。", "淵停富滀有若是，孰謂世上無豪雄。", "法師名齋意且遠，張皇幽眇見爾聰。", "西來竺書五千軸，期子歲月加磨礱。", "離騷楚詞亦謾讀，言語黼黻何必工。", "禪餘習氣如未盡，時倚澗石吟松風。"]}