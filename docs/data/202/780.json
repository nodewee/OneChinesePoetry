{"author": "釋道潜", "period": "宋", "type": "诗", "title": "酬周元翁推官見贈", "paragraphs": ["南來濟濟多俊良，聲問逸發推周郎。", "詞場較藝一戰捷，筆陣獨掃千人强。", "烱然眉目行且貴，驥足萬里看騰驤。", "吟詩作賦不媚俗，期與往者同芬芳。", "斷璋殘璧忽我贈，把玩溢目驚輝光。", "自嗟行李久蕭瑟，安得置之雲錦囊。", "又聞跨馬欲過我，此意想君非渺茫。", "山中草木最宜夏，雨餘一一含幽香。", "雛鶑乳燕學飛舞，葉底啞咤調圓吭。", "闌干笋蕨雖已老，璀錯梅杏猶可嘗。", "陰崖碧洞不受暑，谷風習習吹衣凉。", "提携爲子掃盤石，談笑共坐莓苔蒼。", "宣毫越楮須盛載，吟取佳句還巾箱。"]}