{"author": "釋道潜", "period": "宋", "type": "诗", "title": "秋日西園  其一", "paragraphs": ["日月更代顯，光華難並留。", "昔人尚行樂，俯仰無暫休。", "平居得君子，出處常相求。", "良辰援余臂，共作西園遊。", "極目瞰平野，緬然見蒼洲。", "千林澹霽色，萬韵生凉秋。", "露華漙菊英，藹藹香可揉。", "參差間畦壠，芋栗森相儔。", "綠蔓無芳姿，碧花茂牽牛。", "低回矚籬落，樹影環清流。", "賞物志已諧，何用登蓬丘。"]}