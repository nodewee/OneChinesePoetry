{"author": "釋道潜", "period": "宋", "type": "诗", "title": "送誠無上人還洞山文禪師席下", "paragraphs": ["上人妙齒遺樊籠，嗜好豈與稠人同。", "巖棲水飲有餘裕，期以至道超鴻蒙。", "少林人亡僅千載，末路鼓舞誰爲雄。", "江西老褐真望士，蟻趨雲合爭所從。", "羨君伏役事且久，誠專志苦迷春冬。", "心珠磨錯稍精瑩，彷彿水月含沖融。", "去歲扁舟下吳會，溪山勝踐情所鍾。", "芒鞋竹杖霜露入，始知節物徂秋風。", "朝來興盡挽不住，翻然又逐南征鴻。", "它年相逢定廬岳，與子終老巢雲松。"]}