{"author": "釋道潜", "period": "宋", "type": "诗", "title": "過新開湖寄李端叔大夫", "paragraphs": ["新開湖邊秋夢曉，雞犬無聲人悄悄。", "試揭疏篷覘日華，水面殘星猶繚繞。", "嘗聞明珠藏巨浸，光焰一出輝群草。", "篙師爲我暫停櫓，罔象終期入幽討。", "波間宛轉興方豪，依然別恨生懷抱。", "故人離群東海頭，徇祿摧眉事枯槁。", "菰梢蘋末翠猶在，蕙蘭憔悴青楓老。", "浪游不知歲月徙，舊約無端失天杪。", "目羨南鴻兩兩飛，安得身同羽翰小。", "游胥堂在吾必行，一榻數椽應預掃。"]}