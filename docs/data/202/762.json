{"author": "釋道潜", "period": "宋", "type": "诗", "title": "江行寄俞仲寬察院", "paragraphs": ["潮回沙浦寒，月落山未曉。", "駕言江上行，行遠心亦悄。", "茅屋兩三家，鷄聲聞縹緲。", "輕風颭垂楊，芳枝何裊裊。", "上有雙鳴禽，下有蕙蘭草。", "蒸蒸物已繁，灼灼花更好。", "時見頳尾鱗，跳波泳紋藻。", "即事起幽情，情含結懷抱。", "故交如參辰，咫尺曠烟島。", "紅日已三竿，回轅白沙道。", "但聞蕭葦間，挐音飛杳杳。"]}