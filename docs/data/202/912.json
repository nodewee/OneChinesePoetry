{"author": "釋道潜", "period": "宋", "type": "诗", "title": "次韵蘇端明定武雪浪齋", "paragraphs": ["孔明氣宇白玉溫，忠義勇决踰王尊。", "葛巾羽扇傳號令，塞垣徹警無塵昏。", "良辰往往挾將佐，射鵰走馬循烟村。", "歸來飲酒坐堂上，賓從如雲填戟門。", "一朝郡圃得奇石，雪浪觸眼驚神魂。", "旁求蒼珉琢巨斛，偃然臥土知無根。", "三牛曳歸置階圯，錯磨不許留纖痕。", "興來作詩寄臺閣，雄詞妙筆爭考論。", "將軍今謫窮海外，會見羲娥窺覆盆。", "殷勤寄語朔方客，佳致勿毀宜長存。"]}