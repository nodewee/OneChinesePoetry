{"author": "釋道潜", "period": "宋", "type": "诗", "title": "酬邵彥瞻朝奉見寄", "paragraphs": ["楊州從事多文華，新詩組織如朝霞。", "高懷忽念朔方客，秋風一紙來天涯。", "都城冠蓋屬休沐，邂逅過我森如麻。", "開緘傳讀不知厭，愕立圜視相驚誇。", "上言音形闊川路，下言杖屨埋風沙。", "蹲鴟正熟邀我返，城南古寺無諠譁。", "我今翩然已東下，輕舟早晚從公家。", "平山堂西百尺井，請公爲汲烹露芽。"]}