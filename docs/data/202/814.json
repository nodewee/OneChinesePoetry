{"author": "釋道潜", "period": "宋", "type": "诗", "title": "余初入智果院", "paragraphs": ["泰山屹天下，四海同仰止。", "我公命世英，突兀等於是。", "胸中廓秋漢，皎絕微雲滓。", "當年事危言，軒冕如脫屣。", "正貴知我希，寧慚不吾以。", "風雲果再符，六翮排空起。", "一昨厭承明，抗章求迤邐。", "餘杭古雄藩，比屋富生齒。", "立談政即成，興不負山水。", "雍容敦末契，訪我頑且鄙。", "大旆輝松門，禽猿亦驚喜。", "森森門下士，左右粲珠履。", "使君道德姿，圭角非所恃。", "軟語如春風，薰然著桃李。", "今朝真勝事，千載足遺美。", "安得筆如椽，磨崖爲公紀。"]}