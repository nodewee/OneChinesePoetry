{"author": "蕭闢", "period": "宋", "type": "诗", "title": "留題曹娥廟", "paragraphs": ["屈平以楚死，死濁不死清。", "伍員以吳死，死暗不死明。", "死者人所難，一死鴻毛輕。", "壯哉二子爲，留得不死名。", "曹娥以父死，年齡童未成。", "抱屍出洪瀾，非可二子并。", "二子諫不從，齊秦韓魏征。", "娥若不之死，父葬鱣與鯨。", "二子死以介，娥死以孝誠。", "於今會稽人，事之如事生。", "娥若生堯時，舜不妻女英。", "娥若逢孔子，娥名書孝經。", "娥父若罹辜，豈止爲緹縈。", "蔡邕不知娥，但愛碑上銘。", "我來拜祠下，古木寒雲橫。", "往往大江水，猶作哀哀鳴。", "安得娥有知，爲我神陰靈。", "鼓此大江波，注入四瀆平。", "洗濯天下心，皆行娥所行。"]}