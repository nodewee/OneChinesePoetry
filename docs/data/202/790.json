{"author": "釋道潜", "period": "宋", "type": "诗", "title": "宿回峰院寄黄擇中察院", "paragraphs": ["秋堂立四壁，物色夜蕭然。", "藜床抱孤影，起坐未成眠。", "曾飈激高梧，萬動接虛警。", "感至情先謝，理冥神預領。", "銅壺漏未央，扶杖起彷徨。", "方塘溢繁荇，冷月下疏篁。", "躑躅步空除，風带褭霜裾。", "泯余契幽獨，悵子隔川途。", "短短袖中書，明發欲誰寄。", "梁上木鯉魚，儻能將此意。", "古亦有相思，吾今何所遺。", "浩歌望雲水，期子與同歸。"]}