{"author": "釋道潜", "period": "宋", "type": "诗", "title": "西湖雪霽寄彥瞻", "paragraphs": ["西湖漫天三日雪，上下一色迷空虛。", "曾巒沓嶂杳難辨，彷彿樓觀疑有無。", "饑雛乳獸失所食，飛走阡陌空號呼。", "中園却羨啄木鳥，利觜自解謀朝晡。", "曉來鍾鼓報新霽，天半稍稍分浮圖。", "試憑高樓肆遠目，千里顛倒羅瓊琚。", "逡巡夜月出海角，光彩猛射來城隅。", "方壺圓嶠只在眼，綽約怳晤神仙居。", "咄哉浩景似欺壓，謂我不足爲傳模。", "風流江左杜從事，氣格豪贍凌相如。", "安得飄颻跨鸞鵠，手持栗尾來爲書。"]}