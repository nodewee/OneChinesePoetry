{"author": "釋道潜", "period": "宋", "type": "诗", "title": "送楚上人還廣陵慶禪師法席", "paragraphs": ["吾鄉少年多齷齪，投老家山猶戀著。", "何異醯雞舞甕天，肯信十方無壁落。", "羨君壯懷慕遠舉，萬里雲山行犖确。", "荆江洞庭虛浩渺，斂裓浮杯心自若。", "去年臘月過湓城，聆我幽脩臥雲壑。", "朅來相從慰契闊，笑語逸發驚猿鶴。", "春風又復卷征衣，問子東去將何爲。", "廣陵城西古佛剎，中有老禪吾所師。", "當年與君共伏役，妙道彷彿窺藩籬。", "別來星霜歎已久，夜夢往往神魂馳。", "真金雖已出頑鑛，鍛鍊豈厭增鉗鎚。", "縱橫法縛斷除盡，了了方爲獅子兒。"]}