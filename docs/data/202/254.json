{"author": "陸佃", "period": "宋", "type": "诗", "title": "再用前韵呈毅夫", "paragraphs": ["洛陽曾識面，穰下竟論交。", "久若居蘭室，初如食蔗梢。", "故非偷姓孔，誰敢僭名郊。", "作事常師古，當官肯代庖。", "匪躬期蹇蹇，夷行笑嘐嘐。", "稷也真堯力，參乎豈桀髇。", "金樓傳寶構，雜俎當珍肴。", "講舍推攸止，賓筵絕載呶。", "孫窗餘臘雪，徐榻臥寒茭。", "反舌宵鳴蟈，長踦暖挂蛸。", "即今除戶墐，那得曝簷茅。", "遠夢方隨蝶，輕綃擬換鮫。", "歷來雙鳳闕，律動半山坳。", "草色揉藍染，花名篆字鈔。", "膘肥熊自撲，香滿麝爭跑。", "乳雉翔仍集，鳴禽語漸勦。", "柳將金自比，楮與玉相淆。", "節應豳三日，陽添泰一爻。", "碧圓牽翠荇，紅蕾破香苞。", "鶑出求同志，鴻歸學共胞。", "形容當舞籥，音韵中笙匏。", "麗苑聞亡是，熙臺亞有巢。", "不材真是櫟，何算信如筲。", "交淡非同醴，流清豈爲膠。", "往來須倒載，生滅任浮泡。", "縱阻陳歌管，猶容聽鐲鐃。", "北窗寧獨臥，南岳謾相嘲。", "酒用陶巾漉，詩須賀錦包。", "儘教談麈盡，仍取唾壺敲。", "不向花前醉，應慚薄荷貓。"]}