{"author": "釋道潜", "period": "宋", "type": "诗", "title": "楊康功待制所藏醉道士石", "paragraphs": ["天官夜燕瓊樓春，一官大醉頹穹旻。", "飛光貫地若素練，百里雞犬聲紛紛。", "吹風洗雨歲月古，化此頑石良悲辛。", "楚山之老頗知異，濯以澗底清漪淪。", "霓裳彷彿認羽客，楮冠數寸橫秋雲。", "空齋晝閑戲一擊，琅然哀韵還清真。", "我聞天官天所陳，雖復暫屈終當申。", "烈風迅雷一朝作，却上蒼蒼朝紫宸。"]}