{"author": "釋道潜", "period": "宋", "type": "诗", "title": "周茂叔郎中濂溪", "paragraphs": ["蓮花峰下水，東出其流長。", "十里漱石齒，鏘然韵珩璜。", "坡陀滀野岸，烱烱浮明光。", "衣冠有曠士，眷此宜徜徉。", "乞身不待老，結屋栖其旁。", "高風慕箕潁，不羨尚書郎。", "松菊手自插，葱葱蔚連岡。", "了無川澤營，庶以廉自方。", "禽魚出階塹，詎識矰繳防。", "雲山侑几席，風月非迎將。", "萬事委空洞，頹然寄壺觴。", "詩書叢屋壁，教子心獨强。", "翹翹雙鳳雛，炳炳具文章。", "婆娑刷勁翮，雲漢期翱翔。", "高名與溪水，千載同湯湯。"]}