{"author": "釋道潜", "period": "宋", "type": "诗", "title": "寄龍井辨才法師", "paragraphs": ["法師安遠徒，我見常磬折。", "頹綱製像運，基搆甚宏達。", "煌煌四十載，說法傾吳越。", "人天會方丈，萬趾常雜遝。", "藹然如丘山，四座羞蟻垤。", "投老倦揮麈，毅然辭且决。", "饑鷹得秋風，轉盼俄一掣。", "結茅南山陲，雲蘿占幽絕。", "昔我海上還，相尋訪林樾。", "夜闌叩微要，猨鳥寂不聒。", "慧風洒幽襟，法雨濯枯枿。", "別來今四載，寒暑驚屢闋。", "相望如晨星，杳杳各天末。", "何當從杖藜，一笑龍泓月。"]}