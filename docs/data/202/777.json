{"author": "釋道潜", "period": "宋", "type": "诗", "title": "寄題徐德之先生閑軒", "paragraphs": ["建安自古多俊髦，徐子磊落尤其豪。", "論兵說劍走湖海，身勤事左無所遭。", "綠林五校已屠膾，黑衣三衛羞徒勞。", "歸來故山便卜築，脫棄萬事輕鴻毛。", "橫前澗水漱哀玉，傍舍老櫪藏飛猱。", "山蔬何用羨粱肉，鶴氅未必輸青袍。", "追雲弄月有真趣，慎勿輕語傳兒曹。"]}