{"author": "釋道潜", "period": "宋", "type": "诗", "title": "臨江月上人", "paragraphs": ["能仁說教滿竺乾，流入中國餘五千。", "於中妙經爲最勝，顗師所解尤通玄。", "化行吳會連海壖，紛紛得法如雲烟。", "見聞讀誦又其次，隨類譬率無間焉。", "嗚呼上人志且堅，善邀佛子同法筵。", "妙香炷爐馥旃檀，十科勸進追昔賢。", "旁行貝葉軸似椽，卷舒朝暮往復旋。", "利根微種聊窮研，魚兔一獲忘蹄筌。", "自餘區區顧未然，瀾翻口舌如湧泉。", "外物交錯心匪緣，功成一朝脫愛纏。", "曄如紅蕖濯清淵，俯仰千聖遽可肩。", "茫茫苦海旁無邊，不有舟栰誰能先。", "烏蟾疾馳如走丸，咨爾佛子無睡眠。"]}