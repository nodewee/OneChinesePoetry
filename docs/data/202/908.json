{"author": "釋道潜", "period": "宋", "type": "诗", "title": "次韵黄仲閔主簿見訪游寶雲諸寺", "paragraphs": ["吾廬附曾阿，松竹蔚行路。", "平生土木軀，羞爲折腰具。", "蓼蟲甘苦澀，雖死那求遇。", "黄香諸父賢，傾蓋如有素。", "相將山水行，所適得佳趣。", "觀臺深且靚，縞壁懸清句。", "雲巢倚空端，下覽宜細顧。", "樓臺霽雪初，碧瓦塵未涴。", "籃輿指頹景，長挹還辭去。", "怳如山陰集，俛仰已成故。", "重來竟何時，相望碧雲暮。"]}