{"author": "釋道潜", "period": "宋", "type": "诗", "title": "何氏寒碧堂", "paragraphs": ["城東十畝春蕭瑟，脩竹漫山藹如櫛。", "颼颼細浪鳴石齒，黯黯蒼雲翳朝日。", "虛堂正在無有處，不惜千竿開翠密。", "鳴鳩野鵲亦解喜，頡頏穿林語啾唧。", "但得凉陰過酒樽，莫辭晚色侵書帙。", "蓬萊仙人爲書榜，筆端矯矯龍蛇逸。", "壯觀南來無與倫，千載風流君不失。"]}