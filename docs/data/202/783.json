{"author": "釋道潜", "period": "宋", "type": "诗", "title": "過公擇藏書室", "paragraphs": ["我公昔未仕，託蹤此山阿。", "牙籤列圖史，萬卷堆嵯峨。", "披剝得精要，卷衣辭薜蘿。", "一往三十年，功名歎蹉跎。", "公今陟臺省，壯志應未磨。", "出處獨不謬，紛紛當奈何。", "脫身早來歸，挂冠舊庭柯。", "松窗展故帙，烱烱臨羲娥。", "豈復求甚解，聊將寄天和。", "勿憂野馬集，勿念蟲網羅。", "山祇善守護，早晚潜揮訶。"]}