{"author": "釋道潜", "period": "宋", "type": "诗", "title": "酬周亨叔主簿見贈", "paragraphs": ["廬山百里蟠穹蒼，絕頂陰雲常下覆。", "晴日天風忽掃除，翠壁千層開錦繡。", "我來廬山初得君，愛君面有廬山秀。", "長篇險韵使我驚，忽獲風流雲散後。", "氣味清新滿牙頰，如入洞庭嘗橘柚。", "梅子如錢柳絮飛，杜鵑哀號山雨晝。", "念君明當京邑行，馬蹄蹴踏春泥縐。", "黄陂新息道路迥，野飯藜羹須强嗅。", "天街到日夏漸熱，車轂相摩汗如溜。", "丈夫功名非苟取，勸子未用輕藍綬。", "山中五月早歸來，澗底清泠當共漱。"]}