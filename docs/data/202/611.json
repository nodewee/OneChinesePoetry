{"author": "釋道潜", "period": "宋", "type": "诗", "title": "春日即事呈定海尉葛叔忱", "paragraphs": ["曾臺宿霞披，滴瀝朝露濕。", "有客獨登臨，含情空佇立。", "問君佇立何所爲，報言遠人嘗有期。", "菊花黄日出山去，芳草綠時猶未歸。", "萬壑千巖望何極，願託孤鴻寄消息。", "少年游衍易蹉跎，翻恐歸來不相識。", "滿目春暉花爛熳，花底幽禽自相喚。", "紛紛萬類皆有從，獨我參差邈雲漢。", "勸君不用長相思，容顔消竭神空疲。", "無情况有西樓月，夜夜清光照不虧。"]}