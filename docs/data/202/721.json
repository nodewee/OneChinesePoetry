{"author": "釋道潜", "period": "宋", "type": "诗", "title": "同吳興尉錢濟明南溪泛舟", "paragraphs": ["枇杷弄實梅欲黄，海氣冥冥錯昏晝。", "僧坊亭午隘可鄙，畫舸從君逐溪溜。", "斗欣紛翳眼前失，但覺波光翻縠縐。", "蘋花洗雨白雪香，荷柄吹風青玉瘦。", "回看行人走南北，蠢蠢岸傍如蟻鬭。", "一竿落日麗樵明，繞郭雲山相倚構。", "嶄嶄青壁映彤霞，轉盼忽驚開錦繡。", "好將傑句爲余寫，天乞君才多穎茂。", "錦囊玉刻厭傳玩，燕尾蠶頭吾未究。", "輕橈欲動蹇淹留，城上哀笳凄已奏。"]}