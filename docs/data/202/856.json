{"author": "釋道潜", "period": "宋", "type": "诗", "title": "答柯山曉上人", "paragraphs": ["風騷古人事，而我豈所長。", "兒曹嗜章句，餘習未易忘。", "根源本無有，真若夏潦潢。", "道人氣拔俗，吾黨稱俊良。", "十年依叢林，實以道自將。", "禪餘喜賦詠，妙語逾珪璋。", "世眼獨未識，深叢閟孤芳。", "鋒錐必穎脫，安肯久處囊。", "子宜力自勉，聲問終揚揚。", "吾言豈知子，老大殊荒唐。"]}