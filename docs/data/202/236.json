{"author": "陸佃", "period": "宋", "type": "诗", "title": "贈王君儀", "paragraphs": ["嘗思孔子昔在世，門生弟子三千人。", "大哉卷舒聖人道，弦歌講誦鄒魯濱。", "立身非以利欲誘，至誠惟學義與仁。", "雍容德藝愈磨厲，烜赫光輝彌日新。", "追塵力行慕汲汲，忘疲善誘思循循。", "外榮豈就卿相位，內樂惟知探道真。", "所以萬世作師法，望之仰之如北辰。", "吾嘗苦愛孟子語，淵源事業醇乎醇。", "得君達欲善天下，陋巷窮惟周一身。", "當時舉世謂迂闊，進退何妨吾屈伸。", "紛紛流俗何足託，以道優游能自遵。", "瞥然顧彼萬鍾祿，有如聚散空中雲。", "乃知君子所爲學，志將憂道不憂貧。", "君儀建德一儒士，篤學滄溟陶粹純。", "年强有志闢邪說，氣壯力苦鋤荆榛。", "放出森森梓杞材，秀枝爛漫敷青春。", "讀書侵暮即然燭，爲文夜坐常達晨。", "誰憫顔瓢啖藜藿，自憐范甑生埃塵。", "每云外物未嘗恤，披卷動能經累旬。", "有時揮筆瀉霖雨，但聞霹靂飛車輪。", "雲開霧散却晴霽，清風淅淅無纖塵。", "佳花美木競妍秀，高山遠岫皆嶙峋。", "有時高談傾耳聽，又如天馬超崑崙。", "回顧駑駘百千輩，疲筋竭力安可羣。", "我嗟才識頑且鄙，書齋日得相依親。", "勤勤顧子能如此，固宜使人長書紳。"]}