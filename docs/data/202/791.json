{"author": "釋道潜", "period": "宋", "type": "诗", "title": "寄史院王正仲曾子開二學士", "paragraphs": ["太史久不作，千秋想前人。", "朝廷理故事，董職須絕倫。", "青錢兩學士，班馬相並鄰。", "婆娑金閨中，婉孌得所親。", "學海揚波瀾，詞林藹芳春。", "青編炳金雘，允顯無曲陳。", "翹翹茂令德，諤諤規縉紳。", "玉堂行見躋，清切凌紫宸。", "野人蹈江海，放浪無邊垠。", "相思邈何許，共此青桂輪。"]}