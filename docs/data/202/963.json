{"author": "釋道潜", "period": "宋", "type": "诗", "title": "慧覺孜師綠筠軒", "paragraphs": ["綠筠蕭蕭含爽籟，幽姿冷落人難愛。", "壁間但有謫仙詞，聲名自到江湖外。", "當年創軒非壯觀，局促簾櫳日虧蔽。", "一朝經畫有底難，推倒牆頭了無礙。", "坐挹西南十里山，彩翠浮空屹相對。", "開池鑿圃增氣象，佳致真爲一方最。", "鳥聲鳴春春漸融，蘭芽蕙出初蒙茸。", "我來正值新雨定，弄日吹香聞座中。", "主人散策邀我步，池南池北聊從容。", "會待龍孫添夏蔭，借君此地眠清風。"]}