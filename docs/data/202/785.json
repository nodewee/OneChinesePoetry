{"author": "釋道潜", "period": "宋", "type": "诗", "title": "寄王元均奉議昆仲", "paragraphs": ["崇文學士後，二子皆翹翹。", "異哉荆山麓，産此英瓊瑶。", "婆娑翰墨場，文彩相蔚饒。", "頃我未知識，寸心徒摇摇。", "前年廣陵城，會合如有招。", "名都冠淮海，氣象古所豪。", "林園若棋置，佳處遺塵囂。", "良辰肯浪負，杖策同嬉遨。", "清談落玉麈，亹亹如聞韶。", "歲晏樂未闋，離群復蕭蕭。", "扁舟眇一葉，出沒隨江潮。", "雲山列千里，廬霍尤岧嶢。", "孤懷喜自放，跨躒豈憚勞。", "所嗟無二陸，相我吟風騷。"]}