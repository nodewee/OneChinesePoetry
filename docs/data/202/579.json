{"author": "釋道潜", "period": "宋", "type": "诗", "title": "陳季常靜庵", "paragraphs": ["龐公與少陵，不肯入州府。", "畏人嫌其真，但喜歸茅宇。", "先生豈其徒，與世亦齟齬。", "年來作庵榜以靜，靜非對動默即語。", "閉門謝客親荷鋤，秀甲珍芽春滿圃。", "黄雞白酒厭妻孥，醉以詩書相媚娬。", "况復家傳侍郎後，縹囊玉匣收奇古。", "寶刀錯落走金蛇，至藥晶熒嘯鉛虎。", "先生妙齡已絕人，放浪江湖棄簪組。", "居閑自不減前烈，遇物陰施功不數。", "我疑造物已收錄，富貴來尋君勿阻。", "不然騎鶴扣玄關，跨躒松喬攀佛祖。"]}