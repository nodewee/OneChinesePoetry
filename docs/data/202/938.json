{"author": "釋道潜", "period": "宋", "type": "诗", "title": "贈霍山人", "paragraphs": ["先生少年喜武事，三略六韜曾徧閱。", "胸中雲夢吞八九，氣勝萬夫真勇决。", "防邊伊昔從都護，欲取功名繼前烈。", "臂弓腰箭事戎裝，遠出砂場恣游獵。", "擒狐射雁狂且逸，不覺歸途迷夜雪。", "敗官遭譴失所志，回首飄然辭魏闕。", "挾持妙術當生涯，放浪江湖閑歲月。", "尋常得錢即沽酒，笑與妻奴同飲啜。", "樂天知命了無憂，奕奕紅顔浮兩頰。", "春風浩蕩魯城邊，稠花亂蕊爭紛妍。", "方將與君共携手，騁懷游目相回旋。", "興來別我汶陽去，黄鵠一舉難留連。", "村橋野店醉斜日，路人誰識地行仙。"]}