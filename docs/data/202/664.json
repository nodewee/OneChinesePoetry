{"author": "釋道潜", "period": "宋", "type": "诗", "title": "早秋南樓書事", "paragraphs": ["白帝初回天地秋，井梧葉老陰尚稠。", "森森爽氣入屏幔，骨冷魂清無汗流。", "覺來覽眺覓佳處，挾冊獨上西南樓。", "崇山廣澤坐可挹，遠水孤村橫道周。", "上窺青天墮海日，下瞰白鶴盤庭楸。", "誰令濃陰起曾嶂，撲撲亂眼如雲浮。", "埋林漲壑只俄頃，撫袂掩抑將誰儔。", "明星皎月邈難見，絡緯蟋蟀空啁啾。", "安得風生土囊口，萬里一掃無停留。", "王孫未歸空碧草，我思不見徒離憂。"]}