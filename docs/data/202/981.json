{"author": "釋道潜", "period": "宋", "type": "诗", "title": "次韵古上人湖上步月", "paragraphs": ["尋常西湖月，雲霧多襲明。", "茲宵實昭晰，似慰詩人情。", "低昂見列宿，戢曜非光熒。", "起余二三子，微詠哦新聲。", "杖藜山前去，鷄犬寂不鳴。", "蘭皋宿鷺群，回首時自驚。", "君看南北山，氣象真崢嶸。", "參差烟樹叢，一一含餘清。", "上人江南秀，邂逅意所傾。", "夜闌勸復路，浩興殊未盈。"]}