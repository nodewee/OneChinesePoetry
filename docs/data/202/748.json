{"author": "釋道潜", "period": "宋", "type": "诗", "title": "寄張明甫朝奉", "paragraphs": ["昔公令吾鄉，綠髮氣方壯。", "鳴弦坐高堂，百里肅清曠。", "良辰騁遨嬉，繭足履青嶂。", "當時陪杖屨，笑語相頡頑。", "論文希鄴都，樂事敦可尚。", "銅章既云解，余亦航海上。", "悠悠亙六載，天角空相望。", "朅來石頭城，邂逅慰離愴。", "携手雨花臺，俛仰得超放。", "瓶盂徙京口，冉冉抱微恙。", "扁舟亂江來，起我神益王。", "浮雲共平生，飄忽無定向。", "去年客梁園，塵土紛冗長。", "狙猿失林木，憔悴無優况。", "獨有青桂枝，冰雪不凋喪。", "惠然肯過從，香積仍接餉。", "秋風迫南還，危帆高且張。", "落日通津門，轉盼增惋悵。", "寢寐見高標，幽魂驚夜帳。", "相忘同海魚，千里各雲浪。"]}