{"author": "釋道潜", "period": "宋", "type": "诗", "title": "送景文", "paragraphs": ["交游盡四海，厚我乃無幾。", "劉侯軀七尺，堂堂信英偉。", "中剛冷如鐵，萬事肯料理。", "相逢傾蓋餘，眷眷極終始。", "東南久徹警，將領用儒士。", "三年湖山游，屢得陪屐齒。", "長謠傲雲壑，草木俱披靡。", "詞鋒剉萬象，搜索泣山鬼。", "珠璣溢錦囊，所得真富矣。", "軒冕本儻來，功名徒爾耳。", "一廛聞已卜，視此猶脫屣。", "歲晚匡廬山，高棲踵前軌。"]}