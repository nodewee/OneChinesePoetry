{"author": "釋道潜", "period": "宋", "type": "诗", "title": "送李仲益赴襄陽幕", "paragraphs": ["襄陽古名都，雄觀壓荆楚。", "醉公誇文詞，風物粲可數。", "嗟余未歷覽，彷彿已如睹。", "人生游宦間，得此亦佳遇。", "李俊妙天姿，文行兩自負。", "少年志冥鴻，千里輕一舉。", "天風不借便，造物暫淹阻。", "既無負郭田，黽勉依幕府。", "賢哉彼方伯，脫略高韵度。", "寧俾簿書役，朱墨事朝暮。", "爽氣對西山，清談共樽俎。", "試問鹿門翁，遺蹤今在否。"]}