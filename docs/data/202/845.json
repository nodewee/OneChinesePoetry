{"author": "釋道潜", "period": "宋", "type": "诗", "title": "同曾仲錫通判游天竺諸山", "paragraphs": ["煌煌世胄餘，夫子非碌碌。", "由腹有詩書，所以能拔俗。", "得官本河朔，瓜期未云促。", "扁舟下東南，逸興追鴻鵠。", "遇勝即徜徉，風餐兼露宿。", "嗟余偶傾蓋，一笑外羈束。", "杖策每過從，相携訪山谷。", "春風披鮮榮，繡錯出林麓。", "松門有時盡，幽興無斷續。", "崖轉聞鍾聲，林疏見華屋。", "銜山餘落景，歸路猶躑躅。", "誰云鄴下歡，往事不可復。", "吾曹二三子，所樂亦云足。", "願公紀新詩，一一能見錄。", "船頭行北歸，囊篋有美玉。", "塵埃京洛人，示與洗心目。"]}