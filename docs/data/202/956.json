{"author": "釋道潜", "period": "宋", "type": "诗", "title": "千頃山圓鏡堂呈應禪師", "paragraphs": ["茲山嵯峨冠天下，一徑縈雲行兩舍。", "始窮絕頂見招提，碧閣丹樓屹如畫。", "門前池水滀蜿蜒，座上風雷驚晝夜。", "峨眉五臺誇壯觀，品目真不此爲亞。", "偉哉南師非世人，開荒闢土初椎輪。", "寥寥相望三百載，廢興一一難具陳。", "丹丘大士來鼓舞，氣象煥發重增新。", "投金輸贐走南北，法雨所被無涯津。", "虛堂選勝得佳處，隆簷巨棟成逡巡。", "窗扉洞達舒兩目，異景錯出羅蓁蓁。", "朝雲夜月常萬頃，寒光炯炯如鎔銀。", "堂中隠几人何似，湛若玉毛懸秋旻。", "牓名圓鏡示來客，庶使方寸無緇磷。"]}