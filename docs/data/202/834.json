{"author": "釋道潜", "period": "宋", "type": "诗", "title": "次韵陳敏善秀才見過", "paragraphs": ["投老形骸真木偶，水飲巖栖聊自守。", "世事浮雲日變遷，我亦何心預臧否。", "故人新自廣陵來，問我詩囊近何有。", "吾言淡薄非橄欖，縱可咀嚼聊能久。", "且開窗戶話平生，湖色山光翠相糾。", "烘簷暖日氣味好，相對蒲團復支肘。", "愛君年少擅才華，詩律清妍無可醜。", "却愁征棹促君還，空聽陽關詞一首。"]}