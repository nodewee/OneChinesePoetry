{"author": "釋道潜", "period": "宋", "type": "诗", "title": "吳興道中寄子瞻", "paragraphs": ["弱性嗜幽散，出門隨所便。", "蓮房紛可襲，林幄正高褰。", "群木含晨景，孤撐破宿烟。", "逶迤屯秀崿，宛轉滀清漣。", "岸匝藤花暗，崖垂桂影圓。", "引鶵鳴鴶鵴，解籜露嬋娟。", "怳若經愚谷，渾疑渡輞川。", "葑田青泛泛，石葛蔓綿綿。", "緬想醉山簡，相從狂謫仙。", "援毫更妙韵，愧乏碧雲妍。"]}