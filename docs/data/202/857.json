{"author": "釋道潜", "period": "宋", "type": "诗", "title": "送俞伯謨宣德赴辟成都", "paragraphs": ["我生落拓如虛舟，萬里江湖隨演漾。", "君今祿仕亦我同，南北悠悠無定向。", "故鄉回首海東頭，兄弟十年官塞上。", "才高質美衆所奇，杞梓豫章非冗長。", "辟書交飛上廟堂，肯使須臾事閑曠。", "秦山崢嶸塹戎虜，自古征人愁悵望。", "劍門棧閣天下危，去馬來車魂欲喪。", "羨君年少勇攀躋，足躡青冥身益壯。", "舊游陳迹想依然，感物懷親情獨愴。"]}