{"author": "釋道潜", "period": "宋", "type": "诗", "title": "寄東坡昆仲", "paragraphs": ["江南十月天未霜，木梢冉冉猶青蒼。", "烟沙篁竹媚兩岸，亭午氣候如春陽。", "吳檣楚柁自紛擾，花鴨鸕鷀殊未忙。", "深灣野浦望不劇，葦間隠隠聞漁桹。", "黄昏無雲桂魄滿，一川秀色傾銀潢。", "何人隔岸弄長笛，吹風渡水聲悲凉。", "蘭臺故人天一方，美景樂事誰相將。", "船窗欹枕夜未央，杳杳孤雲空飛揚。"]}