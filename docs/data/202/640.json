{"author": "釋道潜", "period": "宋", "type": "诗", "title": "次韵黄子理宣德田居四時  其二", "paragraphs": ["離離小麥黄，習習南風度。", "桑棗暗蓬麻，耘鋤困朝暮。", "種瓜屋東隅，翠蔓已分布。", "黄花引疏籬，冉冉欲橫路。", "白水漫青秧，聯翩下鷗鷺。", "新絲換濁酒，肴蔌羞薄具。", "掃洒聚比鄰，環坐蔭高樹。", "稚子羨贏餘，牽衣傍翁嫗。", "牛羊嶺外歸，落日林梢去。", "餉婦亦還家，笑言隔烟霧。"]}