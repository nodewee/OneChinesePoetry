{"author": "練潜夫", "period": "宋", "type": "诗", "title": "賦得同江華令貫之黄兄遊陽華巖一篇", "paragraphs": ["萬里蒼山麓，陽華古洞天。", "晨光迎海日，晝暝入溪烟。", "穴窾蛟龍蟄，峰巉鬼魅鎸。", "初筵堂半闢，末勢霤孤穿。", "玉乳垂虛竇，金沙引漫泉。", "欄危浮絕壁，庋迥跨遙川。", "隠約燒丹竈，橫斜種玉田。", "劌桐魚燭燭，撾石鼓鼘鼘。", "翠羽岩蕉靜，玄幢石桂圓。", "捫穹藤黝糾，襯步草茵綿。", "暫止蘇門嘯，來因葉縣仙。", "籃輿收弱屐，桂檝盪輕舷。", "勝賞平生興，尋幽最可憐。", "奇遊陵宇宙，班坐馥蘭荃。", "谷鳥酤新釀，松風韵古弦。", "祇應銷永晝，何用蠹塵編。", "蔣賦初無得，元銘久更妍。", "留連資曠士，吟詠屬高賢。", "塵土閑中厭，山林老更便。", "臨分凉月白，回首正依然。"]}