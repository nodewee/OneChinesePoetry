{"author": "釋道潜", "period": "宋", "type": "诗", "title": "贈潜照月師", "paragraphs": ["吳興上人心志苦，筆研十年耕學圃。", "形癯骨瘦神獨清，耿若霜鷗立秋浦。", "錦囊新詩殊汗漫，妙語間發猶稽古。", "銖鋤冗長更磨揉，激濁疏清導靈府。", "自然韵勝遺島可，遠跂淵明追步武。", "瓶盂勸子適四方，莫學匏瓜甘墮窳。", "崇山廣澤徧游覽，始信憑高極天宇。", "蓺成技進蔚文采，楚楚華身竟何補。", "茫乎三界同傳舍，而我與君俱逆旅。", "不如回首依老褐，妙精明心求許與。", "鳴蟬委蛻藁壤餘，脫略秋風即高舉。"]}