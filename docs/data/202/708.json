{"author": "釋道潜", "period": "宋", "type": "诗", "title": "次韵順上人寄叔康講師", "paragraphs": ["少年好詩書，齷齪空閉戶。", "有若丹青徒，秉筆學畫虎。", "法師當是時，聲價久已負。", "籍籍東州人，高談慕支許。", "余時跡四方，浪涉川陸苦。", "昨夜北山翁，挑燈同軟語。", "因論鄉里賢，悵師成獨阻。", "南徐號名都，興發歷漢楚。", "崢嶸江上山，王氣埋千古。", "至今風前笛，夜夜怨江浦。", "感慨易成吟，安得君來伍。"]}