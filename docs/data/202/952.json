{"author": "釋道潜", "period": "宋", "type": "诗", "title": "唐昌王悅道桃竹軒", "paragraphs": ["餘杭門西山迤邐，屹屹千峰插天起。", "窮幽摘勝過三邑，隨處雲林皆可喜。", "邇來杖策到君家，始覺溪山逢骨髓。", "爭流萬壑會目前，競秀千巖對窗几。", "丹楓洗雨秋霽餘，白鳥出沒嵐光裏。", "主人韵勝無塵埃，翠竹紅桃相映栽。", "良辰樽俎憑誰共，友月朋雲自往來。"]}