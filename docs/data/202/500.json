{"author": "張杲之", "period": "宋", "type": "诗", "title": "題迎薰閣", "paragraphs": ["虛閣勢崢嶸，高陵涿鹿城。", "前瞻青巀嶭，下闞碧澄泓。", "弊宇隨時去，雕甍不日成。", "佳蓮供夏景，喬木送秋聲。", "乳鷺欣雙入，北鴻想萬程。", "風生舜弦古，月射庾樓清。", "隠隠分行客，憧憧憫細氓。", "憑高愁自失，懷遠恨難平。", "賞縱棋兼酒，吟羞石對瑛。", "炎蒸登覽者，方愛此嘉名。"]}