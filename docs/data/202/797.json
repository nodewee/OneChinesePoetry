{"author": "釋道潜", "period": "宋", "type": "诗", "title": "寄福州太守孫莘老龍圖", "paragraphs": ["公生自淮海，弱不游群兒。", "良哉白玉質，烱烱無磷緇。", "澡身以道德，餘棄爲文詞。", "端能處庠序，邈有孔孟姿。", "一朝擅高名，卓然動京師。", "餘輝耀天末，燁燁如斗箕。", "校讎芸閣中，精義無參差。", "同時鵷鷺行，半已翔鳳池。", "兩登諫官室，抗疏犯天威。", "揚舲去江海，曠歲成流離。", "朱輪擁苕霅，五馬從合肥。", "編氓仰遺愛，墮淚存豐碑。", "歸來遘風樹，憔悴不展眉。", "藉苫一室中，四壁無重帷。", "南鄰有古剎，而我方棲遲。", "杖藜時過公，泣血聞嗟咨。", "從容勸我坐，一飯常共爲。", "蒸蒸沸古鼎，蔌蔌投園葵。", "客來慵應門，客去知爲誰。", "禮喪事云既，始領吳門麾。", "瓶盂走梁苑，恨不相追隨。", "秋風亟東下，旌旆俄已睽。", "浮川與遵陸，多病亦云疲。", "七閩富名山，空翠相逶迤。", "在昔慕仁智，於今慰遨嬉。", "棠陰想初坐，吏案紛交馳。", "庖刀一爲解，往往無孑遺。", "麥秋薦丹實，梅雨裁纖絺。", "黄金燕佳客，柔指鳴哀絲。", "萬事不芥蒂，羨公能自怡。"]}