{"author": "釋道潜", "period": "宋", "type": "诗", "title": "寄宗室趙伯言朝請", "paragraphs": ["趙侯天人裔，雅韵能拔俗。", "豈意江湖間，解后識眉目。", "高談爲余傾，落落如轉轂。", "端無貴富驕，但有文字欲。", "交游多望士，頡頏爭馳逐。", "艱難風義高，迹與古人續。", "銅章領劇邑，宛在江之曲。", "鳴弦陶永日，了不事鞭扑。", "新詩擬建安，簡遠詞不縟。", "錦囊有餘棄，示我僅盈軸。", "持還故山棲，把玩時反覆。", "美哉韶濩音，鏘然落巖谷。", "嗟余真淺陋，學海無一掬。", "仰君東溟深，短綆不可觸。"]}