{"author": "釋道潜", "period": "宋", "type": "诗", "title": "得端叔淮上書", "paragraphs": ["飛鴻從西來，有客遺我書。", "開緘識遠意，字字情有餘。", "報言歷長淮，泛泛乘舳艫。", "天開滅遠霧，水碧涵空虛。", "超然忘端倪，身世疑有無。", "徜徉極幽致，恨我失之俱。", "我昔與曾子，茲游頗躊躕。", "風高當白帝，露冷凋紅蕖。", "扁舟僅半月，歷覽窮朝晡。", "伊人亦才華，俊逸千里駒。", "結交慕豪彥，倜儻非迂儒。", "當時欲相從，恨子隔海隅。", "今朝子獨往，我輩還星疏。", "邂逅亦有分，夤緣非强圖。", "茫然臨西風，俛首良自吁。", "庶幾有至理，去彼形跡拘。", "相望雲漢間，皎潔同蟾蜍。"]}