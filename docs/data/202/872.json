{"author": "釋道潜", "period": "宋", "type": "诗", "title": "證師聖可桐虛齋", "paragraphs": ["吾聞嶧山桐，猗猗排秀幹。", "栖鸞宿鳳信所奇，衆木紛紛何足算。", "嗚呼，天相彼質，復虛彼心。", "故其聲之隠也無閡，其動也無留。", "有叩而鳴，體佚而休。", "嘉上人之妙齡兮，無適俗之卑韵。", "剛有擬於斯桐兮，廓中虛以受訓。", "異速成之朝榮兮，培益厚而日敏。", "悼像末之寥寥兮，蹇吾道之不振。", "續芳塵於祖席兮，他日非桐虛上人者而復誰何哉。"]}