{"author": "釋淵", "period": "宋", "type": "诗", "title": "偈", "paragraphs": ["節近端午，乍晴乍雨。", "带累達磨眼睛，特地和泥合土。", "二祖不會承當，雪庭枉受辛苦。", "引得後代兒孫，各自開張門戶。", "或放南山毒蛇，或作玄沙猛虎。", "雪峰連輥三毬，禾山一味打鼓。", "山僧檢點將來，盡是葛藤露布。", "爭如喫飯著衣，此外更無佛祖。", "阿嫂便是大哥妻，師姑元是女人做。"]}