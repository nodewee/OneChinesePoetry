{"author": "釋道潜", "period": "宋", "type": "诗", "title": "次韵順上人登壽寧閣", "paragraphs": ["昔過廣陵日，茲樓亦盤桓。", "飛甍切星斗，鴻鵠爭危欄。", "怳若隨扶摇，九萬直上摶。", "下視古帝基，蕭條空湠漫。", "當時競豪華，人物鏤綺紈。", "孰謂千載後，故宮半耕殘。", "城西舊輦道，繚繞猶屈盤。", "咫尺見螢苑，枯桑生晝寒。", "閻閭豈復隘，狐兔穴已寬。", "楚楚但喬木，萋萋無寸山。", "苟非壯士懷，往往不忍看。", "青旗催畫角，回首送飛翰。"]}