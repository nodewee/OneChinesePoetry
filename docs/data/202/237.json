{"author": "陸佃", "period": "宋", "type": "诗", "title": "依韵和孫勉教授", "paragraphs": ["汝陰先生學雖興，官職冷靜真如冰。", "門前鳥雀可羅網，甑中埃墨隨炊蒸。", "收拾人才妙長養，落筆雖誤猶成蠅。", "至于敗羣亦不受，畫脂徒費知難凝。", "從來說詳富學海，發揮春秋破晻曖。", "仲舒玉杯足瑕纇，中散珠船不光彩。", "著書固知非一日，作詩又欲重千載。", "公卿爭迎爲上客，信知淮楚文章伯。", "應許曹參避正堂，未甘賈誼虛前席。", "男兒富貴固有時，如何宦達微愆期。", "衮衣繡裳畢竟在，祇是即今髭鬢改。", "平生耿介性不容，凜凜勁節凌秋風。", "金華中丞最稱賞，惜也未老先龍鍾。", "去人闔棺命云促，浮生瞬息風中燭。", "華萼飄零不得歸，涕淚數行悲手足。", "顧予未放雪滿顛，乞得清潁如升仙。", "喜聞故人在學校，宛若見面初開牋。", "揚州騎鶴未足羨，便欲共醉花中間。", "西湖風景事事好，不似吳越惟無山。", "海棠方恨我來遲，君欲歸去將何之。", "期向聖時同盡瘁，况復交情淡如水。", "他年若和傅說羹，免使鹽梅鼎顛趾。"]}