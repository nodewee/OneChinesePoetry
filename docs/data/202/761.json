{"author": "釋道潜", "period": "宋", "type": "诗", "title": "寄濟明", "paragraphs": ["茫乎一氣同渾淪，瀰漫六合無邊垠。", "吁哉破散幾千載，被在萬物含其真。", "清輕爲天濁爲地，一一厚薄理自勻。", "駑駘騏驥不並廄，夜光魚目難相親。", "錢郎少年稟清裔，英姿綽欲揮等倫。", "忠言讜論躡根本，行義修篤無緇磷。", "是家嚴君抱勁烈，直筆曾預螭頭臣。", "我昔浮游霅溪側，傾蓋遇子情彌欣。", "炎雲燒空五六月，漾舟南郭吟青蘋。", "溪流寬圍野橋碧，溪樹靜嘯凉飈新。", "奇探險取得佳句，欲壓柳惲江南春。", "瓶盂屬我暫行役，樂事一跌成參辰。", "使君旋亦報西去，紛紛萬變難重陳。", "南山暮冬厚積雪，剛茂不死期松筠。"]}