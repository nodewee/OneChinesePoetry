{"author": "釋道潜", "period": "宋", "type": "诗", "title": "龍井辯才老師新亭", "paragraphs": ["遠公吾家傑，道妙非壺丘。", "德傾龍象侶，貌蓋江湖秋。", "平生經論學，不爲名相留。", "滔滔若懸瀑，下注萬丈湫。", "昔年謝講事，衆挽不轉頭。", "刳心老巖穴，百念本不浮。", "東南多望士，唯見此老優。", "翰林天下公，方外寔輩流。", "旌旗虎溪路，竟日泉石游。", "衆生病未已，師意可忘憂。"]}