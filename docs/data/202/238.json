{"author": "陸佃", "period": "宋", "type": "诗", "title": "依韵和李知剛黄安見示", "paragraphs": ["蔣山鱗鬣蒼嵯峨，參伐可捫斗可摩。", "建康開府占形勝，千檣萬舳來江艖。", "憶昨司空駐千騎，與人傾蓋腸無他。", "有時偃蹇枕書臥，忽地起走仍吟哦。", "諸生橫經飽餘論，宛若茂草生陵阿。", "發揮形聲解奇字，豈但晚學池中鵝。", "余初聞風裹糧走，願就秦扁醫沈疴。", "登堂一見便稱許，暴之秋陽濯江沱。", "夜深歸來學舍冷，鼓吹有蛙更聞鼉。", "曾參捉襟肘屢見，回也簞食傾瓢蠡。", "誰云寒儒偶遭遇，馳道馬疾摇鳴珂。", "因緣乞郡得金印，關吏雖識難誰何。", "邇來二紀世已換，仙棋一局真爛柯。", "孔林父子久同葬，謝安墩在空坡陀。", "顧瞻思賢有儀象，挂壁未去聊隨梭。", "中年觸緒易感慨，頼有二子相經過。", "隴西家兒信奇偉，美玉在巖珠在波。", "慚非冰清託之女，亭亭松柏垂蔦蘿。", "黄生初來似蠶蠋，被絲纏裹今成蛾。", "磨礱爪距擅場屋，擬與羣俊爭殊科。", "惟黄與李豈易得，一二自抵三千多。", "回思爭雄六戰國，競致賓客尋干戈。", "黄金築臺禮郭隗，玉盤進手延荆軻。", "雞鳴狗盜何足數，雖欲定霸終蹉跎。", "大哉皇宋聖人出，日月雙麗君臣和。", "歲時金穰玉燭潤，紀功泰山崖可磨。", "平生慷慨慕荆國，自誓中立無邪頗。", "異時與子共勳業，請效夔契賡堯歌。"]}