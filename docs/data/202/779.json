{"author": "釋道潜", "period": "宋", "type": "诗", "title": "贈潘邠老秀才", "paragraphs": ["去年雲夢澤南州，爲訪太史嘗淹留。", "東坡寒碧最佳處，恨不得子同遨游。", "今年廬山深且窅，感君忽來慰枯槁。", "溪月巖雲亦有情，昨夜爲君顔色好。", "飄飄綠髮方妙年，圖史滿腹皆精研。", "揮毫應敵風雨快，咳唾落紙珠璣圓。", "廣文英豪僅數千，逸群驥子誰與肩。", "男兒窮通故有命，勸子未宜嗟蹭蹬。", "丈夫蓋棺事始定，他日雄飛鵰鶚勁。", "草草論文未有涯，匆匆別我却還家。", "秋風更約通玄府，共訪仙人臥彩霞。"]}