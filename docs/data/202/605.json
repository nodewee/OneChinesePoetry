{"author": "釋道潜", "period": "宋", "type": "诗", "title": "秋日西園  其二", "paragraphs": ["山家無外營，超然閉幽室。", "薄團北窗下，默坐終永日。", "炎景忽差池，凉飈動蕭瑟。", "中林多橘柚，粲粲垂華實。", "凭高試裴回，幽興遽超逸。", "雲霞散平岡，太白空際出。", "禽歸杳莫辨，積翠鎖深蔚。", "吁哉宇宙間，濩落竟一物。", "胡爲市朝客，終歲浪汩沒。", "翳吾樂餘生，勝事良可詰。", "放懷在冥冥，身世兩俱失。"]}