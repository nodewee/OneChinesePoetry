{"author": "釋道潜", "period": "宋", "type": "诗", "title": "寄題解頤堂", "paragraphs": ["道人還家今幾時，築室構堂名解頤。", "尺書三遣要我賦，我獨老矣何能爲。", "塵埃筆研試料理，肝肺枯槁源不滋。", "爲君苦思强抽軋，詞慳氣迫無逶迤。", "東陽自古號多士，文采風流世有之。", "堂成往往獻佳句，羅列四壁皆瑰奇。", "譬如鈞天已九奏，安用擊筑鳴參差。", "又如玉食厭方丈，葵藿欲進旁必嗤。", "他年但約訪君去，借君几席聊偃欹。", "堂中插架足書史，牙籤玉軸當細窺。"]}