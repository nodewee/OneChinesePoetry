{"author": "釋道潜", "period": "宋", "type": "诗", "title": "歸宗道中", "paragraphs": ["朝日未出海，杖藜適松門。", "老樹暗絕壁，蕭條聞哀猨。", "迤邐轉谷口，悠悠見前村。", "農夫爭道來，聒聒更笑喧。", "數辰競一墟，邸店如雲屯。", "或携布與楮，或驅雞與㹠。", "縱橫箕箒材，瑣細難具論。", "老翁主貿易，俯仰衆所尊。", "區區較尋尺，一一手自翻。", "得無筋力疲，兩鬢埋霜根。", "吾鄉東南會，百貨常源源。", "金鐶衣短後，群奴列崑崙。", "通衢旅犀象，顛倒同籬藩。", "鮫綃與翡翠，觸目亦已繁。", "少壯供所役，耆年臥高軒。", "翁今處窮獨，未易聽我言。", "且當具鹽米，歸家飯兒孫。"]}