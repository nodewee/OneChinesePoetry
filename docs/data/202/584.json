{"author": "釋道潜", "period": "宋", "type": "诗", "title": "廖司法挽辭", "paragraphs": ["吾聞廖夫子，名大不得睹。", "讀書盡五車，行義拔前古。", "聚徒從妙齡，所至變鄒魯。", "身雖甘陋巷，志欲望伊呂。", "風雲苟超騰，名教當有補。", "蹉跎鬢毛改，寸祿晚方取。", "青衫適南營，素幔歸湓浦。", "秋原起新隴，寂寞一抔土。", "悲歌動閭里，清血洒如雨。", "蘭玉已含芳，行看秀庭戶。"]}