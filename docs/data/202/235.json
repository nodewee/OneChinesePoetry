{"author": "陸佃", "period": "宋", "type": "诗", "title": "依韵和毅夫新栽梅花", "paragraphs": ["誰賦梅花詩，擬繼三百五。", "昔聞林居士，幽棲賁巖塢。", "瓊章雖在人，玉樹已埋土。", "湖山今寂寥，五雲謾無雨。", "夫君擅文章，頗以詩自許。", "芬芳春草生，光芒夜珠吐。", "人間再生島，名在詩書圃。", "錦囊貯西施，佳麗生百娬。", "翱翔道家山，文采動人主。", "陽春定能和，白華應可補。", "後生誰敢當，柏直口尚乳。", "老夫幸未疲，腰劍猶能舞。"]}