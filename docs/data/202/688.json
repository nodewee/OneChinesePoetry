{"author": "釋道潜", "period": "宋", "type": "诗", "title": "次韵少游和子理梅花", "paragraphs": ["朔風蕭蕭方振槁，雪壓茅齋欲欹倒。", "門前誰送一枝梅，問訊山僧少病惱。", "强將筆力爲摹寫，麗句已輸何遜早。", "碧桃丹杏空自妍，嚼蕊嗅香無此好。", "先生携酒傍玉叢，醉裏雄辭驚電掃。", "東溪不見謫仙人，江路還逢少陵老。", "我雖不飲爲詩牽，不惜山衣同藉草。", "要看陶令插花歸，醉臥清風軼軒昊。"]}