{"author": "釋道潜", "period": "宋", "type": "诗", "title": "寄王慎中教授", "paragraphs": ["高人屏迹匡廬山，不入州府今幾年。", "煮葵烹藿日一飯，目光炯炯明星懸。", "行脩道富神所憐，絳帳弟子如雲烟。", "憶昨秋風宿曾巘，杖藜扣戶君未眠。", "階松影月不到席，耿耿唯有青燈然。", "高談一傾百慮洗，似拂蒿艾披蘭荃。", "清詩落筆有餘地，頃刻百紙珠璣聯。", "錦囊別後有新句，勿惜東使聊相傳。"]}