{"author": "釋道潜", "period": "宋", "type": "诗", "title": "與神智師話別", "paragraphs": ["昔我年始壯，託身靈鷲峰。", "主人大導師，鼓舞揚真風。", "四方依絳帳，雜遝象與龍。", "嗟余於此時，已識大士蹤。", "紛紛論議場，頭角出群雄。", "如何三十載，慧刃藏其鋒。", "端居肄業地，了不爲世通。", "邇獨念西湖，聿來將誰從。", "情隨山水遠，興與魚鳥同。", "平生方外姿，自在如冥鴻。", "明朝復回首，飄洒一孤篷。"]}