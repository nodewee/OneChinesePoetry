{"author": "釋有需", "period": "宋", "type": "诗", "title": "石門歌", "paragraphs": ["吾結草菴蔡溪側，四顧峰巒皆峭壁。", "石門千仞鎖天津，來者欲登那措足。", "住此庵中是何緣，不詩不頌亦不禪。", "饑來苦菜和根煮，疊石爲床困即眠。", "日照諸峰陰羃羃，負暄孤坐情何適。", "馴伏珍禽趁不飛，猨猱捫我衣中蝨。", "閑搘瘦筇六七尺，山行野步扶危力。", "披雲入草不辭勞，逢人打破修行窟。", "或停松，或坐石，靜聽溪泉漱鳴玉。", "源深洞邃來不休，聲聲奏盡無生曲。", "雜羽流商誰辨的，五音六律徒敲擊。", "有時乘興上高峰，大笑狂歌天地窄。"]}