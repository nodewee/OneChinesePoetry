{"author": "練潜夫", "period": "宋", "type": "诗", "title": "遊層巖", "paragraphs": ["朝尋白鵝山，夕次層巖曲。", "中虛谷窈窕，一水流其腹。", "澄渟注淵奫，冬夏不盈縮。", "初疑有神物，毛骨森戚促。", "魂驚不敢吐，髮膩不敢沐。", "跨梁怛臨深，矧敢濯余足。", "聞昔宅祕怪，蒙鴻狀河瀆。", "黄昏嘷猩鼯，正晝飛蝙蝠。", "豚肩走巫覡，歌舞神所欲。", "尋幽到其趾，精爽戒託宿。", "張公熙寧初，曾是舒幽獨。", "鎸題百許字，煥爛奪人目。", "幾呵護守嚴，百魅不敢觸。", "往往風雨夜，啾啾鬼神哭。", "乃知正直士，所至即蒙福。", "往時元次山，今日蔣穎叔。", "或鑱陽華銘，或刻舜祠錄。", "與公成三人，萬代仰高躅。", "因書巖石間，聊用美淇澳。"]}