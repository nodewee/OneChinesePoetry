{"author": "陳康伯", "period": "宋", "type": "诗", "title": "書弋陽館", "paragraphs": ["憶昨東京拜相時，武夫前導爭驅馳。", "上奉天子一人命，下率百寮羅綱維。", "泰階賜膳侑金幣，上食供進黄門賫。", "夜來胡塵犯邊土，手握億萬兵擒虜。", "揮揚殺氣橫九秋，指揮猛將皆貔虎。", "八荒掃蕩沙漠空，旋師奏凱明皇宮。", "英雄富貴皆長事，辭榮解綬歸興濃。", "白石如玉泉如酥，河清海晏樂耕鋤。", "雉鳴麥秀花卉敷，親朋會合情歡娛。", "有子可教孫可訓，有書可讀田可租。", "常願年豐五穀登，斯民安堵心則愉。"]}