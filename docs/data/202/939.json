{"author": "釋道潜", "period": "宋", "type": "诗", "title": "送劉不已推官罷奉符尉入都注擬", "paragraphs": ["少年讀書破萬卷，河朔聲名壓諸彥。", "詞場百戰功不成，晚得青衫非所願。", "白頭况有北堂親，斗祿强須甘冗賤。", "三年一尉泰山下，簿領區區事弓箭。", "追窮寇盜走山谷，肯爲風霜辭怯懦。", "要功冀賞本無心，脫去僅能逃所譴。", "草枯蓬斷歲將徂，結束行裝抵京縣。", "達官貴吏急賢材，一鶚君須預論薦。", "投竿舍築去作相，邂逅風雲一朝變。", "造物於人自有時，未足爲君生忿怨。"]}