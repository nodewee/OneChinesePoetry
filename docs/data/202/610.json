{"author": "釋道潜", "period": "宋", "type": "诗", "title": "送琳上人還杭", "paragraphs": ["聚水作一雨，多少近遠隨所遭。", "或霑枯荄僅濡浹，或入巨海成波濤。", "少林真風今百紀，悵惜至此何蕭條。", "喜君齊志早寂寞，同我十載淪芻樵。", "含沖嗜漠不自厭，更欲刺口嘗群餚。", "師門祖席在在有，得此失彼良自嘲。", "朅來東南走千里，但願刈楚逢翹翹。", "駃浮長川不憚惡，陟彼巨巘寧知勞。", "誠專志苦若有相，行斷西壤逢英豪。", "金鎚扣天玄楗廓，玉電激海明珠高。", "星霜因循共千日，誰爾使子先行包。", "湖山蜿蜒湖水薄，湖上幽人想如昨。", "秋入芙蓉露已漙，曉捲簾櫳暑初却。", "明明潭底見行雲，謾謾空中聞唳鶴。", "此景從來吾已知，異鄉寧羨君先歸。", "由來出處元無隔，同看明朝日上時。"]}