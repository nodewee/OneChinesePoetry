{"author": "釋道潜", "period": "宋", "type": "诗", "title": "陪司馬才仲節推諸君游天竺", "paragraphs": ["西郊久不雨，草木無餘青。", "薄雲弄秋暉，山色時晦冥。", "超然五詞客，文采披華星。", "聯翩過吾廬，車蓋紛滿庭。", "相携訪靈鷲，細路通巖扃。", "攀翻幽桂叢，衣襟襲芳馨。", "絕境異人世，吾詩豈能名。", "諸豪追鄴下，妙語逾瓊英。", "願言一揮寫，樂事良難并。", "高空墮海日，歸驂尚能停。"]}