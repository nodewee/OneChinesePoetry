{"author": "釋道潜", "period": "宋", "type": "诗", "title": "邵仲恭許相過金山未至", "paragraphs": ["二月歸來江上居，江流變淥江鷗去。", "時移物改何足論，身世悠悠本非固。", "鳩鳴屋角山雨餘，花苞破紅滿芳樹。", "晴窗曉日幽興催，振衣出戶凌高臺。", "潮回浪死風色定，縹緲沙岸烟中開。", "故人佳期絕消息，滿眼空看暮雲碧。", "何日扁舟南渡來，一洒高風破吾臆。"]}