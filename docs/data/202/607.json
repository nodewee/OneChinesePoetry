{"author": "釋道潜", "period": "宋", "type": "诗", "title": "秋日西園  其四", "paragraphs": ["憶昔少壯時，意氣摩雲霓。", "游心黄卷間，豈顧白日西。", "由來昧根本，旦旦從所迷。", "邇獨悟無爲，文字如委泥。", "物生豈高下，至道良自齊。", "青山繞吾廬，開戶衆鳥啼。", "曉日上喬木，秋光媚回溪。", "畸人長往來，絕壁同攀躋。", "遐天浄若掃，曠目無端倪。", "楚客一何苦，登臨獨曈曈。"]}