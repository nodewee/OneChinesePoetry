{"author": "釋道潜", "period": "宋", "type": "诗", "title": "琅琊山茶仙亭呈曾子開侍郎", "paragraphs": ["滁山雖僻左，謫宦皆名臣。", "後先聞數公，卓然皆鳳麟。", "憶昨紹聖初，譴公俾省循。", "盛德忘怨悱，虛懷隨屈信。", "政成思覽眺，興與烟霞親。", "後車載鄒枚，主客驚路人。", "逶迤度山谷，導從屏所陳。", "漁樵許爭席，解后全天真。", "泠泠庶子泉，味壓康王珍。", "團團小圓月，色冠閩山春。", "白足相與飯，溪毛擷青芹。", "熊魚得兼美，樂事無涯津。", "花瓷勸引滿，疏瀹貫百神。", "危亭倚巖阿，榜額獨未新。", "牧之擅風流，茶仙誇絕倫。", "相望三百載，公能嗣芳塵。"]}