{"author": "釋道潜", "period": "宋", "type": "诗", "title": "慕容居士雙柟軒", "paragraphs": ["陽羨溪山名浙右，氤氳淑氣無時有。", "遂令比屋慕弦歌，甲第殊科爭捷手。", "先生讀書三十年，數奇不偶真可憐。", "閉門陋巷聊自隠，簞瓢屢空心晏然。", "南軒前頭兩佳木，先生撫玩長不足。", "尤愛薰風五月初，白銀開花光照屋。", "故人解后相逢遇，指點婆娑索新句。", "君不見少陵杜叟有長吟，莫作凡材等閑賦。"]}