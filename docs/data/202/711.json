{"author": "釋道潜", "period": "宋", "type": "诗", "title": "送慧悟大師還闕下", "paragraphs": ["道人本丘壑，浪爲京華居。", "一往二十年，歲月驚須臾。", "禪餘挾妙術，出入卿大夫。", "飛揚動天子，聲問傾九衢。", "紛彼戶外屨，泛如水中鳬。", "高懷倦酬應，逸賞思江湖。", "春風卷衣祴，千里隨舳艫。", "中泠湧樓觀，圓嶠連方壺。", "杖策步鰲頭，直上窮崎嶇。", "超然萬象外，所得良有餘。", "興盡乘白雲，飄飄還帝都。"]}