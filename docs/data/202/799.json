{"author": "釋道潜", "period": "宋", "type": "诗", "title": "和子由彭蠡湖遇風雪", "paragraphs": ["夫子經濟材，妙質靜而默。", "當年大廷中，如堵觀射策。", "雄哉賢父兄，一日並輝赫。", "勳業望夔龍，寧論二千石。", "扶摇吝不借，困此垂天翼。", "五載貶筠陽，區區校尋尺。", "鹽車厄驥足，道路行歎惜。", "脫身當歲晏，行李唯典籍。", "高懷久達觀，不見憔悴色。", "悠悠東下船，晚次彭蠡側。", "江風忽崩騰，江水翻且黑。", "飄風斷黄蘆，落雁委砂磧。", "鵝毛飛雪片，滿野來無極。", "龍驤飛萬斛，欲進不可得。", "淹留向汀灣，蕭瑟日將夕。", "黄昏勢漸壯，夜半已堆積。", "魚龍亦悲嘯，凜氣增几席。", "青燈冷不眠，坐漱元和液。", "危檣翻曉鴉，霽日動窗隙。", "搴幃望廬山，萬仞絕寸碧。", "茫茫銀世界，蕩蕩月閫域。", "順流復前趨，百里俄頃刻。", "暫停篙櫓喧，却著登山屐。", "五老笑相迎，千巖委圭璧。", "紛紛林下士，洗眼冀一識。", "松門共邀迓，香霧浮羃羃。", "相將擁寒爐，軟語同夙昔。", "堂堂赤眼師，既往有遺跡。", "惸然窣堵波，縹緲根石壁。", "清晨陪拄杖，緩步躡山肋。", "裴回憩蒼嶺，左右抗松櫪。", "猿猱侮僮僕，上下或戲劇。", "巴僧眉半雪，解后語鄉國。", "却返朱砂峰，招提更岑寂。", "中藏李氏書，盛事誇絕特。", "東坡老居士，邇亦有題墨。", "一覽慰君心，都忘遠行役。"]}