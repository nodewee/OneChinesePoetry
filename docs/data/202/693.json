{"author": "釋道潜", "period": "宋", "type": "诗", "title": "贈鄒醫", "paragraphs": ["君不見宋清市藥長安西，衆工就取資刀圭。", "瘡瘍疾病一皆往，所應不必黄金賫。", "度未能酬輒焚券，耻學庸生憂噬臍。", "人人德清莫肯負，日獲遠利豐子妻。", "公侯餽遺日相屬，螘食華衣乘駃騠。", "羅池神人爲作傳，至今名譽橫雲霓。", "鄒君業醫世淮海，瀉盛補衰知徑蹊。", "玉函金匱恣探討，拏以自副能不迷。", "頃年西游抵京室，達官貴吏爭品題。", "歸來鄉縣頗蕭瑟，湖水粘雲芳草萋。", "憐余寢瘵古佛剎，每辱珍劑相扶携。", "傾囊倒橐願爲贈，唯有圓蒲并杖藜。", "君聞掉頭不我顧，止索詩句光衡圭。", "夜披陳編見清事，重嗟此道今如泥。", "君誠有意嗣前躅，篋笥不憂無錦綈。"]}