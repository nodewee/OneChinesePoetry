{"author": "釋道潜", "period": "宋", "type": "诗", "title": "訪彭門太守蘇子瞻學士", "paragraphs": ["眉山鬰茀眉水清，清淑之氣鍾群形。", "精璆美璞不能擅，散發宇內爲豪英。", "煌煌蘇氏挺三秀，豫章杞梓參青冥。", "少年著書即稽古，經緯八極何崢嶸。", "未央宮中初射策，落筆游刃揮新硎。", "翰林醉翁發奇歎，臺閣四座爭相驚。", "逡巡傳玩騰衆手，一日紙價增都城。", "同時父子擅芳譽，芝蘭玉樹羅中庭。", "風流浩蕩播江海，粲若高漢懸明星。", "前年聞公適吳會，壺漿跪道人爭迎。", "浮雲流水付幽討，下視世網鴻毛輕。", "野人弱齡不事事，白首丘壑甘忘情。", "神仙高標獨未識，暫棄蘿月人間行。", "朝吳暮楚失邂逅，惝怳夜夢還惸惸。", "邇來旅食寄梁苑，坐歎白日徒虛盈。", "彭門千里不憚遠，秋風匹馬吾能征。", "鈴齋吏退屬幽款，一看揮塵銀河傾。"]}