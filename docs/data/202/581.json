{"author": "釋道潜", "period": "宋", "type": "诗", "title": "玉荆山人崔君草堂", "paragraphs": ["玉荆山蒼勢蜿蜒，玉荆澗碧涵漪漣。", "山人結廬占幽絕，如使世俗來無緣。", "窗前松竹交夏蔭，砌下紅紫爭春妍。", "清腸終日飽葵藿，耳目久厭論腥膻。", "山空月晝猨鳥寂，象床拂拭翻朱弦。", "泠然細韵發幽指，妙意自得人誰傳。", "烏巾席帽事高格，蹇馿獨跨何翩翩。", "行當近林就卜築，與子來往聊窮年。"]}