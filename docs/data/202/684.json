{"author": "釋道潜", "period": "宋", "type": "诗", "title": "陪子瞻登徐州黄樓", "paragraphs": ["黄花離披秋日短，使君無事邀僧飯。", "飯餘軟語爇香幽，共坐圓庵不知晚。", "燭籠持火報黄昏，使君愛客還留連。", "前登脩徑步超逸，後却從御來聯翩。", "城頭陰陰未上月，城下激激鳴潺湲。", "漁燈照船沙岸近，賈客夜唱聲清圓。", "徘徊始轉黄樓側，銀箭銅壺知幾刻。", "欄干倚遍惜分携，泣泣芙蓉珠露滴。"]}