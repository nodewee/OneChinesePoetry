{"author": "釋道潜", "period": "宋", "type": "诗", "title": "次韵黄子理宣德田居四時  其一", "paragraphs": ["四序自逶迤，田園常局促。", "春陽旋東皋，迫我事銚鎒。", "出種曝籬根，驅牛飲溪曲。", "暉暉明朝陽，聒聒喧布穀。", "頹齡惜筋骸，曉睡謾云足。", "蓐食出柴門，荷篠赴幽谷。", "搴條視柔桑，密葉已舒綠。", "今年氣候早，膏雨厭霢霂。", "鄰翁時一來，耕耨每相屬。"]}