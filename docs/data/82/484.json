{"author": "許景先", "period": "唐", "type": "诗", "title": "奉和御製春臺望", "paragraphs": ["睿德在青陽，高居視中縣。", "秦城連鳳闕，漢寢疏龍殿。", "文物照光輝，郊畿鬱葱蒨。", "千門望成錦，八水明如練。", "複道曉光披，宸遊出禁移。", "瑞氣朝浮五雲閣，祥光夜吐萬年枝。", "蘭葉負龜初薦祉，桐花集鳳更來儀。", "秦漢生人凋力役，阿房甘泉構雲碧。", "汾祠雍畤望通天，玉堂宣室坐長年。", "鼓鐘西接咸陽觀，苑囿南通鄠杜田。", "明主卑宮誡前失，輔德欽賢政惟一。", "昆蟲不夭在春蒐，稼穡常艱重農術。", "邦家已荷聖謨新，猶聞儉陋惜中人。", "豫奉北辰齊七政，長歌東武抃千春。"]}