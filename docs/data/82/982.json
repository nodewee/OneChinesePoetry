{"author": "王維", "period": "唐", "type": "诗", "title": "桃源行", "paragraphs": ["漁舟逐水愛山春，兩岸桃花夾去津。", "坐看紅樹不知遠，行盡青溪不見人。", "山口潛行始隈隩，山開曠望旋平陸。", "遙看一處攢雲樹，近入千家散花竹。", "樵客初傳漢姓名，居人未改秦衣服。", "居人共住武陵源，還從物外起田園。", "月明松下房櫳靜，日出雲中雞犬喧。", "驚聞俗客爭來集，競引還家問都邑。", "平明閭巷埽花開，薄暮漁樵乘水入。", "初因避地去人間，及至成仙遂不還。", "峽裏誰知有人事，世中遙望空雲山。", "不疑靈境難聞見，塵心未盡思鄉縣。", "出洞無論隔山水，辭家終擬長游衍。", "自謂經過舊不迷，安知峰壑今來變。", "當時只記入山深，青溪幾曲到雲林。", "春來遍是桃花水，不辨仙源何處尋。"]}