{"author": "王維", "period": "唐", "type": "诗", "title": "贈祖三詠", "paragraphs": ["蟏蛸挂虛牖，蟋蟀鳴前除。", "歲晏涼風至，君子復何如。", "高館闃無人，離居不可道。", "閑門寂已閉，落日照秋草。", "雖有近音信，千里阻河關。", "中復客汝潁，去年歸舊山。", "結交二十載，不得一日展。", "貧病子既深，契闊余不淺。", "仲秋雖未歸，暮秋以爲期。", "良會詎幾日，終日長相思。"]}