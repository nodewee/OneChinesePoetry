{"author": "賀知章", "period": "唐", "type": "诗", "title": "望人家桃李花", "paragraphs": ["山源夜雨度仙家，朝發東園桃李花。", "桃花紅兮李花白，照灼城隅復南陌。", "南陌青樓十二重，春風桃李爲誰容。", "棄置千金輕不顧，踟躕五馬謝相逢。", "徒言南國容華晚，遂歎西家飄落遠。", "的皪長奉明光殿，氛氳半入披香苑。", "苑中珍木元自奇，黃金作葉白銀枝。", "千年萬歲不凋落，還將桃李更相宜。", "桃李從來露井傍，成蹊結影矜豔陽。", "莫道春花不可樹，會持仙實薦君王。"]}