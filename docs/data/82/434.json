{"author": "韋述", "period": "唐", "type": "诗", "title": "晚渡伊水", "paragraphs": ["悠悠涉伊水，伊水清見石。", "是時春向深，兩岸草如積。", "迢遰望洲嶼，逶迤亙津陌。", "新樹落疎紅，遙原上深碧。", "回瞻洛陽苑，遽有長山隔。", "煙霧猶辨家，風塵已爲客。", "登陟多異趣，往來見行役。", "雲起早已昏，鳥飛日將夕。", "光陰逝不借，超然慕疇昔。", "遠游亦何爲？歸來存竹帛。"]}