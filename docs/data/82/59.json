{"author": "沈佺期", "period": "唐", "type": "诗", "title": "紹隆寺", "paragraphs": ["吾從釋迦久，無上師涅槃。", "探道三十載，得道天南端。", "非勝適殊方，起諠歸理難。", "放棄乃良緣，世慮不曾干。", "香界縈北渚，花龕隱南巒。", "危昂階下石，演漾窗中瀾。", "雲蓋看木秀，天空見藤盤。", "處俗勒宴坐，居貧業行壇。", "試將有漏軀，聊作無生觀。", "了然究諸品，彌覺靜者安。"]}