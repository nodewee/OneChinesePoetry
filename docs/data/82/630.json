{"author": "王泠然", "period": "唐", "type": "诗", "title": "汴堤柳", "paragraphs": ["隋家天子憶揚州，厭坐深宮傍海游。", "穿地鑿山開御路，鳴笳疊鼓泛清流。", "流從鞏北分河口，直到淮南種官柳。", "功成力盡人旋亡，代謝年移樹空有。", "當時綵女侍君王，繡帳旌門對柳行。", "青葉交垂連幔色，白花飛度染衣香。", "今日摧殘何用道，數里曾無一枝好。", "驛騎征帆損更多，山精野魅藏應老。", "涼風八月露爲霜，日夜孤舟入帝鄉。", "河畔時時聞木落，客中無不淚沾裳。"]}