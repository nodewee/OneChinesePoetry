{"author": "王琚", "period": "唐", "type": "诗", "title": "美女篇", "paragraphs": ["東鄰美女實名倡，絕代容華無比方。", "濃纖得中非短長，紅素天生誰飾妝。", "桂樓椒閣木蘭堂，繡戶雕軒文杏梁。", "屈曲屏風繞象牀，萎蕤翠帳綴香囊。", "玉臺龍鏡洞徹光，金爐沈煙酷烈芳。", "遙聞行佩音鏘鏘，含嬌欲笑出洞房。", "二八三五閨心切，褰簾捲幔迎春節。", "清歌始發詞怨咽，鳴琴一弄心斷絕。", "借問哀怨何所爲，盛年情多心自悲。", "須臾破顏倏斂態，一悲一喜倂相宜。", "何能見此不注心，惜無媒氏爲傳音。", "可憐盈盈直千金，誰家君子爲藁砧。"]}