{"author": "孫逖", "period": "唐", "type": "诗", "title": "和登會稽山", "paragraphs": ["稽山碧湖上，勢入東溟盡。", "煙景晝清明，九峰爭隱嶙。", "望中厭朱紱，俗內探玄牝。", "野老聽鳴騶，山童擁行軫。", "仙花寒未落，古蔓柔堪引。", "竹磵入山多，松崖向天近。", "雲從海天去，日就江村隕。", "能賦丘嘗聞，和歌參不敏。", "冥搜信沖漠，多士期標準。", "願奉濯纓心，長謠反招隱。"]}