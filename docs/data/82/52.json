{"author": "趙抃", "period": "宋", "type": "诗", "title": "引流聯句", "paragraphs": ["別派從江垠，邀流入農畎。", "淙淙來源深，㶁㶁度溝淺。", "園穿蕭艾芟，塹斷荆剪。", "疏功浹長長，溉利和步遠。", "田觀疑澤潴，坎聽類瓴建。", "北溟歸鑿池，幽岳漾裝巘。", "瀉埤紋湍駛，回灣波細轉。", "過竇石眼窺，經虛土口吮。", "浮行值落葉，浸長逢生蘚。", "孤鶴眼怪覘，纖魚鬣跳展。", "中沈無穢淤，底浄有紋{石霝}。", "映葦色莫分，喧琴韻難辨。", "增霖人鬧蛙，涵月夜驚犬。", "侵篁鞭起萌，逼水低垂菌。", "憐黄澆菊籬，惜紫沃蘭畹。", "吏咨窯甓甃，童戲芒車卷。", "灌携令手勞，漱掬致腰俛。", "庭秋臨加涼，軒夏尚消烜。", "我矜近濟能，僮賀遥汲免。", "貯戺埋巨甔，歸厨架修筧。", "供掏飯盎糧，給澳羹鼎臠。", "調藥修臼餌，煎茶試羅荈。", "坐客頻泛觴，蹲兒屢洗硯。", "聆寒心脫煩，挹冷酒除湎。", "壅挑筇步隨，靜看髭吟撚。", "高懷造文攄，清興團詩遣。", "瑰章非俗成，怪句自幽選。", "湧詞波翻瀛，綿意緒抽蠒。", "書丹字隸行，款碣石磨琬。", "題爲引流篇，記耳非自衒。"]}