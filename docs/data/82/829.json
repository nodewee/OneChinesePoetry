{"author": "盧象", "period": "唐", "type": "诗", "title": "追涼歷下古城西北隅此地有清泉喬木", "paragraphs": ["謝朓出華省，王祥貽佩刀。", "前賢真可慕，衰病意空勞。", "貞悔不自卜，遊隨共爾曹。", "未能齊得喪，時復誦離騷。", "閑蔭七賢地，醉餐三士桃。", "蒼苔虞舜井，喬木古城壕。", "漁父偏相狎，堯年不可逃。", "蟬鳴秋雨霽，雲白曉山高。", "咫尺傳雙鯉，吹噓借一毛。", "故人皆得路，誰肯念同袍。"]}