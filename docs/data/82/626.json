{"author": "王灣", "period": "唐", "type": "诗", "title": "哭補闕亡友綦毋學士", "paragraphs": ["明代資多士，儒林得異才。", "書從金殿出，人向玉墀來。", "詞學張平子，風儀褚彥回。", "崇儀希上德，近侍接元台。", "曩契心期早，今遊宴賞陪。", "屢遷君擢桂，分尉我從梅。", "忽遇乘軺客，云傾構廈材。", "泣爲洹水化，歎作泰山頹。", "冀善初將慰，尋言半始猜。", "位聯情易感，交密痛難裁。", "遠日寒旌暗，長風古挽哀。", "寰中無舊業，行處有新苔。", "反哭魂猶寄，終喪子尚孩。", "葬田門吏給，墳木路人栽。", "遽洩悲成往，俄傳寵令迴。", "玄經貽石室，朱紱耀泉臺。", "地古春長閉，天明夜不開。", "登山一臨哭，揮淚滿蒿萊。"]}