{"author": "賀朝", "period": "唐", "type": "诗", "title": "從軍行", "paragraphs": ["朔胡乘月寇邊城，軍書插羽刺中京。", "天子金壇拜飛將，單于玉塞振佳兵。", "騎射先鳴推任俠，龍韜決勝佇時英。", "聞有河湟客，愔愔理帷帟。", "常山啓霸圖，汜水先天策。", "銜珠浴鐵向桑乾，釁旗膏劒指烏丸。", "鳴雞已報關山曉，來雁遙傳沙塞寒。", "直爲甘心從苦節，隴頭流水鳴嗚咽。", "邊樹蕭蕭不覺春，天山漠漠長飛雪。", "魚麗陣接塞雲平，雁翼營通海月明。", "始看晉幕飛鵝入，旋聞齊壘啼烏聲。", "自從一戍燕支山，春光幾度晉陽關。", "金河未轉青絲騎，玉筯應啼紅粉顏。", "鴻歸燕相續，池邊芳草綠。", "已見氛清細柳營，莫更春歌落梅曲。", "烽沈竈減靜邊亭，海[晏]山空肅已寧。", "行望鳳京旋凱捷，重來麟閣畫丹青。"]}