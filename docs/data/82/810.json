{"author": "宋昱", "period": "唐", "type": "诗", "title": "樟亭觀濤", "paragraphs": ["濤來勢轉雄，獵獵駕長風。", "雷震雲霓裏，山飛霜雪中。", "激流起平地，吹澇上侵空。", "翕闢乾坤異，盈虛日月同。", "艅艎從陸起，洲浦隔阡通。", "跳沫噴巖翠，翻波帶景紅。", "怒湍初抵北，却浪復歸東。", "寂聽堪增勇，晴看自發蒙。", "伍生傳或謬，枚叟說難窮。", "來信應無已，申威亦匪躬。", "衝騰如決勝，迴合似相攻。", "委質任平視，誰能涯始終。"]}