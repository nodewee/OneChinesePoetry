{"author": "賀知章", "period": "唐", "type": "诗", "title": "奉和聖製送張說巡邊", "paragraphs": ["荒憬盡懷忠，梯航已自通。", "九攻雖不戰，五月尚持戎。", "遣戍徵周牒，恢邊重漢功。", "選車命元宰，授律取文雄。", "胄出天弧上，謀成帝幄中。", "詔旂分夏物，專土錫唐弓。", "帳宿伊川右，鉦傳晉苑東。", "饔人藉蕡實，樂正理絲桐。", "岐陌涵餘雨，離川照晚虹。", "恭聞詠方叔，千載舞皇風。"]}