{"author": "房琯", "period": "唐", "type": "诗", "title": "題漢州西湖", "paragraphs": ["高流纏峻隅，城下緬丘墟。", "決渠信浩蕩，潭島成江湖。", "結宇依迴渚，水中信可居。", "三伏氣不蒸，四達暑自徂。", "同人千里駕，鄰國五馬車。", "月出共登舟，風生隨所如。", "舉麾指極浦，欲極更盤紆。", "繚繞各殊致，夜盡情有餘。", "遭亂意不開，即理還暫祛。", "安得長晤語，使我憂更除。"]}