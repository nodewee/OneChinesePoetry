{"author": "王維", "period": "唐", "type": "诗", "title": "燕子龕禪師", "paragraphs": ["山中燕子龕，路劇羊腸惡。", "裂地競盤屈，插天多峭崿。", "瀑泉吼而噴，怪石看欲落。", "伯禹訪未知，五丁愁不鑿。", "上人無生緣，生長居紫閣。", "六時自搥磬，一飲常帶索。", "種田燒白雲，斫漆響丹壑。", "行隨拾栗猿，歸對巢松鶴。", "時許山神請，偶逢洞仙博。", "救世多慈悲，即心無行作。", "周商倦積阻，蜀物多淹泊。", "巖腹乍旁穿，澗脣時外拓。", "橋因倒樹架，柵值垂藤縛。", "鳥道悉已平，龍宮爲之涸。", "跳波誰揭厲，絕壁免捫摸。", "山木日陰陰，結跏歸舊林。", "一向石門裏，任君春草深。"]}