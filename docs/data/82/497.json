{"author": "盧從愿", "period": "唐", "type": "诗", "title": "奉和聖製送張說巡邊", "paragraphs": ["上將發文昌，中軍靜朔方。", "占星引旌節，擇日拜壇場。", "禮樂臨軒送，威聲出塞揚。", "安邊俟帷幄，制勝在巖廊。", "作鼓將軍氣，投醪壯士觴。", "戒途遵六月，離贈動三光。", "槐路清梅暑，蘅臯起麥涼。", "時文仰雄伯，耀武震遐荒。", "衽席知無戰，兵戈示不忘。", "佇聞歌杕杜，凱入繫名王。"]}