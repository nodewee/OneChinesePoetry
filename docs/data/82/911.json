{"author": "王維", "period": "唐", "type": "诗", "title": "送綦毋秘書棄官還江東", "paragraphs": ["明時久不達，棄置與君同。", "天命無怨色，人生有素風。", "念君拂衣去，四海將安窮。", "秋天萬里淨，日暮澄江空。", "清夜何悠悠，扣舷明月中。", "和光魚鳥際，澹爾蒹葭叢。", "無庸客昭世，衰鬢日如蓬。", "頑疎暗人事，僻陋遠天聰。", "微物縱可采，其誰爲至公。", "余亦從此去，歸耕爲老農。"]}