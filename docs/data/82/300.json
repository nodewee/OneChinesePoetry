{"author": "武平一", "period": "唐", "type": "诗", "title": "妾薄命", "paragraphs": ["有女妖且麗，裴回湘水湄。", "水湄蘭杜芳，採之將寄誰。", "瓠犀發皓齒，雙蛾顰翠眉。", "紅臉如開蓮，素膚若凝脂。", "綽約多逸態，輕盈不自持。", "嘗矜絕代色，復恃傾城姿。", "子夫前入侍，飛燕復當時。", "正悅掌中舞，寧哀團扇詩。", "洛川昔云遇，高唐今尚違。", "幽閤禽雀噪，閑階草露滋。", "流景一何速，年華不可追。", "解佩安所贈，怨咽空自悲。"]}