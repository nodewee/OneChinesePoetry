{"author": "趙冬曦", "period": "唐", "type": "诗", "title": "㴩湖作", "paragraphs": ["三湖返入兩山間，畜作㴩湖彎復彎。", "暑雨奔流潭正滿，微霜及潦水初還。", "水還波卷谿潭涸，綠草芊芊岸嶄岝。", "適來飛櫂共迴旋，已復揚鞭恣行樂。", "道旁耆老步躚躚，楚言茲事不知年。", "試就湖邊披草徑，莫疑東海變桑田。", "君訝今時盡陵陸，我看明歲更淪漣。", "來今自昔無終始，人事迴環常若是。", "應思闕下聲華日，誰謂江潭旅遊子。", "初貞正喜固當然，往蹇來譽宜可俟。", "盈虛用舍輪輿旋，勿學靈均遠問天。"]}