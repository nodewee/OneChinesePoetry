{"author": "盧僎", "period": "唐", "type": "诗", "title": "十月梅花書贈", "paragraphs": ["君不見巴鄉氣候與華別，年年十月梅花發。", "上苑今應雪作花，寧知此地花爲雪。", "自從遷播落黔巴，三見江上開新花。", "故園風花虛洛汭，窮峽凝雪度歲華。", "花情縱似河陽好，客心倍傷邊候早。", "春候颯驚樓上梅，霜威未落江潭草。", "江水侵天去不還，樓花覆簾空坐攀。", "一向花前看白髮，幾回夢裏憶紅顏。", "紅顏白髮雲泥改，何異桑田移碧海。", "却想華年故國時，唯餘一片空心在。", "空心弔影向誰陳，雲臺仙閣舊遊人。", "儻知巴樹連冬發，應憐南國氣長春。"]}