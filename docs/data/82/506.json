{"author": "袁暉", "period": "唐", "type": "诗", "title": "奉和聖製送張尚書巡邊", "paragraphs": ["出師宣九命，分閫用三台。", "始應幕中畫，言從天上來。", "丹青不獨任，韜略遂雙該。", "坐見威稜洽，彌彰事業恢。", "旌旗曉雲送，鞞鼓朔風催。", "虜氣消殘月，邊聲韻落梅。", "羽書雄北地，龍漠寢南垓。", "寵戰黃金盡，輸誠白日迴。", "離章宸翰發，祖讌國門開。", "欲識恩華盛，平生文武材。"]}