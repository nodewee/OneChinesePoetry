{"author": "王維", "period": "唐", "type": "诗", "title": "送韋大夫東京留守", "paragraphs": ["人外遺世慮，空端結遐心。", "曾是巢許淺，始知堯舜深。", "蒼生詎有物，黃屋如喬林。", "上德撫神運，沖和穆宸襟。", "雲雷康屯難，江海遂飛沈。", "天工寄人英，龍衮瞻君臨。", "名器苟不假，保釐固其任。", "素質貫方領，清景照華簪。", "慷慨念王室，從容獻官箴。", "雲旗蔽三川，畫角發龍吟。", "晨揚天漢聲，夕卷大河陰。", "窮人業已寧，逆虜遺之擒。", "然後解金組，拂衣東山岑。", "給事黃門省，秋光正沈沈。", "壯心與身退，老病隨年侵。", "君子從相訪，重玄其可尋。"]}