{"author": "沈佺期", "period": "唐", "type": "诗", "title": "赦到不得歸題江上石", "paragraphs": ["家住東京裏，身投南海西。", "風烟萬里隔，朝夕幾行啼。", "聖主謳歌洽，賢臣法令齊。", "忽聞銅柱使，走馬報金雞。", "棄市沾皇渥，投荒漏紫泥。", "魂疲山鶴路，心醉[跕]鳶溪。", "天鑒誅元惡，宸慈恤遠黎。", "五方思寄刃，萬姓喜然臍。", "自幼輸丹懇，何嘗玷白圭。", "承言竄遐魅，雪枉間深狴。", "墳壠無由謁，京華豈重躋。", "炎方誰謂廣，地盡覺天低。", "百卉雜殊怪，昆蟲理賴暌。", "閉藏元不蟄，搖落反生荑。", "瘧瘴因茲苦，窮愁益復迷。", "火雲蒸毒霧，陽雨濯陰霓。", "周乘安交趾，王恭輯畫題。", "少寬窮涸鮒，猶愍觸藩羝。", "配宅隣州廨，斑苗接野畦。", "山空聞鬬象，江靜見游犀。", "翰墨思諸季，裁縫憶老妻。", "小兒應離褓，幼女未攀筓。", "夢蝶翻無定，蓍龜詎有倪。", "誰能竟此曲，曲盡氣酸嘶。"]}