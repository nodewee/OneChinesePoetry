{"author": "王維", "period": "唐", "type": "诗", "title": "送魏郡李太守赴任", "paragraphs": ["與君伯氏別，又欲與君離。", "君行無幾日，當復隔山陂。", "蒼茫秦川盡，日落桃林塞。", "獨樹臨關門，黃河向天外。", "前經洛陽陌，宛洛故人稀。", "故人離別盡，淇上轉驂騑。", "企予悲送遠，惆悵睢陽路。", "古木官渡平，秋城鄴宮故。", "想君行縣日，其出從如雲。", "遙思魏公子，復憶李將軍。"]}