{"author": "王維", "period": "唐", "type": "诗", "title": "燕支行", "paragraphs": ["漢家天將才且雄，來時謁帝明光宮。", "萬乘親推雙闕下，千官出餞五陵東。", "誓辭甲第金門裏，身作長城玉塞中。", "衞霍才堪一騎將，朝廷不數貳師功。", "趙魏燕韓多勁卒，關西俠少何咆勃。", "報讐只是聞嘗膽，飲酒不曾妨刮骨。", "畫戟雕戈白日寒，連旗大斾黃塵沒。", "疊鼓遙翻瀚海波，鳴笳亂動天山月。", "麒麟錦帶佩吳鉤，颯沓青驪躍紫騮。", "拔劒已斷天驕臂，歸鞍共飲月支頭。", "漢兵大呼一當百，虜騎相看哭且愁。", "教戰雖令赴湯火，終知上將先伐謀。"]}