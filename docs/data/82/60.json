{"author": "沈佺期", "period": "唐", "type": "诗", "title": "神龍初廢逐南荒途出郴口北望蘇耽山", "paragraphs": ["少曾讀仙史，知有蘇耽君。", "流望來南國，依然會昔聞。", "泊舟問耆老，遙指孤山雲。", "孤山郴郡北，不與衆山羣。", "重崖下縈映，嶛嶢上乣紛。", "碧峰泉附落，紅壁樹傍分。", "選地今方爾，昇天因可云。", "不才予竄迹，羽化子遺芬。", "將覽成麟鳳，旋驚禦鬼文。", "此中迷出處，含思獨氛氳。"]}