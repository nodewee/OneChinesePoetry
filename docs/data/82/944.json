{"author": "王維", "period": "唐", "type": "诗", "title": "謁璿上人", "paragraphs": ["少年不足言，識道年已長。", "事往安可悔，餘生幸能養。", "誓從斷臂血，不復嬰世網。", "浮名寄纓珮，空性無羈鞅。", "夙承大導師，焚香此瞻仰。", "頹然居一室，覆載紛萬象。", "高柳早鸎啼，長廊春雨響。", "牀下阮家屐，窗前筇竹杖。", "方將見身雲，陋彼示天壤。", "一心在法要，願以無生獎。"]}