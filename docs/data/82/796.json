{"author": "寇坦", "period": "唐", "type": "诗", "title": "同張少府和厙狄員外夏晚初霽南省寓直時兼充節度判官之作", "paragraphs": ["黃綬歸休日，仙郎復奏餘。", "晏居當夏晚，寓直會晴初。", "露散星文發，雲披水鏡虛。", "高才推獨唱，嘉會喜連茹。", "月色搖春闥，香煙靄暝廬。", "千門傳夜警，萬象照階除。", "少孺嘉能賦，文強閱賜書。", "兼曹謀未展，入幕志方攄。", "爲奉靈臺帛，恭先待漏車。", "貞標不可仰，空此樂樵漁。"]}