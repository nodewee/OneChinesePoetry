{"author": "王維", "period": "唐", "type": "诗", "title": "與胡居士皆病寄此詩兼示學人二首 二", "paragraphs": ["浮空徒漫漫，汎有定悠悠。", "無乘及乘者，所謂智人舟。", "詎捨貧病域，不疲生死流。", "無煩君喻馬，任以我爲牛。", "植福祠迦葉，求仁笑孔丘。", "何津不鼓櫂，何路不摧輈。", "念此聞思者，胡爲多阻修。", "空虛花聚散，煩惱樹稀稠。", "滅相成無記，生心坐有求。", "降吳復歸蜀，不到莫相尤。"]}