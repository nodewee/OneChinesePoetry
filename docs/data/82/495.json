{"author": "張嘉貞", "period": "唐", "type": "诗", "title": "奉和聖製送張說巡邊", "paragraphs": ["天錫我宗盟，元戎付夏卿。", "多才兼將相，必勇獨橫行。", "經緯稱人傑，文章作代英。", "山川看是陣，草木想爲兵。", "不待河冰合，猶防塞月明。", "有謀當繫醜，無戰且綏氓。", "閫外傳三略，雲中冀一平。", "感恩同義激，悵別屢魂驚。", "直視前旌掣，遙聞後騎鳴。", "還期方定日，復此出郊迎。"]}