{"author": "許景先", "period": "唐", "type": "诗", "title": "折柳篇", "paragraphs": ["春色東來度渭橋，青門垂柳百千條。", "長楊西連建章路，漢家林苑紛無數。", "縈花始遍合歡枝，遊絲半罥相思樹。", "春樓初日照南隅，柔條垂綠掃金鋪。", "寶釵新梳倭墮髻，錦帶交垂連理襦。", "自憐柳塞淹戎幕，銀燭長啼愁夢著。", "芳樹朝催玉管新，春風夜染羅衣薄。", "城頭楊柳已如絲，今年花落去年時。", "折芳遠寄相思曲，爲惜容華難再持。"]}