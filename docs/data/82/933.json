{"author": "王維", "period": "唐", "type": "诗", "title": "同盧拾遺過韋給事東山別業二十韻給事首春休沐維已陪遊及乎是行亦預聞命會無車馬不果斯諾", "paragraphs": ["托身侍雲陛，昧旦趨華軒。", "遂陪鵷鴻侶，霄漢同飛翻。", "君子垂惠顧，期我於田園。", "側聞景龍際，親降南面尊。", "萬乘駐山外，順風祈一言。", "高陽多夔龍，荆山積璵璠。", "盛德啓前烈，大賢鍾後昆。", "侍郎文昌宮，給事東掖垣。", "謁帝俱來下，冠蓋盈丘樊。", "閨風首邦族，庭訓延鄉村。", "采地包山河，樹井竟川原。", "巖端回綺檻，谷口開朱門。", "階下羣峰首，雲中瀑水源。", "鳴玉滿春山，列筵先朝暾。", "會舞何颯沓，擊鐘彌朝昏。", "是時陽和節，清晝猶未暄。", "藹藹樹色深，嚶嚶鳥聲繁。", "顧己負宿諾，延頸慙芳蓀。", "蹇步守窮巷，高駕難攀援。", "素是獨往客，脫冠情彌敦。"]}