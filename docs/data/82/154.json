{"author": "沈佺期", "period": "唐", "type": "诗", "title": "扈從出長安應制", "paragraphs": ["漢宅規模壯，周都景命隆。", "西賓讓東主，法駕幸天中。", "太史占星應，春官奏日同。", "旌門起長樂，帳殿出新豐。", "翕習黃山下，紆徐清渭東。", "金麾張畫月，珠幰戴松風。", "是節嚴陰始，寒郊散野蓬。", "薄霜沾上路，殘雪繞離宮。", "賜帛矜耆老，褰旒問小童。", "復除恩載洽，望秩禮新崇。", "臣忝承明召，多慙獻賦雄。"]}