{"author": "武平一", "period": "唐", "type": "诗", "title": "奉和幸新豐溫泉宮應制", "paragraphs": ["秦王登碣石，周后襲崑崙。", "何必在遐遠，方稱萬宇尊。", "我皇順時豫，星駕動軒轅。", "雄戟交馳道，清笳度國門。", "回輿長樂觀，校獵上林園。", "行漏移三象，連營總八屯。", "旌搖鸚鵡谷，騎轉鳳皇原。", "絕壁蒼苔古，靈泉碧溜溫。", "參差開水殿，䆗窱敞巖軒。", "豐邑模猶在，驪宮迹尚存。", "煙松銜翠幄，雪徑遶花源。", "侍從推玄草，文章召虎賁。", "深仁浹夷夏，洪造溢乾坤。", "謬忝王枚列，多慙雨露恩。"]}