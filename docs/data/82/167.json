{"author": "沈佺期", "period": "唐", "type": "诗", "title": "和元舍人萬頃臨池翫月戲爲新體", "paragraphs": ["春風搖碧樹，秋霧卷丹臺。", "復有相宜夕，池清月正開。", "玉流含吹動，金魄度雲來。", "熠爚光如沸，翩翾景若摧。", "半環投積草，碎璧聚流杯。", "夜久平無煥，天晴皎未隤。", "鏡將池作匣，珠以岸爲胎。", "有美司言暇，高興獨悠哉。", "揮翰初難擬，飛名豈易陪。", "夜光殊在握，了了見沈灰。"]}