{"author": "崔國輔", "period": "唐", "type": "诗", "title": "漂母岸", "paragraphs": ["泗水入淮處，南邊古岸存。", "秦時有漂母，於此飯王孫。", "王孫初未遇，寄食何足論。", "後爲楚王來，黃金答母恩。", "事跡遺在此，空傷千載魂。", "茫茫水中渚，上有一孤墩。", "遙望不可到，蒼蒼煙樹昏。", "幾年崩冢色，每日落潮痕。", "古地多陻圮，時哉不敢言。", "向夕淚霑裳，遂宿蘆洲村。"]}