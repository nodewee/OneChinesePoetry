{"author": "袁瓘", "period": "唐", "type": "诗", "title": "鴻門行", "paragraphs": ["少年買意氣，百金不辭費。", "學劒西入秦，結交北遊魏。", "秦魏多豪人，與代亦殊倫。", "由來不相識，皆是暗相親。", "寶馬青絲轡，狐裘貂鼠服。", "晨過劇孟游，暮投咸陽宿。", "然諾本云云，諸侯莫不聞。", "猶思百戰術，更逐李將軍。", "始從灞陵下，遙遙度朔野。", "北風聞楚歌，南庭見胡馬。", "胡馬秋正肥，相邀夜合圍。", "戰酣烽火滅，路斷救兵稀。", "白刃縱橫逼，黃塵飛不息。", "虜騎血灑衣，單于淚沾臆。", "獻凱雲臺中，自言塞上雄。", "將軍行失勢，部曲遂無功。", "新人不如舊，舊人不相救。", "萬里長飄颻，十年計不就。", "棄置難重論，驅馬度鴻門。", "行看楚漢事，不覺風塵昏。", "寶劒中夜撫，悲歌聊自舞。", "此曲不可終，曲終淚如雨。"]}