{"author": "李昂", "period": "唐", "type": "诗", "title": "賦戚夫人楚舞歌", "paragraphs": ["定陶城中是妾家，妾年二八顏如花。", "閨中歌舞未終曲，天下死人如亂麻。", "漢王此地因征戰，未出簾櫳人已薦。", "風花菡萏落轅門，雲雨裴回入行殿。", "日夕悠悠非舊鄉，飄飄處處逐君王。", "閨門向裏通歸夢，銀燭迎來在戰場。", "相從顧恩不顧己，何異浮萍寄深水。", "逐戰曾迷隻輪下，隨君幾陷重圍裏。", "此時平楚復平齊，咸陽宮闕到關西。", "珠簾夕殿聞鐘磬，白日秋天憶鼓鼙。", "君王縱恣翻成誤，呂后由來有深妬。", "不奈君王容鬢衰，相存相顧能幾時。", "黃泉白骨不可報，雀釵翠羽從此辭。", "君楚歌兮妾楚舞，脉脉相看兩心苦。", "曲未終兮袂更揚，君流涕兮妾斷腸。", "已見儲君歸惠帝，徒留愛子付周昌。"]}