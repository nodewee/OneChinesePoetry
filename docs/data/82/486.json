{"author": "許景先", "period": "唐", "type": "诗", "title": "奉和聖製送張尚書巡邊", "paragraphs": ["文武承邦式，風雲感國禎。", "王師親賦政，廟略久論兵。", "漢主知三傑，周官統六卿。", "四方分閫受，千里坐謀成。", "介胄辭前殿，壺觴宿左營。", "賞延頒賜重，宸贈出車榮。", "龍武三軍氣，魚鈴五校名。", "郊雲駐旌羽，邊吹引金鉦。", "訓旅方稱德，安人更克貞。", "佇看銘石罷，同聽凱歌聲。"]}