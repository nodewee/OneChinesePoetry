{"author": "孫逖", "period": "唐", "type": "诗", "title": "丹陽行", "paragraphs": ["丹陽古郡洞庭陰，落日扁舟此路尋。", "傳是東南舊都處，金陵中斷碧江深。", "在昔風塵起，京都亂如燬。", "雙闕戎虜間，千門戰場裏。", "傳聞一馬化爲龍，南渡衣冠亦願從。", "石頭橫帝里，京口拒戎鋒。", "青楓林下迴天蹕，杜若洲前轉國容。", "都門不見河陽樹，輦道唯聞建業鐘。", "中原悠悠幾千里，欲掃欃槍未云已。", "英雄傾奪何紛然，一盛一衰如逝川。", "可憐宮觀重江裏，金鏡相傳三百年。", "自從龍見聖人出，六合車書混爲一。", "昔年王氣今何在，併向長安就堯日。", "荆榛古木閉荒阡，共道繁華不復全。", "赤縣唯餘江樹月，黃圖半入海人煙。", "暮來山水登臨遍，覽古愁吟淚如霰。", "唯有空城多白雲，春風淡蕩無人見。"]}