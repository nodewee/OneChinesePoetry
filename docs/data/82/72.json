{"author": "沈佺期", "period": "唐", "type": "诗", "title": "霹靂引", "paragraphs": ["歲七月，火伏而金生。", "客有鼓琴於門者，奏霹靂之商聲。", "始戛羽以騞砉，終扣宮而砰駖。", "電耀耀兮龍躍，雷闐闐兮雨冥。", "氣嗚唅以會雅，態歘翕以橫生。", "有如驅千旗，制五兵。", "截荒虺，斮長鯨。", "孰與廣陵比，意別鶴儔精而已。", "俾我雄子魄動，毅夫髪立。", "懷恩不淺，武義雙輯。", "視胡若芥，剪羯如拾。", "豈徒慷慨中筵，備羣娛之翕習哉。"]}