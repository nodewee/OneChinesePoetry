{"author": "盧僎", "period": "唐", "type": "诗", "title": "初出京邑有懷舊林", "paragraphs": ["賦生期獨得，素業守微班。", "外忝文學知，鴻漸鵷鷺間。", "內傾水木趣，築室依近山。", "晨趨天日[晏]，夕臥江海閑。", "松風生坐隅，仙禽舞亭灣。", "曙雲林下客，霽月池上顏。", "雖曰坐郊園，靜默非人寰。", "時步蒼龍闕，寧異白雲關。", "語濟豈時顧，默善忘世攀。", "世網余何觸，天涯謫南蠻。", "回首思洛陽，喟然悲貞艱。"]}