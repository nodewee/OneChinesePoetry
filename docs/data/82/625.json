{"author": "王灣", "period": "唐", "type": "诗", "title": "秋夜寓直即事懷贈蕭令公裴侍郎兼通簡南省諸友人", "paragraphs": ["聖主萬年興，賢臣數載升。", "古靈傳嶽秀，宏量稟川澄。", "畿甸舉長策，風霜秉直繩。", "出車遙俗震，登閣滿朝稱。", "賦簡流亡輯，農安政理憑。", "還家新長幼，巡壠舊溝塍。", "忠梗大勛立，寰瀛墮業懲。", "焚香兼御史，懸鏡委中丞。", "旟隼當朝立，臺驄發郡乘。", "司徒漢家重，國典潁川徵。", "雲路俄平入，台階忽上凌。", "秉鈞調造化，宣綍慰黎烝。", "金省方秋作，瑤軒直夜凭。", "中書贈陳準，右相簡王陵。", "三傑賢更穆，百僚歡且兢。", "搖懷及賓友，計曲辨淄澠。", "閶闔暝陰散，鉤陳爽氣凝。", "月深宮樹轉，河近禁樓冰。", "卑吏夙驅策，微涓效斗升。", "望麾宵繼火，書板曙懷蒸。", "彼此雖流盼，規模轉服膺。", "惠將霄漢隔，勞或歲時矜。", "位重恩寧濫，才輕懾不勝。", "林巒甘獨往，疵賤苦相仍。", "敢忘銜花雀，思同附驥蠅。", "平生逐鳥雀，何日嗣蒼鷹。"]}