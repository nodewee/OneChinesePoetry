{"author": "張柬之", "period": "唐", "type": "诗", "title": "出塞", "paragraphs": ["俠客重恩光，驄馬飾金裝。", "瞥聞傳羽檄，馳突救邊荒。", "歙野山川動，囂天旌斾揚。", "吳鉤明似月，楚劒利如霜。", "電斷衝胡塞，風飛出洛陽。", "轉戰磨笄俗，橫行戴斗鄉。", "手擒郅支長，面縛谷蠡王。", "將軍占太白，小婦怨流黃。", "騕褭青絲騎，娉婷紅粉妝。", "三春鶯度曲，八月鴈成行。", "誰堪坐愁思，羅袖拂空牀。"]}