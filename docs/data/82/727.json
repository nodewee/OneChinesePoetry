{"author": "孫逖", "period": "唐", "type": "诗", "title": "和崔司馬登稱心山寺", "paragraphs": ["郡府乘休日，王城訪道初。", "覺花迎步履，香草藉行車。", "倚閣觀無際，尋山坐太虛。", "巖空迷禹跡，海靜望秦餘。", "翡翠巢珠網，鵾雞間綺疏。", "地靈資淨土，水若護真如。", "寶樹誰攀折，禪雲自卷舒。", "晴分五湖勢，煙合九夷居。", "生滅紛無象，窺臨已得魚。", "嘗聞寶刀贈，今日奉瓊琚。"]}