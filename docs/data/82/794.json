{"author": "厙狄履溫", "period": "唐", "type": "诗", "title": "夏晚初霽南省寓直用餘字", "paragraphs": ["薄宦因時泰，涼宵寓直初。", "沈沈仙閣閉，的的暗更徐。", "霽色連空上，炎氛入夜除。", "星迴南斗落，月度北窗虛。", "待漏殘燈照，含芳襲氣餘。", "寐來冠不解，奏罷草仍書。", "幕府慙良策，明曹媿散樗。", "命輕徒有報，義重更難疎。", "燕廈欣成託，鵷行濫所如。", "晨趨當及早，復此戒朝車。"]}