{"author": "蘇晉", "period": "唐", "type": "诗", "title": "奉和聖製送張說巡邊", "paragraphs": ["方漢比周年，興王合在宣。", "亟聞降虜拜，復覩出師篇。", "祈父萬邦式，英猷三略傳。", "算車申夏政，茇舍啓戎田。", "嚴問盟胡苑，軍容濟洛川。", "皇情悵關斾，詔餞列郊筵。", "路接禁園草，池分御井蓮。", "離聲軫去角，居念斷歸蟬。", "三捷豈云爾，七擒良信然。", "具僚誠寄望，奏凱秋風前。"]}