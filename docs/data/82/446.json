{"author": "胡皓", "period": "唐", "type": "诗", "title": "奉和聖製送張尚書巡邊", "paragraphs": ["燕公爲漢將，武德奉文思。", "利用經戎莽，英圖叶聖詒。", "塞沙制長策，窮石卷搖旗。", "萬里要相賀，三邊又在茲。", "稜威方逐逐，談笑坐怡怡。", "寵餞紛郊道，充廚竭御司。", "嘗醪企行邁，聽樂罷漣洏。", "衮旒垂翰墨，纓蕤迭賦詩。", "金山無積阻，玉樹有華滋。", "請迨炎風暮，歸旌候此時。"]}