{"author": "王維", "period": "唐", "type": "诗", "title": "洛陽女兒行", "paragraphs": ["洛陽女兒對門居，纔可容顏十五餘。", "良人玉勒乘驄馬，侍女金盤鱠鯉魚。", "畫閣朱樓盡相望，紅桃綠柳垂簷向。", "羅幃送上七香車，寶扇迎歸九華帳。", "狂夫富貴在青春，意氣驕奢劇季倫。", "自憐碧玉親教舞，不惜珊瑚持與人。", "春窗曙滅九微火，九微片片飛花璅。", "戲罷曾無理曲時，妝成秪是薰香坐。", "城中相識盡繁華，日夜經過趙李家。", "誰憐越女顏如玉，貧賤江頭自浣紗。"]}