{"author": "趙冬曦", "period": "唐", "type": "诗", "title": "奉和張燕公早霽南樓", "paragraphs": ["方曙躋南樓，凭軒肆遐矚。", "物華蕩暄氣，春景媚晴旭。", "川霽湘山孤，林芳楚郊縟。", "列巖重疊翠，遠岸逶迤綠。", "風帆摩天垠，魚艇散彎曲。", "鴻歸鶴舞送，猨叫鶯聲續。", "羣動皆熙熙，噫予獨羈束。", "常欽才子意，忌鵩傷踡跼。", "雅尚騷人文，懷沙何迫促。", "未知二賢意，去矣從所欲。"]}