{"author": "沈佺期", "period": "唐", "type": "诗", "title": "傷王學土", "paragraphs": ["閉囚斷外事，昧坐半餘朞。", "有言頴叔子，亡來已一時。", "初聞宛不信，中話涕漣洏。", "痛哉玄夜重，何遽青春姿。", "憶汝曾旅食，屢空瀍澗湄。", "吾徒祿未厚，筲斗愧相貽。", "原憲貧無愁，顏回樂自持。", "詔書擇才善，君爲王子師。", "寵儒名可尚，論秩官猶欺。", "化往不復見，情來安可思。", "目絕毫翰灑，耳無歌諷期。", "靈柩寄何處，精魂今何之？恨予在丹棘，不得看素旗。", "孀妻知己歎，幼子路人悲。", "感遊值商日，絕弦留此詞。"]}