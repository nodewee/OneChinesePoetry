{"author": "包融", "period": "唐", "type": "诗", "title": "酬忠公林亭", "paragraphs": ["江外有真隱，寂居歲已侵。", "結廬近西術，種樹久成陰。", "人迹乍及戶，車聲遙隔林。", "自言解塵事，咫尺能輜塵。", "爲道豈廬霍，會靜由吾心。", "方秋院木落，仰望日蕭森。", "持我興來趣，采菊行相尋。", "塵念到門盡，遠情對君深。", "一談入理窟，再索破幽襟。", "安得山中信，致書移尚禽。"]}