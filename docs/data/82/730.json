{"author": "孫逖", "period": "唐", "type": "诗", "title": "和左衞武倉曹衞中對雨創韻贈右衞李騎曹", "paragraphs": ["林父同官意，宣尼久敬交。", "文場刊玉篆，武事掌金鐃。", "道合宜連茹，時清豈繫匏。", "克勤居簿領，多暇屏讙譊。", "美酒懷公讌，玄談俟客嘲。", "薄雲生北闕，飛雨自西郊。", "院暑便清曠，庭蕪覺漸苞。", "高門關詎閉，逸韻柱難膠。", "枳棘鸞無歎，椅梧鳳必巢。", "忽聞徵竝作，觀海媿堂坳。"]}