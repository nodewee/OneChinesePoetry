{"author": "李昂", "period": "唐", "type": "诗", "title": "從軍行", "paragraphs": ["漢家未得燕支山，征戍年年沙朔間。", "塞下長驅汗血馬，雲中恆閉玉門關。", "陰山翰海千萬里，此日桑河凍流水。", "稽洛川邊胡騎來，漁陽戍裏烽煙起。", "長途羽檄何相望，天子按劒思北方。", "羽林練士拭金甲，將軍校戰出玉堂。", "幽陵異域風煙改，亭障連連古今在。", "夜聞鴻雁南渡河，曉望旌旗北臨海。", "塞沙飛淅瀝，遙裔連窮磧。", "玄漠雲平初合陣，西山月出聞鳴鏑。", "城南百戰多苦辛，路傍死臥黃沙人。", "戎衣不脫隨霜雪，汗馬䟃𧽼長被鐵。", "楊葉樓中不寄書，蓮花劒上空流血。", "匈奴未滅不言家，驅逐行行邊徼賒。", "歸心海外見明月，別思天邊夢落花。", "天邊迴望何悠悠，芳樹無人渡隴頭。", "春雲不變陽關雪，桑葉先知胡地秋。", "田疇不賣盧龍策，竇憲思勒燕然石。", "麾兵靜北垂，此日交河湄。", "欲令塞上無干戚，會待單于繫頸時。"]}