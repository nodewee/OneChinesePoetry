{"author": "沈佺期", "period": "唐", "type": "诗", "title": "度安海入龍編", "paragraphs": ["我來交趾郡，南與貫胸連。", "四氣分寒少，三光置日偏。", "尉佗曾馭國，翁仲久遊泉。", "邑屋遺甿在，魚鹽舊產傳。", "越人遙捧翟，漢將下看鳶。", "北斗崇山挂，南風漲海牽。", "別離頻破月，容鬢驟催年。", "昆弟推由命，妻孥割付緣。", "夢來魂尚擾，愁委疾空纏。", "虛道崩城淚，明心不應天。"]}