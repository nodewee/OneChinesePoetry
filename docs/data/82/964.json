{"author": "王維", "period": "唐", "type": "诗", "title": "偶然作六首 四", "paragraphs": ["陶潛任天真，其性頗躭酒。", "自從棄官來，家貧不能有。", "九月九日時，菊花空滿手。", "中心竊自思，儻有人送否。", "白衣攜壺觴，果來遺老叟。", "且喜得斟酌，安問升與斗。", "奮衣野田中，今日嗟無負。", "兀傲迷東西，蓑笠不能守。", "傾倒強行行，酣歌歸五柳。", "生事不曾問，肯媿家中婦。"]}