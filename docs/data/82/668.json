{"author": "萬齊融", "period": "唐", "type": "诗", "title": "三日綠潭篇", "paragraphs": ["春潭滉漾接隋宮，宮闕連延潭水東。", "蘋苔嫩色涵波綠，桃李新花照底紅。", "垂菱布藻如妝鏡，麗日晴天相照暎。", "素影沈沈對蝶飛，金沙礫礫窺魚泳。", "佳人祓禊賞韶年，傾國傾城併可憐。", "拾翠總來芳樹下，踏青爭遶綠潭邊。", "公子王孫恣遊翫，沙陽水曲情無厭。", "禽浮似挹羽觴杯，鱗躍疑投水心劒。", "金鞍玉勒騁輕肥，落絮紅塵擁路飛。", "綠水殘霞催席散，畫樓初月待人歸。"]}