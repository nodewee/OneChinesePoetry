{"author": "王灣", "period": "唐", "type": "诗", "title": "晚春詣蘇州敬贈武員外", "paragraphs": ["蘇臺憶季常，飛櫂歷江鄉。", "持此功曹掾，初離華省郎。", "貴門生禮樂，明代秉文章。", "嘉郡位先進，鴻儒名重揚。", "爰從姻婭貶，豈失忠信防。", "萬里行驥足，十年暌鳳翔。", "迴遷翊元聖，入拜佇惟良。", "別業對南浦，羣書滿北堂。", "意深投轄盛，才重接筵光。", "陋學叨鉛簡，弱齡許翰場。", "神馳勞舊國，顏展別殊方。", "際曉雜氛散，殘春衆物芳。", "煙和疎樹滿，雨續小谿長。", "旅拙感成慰，通賢顧不忘。", "從來琴曲罷，開匣爲君張。"]}