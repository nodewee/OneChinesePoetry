{"author": "沈佺期", "period": "唐", "type": "诗", "title": "哭蘇眉州崔司業二公", "paragraphs": ["渙汗天中發，伶俜海外旋。", "長沙遇太守，問舊幾人全。", "國寶亡雙傑，天才喪兩賢。", "大名齊弱歲，高德並中年。", "禮樂羊叔子，文章王仲宣。", "相看尚玄鬢，相次入黃泉。", "流放蠻陬闊，鄉關帝里偏。", "親朋雲霧擁，生死歲時傳。", "崔昔揮宸翰，蘇嘗濟巨川。", "絳衣陪下列，黃閤謬差肩。", "及此俱冥昧，云誰敘播遷。", "隼輿懷舊轍，鱣館想虛筵。", "家愛方休杵，皇慈更撤縣。", "銘旌西蜀路，騎吹北邙田。", "隴樹應秋矣，江帆故杳然。", "罷琴明月夜，留劒白雲天。", "涕泗湘潭水，淒涼衡嶠煙。", "古來修短分，神理竟難筌。"]}