{"author": "王光庭", "period": "唐", "type": "诗", "title": "奉和聖製送張說巡邊", "paragraphs": ["賢相德符充，朝推文武雄。", "海波先若鏡，關草豫從風。", "鉞助將軍勇，威成天子功。", "瓊章九霄發，錫宴五衢通。", "玉輾龍盤帶，金裝鳳勒驄。", "虎貔紛儗儗，河洛振熊熊。", "戈劍千霜白，旌旗萬火紅。", "示刑夷夏變，流惠鬼方同。", "寇息軍容偃，塵銷朔野空。", "用師敷禮樂，非是爲獯戎。"]}