{"author": "沈佺期", "period": "唐", "type": "诗", "title": "從驩州廨宅移住山間水亭贈蘇使君", "paragraphs": ["遇坎即乘流，西南到火洲。", "鬼門應苦夜，瘴浦不宜秋。", "歲貸胸穿老，朝飛鼻飲頭。", "死生離骨肉，榮辱間朋遊。", "棄置一身在，平生萬事休。", "鷹鸇遭誤逐，豺虎怯真投。", "憶昨京華子，傷今邊地囚。", "願陪鸚鵡樂，希並鷓鴣留。", "日月渝鄉思，煙花換客愁。", "幸逢蘇伯玉，回借水亭幽。", "山柏張青蓋，江蕉卷綠油。", "乘閑無火宅，因放有漁舟。", "適越心當是，居夷迹可求。", "古來堯禪舜，何必罪驩兜。"]}