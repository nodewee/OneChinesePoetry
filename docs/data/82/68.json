{"author": "沈佺期", "period": "唐", "type": "诗", "title": "鳳簫曲", "paragraphs": ["八月涼風動高閣，千金麗人捲綃幕。", "已憐池上歇芳菲，不念君恩坐搖落。", "世上榮華如轉蓬，朝隨阡陌暮雲中。", "飛燕侍寢昭陽殿，班姬飲恨長信宮。", "長信宮，昭陽殿，春來歌舞妾自知，秋至簾櫳君不見。", "昔時嬴女厭世紛，學吹鳳簫乘彩雲。", "含情轉睞向蕭史，千載紅顏持贈君。"]}