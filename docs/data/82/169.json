{"author": "沈佺期", "period": "唐", "type": "诗", "title": "九真山淨居寺謁無礙上人", "paragraphs": ["大士生天竺，分身化日南。", "人中出煩惱，山下即伽藍。", "小澗香爲剎，危峰石作龕。", "候禪青鴿乳，窺講白猿參。", "藤愛雲間壁，花憐石下潭。", "泉行幽供好，林挂浴衣堪。", "弟子哀無識，醫王惜未談。", "機疑聞不二，蒙昧即朝三。", "欲究因緣理，聊寬放棄慙。", "超然虎溪夕，雙樹下虛嵐。"]}