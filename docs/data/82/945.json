{"author": "王維", "period": "唐", "type": "诗", "title": "瓜園詩", "paragraphs": ["余適欲鋤瓜，倚鋤聽叩門。", "鳴騶導驄馬，常從夾朱軒。", "窮巷正傳呼，故人儻相存。", "攜手追涼風，放心望乾坤。", "藹藹帝王州，宮觀一何繁。", "林端出綺道，殿頂搖華幡。", "素懷在青山，若值白雲屯。", "回風城西雨，返景原上村。", "前酌盈尊酒，往往聞清言。", "黃鸝囀深木，朱槿照中園。", "猶羨松下客，石上聞清猿。"]}