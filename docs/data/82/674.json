{"author": "張若虛", "period": "唐", "type": "诗", "title": "春江花月夜", "paragraphs": ["春江潮水連海平，海上明月共潮生。", "灩灩隨波千萬里，何處春江無月明？江流宛轉遶芳甸，月照花林皆似霰。", "空裏流霜不覺飛，汀上白沙看不見。", "江天一色無纖塵，皎皎空中孤月輪。", "江畔何人初見月，江月何年初照人？人生代代無窮已，江月年年秖相似。", "不知江月待何人？但見長江送流水。", "白雲一片去悠悠，青楓浦上不勝愁。", "誰家今夜扁舟子，何處相思明月樓？可憐樓上月裴回，應照離人妝鏡臺。", "玉戶簾中卷不去，擣衣砧上拂還來。", "此時相望不相聞，願逐月華流照君。", "鴻雁長飛光不度，魚龍潛躍水成文。", "昨夜閑潭夢落花，可憐春半不還家。", "江水流春去欲盡，江潭落月復西斜。", "斜月沈沈藏海霧，碣石瀟湘無限路。", "不知乘月幾人歸，落月搖情滿江樹。"]}