{"author": "王維", "period": "唐", "type": "诗", "title": "與胡居士皆病寄此詩兼示學人二首 一", "paragraphs": ["一興微塵念，橫有朝露身。", "如是覩陰界，何方置我人。", "礙有固爲主，趣空寧捨賓。", "洗心詎懸解，悟道正迷津。", "因愛果生病，從貪始覺貧。", "色聲非彼妄，浮幻即吾真。", "四達竟何遣，萬殊安可塵。", "胡生但高枕，寂寞與誰鄰。", "戰勝不謀食，理齊甘負薪。", "予若未始異，詎論疎與親。"]}