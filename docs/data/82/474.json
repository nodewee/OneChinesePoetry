{"author": "劉庭琦", "period": "唐", "type": "诗", "title": "奉和聖製瑞雪篇", "paragraphs": ["紫宸飛雪曉裴回，層閣重門雪照開。", "九衢皛耀浮埃盡，千品差池贄帛來。", "何處田中非種玉，誰家院裏不生梅？埋雲翳景無窮已，因風落地吹還起。", "先過翡翠寶房中，轉入鴛鴦金殿裏。", "美人含笑出聯翩，豔逸相輕鬬容止。", "羅衣點著渾是花，玉手摶來半成水。", "奕奕紛紛何所如，頓憶楊園二月初。", "羞同班女高秋扇，欲照明王乙夜書。", "姑射山中符聖壽，芙蓉闕下降神車。", "願隨睿澤流無限，長報豐年貴有餘。"]}