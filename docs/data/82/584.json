{"author": "張潮", "period": "唐", "type": "诗", "title": "長干行", "paragraphs": ["憶昔深閨裏，煙塵不曾識。", "嫁與長干人，沙頭候風色。", "五月南風興，思君下巴陵。", "八月西風起，想君發[揚]子。", "去來悲如何，見少離別多。", "湘潭幾日到，妾夢越風波。", "昨夜狂風度，吹折江頭樹。", "淼淼暗無邊，行人在何處。", "北客真三公，朱衣滿江中。", "薄暮來投宿，數朝不肯東。", "好乘浮雲驄，佳期蘭渚東。", "鴛鴦綠浦上，翡翠錦屏中。", "自憐十五餘，顏色桃花紅。", "那作商人婦，愁水復愁風。"]}