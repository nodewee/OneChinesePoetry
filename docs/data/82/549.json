{"author": "包融", "period": "唐", "type": "诗", "title": "登翅頭山題儼公石壁", "paragraphs": ["晨登翅頭山，山曛黃霧起。", "却瞻迷向背，直下失城市。", "暾日銜東郊，朝光生邑里。", "掃除諸煙氛，照出衆樓雉。", "青爲洞庭山，白是太湖水。", "蒼茫遠郊樹，倏忽不相似。", "萬象以區別，森然共盈几。", "坐令開心胸，漸覺落塵滓。", "北巖千餘仞，結廬誰家子。", "願陪中峯遊，朝暮白雲裏。"]}