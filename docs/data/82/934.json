{"author": "王維", "period": "唐", "type": "诗", "title": "藍田山石門精舍", "paragraphs": ["落日山水好，漾舟信歸風。", "探奇不覺遠，因以緣源窮。", "遙愛雲木秀，初疑路不同。", "安知清流轉，偶與前山通。", "捨舟理輕策，果然愜所適。", "老僧四五人，逍遙蔭松栢。", "朝梵林未曙，夜禪山更寂。", "道心及牧童，世事問樵客。", "暝宿長林下，焚香臥瑤席。", "澗芳襲人衣，山月暎石壁。", "再尋畏迷誤，明發更登歷。", "笑謝桃源人，花紅復來覿。"]}