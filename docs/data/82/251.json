{"author": "盧僎", "period": "唐", "type": "诗", "title": "稍秋曉坐閣遇舟東下揚州既事寄上族父江陽令", "paragraphs": ["虎嘯山城晚，猨鳴江樹秋。", "紅林架落照，青峽送歸流。", "歸流赴淮海，征帆下揚州。", "族父江陽令，盛業繼前修。", "文掩崔亭伯，德齊陳太丘。", "時哉惜未與，千載且爲儔。", "憶昔山陽會，長懷東上游。", "稱觴阮林下，賦雪謝庭幽。", "道濃禮自略，氣舒文轉遒。", "高情薄雲漢，酣態坐芳洲。", "接席復連軫，出入陪華輈。", "獨善與兼濟，語默奉良籌。", "歲月歡無已，風雨暗颼颼。", "掌憲時持節，爲邦邈海頭。", "子人惠雖樹，蒼生望且留。", "微躬趨直道，神甸忝清猷。", "仙臺適西步，蠻徼忽南浮。", "宇內皆安樂，天涯獨遠投。", "忠信徒堅仗，神明豈默詶。", "觀生海漫漫，稽命天悠悠。", "雲昏巴子峽，月遠吳王樓。", "懷昔明不寐，悲令歲屬周。", "喟無排雲翮，暫得抒離憂。", "空灑霑紅淚，萬里逐行舟。"]}