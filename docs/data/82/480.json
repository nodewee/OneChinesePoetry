{"author": "韓休", "period": "唐", "type": "诗", "title": "奉和聖製送張說巡邊", "paragraphs": ["一德光台象，三軍掌夏卿。", "來威申廟略，出總叶師貞。", "受鉞辭金殿，憑軒去鼎城。", "曙光搖組甲，疎吹繞雲旌。", "左律方先凱，中鼙即訓兵。", "定功彰武事，陳頌紀天聲。", "祖宴初留賞，宸章更寵行。", "車徒零雨送，林野夕陰生。", "路極河流遠，川長朔氣平。", "南轅遲返斾，歸奏謁承明。"]}