{"author": "席豫", "period": "唐", "type": "诗", "title": "奉和聖製送張說巡邊", "paragraphs": ["聖主重兵權，分符屬大賢。", "中軍仍執政，丞相復巡邊。", "翕習戎裝動，張皇廟略宣。", "朝榮承睿札，野餞轉行旃。", "亭障東緣海，沙場北際天。", "春冬見巖雪，朝夕候烽煙。", "已勒封山記，猶聞遣戍篇。", "五營將月合，八陣與雲連。", "經略圖方遠，懷柔道更全。", "歸來畫麟閣，藹藹武功傳。"]}