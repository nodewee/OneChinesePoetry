{"author": "王維", "period": "唐", "type": "诗", "title": "送張舍人佐江州同薛璩十韻", "paragraphs": ["束帶趨承明，守官唯謁者。", "清晨聽銀蚪，薄暮辭金馬。", "受辭未嘗易，當是方知寡。", "清範何風流，高文有風雅。", "忽佐江上州，當自潯陽下。", "逆旅到三湘，長途應百舍。", "香爐遠峰出，石鏡澄湖瀉。", "董奉杏成林，陶潛菊盈把。", "范蠡常好之，廬山我心也。", "送君思遠道，欲以數行灑。"]}