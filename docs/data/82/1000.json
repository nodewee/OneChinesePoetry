{"author": "王維", "period": "唐", "type": "诗", "title": "送李睢陽", "paragraphs": ["將置酒，思悲翁。", "使君去，出城東。", "麥漸漸，雉子斑。", "槐陰陰，到潼關。", "騎連連，車遲遲。", "心中悲，宋又遠。", "周間之，南淮夷。", "東齊兒，碎碎織練與素絲。", "遊人賈客信難持，五穀前熟方可爲。", "下車閉閤君當思，天子當殿儼衣裳。", "大官尚食陳羽觴，彤庭散綬垂鳴璫。", "黃紙詔書出東廂，輕紈疊綺爛生光。", "宗室子弟君最賢，分憂當爲百辟先。", "布衣一言相爲死，何況聖主恩如天。", "鸞聲噦噦魯侯旂，明年上計朝京師。", "須憶今日斗酒別，慎勿富貴忘我爲。"]}