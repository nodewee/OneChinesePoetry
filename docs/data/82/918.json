{"author": "王維", "period": "唐", "type": "诗", "title": "送高適弟耽歸臨淮作", "paragraphs": ["少年客淮泗，落魄居下邳。", "遨遊向燕趙，結客過臨淄。", "山東諸侯國，迎送紛交馳。", "自爾厭游俠，閉戶方垂帷。", "深明戴家禮，頗學毛公詩。", "備知輕濟道，高臥陶唐時。", "聖主詔天下，賢人不得遺。", "公吏奉纁組，安車去茅茨。", "君王蒼龍闕，九門十二逵。", "羣公朝謁罷，冠劒下丹墀。", "野鶴終踉蹌，威鳳徒參差。", "或問理人術，但致還山詞。", "天書降北闕，賜帛歸東菑。", "都門謝親故，行路日逶遲。", "孤帆萬里外，淼漫將何之。", "江天海陵郡，雲日淮南祠。", "杳冥滄洲上，蕩漭無人知。", "緯蕭或賣藥，出處安能期。"]}