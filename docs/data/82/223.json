{"author": "王琚", "period": "唐", "type": "诗", "title": "奉荅燕公", "paragraphs": ["郡遠途且艱，宜悲良自得。", "胡爲心獨爾，惠好在南國。", "亦既清顏披，冏然良願克。", "與君蘭時會，羣物如藻飾。", "煙景惜歡賞，雲山起翰墨。", "接藝奇思微，偶談玄言直。", "永日不知倦，逾旬猶謂亟。", "如何酌離尊，移櫂巴城側。", "浦口勞長望，舟中獨太息。", "疾風吹飛帆，倏忽南與北。", "目盡不復見，懷哉無終極。", "唯當衡峰上，遙辨湖水色。"]}