{"author": "王泠然", "period": "唐", "type": "诗", "title": "夜光篇", "paragraphs": ["遊人夜到汝陽間，夜色冥濛不解顏。", "誰家暗起寒山燒，因此明中得見山。", "山頭山下須臾滿，歷險緣深無暫斷。", "焦聲散著羣樹鳴，炎氣傍林一川暖。", "是時西北多海風，吹上連天光更雄。", "濁煙熏月黑，高豔爇雲紅。", "初謂煉丹仙竈裏，還疑鑄劒神谿中。", "劃爲飛電來照物，乍作流星併上空。", "西山無草光已滅，東頂熒熒猶未絕。", "沸湯空谷數道水，融蓋陰崖幾年雪。", "兩京貧病若爲居，四壁皆成鑿照餘。", "未得貴游同秉燭，唯將半影借披書。"]}