{"author": "王維", "period": "唐", "type": "诗", "title": "胡居士臥病遺米因贈", "paragraphs": ["了觀四大因，根性何所有。", "妄計苟不生，是身孰休咎。", "色聲何謂客，陰界復誰守。", "徒言蓮花目，豈惡楊枝肘。", "既飽香積飯，不醉聲聞酒。", "有無斷常見，生滅幻夢受。", "即病即實相，趨空定狂走。", "無有一法真，無有一法垢。", "居士素通達，隨宜善抖擻。", "牀上無氊臥，鎘中有粥否。", "齋時不乞食，定應空漱口。", "聊持數斗米，且救浮生取。"]}