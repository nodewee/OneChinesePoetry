{"author": "王灣", "period": "唐", "type": "诗", "title": "奉使登終南山", "paragraphs": ["常愛南山遊，因而盡原隰。", "數朝至林嶺，百仞登嵬岌。", "石壯馬徑窮，苔色步緣入。", "物奇春狀改，氣遠天香集。", "虛洞策杖鳴，低雲拂衣濕。", "倚巖見廬舍，入戶欣拜揖。", "問性矜勤勞，示心教澄習。", "玉英時共飯，芝草爲余拾。", "境絕人不行，潭深鳥空立。", "一乘從此授，九轉兼是給。", "辭處若輕飛，憩來唯吐吸。", "閑襟超已勝，迴路倏而及。", "煙色松上深，水流山下急。", "漸平逢車騎，向晚睨城邑。", "峯在野趣繁，塵飄宦情澁。", "辛苦久爲吏，勞生何妄執。", "日暮懷此山，悠然賦斯什。"]}