{"author": "沈佺期", "period": "唐", "type": "诗", "title": "初冬從幸漢故青門應制", "paragraphs": ["漢王建都邑，渭水對青門。", "朝市俱東逝，墳陵共北原。", "荒涼蕭相闕，蕪沒邵平園。", "全盛今何在，英雄難重論。", "故基仍嶽立，遺堞尚雲屯。", "當極土功壯，安知人力煩。", "天遊戒東首，懷昔駐龍軒。", "何必金湯固，無如道德藩。", "微臣諒多幸，參乘偶殊恩。", "預此陳古事，敢奏興亡言。"]}