{"author": "張潮", "period": "唐", "type": "诗", "title": "襄陽行", "paragraphs": ["玉盤轉明珠，君心無定準。", "昨見襄陽客，剩說襄陽好無盡。", "襄漢水，峴山垂，漢水東流風北吹。", "只言一世長嬌寵，那悟今朝見別離。", "君渡清羗渚，知人獨不語。", "妾見鳥棲林，憶君相思深。", "莫作雲間鴻，離聲顧儔侶。", "尚如匣中劒，分形會同處。", "是君婦，識君情，怨君恨君爲此行。", "下牀一宿不可保，況乃萬里襄陽城。", "襄陽傳近大堤北，君到襄陽莫回惑。", "大堤諸女兒，憐錢不憐德。"]}