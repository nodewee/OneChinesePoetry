{"author": "王灣", "period": "唐", "type": "诗", "title": "晚夏馬嵬卿叔池亭即事寄京都一二知己", "paragraphs": ["忝職畿甸淹，濫陪時俊後。", "才輕策疲劣，勢薄常驅走。", "牽役勞風塵，秉心在巖藪。", "宗賢開別業，形勝代希偶。", "竹繞清渭濱，泉流白渠口。", "逡巡期賞會，揮忽變星斗。", "逮此乘務閑，因而訪幽叟。", "入來殊景物，行復洗紛垢。", "林靜秋色多，潭深月光厚。", "盛香蓮近拆，新味瓜初剖。", "滯拙懷隱淪，書之寄良友。"]}