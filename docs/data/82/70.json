{"author": "沈佺期", "period": "唐", "type": "诗", "title": "七夕曝衣篇", "paragraphs": ["君不見昔日宜春太液邊，披香畫閣與天連。", "燈火灼爍九微暎，香氣氛氳百和然。", "此夜星繁河正白，人傳織女牽牛客。", "宮中擾擾曝衣樓，天上娥娥紅粉席。", "曝衣何許曛半黃，宮中綵女提玉箱。", "珠履奔騰上蘭砌，金梯宛轉出梅梁。", "絳河裏，碧煙上，雙花伏兔畫屏風，四子盤龍擎斗帳。", "舒羅散縠雲霧開，綴玉垂珠星漢回。", "朝霞散彩羞衣架，晚月分光劣鏡臺。", "上有仙人長命綹，中看玉女迎歡繡。", "玳瑁簾中別作春，珊瑚窗裏翻成晝。", "椒房金屋寵新流，意氣嬌奢不自由。", "漢文宜惜露臺費，晉武須焚前殿裘。"]}