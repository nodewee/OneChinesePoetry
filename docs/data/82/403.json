{"author": "鄭愔", "period": "唐", "type": "诗", "title": "貶降至汝州廣城驛", "paragraphs": ["近郊憑汝海，遐服指江干。", "尚憶趨朝貴，方知失路難。", "曙宮平樂遠，秋澤廣城寒。", "岸葦新花白，山梨晚葉丹。", "鄉關千里暮，歲序四時闌。", "函塞雲間別，旋門霧裏看。", "夙年追騄驥，暮節仰鵷鸞。", "疲駑勞垂耳，騫騰詎矯翰。", "將調梅鉉實，不正李園冠。", "荆玉終無玷，隨珠忽已彈。", "曉裝違鞏洛，夕夢在長安。", "北上頻傷阮，西征未學潘。", "傾車無共轍，同派有殊瀾。", "去去懷知己，何由報一餐。"]}