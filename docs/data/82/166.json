{"author": "沈佺期", "period": "唐", "type": "诗", "title": "自考功員外授給事中", "paragraphs": ["南省推丹地，東曹拜瑣闈。", "惠移雙管筆，恩降五時衣。", "出入宜真選，遭逢每濫飛。", "器慙公理拙，才謝子雲微。", "案牘遺常禮，朋僚隔等威。", "上台行揖讓，中禁動光輝。", "旭日千門起，初春八舍歸。", "贈蘭聞宿昔，談樹隱芳菲。", "何幸鹽梅處，唯憂對問機。", "省躬知任重，寧止冒榮非。"]}