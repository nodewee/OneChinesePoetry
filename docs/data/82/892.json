{"author": "王維", "period": "唐", "type": "诗", "title": "贈房盧氏琯", "paragraphs": ["達人無不可，忘己愛蒼生。", "豈復少十室，弦歌在兩楹。", "浮人日已歸，但坐事農耕。", "桑榆鬱相望，邑里多雞鳴。", "秋山一何淨，蒼翠臨寒城。", "視事兼偃臥，對書不簪纓。", "蕭條人吏疎，鳥雀下空庭。", "鄙夫心所尚，晚節異平生。", "將從海岳居，守靜解天刑。", "或可累安邑，茅茨君試營。"]}