{"author": "蕭嵩", "period": "唐", "type": "诗", "title": "奉和御製左丞相說右丞相璟太子少傅乾曜同日上官命宴都堂賜詩", "paragraphs": ["審官思共理，多士屬惟唐。", "歷選台庭舊，來熙帝業昌。", "入朝師百辟，論道協三光。", "垂拱咨元老，親賢輔少陽。", "登庸崇禮送，寵德耀宸章。", "御酒飛觴洽，仙闈雅樂張。", "荷恩思有報，陳力媿無良。", "願罄公忠節，同心奉我皇。"]}