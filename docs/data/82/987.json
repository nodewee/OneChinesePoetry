{"author": "王維", "period": "唐", "type": "诗", "title": "送崔五太守", "paragraphs": ["長安廄吏來到門，朱文露網動行軒。", "黃花縣西九折坂，玉樹宮南五丈原。", "襃斜谷中不容幰，唯有白雲當露冕。", "子午山裏杜鵑啼，嘉陵水頭行客飯。", "劒門忽斷蜀川開，萬井雙流滿眼來。", "霧中遠樹刀州出，天際澄江巴字回。", "使君年紀三十餘，少年白皙專城居。", "欲持畫省郎官筆，回與臨邛父老書。"]}