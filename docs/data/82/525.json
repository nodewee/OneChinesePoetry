{"author": "賀知章", "period": "唐", "type": "诗", "title": "奉和御製春臺望", "paragraphs": ["青陽布王道，玄覽陶真性。", "欣若天下春，高逾域中聖。", "神臯類觀賞，帝里如懸鏡。", "繚繞八川浮，岧嶢雙闕映。", "曉色徧昭陽，晴雲卷建章。", "華滋的皪丹青樹，顥氣氤氳金玉堂。", "尚有靈蛇下鄜畤，還徵瑞寶入陳倉。", "自昔秦奢漢窮武，後庭萬餘宮百數。", "旗回五丈殿千門，連綿南隥出西垣。", "廣畫螓蛾誇窈窕，羅生玳瑁象崑崙。", "廼睠天晴興隱恤，古來土木良非一。", "荆臨章觀趙叢臺，何如堯階將禹室。", "層欄䆗窱下龍輿，清管逶迤半綺疏。", "一聽南風引鸞舞，長謠北極仰鶉居。"]}