{"author": "王維", "period": "唐", "type": "诗", "title": "同崔傅答賢弟", "paragraphs": ["洛陽才子姑蘇客，桂苑殊非故鄉陌。", "九江楓樹幾回青，一片揚州五湖白。", "揚州時有下江兵，蘭陵鎮前吹笛聲。", "夜火人歸富春郭，秋風鶴唳石頭城。", "周郎陸弟爲儔侶，對舞前溪歌白紵。", "曲几書留小史家，草堂棋賭山陰墅。", "衣冠若話外臺臣，先數夫君席上珍。", "更聞臺閣求三語，遙想風流第一人。"]}