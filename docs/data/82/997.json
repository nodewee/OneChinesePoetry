{"author": "王維", "period": "唐", "type": "诗", "title": "同比部楊員外十五夜遊有懷靜者季", "paragraphs": ["承明少休沐，建禮省文書。", "夜漏行人息，歸鞍落日餘。", "懸知三五夕，萬戶千門闢。", "夜出曙翻歸，傾城滿南陌。", "陌頭馳騁盡繁華，王孫公子五侯家。", "由來月明如白日，共道春燈勝百花。", "聊看侍中千寶騎，強識小婦七香車。", "香車寶馬共喧闐，箇裏多情俠少年。", "競向長楊柳市北，肯過精舍竹林前。", "獨有仙郎心寂寞，却將宴坐爲行樂。", "儻覺忘懷共往來，幸霑同舍甘藜藿。"]}