{"author": "王維", "period": "唐", "type": "诗", "title": "送從弟蕃遊淮南", "paragraphs": ["讀書復騎射，帶劒遊淮陰。", "淮陰少年輩，千里遠相尋。", "高義難自隱，明時寧陸沈。", "島夷九州外，泉館三山深。", "席帆聊問罪，卉服盡成擒。", "歸來見天子，拜爵賜黃金。", "忽思鱸魚鱠，復有滄洲心。", "天寒蒹葭渚，日落雲夢林。", "江城下楓葉，淮上聞秋砧。", "送歸青門外，車馬去駸駸。", "惆悵新豐樹，空餘天際禽。"]}