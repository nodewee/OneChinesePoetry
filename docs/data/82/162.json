{"author": "沈佺期", "period": "唐", "type": "诗", "title": "和戶部岑尚書參迹樞揆", "paragraphs": ["大君制六合，良佐參萬機。", "大業永開泰，臣道日光輝。", "鹽梅和鼎食，家聲衆所歸。", "漢章題楚劒，鄭武襲緇衣。", "理識當朝遠，文華振古希。", "風雲神契合，舟檝道心微。", "廟堂喜容與，時物逓芳菲。", "御柳垂仙掖，公槐覆禮闈。", "昔陪鵷鷺後，今望鵾鵬飛。", "徒御清風頌，巴歌聊自揮。"]}