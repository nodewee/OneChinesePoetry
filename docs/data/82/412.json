{"author": "徐堅", "period": "唐", "type": "诗", "title": "奉和聖製送張說巡邊", "paragraphs": ["至德撫遐荒，神兵赴朔方。", "帝思元帥重，爰擇股肱良。", "累相承安世，深籌協子房。", "寄崇專斧鉞，禮備設壇場。", "鼙鼓喧雷電，戈劒凜風霜。", "四騑將戒道，十乘啓先行。", "聖錫加恆數，天文耀寵光。", "出郊開帳飲，寅餞盛離章。", "雨濯梅林潤，風清麥野涼。", "燕山應勒頌，麟閣佇名揚。"]}