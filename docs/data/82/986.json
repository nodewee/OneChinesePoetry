{"author": "王維", "period": "唐", "type": "诗", "title": "故人張諲工詩善易卜兼能丹青草隸頃以詩見贈聊獲酬之", "paragraphs": ["不逐城東遊俠兒，隱囊紗帽坐彈棋。", "蜀中夫子時開卦，洛下書生解詠詩。", "藥闌花逕衡門裏，時復據梧聊隱几。", "屏風誤點惑孫郎，團扇草書輕內史。", "故園高枕度三春，永日垂帷絕四鄰。", "自想蔡邕今已老，更將書籍使何人。"]}