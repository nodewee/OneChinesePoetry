{"author": "沈佺期", "period": "唐", "type": "诗", "title": "移禁司刑", "paragraphs": ["疇昔參鄉賦，中年忝吏途。", "丹脣曾學史，白首不成儒。", "天子開昌籙，羣生偶大爐。", "散材仍葺廈，弱羽遽[摶]扶。", "寵邁乘軒鶴，榮過食稻鳧。", "何功遊畫省，何德理黃樞。", "弔影慙非據，傾心事遠圖。", "盜泉寧止渴，惡木匪投軀。", "任直翻多毀，安身遂少徒。", "一朝逢糺謬，三省竟無虞。", "白簡初心屈，黃紗始望孤。", "患平終不怒，持劾每相驅。", "埋劒誰當辨，偷金以自誣。", "誘言雖委答，流議亦真符。", "首夏方憂圄，高秋獨向隅。", "嚴城看熠耀，圜戶對蜘蛛。", "累餉唯妻子，披冤是友于。", "物情牽倚伏，人事限榮枯。", "門客心誰在，隣交迹倘無。", "撫襟雙涕落，危坐日憂趨。", "聖旨垂明德，冤囚豈濫誅。", "會希恩免理，終望罪矜愚。", "司寇宜哀獄，台庭幸恤辜。", "漢皇虛詔上，容有報恩珠。"]}