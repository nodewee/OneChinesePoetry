{"author": "徐知仁", "period": "唐", "type": "诗", "title": "奉和聖製送張說巡邊", "paragraphs": ["聖德膺三統，皇恩被八埏。", "大明均照物，小醜未寧邊。", "國相台衡重，元戎廟略宣。", "紫泥方受命，黃石乃推賢。", "問辠陰山下，安人屬國前。", "度關行照月，乘障坐消煙。", "北闕紆宸藻，南橋列祖筵。", "耀威當夏日，殺氣指秋天。", "鞞鼓黿鼉振，旌旗鳥獸懸。", "由來詞翰手，今見勒燕然。"]}