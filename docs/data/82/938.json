{"author": "王維", "period": "唐", "type": "诗", "title": "丁宇田家有贈", "paragraphs": ["君心尚棲隱，久欲傍歸路。", "在朝每爲言，解印果成趣。", "晨雞鳴鄰里，羣動從所務。", "農夫行餉田，閨妾起縫素。", "開軒御衣服，散帙理章句。", "時吟招隱詩，或製閑居賦。", "新晴望郊郭，日暎桑榆暮。", "陰晝小苑城，微明渭川樹。", "揆予宅閭井，幽賞何由屢。", "道存終不忘，迹異難相遇。", "此時惜離別，再來芳菲度。"]}