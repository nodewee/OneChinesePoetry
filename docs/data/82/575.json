{"author": "蔡希寂", "period": "唐", "type": "诗", "title": "同家兄題渭南王公別業", "paragraphs": ["好閑知在家，退跡何必深。", "不出人境外，蕭條江海心。", "軒車自來往，空名對清陰。", "川涘將釣玉，鄉亭期散金。", "素暉射流瀨，翠色緜森林。", "曾爲詩書癖，寧惟耕稼任。", "吾兄許微尚，枉道來相尋。", "朝慶老萊服，夕閑安道琴。", "文章遙頌美，寤寐增所欽。", "既鬱蒼生望，明時豈陸沈。"]}