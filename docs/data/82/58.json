{"author": "沈佺期", "period": "唐", "type": "诗", "title": "夜泊越州逢北使", "paragraphs": ["天地降雷雨，放逐還國都。", "重以風潮事，年月戒回艫。", "容顏荒外老，心想域中愚。", "憩泊在茲夜，炎雲逐斗樞。", "䬓{風兪}縈海若，霹靂耿天吳。", "鼇抃羣島失，鯨吞衆流輸。", "偶逢金華使，握手淚相濡。", "飢共噬齊棗，眠共席秦蒲。", "既北思攸濟，將南睿所圖。", "往來固無咎，何忽憚前桴。"]}