{"author": "黄師道", "period": "宋", "type": "诗", "title": "贈陳公衮", "paragraphs": ["玉皇詔我自旴城，下車期年微政聲。", "唯得奇童穎川子，年始七歲業老成。", "手揮椽筆書大字，口誦五經富强記。", "君非祖德積餘慶，來裔安能具神智。", "一見降羨增嗟呼，寄言昭武元正夫。", "長歌大軸貽褒贊，比擬劉晏李泌徒。", "近來詩思復清峻，辭贍格老實奇俊。", "居嘗親試一一精，奏達帝聰彰聖運。", "英廟激賞人中祥，俞旨頒降政事堂。", "臨軒未暇召入對，龍駕俄聞升上蒼。", "舉世才命各有待，俊氣尚幼佳名在。"]}