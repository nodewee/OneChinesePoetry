{"author": "田況", "period": "宋", "type": "诗", "title": "成都遨樂詩二十一首 五日州南門蠶市", "paragraphs": ["齊民聚百貨，貿鬻貴及時。", "乘此耕桑前，以助農績資。", "物品何其夥，碎璅皆不遺。", "編䉲列箱筥，飭木柄鎡錤。", "備用誠爲急，舍器工曷施。", "名花藴天豔，靈藥昌壽祺。", "根萌漸開發，蔂載相參差。", "游人衒識賞，善賈求珍奇。", "予真徇俗者，行觀亦忘疲。", "日暮宴觴罷，衆皆云適宜。"]}