{"author": "石介", "period": "宋", "type": "诗", "title": "南霽雲", "paragraphs": ["祿山熾亂，火焚崑崗。", "炎炎二京，鞠爲戰場。", "百官奔走，萬乘蒼黄。", "孰城能守，孰地不亡。", "瞻彼濉水，其流湯湯。", "有城有民，在濉之陽。", "遠位巡上，巡智我彊。", "以城授巡，巡亦克當。", "賊從西來，殺氣堂堂。", "旌旗如林，對城而行。", "巡遠登城，辭毅色康。", "城中之人，踴躍倍常。", "賊知城堅，坐甲裹糧。", "城中食盡，殺愛以嘗。", "士無二志，持病扶瘡。", "寧守城死，城不可降。", "霽雲勇烈，跳城軼出。", "走泗投賀，求兵救乏。", "賀飲霽雲，牢醴羅列。", "霽雲避席，謂衆云曰。", "濉陽之人，不食一月。", "義不獨飽，食下輒咽。", "以刀斷指，左右流泣。", "彼何人兮，忌忠嫉節。", "心不感兮，賊功害伐。", "不出一兵，坐觀斧鉞。", "霽雲心折，寸寸如鐵。", "霽雲據鞍，怒髮衝冠。", "一矢以志，復來不完。", "路人傍觀，涕流汍瀾。", "遠近聞者，爲之辛酸。", "力盡且窮，城孤無援。", "至死不屈，萬戈來攢。", "精誠內發，顔色自安。", "身輕鴻毛，名重泰山。", "吾執唐刑，罔容於姦。", "未誅祿山，先誅賀蘭。"]}