{"author": "劉黻", "period": "宋", "type": "诗", "title": "和譚學士見寄", "paragraphs": ["大道久磔裂，啾啾夸毗子。", "彷彿皮毛鮮，孰探古人髓。", "我亦坐茲疾，默闃照非是。", "束身雲瘴鄉，凡論悉掩耳。", "夢不到伊傅，志惟高角綺。", "人生駒過隙，鹿鹿何時已。", "耽書夜不睡，省事日高起。", "疏苧寒亦燠，硬菜苦猶美。", "非忘漆室憂，莫救沙界痏。", "生死不可料，何哉爲泰否。", "佛祖顯雲封，道源開嶺趾。", "誰云築底邦，亶爲通德里。", "廬陵有可人，訪梅一至此。", "扣我理義關，無言但心只。", "新篇發天趣，步驟古詩史。", "窮通從所擇，柔舌與剛齒。"]}