{"author": "石介", "period": "宋", "type": "诗", "title": "三豪詩送杜默師雄", "paragraphs": ["曼卿豪於詩，社壇高數層。", "永叔豪於辭，舉世絕儔朋。", "師雄歌亦豪，三人宜同稱。", "曼卿苦汩沒，老死殿中丞。", "身雖埋黄泉，詩名長如冰。", "永叔亦連蹇，病鸞方騫騰。", "四海讓獨步，三館最後登。", "師雄二十二，筆距獰如鷹。", "才格自天來，辭華非學能。", "迴顧李賀輩，粗俗良可憎。", "玉川月蝕詩，猶欲相憑陵。", "曼卿苟不死，其才堪股肱。", "永叔器甚閎，用之王道興。", "師雄子勉旃，勿便生驕矜。"]}