{"author": "石介", "period": "宋", "type": "诗", "title": "寄弟會等", "paragraphs": ["吾門何所喜，子衿青青多。", "豹常志古道，佩服卿與軻。", "平淑號能賦，其氣典以和。", "樞從吾日久，道德能切磋。", "澤也齒最少，已有亭亭柯。", "彰頗通典籍，所立不幺麽。", "淳乎性源濁，今亦爲清波。", "就初學誦詩，日記十板過。", "材雖有高下，異日俱甲科。", "會汝少俊異，美若玉山禾。", "看汝辭林中，枝條漸婆娑。", "合亦稍純茂，知不隨身矬。", "其流雖涓涓，可道爲江沱。", "視汝器磊磊，淳沆皆蚌螺。", "我有堇山錫，欲鑄子太阿。", "誠能來就學，穎利加銛磨。", "翹翹數子間，可與肩相摩。"]}