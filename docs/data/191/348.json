{"author": "石介", "period": "宋", "type": "诗", "title": "竹書筒  其一", "paragraphs": ["截竹功何取，爲筒妙可談。", "長猶不盈尺，青若出於藍。", "浮薄瓤皆去，嶔崟節獨堪。", "誰言但空洞，自是貴包含。", "虛受殊招損，多藏不類貪。", "巾箱經謾五，謗牘篋空三。", "淚有湘妃灑，書疑禹穴探。", "質曾冒霜雪，價本擅東南。", "隕籜遺輕粉，移根破凍嵐。", "龍音終不死，鳳實尚餘甘。", "僕陋我爲貴，彫鎪彼合慙。", "居常置几桉，出或繫騑驂。", "唱和友朋倦，提携童僕諳。", "純姿斥丹漆，美幹敵楩枏。", "其直如周道，虛心學老耼。", "吾徒正得用，詩筆戰方酣。"]}