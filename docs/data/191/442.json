{"author": "田況", "period": "宋", "type": "诗", "title": "成都遨樂詩二十一首 元日登安福寺塔", "paragraphs": ["歲曆起新元，錦里春意早。", "詰旦會朋寀，羣游候騶導。", "像塔倚中霄，翬檐結重橑。", "隨俗縱危步，超若落清昊。", "千里如指掌，萬象可窮討。", "野闊山勢迴，寒餘林色老。", "遨賞空閭巷，朅來喧稚耄。", "人物事多閒，車馬擁行道。", "顧此歡娛俗，良慰羈遠抱。", "第憂民政疎，無庸答宸造。"]}