{"author": "文彥博", "period": "宋", "type": "诗", "title": "寄致政太傅侍中曾魯公", "paragraphs": ["天壇小有洞，神仙稱福地。", "草木盡翅秀，靈壽物珍異。", "孑立無附枝，挺生出羣類。", "既不假矯揉，復不煩削治。", "制杖待時用，訓鳩循古義。", "獻於君子堂，達此野人意。", "所獻雖已微，其意亦有謂。", "願公稍扶持，與國同安置。", "匪惟布私誠，茲乃出公議。", "豈圖一羽輕，復委千鈞賜。", "報之以寶鑑，百練粗明致。", "副之以雅章，二南風格備。", "蔀屋天光照，陋軀華衮賁。", "何以稱尊貺，傳家爲重器。", "何以繼希聲，陳詩言鄙志。"]}