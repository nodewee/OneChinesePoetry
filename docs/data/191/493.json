{"author": "蘇舜元", "period": "宋", "type": "诗", "title": "丙子仲冬紫閣寺聯句", "paragraphs": ["白石太古水，蒼厓六月冰。", "昏明咫尺變，身世逗留增。", "橋與飛霞亂，人間獨鳥升。", "風泉冷相搏，樓閣暮逾澄。", "反覆青冥上，躋攀赤日稜。", "唄音充別壑，塔影弔寒藤。", "仙掌挂太一，佛壇依古層。", "巖喧聞鬭虎，臺靜下饑鷹。", "晴檻通年雨，濃蘿四面罾。", "日光平午見，霧氣半天蒸。", "潭碧寒疑裂，鐘清遠自凝。", "陽陂冬聚筍，陰壁夏垂繒。", "有客饒佳思，高吟出遠凭。", "雄心翻表裏，遠目著軒騰。", "岑寂來清夜，沈冥接定僧。", "宿猿深更杳，落木靜相仍。", "松竹高無奈，煙嵐翠不勝。", "甘酸收脫實，坳隩布清塍。", "北野才沈著，南天更勃興。", "恣睢超一氣，黤黮起孤鵬。", "並澗寒堪摘，看雲重欲崩。", "行中向背失，呼處下高應。", "庭樹巢金爵，樵兒弄玉繩。", "斷香浮缺月，古像守昏燈。", "乳管明相照，莎髯綠自矜。", "深疑嘯神物，㩻欲敵殽陵。", "俯仰孤心撓，回翔百感登。", "畫圖風動壁，詩句涕霑膺。", "歲月看流矢，心腸劇斷絙。", "追攀初有象，悲憤遂相乘。", "故賞知無遁，遺靈若此憑。", "依然忍回首，愁絕下崚嶒。"]}