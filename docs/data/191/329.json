{"author": "石介", "period": "宋", "type": "诗", "title": "贈李常李堂", "paragraphs": ["顓頊宅帝丘，放勛葬成陽。", "有虞漁雷澤，三帝聲汪洋。", "聖人遺風烈，生民多材良。", "吾宋八十年，賢傑近相望。", "黄州號辭伯，兩朝專文章。", "尚書實大臣，朝廷畏雄剛。", "堂堂高夫子，立言肩荀揚。", "凜凜李丞相，功業齊蕭張。", "三人名未泯，相國方騰驤。", "又生不世才，李常與李堂。", "二子皆絕羣，鳳凰摩蒼蒼。", "一舉一萬里，志氣不可量。", "新文各百首，寒金敲琳琅。", "古音抱淳澹，雲和與空桑。", "豪氣邁儔匹，騕褭與飛黄。", "千里希一賢，四公乃同鄉。", "二子復穎耀，士風實深長。", "遥知濮水上，千載流聲光。"]}