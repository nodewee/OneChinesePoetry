{"author": "劉黻", "period": "宋", "type": "诗", "title": "餞傅理掾", "paragraphs": ["一郡一理掾，橫浦爲之宗。", "青青草不枯，曾識無極翁。", "遂寧起鼻祖，陸續書問通。", "乃今有耳孫，力學追遐蹤。", "潔靜二湛水，峭介雙秀峰。", "平反幾春意，坐令古犴空。", "政最復政最，匪詫赫赫功。", "庭草色若何，還與慶曆同。", "歸歟浩無怍，扁舟驚輕篷。", "邦民再見公，繡斧番禺東。"]}