{"author": "江休復", "period": "宋", "type": "诗", "title": "牟駝岡閱馬", "paragraphs": ["牧馬散近坰，閱視乘高秋。", "駝岡似沙苑，堆阜带川洲。", "坡陁故梁城，縈薄西南陬。", "連棚映林樾，星羅倚層丘。", "回風吹陣雲，奔騰欻來游。", "野性脫羈馬，飲齕遂所求。", "腹幹頗肥張，鬰怒何彪休。", "羣敺驟麋鹿，逸勢凌蛟虬。", "軍戎選輕捷，和鑾御調柔。", "毛物有千名，衆美歸驊騮。", "梁王愁思臺，佛剎居上頭。", "朅來一憑眺，遺墟莽悠悠。", "信陵骨已朽，巖穴誰見收。", "當時英豪輩，事逐東波流。", "置酒臨風軒，聊以紓煩憂。"]}