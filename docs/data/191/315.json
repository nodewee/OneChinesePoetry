{"author": "石介", "period": "宋", "type": "诗", "title": "贈劉中都", "paragraphs": ["吾登泰山上，下視何紛紛。", "彼角而走者，孰爲麟與麏。", "彼茁而生者，孰爲蕭與芸。", "伯樂不復出，駑驥終同羣。", "卞和不再生，珉玉將誰分。", "吁哉劉中都，高標凌浮雲。", "諸侯不薦士，外府不策勳。", "冉冉趨黄綬，勤勞徒爾云。", "我媿勢力小，不能叫吾君。", "勿改芳蘭性，林深須自薰。", "勿隠冲鶴聲，天高當自聞。"]}