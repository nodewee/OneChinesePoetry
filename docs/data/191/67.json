{"author": "皇甫泌", "period": "宋", "type": "诗", "title": "送梵才上人歸天台  其一", "paragraphs": ["昔在童蒙歲，學禮暨詩書。", "肅肅秉庭訓，罔敢甯斯須。", "積習將一紀，心目多勤劬。", "本此修拙辭，階之登仕途。", "得以施所學，聞者謂之迂。", "吾道固未行，或嗤爲腐儒。", "腐誠如所云，儒非吾敢居。", "時英賤民政，亦誚官之麄。", "嘉言屢詒勗，周旋畫偉謨。", "胡不事章句，清貴無加于。", "我聞今學者，爲人不自圖。", "六朝文物壅，化源由是枯。", "華文媿不能，迷深甘守株。", "古人不得見，臨風重欷歔。"]}