{"author": "石介", "period": "宋", "type": "诗", "title": "竹書筒  其二", "paragraphs": ["達者創奇製，霜圓斷竹尋。", "蒼筤破雲色，蕭瑟移風音。", "徑寸不爲短，探幽乃覺深。", "中間自空洞，枝幹何嶔崟。", "投恐成龍去，吹還作鳳吟。", "稜稜人有節，竅竅物無心。", "儉樸他難比，提携力易任。", "絕姿古皇道，虛受聖人襟。", "或貯諫官草，多收女史箴。", "筒兮用可貴，吾不換南金。"]}