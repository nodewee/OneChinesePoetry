{"author": "田況", "period": "宋", "type": "诗", "title": "成都遨樂詩二十一首 重陽日州南門藥市", "paragraphs": ["岷峨旁礴天西南，靈滋秀氣中潛含。", "草木瓌富百藥具，山民采捋知辛甘。", "成都府門重陽市，遠近湊集爭齎擔。", "市人譎獪亦射利，頗覺良惡相追參。", "旁觀有叟意氣古，肌面皯黣毛䰐鬖。", "賣藥數種人罕識，單衣結縷和陰嵐。", "成都處士足傳記，勸誡之外多奇談。", "盛言每歲重陽市，屢有仙跡交塵凡。", "俗流聞此動非覬，不識妙理徒規貪。", "惟期幸遇化金術，未肯投足栖雲嵓。", "予於神仙無所求，一離常道非所躭。", "但喜山民藥貨售，歸助農業增耡芟。"]}