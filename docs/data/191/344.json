{"author": "石介", "period": "宋", "type": "诗", "title": "送進士高樞拱辰", "paragraphs": ["韓門有李漢，柳氏得晦之。", "其道卒無患，二子爲藩離。", "吾才誠駑弱，十年空孜孜。", "韓閫與柳閾，豈敢輒潛窺。", "二氏方肆行，斯文日已衰。", "手持萬丈斧，欲往斷其枝。", "以次及根柢，使不復蕃滋。", "高生吾之壻，乃肯從吾爲。", "示我文一編，言辭不葳蕤。", "翅羽雖尚短，已去磨尾箕。", "氣力雖未全，已能搏蛟螭。", "吾日覺老大，韓柳難企斯。", "吾子年始壯，勇若熊與羆。", "李漢不足慕，晦之當並馳。"]}