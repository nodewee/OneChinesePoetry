{"author": "蘇舜元", "period": "宋", "type": "诗", "title": "瓦亭聯句", "paragraphs": ["陰霜策策風呼虓，羌賊膽開凶燄豪。", "赤膠脆折乳馬健，漢野秋穟黄雲高。", "驅先老尩伏壯黠，裹以山壑鬼莫招。", "烽臺屹屹百丈起，但報平安摇桔槔。", "喜聞羸師入吾地，主將踴躍士惰驕。", "神鋒前揮擁勝勢，橫陣立敵俱奔逃。", "不知餌牽落檻穽，一麾發伏如驚飆。", "重圍八面鳥難度，相顧無路惟青霄。", "地形窄束甲刺骨，眥裂不復能相鏖。", "棄兵衮衮令不殺，部曲易主無纖囂。", "慟哭皇天未厭禍，空同無色勁氣消。", "狂童得志賤物命，隴上盤馬爲嬉遨。", "蒼皇林間健兒婦，翦紙瀝酒呼嗷嗷。", "將軍疾趨占葬地，年年載柩爭咸崤。", "朝廷不惜好官爵，絳蠟刻印埋蓬蒿。", "三公悲吟困數敗，車上輕重如鴻毛。", "白衣壯士氣塞腹，憤勇不忍羞本朝。", "重瞳三顧可易得，亮輩本亦生吾曹。", "窮居哀牢厭咄咄，歲月奔激朱顔凋。", "當年請行大明下，今日頹墮思南巢。", "陽羨溪光逗蒼玉，尺半健鯽煙中跳。", "便欲買田學秧稻，不復與世爭錙毫。", "奈何三世奉恩澤，肯以軀命辭枯焦。", "以知出處繫大義，一飯四顧情如燒。", "賀蘭磨劍河飲馬，頸繫此賊期崇朝。", "歸來天下解倒掛，玉色藹藹宸歡饒。", "筆傾江河紙雲霧，歎頌天業包陶姚。"]}