{"author": "劉黻", "period": "宋", "type": "诗", "title": "喜雨呈趙使君", "paragraphs": ["閏餘五月即六月，一雨不來天欲裂。", "邦侯赤心走群望，喚醒癡龍睡時節。", "雷車風馭相後先，甘霔連天聲未歇。", "茅檐靜聽老農語，今歲夐與他年別。", "烟瘴壓低曾見雪，晴未兼旬雨復咽。", "區區枯草寧有知，孕出靈芝光吐結。", "邦侯求仁求此心，表裏不欺天地徹。", "爲霖何暇蜥藏甕，占雲已喜鸛鳴垤。", "斗頓溪流高一尺，盡與疲氓洗炎熱。", "晚禾獵獵實方腴，早稻津津香已馝。", "饑者可飽飽者逸，深夜城簫響清絕。", "持此豐年還聖主，願同何武歌休烈。"]}