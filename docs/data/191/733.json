{"author": "文彥博", "period": "宋", "type": "诗", "title": "過魯太師廟作", "paragraphs": ["墨綬前朝宰，桑郊鄭圃東。", "叢祠臨大道，遺烈凜清風。", "顧我才尤薄，與君時不同。", "歷官無一異，得位亦三公。", "屑屑刑名內，區區薄領中。", "循良誰復道，貪刻自爲功。", "哲后方勤治，愚臣合盡忠。", "承流奉寬大，宣澤務龐鴻。", "此意緣思古，何人爲發蒙。", "神交儻來鑒，潛願啟其衷。"]}