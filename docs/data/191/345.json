{"author": "石介", "period": "宋", "type": "诗", "title": "讀韓文", "paragraphs": ["眇焉五帝上，嘗觀二典辭。", "煥乎三王間，嘗觀二雅詩。", "道德既淳厚，聲光何葳蕤。", "烈烈日精散，閎閎雷聲施。", "施焉如飛龍，潜焉如蟠螭。", "祖述兼憲章，後世唯吾師。", "永言二典往，羣言或隳離。", "亦既二雅末，六義多陵遲。", "寥寥千餘年，顛危誰扶持。", "揭揭韓先生，雄雄周孔姿。", "披榛啟其塗，與古相追馳。", "沿波窮其源，與道相濱涯。", "三墳言其大，十翼暢其微。", "先生書之辭，包括無孑遺。", "春秋一王法，曲禮三千儀。", "先生載於筆，巨細咸羈縻。", "楊墨乃淪胥，曠然彰其媸。", "佛老亦顛隮，茫然復於夷。", "婉婉平蔡畫，淮西獲以依。", "淩淩逐鱷文，潮民蒙其禧。", "心將元化合，功與天地齊。", "洋洋治世音，磊磊王化基。", "悖之則幽厲，順之則軒羲。"]}