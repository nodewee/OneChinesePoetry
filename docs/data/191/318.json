{"author": "石介", "period": "宋", "type": "诗", "title": "送范曙赴天雄李太尉辟命  其一", "paragraphs": ["吾家泰山徂徠間，濃嵐潑翠粘衣冠。", "君來訪我茅屋下，正值山色含春寒。", "終日把酒對山坐，幾片山色落酒盤。", "峯頭雲好望無倦，篘裏酒多傾不乾。", "臨行再拜慇勤別，請我一言披心肝。", "吾貧無錢以贈君，門前峨峨橫兩山。", "願君節似兩山高，眼看富貴如鴻毛。"]}