{"author": "富弼", "period": "宋", "type": "诗", "title": "定州閱古堂", "paragraphs": ["朔方之兵，勁于九土。", "尤勁而要，粵惟定武。", "兵勁在馭，用則羆虎。", "失馭而勁，驕不可舉。", "曰保曰貝，閉壁連阻。", "武爵新守，束手就虜。", "皇帝曰噫，汝武曷取。", "有敝必革，以儒于撫。", "公來帥定，始以威怒。", "有兵悍橫，一用于斧。", "連營怛之，膽栗腰傴。", "既懼而教，如餔如乳。", "以刺以射，以鉦以鼓。", "無一不若，師師旅旅。", "列城自刺，靡不和附。", "陰沴爲梗，降此大雨。", "大河破洩，在河之滸。", "民被黜墊，田入莽污。", "流離蕩析，不得其所。", "公慼曰吁，予敢寧處。", "迺大招來，迺大保聚。", "乃營帛粟，寒衣饑茹。", "民歸而安，水下孰禦。", "强弱死生，由公復慮。", "曰義曰仁，震肅春煦。", "合和蒸天，天順以序。", "公境獨稔，爰麥爰黍。", "公俗獨樂，夫耕婦杼。", "人雖曰康，公亦奚豫。", "謂此一方，民與兵具。", "務劇任重，稽古其裕。", "人皆謂公，與古爲伍。", "公文化民，公武禦侮。", "何思古人，公不自許。", "遂擇奇匠，繪于堂宇。", "列其行事，指掌可數。", "前有古人，在我門戶。", "後有來者，依我牆堵。", "斯堂勿壞，有堂有故。", "堂之不存，來者曷睹。", "宏乎煥乎，千載是矩。"]}