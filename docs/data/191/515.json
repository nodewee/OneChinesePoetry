{"author": "文彥博", "period": "宋", "type": "诗", "title": "遊紫雲洞", "paragraphs": ["同登青雲梯，遠訪紫雲洞。", "黄冠既前導，絳韝亦後從。", "幽奇素所希，險絕曾無恐。", "況此巖谷遊，不知雙舄重。", "攝衣叩洞戶，肅若心神悚。", "兩崖勢相嶔，左右如抱擁。", "萬木傍森羅，一水中洶湧。", "信哉天下奇，豈適谷間用。", "賞景未盡興，向夕遽旋踵。", "飄然御風行，恍若遊仙夢。", "異日期再來，退閑心更勇。"]}