{"author": "皇甫泌", "period": "宋", "type": "诗", "title": "送梵才上人歸天台  其二", "paragraphs": ["美玉不自貴，貴之者良工。", "高才不自明，明之者至公。", "和璞文未刻，他山石正同。", "子虛賦未行，相如車不東。", "我今徵此詞，亦將擬未通。", "粵有空門子，孕秀赤城中。", "性靜不欲俗，詩癖俄在躬。", "意淳自高古，言雅思變風。", "勞勞不稱年，名尚高遠聰。", "我來山月鄉，即貌知困蒙。", "吾師道雖否，天子方文崇。", "一旦因得意，誦之于六宮。"]}