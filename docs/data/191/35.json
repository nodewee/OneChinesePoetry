{"author": "劉黻", "period": "宋", "type": "诗", "title": "平寇", "paragraphs": ["西江十二州，自昔聞寇警。", "按圖覽上游，峒俗號最梗。", "嗜殺等兒戲，縱掠恣狼獷。", "右通崆峒東，左接梅花嶺。", "郴桂貫肘腋，相據易馳騁。", "巢穴聚一邑，流毒烈四境。", "寶祐戊午春，童石肆不靜。", "蔓延及夏秋，養成癰在頸。", "聚落焦山寨，廛市空竈井。", "田野寂牛鳴，道路息人影。", "焚劫不可計，聞問已先哽。", "太守趙大夫，一念切救拯。", "符移密有置，紀律務森整。", "憲鈐選精銳，薙獮赫弄梃。", "兇醜惡已貫，屠擄勢猶逞。", "提兵總郡將，指授疾雷霆。", "直擣姜坑屯，鋒交生死頃。", "夾擊馳若神，賊潰亂奔町。", "輜重委荆棘，纍纍殊首領。", "義丁群搜山，擒械半雄猛。", "天俾殲其渠，陽精遂昭炳。", "窠蜂果何號，花獸亦終穽。", "顧汝宇宙同，乃甘犬羊並。", "如醉復飲酒，亡生不知醒。", "聖德溥涵濡，皇心極忉怲。", "造化開生機，春寄雪霜冷。"]}