{"author": "石介", "period": "宋", "type": "诗", "title": "慶曆聖德頌", "paragraphs": ["於維慶曆，三年三月。", "皇帝龍興，徐出闈闥。", "晨坐太極，晝開閶闔。", "躬攬英賢，手鋤姦枿。", "大聲渢渢，震摇六合。", "如乾之動，如雷之發。", "昆蟲蹢躅，妖怪藏滅。", "同明道初，天地嘉吉。", "初聞皇帝，慼然言曰。", "予父予祖，付予大業。", "予恐失墜，實頼輔弼。", "汝得象殊，重慎徽密。", "君相予久，予嘉君伐。", "君仍相予，笙鏞斯協。", "昌朝儒者，學問該洽。", "與予論政，傅以經術。", "汝貳二相，庶績咸秩。", "惟汝仲淹，汝誠予察。", "太后乘勢，湯沸火熱。", "汝時小臣，危言嶪嶪。", "爲予司諫，正予門闑。", "爲予京兆，堲予讒說。", "賊叛于夏，爲予式遏。", "六月酷日，大冬積雪。", "汝暑汝寒，同於士卒。", "予聞辛酸，汝不告乏。", "予晚得弼，予心弼悅。", "弼每見予，無有私謁。", "以道輔予，弼言深切。", "予不堯舜，弼自笞罰。", "諫官一年，奏疏滿篋。", "侍從周歲，忠力盡竭。", "契丹亡義，檮杌饕餮。", "敢侮大國，其辭慢悖。", "弼將予命，不畏不懾。", "卒復舊好，民得食褐。", "沙磧萬里，死生一節。", "視弼之膚，霜剝風裂。", "觀弼之心，鍊金鍛鐵。", "寵名大官，以酬勞渴。", "弼辭不受，其志莫奪。", "惟仲淹弼，一夔一契。", "天實賚予，予其敢忽。", "並來弼予，民無瘥札。", "曰衍汝來，汝予黄髮。", "事予二紀，毛禿齒豁。", "心如一兮，率履弗越。", "遂長樞府，兵政毋蹶。", "予早識琦，琦有奇骨。", "其器魁櫑，豈視扂楔。", "其人渾樸，不施剞劂。", "可屬大事，敦厚如勃。", "琦汝副衍，知人予哲。", "惟脩惟靖，立朝巘巘。", "言論磥砢，忠誠特達。", "祿微身賤，其志不怯。", "嘗詆大臣，亟遭貶黜。", "萬里歸來，剛氣不折。", "屢進直言，以補予闕。", "素相之後，含忠履潔。", "昔爲御史，幾叩予榻。", "至今諫疏，在予箱匣。", "襄雖小臣，名聞予徹。", "亦嘗獻言，箴予之失。", "剛守粹慤，與脩儔匹。", "並爲諫官，正色在列。", "予過汝言，無鉗汝舌。", "皇帝明聖，忠邪辨別。", "舉擢俊良，掃除妖魃。", "衆賢之進，如茅斯拔。", "大奸之去，如距斯脫。", "上倚輔弼，司予調燮。", "下頼諫諍，維予紀法。", "左右正人，無有邪孽。", "予望太平，日不逾浹。", "皇帝嗣位，二十二年。", "神武不殺，其默如淵。", "聖人不測，其動如天。", "賞罰在予，不失其權。", "恭己南面，退姦進賢。", "知賢不易，非明不得。", "去邪惟難，惟斷乃克。", "明則不貳，斷則不惑。", "既明且斷，惟皇之德。", "羣下踧踖，重足屏息。", "交相告語，曰惟正直。", "毋作側僻，皇帝汝殛。", "諸侯危慄，墜玉失舄。", "交相告語，皇帝神明。", "四時朝覲，謹脩臣職。", "四夷走馬，墜鐙遺策。", "交相告語，皇帝神武。", "解兵脩貢，永爲屬國。", "皇帝一舉，羣臣懾焉。", "諸侯畏焉，四夷服焉。", "臣願陛下，壽萬千年。"]}