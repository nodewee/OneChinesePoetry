{"author": "蘇舜元", "period": "宋", "type": "诗", "title": "悲二子聯句", "paragraphs": ["有客自遠方，來以二子說。", "穆子病疾初，家事巨細缺。", "鄰人苦其求，醫師久以决。", "案杯小大空，布被旁午裂。", "餘喘尚能鼓，老憤知已結。", "目淒望羊泓，髭斷反蝟茁。", "憂酸繫餘生，嗥嘑留永訣。", "語妻後日計，書策未可徹。", "教子勤誦讀，時命不復說。", "吾屬何流離，衆人方草竊。", "凌子久道路，十口著羈紲。", "恰旅重江間，正值大饑節。", "既無裹飯交，疾走繼粗糲。", "又無執飲人，及時沃枯竭。", "惜哉損天命，痛焉在親絰。", "帝胡生爾身，世復稱其傑。", "胸伏氣萬丈，腸貯怨百折。", "艱難汩風波，顦顇墮霜雪。", "久僕勤龍鍾，弱女癡蹩躠。", "文隨寒餓空，道與煙燄滅。", "魂兮竟何歸，去矣不得別。", "長府豈無財，莫濟醫藥切。", "太倉豈無粟，莫解腹腸熱。", "天子聖在上，海內清欲澈。", "伊人胡不官，既死安得活。", "朝青與暮紫，神喜天不軋。", "昂車與怒馬，門滿道不絕。", "之子苟閒厠，斯民迺貪餮。", "高亢世弗親，方嚴鬼所掣。", "敢言才足珍，寧免否來齧。", "思潛淚輒抽，慘舊面成耋。", "舉目此牢落，側身今鄙媟。", "箴言耳空虛，險論口㩻甈。", "作詩告石梁，聊以慰寒骨。"]}