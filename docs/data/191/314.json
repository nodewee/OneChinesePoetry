{"author": "石介", "period": "宋", "type": "诗", "title": "觀碁", "paragraphs": ["人皆稱善弈，伊我獨不能。", "試坐觀勝敗，白黑何分明。", "運智奇復詐，用心險且傾。", "嗟哉一枰上，奚足勞經營。", "安得百萬騎，鐵甲相磨鳴。", "西取元昊頭，獻之天子庭。", "北入匈奴域，縛戎王南行。", "東逾滄海東，射破高麗城。", "南趨交趾國，蠻子輿櫬迎。", "盡使四夷臣，歸來告太平。", "誰能憑文楸，兩人終日爭。"]}