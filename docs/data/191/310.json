{"author": "石介", "period": "宋", "type": "诗", "title": "蜀道自勉", "paragraphs": ["潮陽瘴煙黑，去京路八千。", "吏部有大功，得罪斥守藩。", "朝衝江霧行，夜枕江濤眠。", "蛟蜃作怪變，時時攀船舷。", "魚龍吐火焰，往往出波閒。", "故爲相恐怖，倏忽千萬端。", "道在安可劫，處之自晏然。", "我乏尺寸効，月食二萬錢。", "自請西南來，此行非竄遷。", "蜀山險可升，蜀道高可緣。", "上無嵐氣蒸，下無波濤翻。", "步覺閣道穩，身履劒門安。", "惟懷吏部節，不知蜀道難。"]}