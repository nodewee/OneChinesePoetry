{"author": "石介", "period": "宋", "type": "诗", "title": "三子以食貧困於藜藿爲詩以勉之", "paragraphs": ["吾世本寒賤，吾身守貧約。", "家徒立四壁，無田負城郭。", "終歲服一衣，無裝貯囊橐。", "吾雖得一官，官微月俸薄。", "況屬歲凶荒，饑民填溝壑。", "吾幸有寸祿，不至苦隕穫。", "隨分且飽煖，不然亦流落。", "爾等勤初學，旡恥衣食惡。", "仁義足飽飫，道德堪咀嚼。", "二者肥爾軀，不同乳與酪。", "爾無嫌粗糲，爾勿厭藜藿。", "富貴自努力，青雲路非邈。"]}