{"author": "蘇舜元", "period": "宋", "type": "诗", "title": "地動聯句", "paragraphs": ["大荒孟冬月，末旬高舂時。", "日腹昏盲倀，風口鳴嗚咿。", "萬靈困陰戚，百植嗟陽衰。", "濃寒有勝氣，天凍無敗期。", "六指忽摇拽，羣蹠初奔馳。", "丸銅落蟾吻，始異張渾儀。", "列宿犯天紀，預念漢志辭。", "民甍函鼓舞，禁堞强崩離。", "坐駭市聲死，立怖人足踦。", "坦途重車僨，急傳壯馬敧。", "陵阜動撫手，礫塊當揚箕。", "停污有亂浪，僵木無靜枝。", "衆喙不暇息，沓嶂驚欲飛。", "踴塔撼鐸碎，安流蕩舟疲。", "倒壺喪午漏，顛巢駭眠鴟。", "居人眩眸子，行客勞髑兒。", "南北頓儵忽，西東播戎夷。", "四鎮一毛重，百川寸涔微。", "斗藪不知大，軒幹主者誰。", "共工豈復怒，富嫗安得爲。", "寧無折軸患，頓易崩山悲。", "衆蟄不安土，羣毛難麗皮。", "驚者去靡所，仆或如見擠。", "轟雷下檐瓦，决玉傾倉粢。", "雙顛太室吻，四躍宸庭螭。", "萬宇變旋室，百城如轉機。", "念此大災患，必由政瑕疵。", "勝社勇厥氣，孤陽病其威。", "傳是下乘上，亦曰尊屈卑。", "夫惟至靜者，猶不可保之。", "況乃易動物，何以能自持。", "高者恐顛墜，下者當鎮綏。", "天戒豈得慢，肉食宜自思。", "變省孽可息，損降禍可違。", "願進小臣語，兼爲丹扆規。", "偉哉聰明主，勿遺地動詩。"]}