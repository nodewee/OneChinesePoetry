{"author": "釋契嵩", "period": "宋", "type": "诗", "title": "三高僧詩 越之徹如冰雪", "paragraphs": ["徹公之清若冰雪，高僧天資與人別。", "三十能詩名已出，名在詩流心在律。", "不殊惠遠殊惠休，皎然未合誰與儔。", "白雲蕭散何定止，忽入關中訪包李。", "孤清難立眾所沮，到底無辜中非語。", "木秀於林風必摧，徹公懷德成禍胎。", "古人已往不復歎，爲爾爲詩遺後來。"]}