{"author": "張瓌", "period": "宋", "type": "诗", "title": "寄題徑山懷郎簡侍郎", "paragraphs": ["天地一洲渚，北平南欹危。", "幽并深以厚，江浙清且奇。", "武林頗英秀，川匯仍山卑。", "應接殫天巧，類非人力爲。", "徑山最佳處，有巖稱玉芝。", "居防俗士駕，地乃賢人宜。", "郎公留名德，平時爲羽儀。", "引年歸故里，不復衣朝衣。", "留侯黄石心，白傅香山期。", "結宇名勝外，日與塵事違。", "泉石景物狀，盡任諸賢詩。", "伊予來東藩，濫持使者麾。", "平生愛山水，弗憚命駕之。", "當候秋風高，遠造巖下扉。", "澣濯纓上塵，散步松間綦。", "未能繼高躅，聊用慰所思。"]}