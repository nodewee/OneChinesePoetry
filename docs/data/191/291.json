{"author": "石介", "period": "宋", "type": "诗", "title": "汴渠", "paragraphs": ["隋帝荒宴遊，厚地刳爲溝。", "萬舸東南行，四海困橫流。", "義旗舉晉陽，錦帆入揚州。", "揚州竟不返，京邑爲墟丘。", "吁哉汴渠水，至今病不瘳。", "世言汴水利，我爲汴水憂。", "利害吾豈知，吾試言其由。", "汴水濬且長，汴流湍且遒。", "千里泄地氣，萬世勞人謀。", "舳艣相屬進，餽運曾無休。", "一人奉口腹，百姓竭膏油。", "民力輸公家，斗粟不敢收。", "州侯共王都，尺租不敢留。", "太倉粟峨峨，冗兵食無羞。", "上林錢朽貫，樂官求徘優。", "吾欲塞汴水，吾欲壞官舟。", "請君簡賜予，請君節財求。", "王畿方千里，邦國用足周。", "盡省轉運使，重封富民侯。", "天下無移粟，一州食一州。"]}