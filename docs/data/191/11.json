{"author": "劉黻", "period": "宋", "type": "诗", "title": "和紫陽先生感興詩二十首  其六", "paragraphs": ["宇宙浩無際，主靜即其綱。", "靜非寂以槁，密運治乃良。", "公明闓晏燦，忠慤消彊梁。", "山河帝居壯，日月天德光。", "八荒囿一和，此界均彼疆。", "鴟鴞息晝鳴，鳳凰梧桐翔。", "黔黎歌爾極，逢掖趨大方。", "皇風播品物，道闢淑運昌。", "樞機不盈握，妙斡見弛張。", "奈何動志靜，反袂千古傷。"]}