{"author": "石介", "period": "宋", "type": "诗", "title": "贈張績禹功", "paragraphs": ["李唐元和閒，文人如蠭起。", "李翱與李觀，言雄破奸宄。", "孟郊及張籍，詩苦動天地。", "持正不退讓，子厚稱絕偉。", "元白雖小道，急名愈弗已。", "卒能霸斯文，昌黎韓夫子。", "吾宋興國來，文人如櫛比。", "黄州才專勝，漢公氣全粹。", "晦之號絕羣，平地走虎兕。", "謂之雖駮雜，亦文中騏驥。", "白稹洎盧震，江沱自爲水。", "朱嚴兼孫僅，培塿對嶽峙。", "卒能霸斯文，河東柳開氏。", "嗟吁河東沒，斯文乃屯否。", "汨汨三十年，淫哇滿人耳。", "粵從景祐後，大儒復倡始。", "文人如麻立，樅樅攢戰騎。", "徂徠山磊砢，生民實頑鄙。", "容貌不動人，心膽無有比。", "不度蹄涔微，直欲觸鯨鯉。", "有慕韓愈節，有肩柳開志。", "今讀禹功文，予戟寒相倚。", "實光千里高，飛出破屋裏。", "龍音萬丈長，拔出重淵底。", "雷霆皆藏身，日星或失次。", "我慙年老大，才力漸衰矣。", "禹功氣奔壯，今方二十二。", "前去吾之年，猶有十四歲。", "今讀禹功文，魂魄已驚悸。", "更加十四年，世應絕儔類。", "卒能霸斯文，吾恐不在己。", "禹功幸勉旃，當仁勿讓爾。"]}