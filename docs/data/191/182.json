{"author": "吳秘", "period": "宋", "type": "诗", "title": "謁林廟", "paragraphs": ["高天之有文，星辰豔窮碧。", "厚地之有文，草木秀野色。", "草木既無辭，星辰亦難測。", "豈侔人之文，五經爲藝極。", "五經主者何，豈非至聖力。", "三才久虛位，待我先師宅。", "秘亦窮經者，自謂入閫閾。", "天地無逃數，世人猶自惑。", "代移文不移，宜在弟子職。", "薰香達誠悃，滴酒瀝胸臆。", "瞿然見威容，長林聳墳側。"]}