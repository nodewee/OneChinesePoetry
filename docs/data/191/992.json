{"author": "釋契嵩", "period": "宋", "type": "诗", "title": "游龍山訪道士李仙師", "paragraphs": ["日出野曠明，肅然訪道生。", "杳渺湖外去，散誕雲邊行。", "秋高天宇浄，脫葉飛縱橫。", "乘風度林嶺，轉覺衣屨輕。", "時聞縹緲間，微飚傳鶴聲。", "知與仙家近，逸思泠然清。", "須臾轉幽谷，紫府芝田平。", "仙童走脚報，松子來門迎。", "接袂語且笑，所歡非欲情。", "丹臉人未老，道貌天已成。", "開筵羅玉粒，盤餐饈紫英。", "綢繆似交舊，灑落懷抱傾。", "薄暮忍云去，徘徊倚山楹。", "欲有重尋約，還憂變高名。"]}