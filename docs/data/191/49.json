{"author": "劉黻", "period": "宋", "type": "诗", "title": "聞陳正學理琴", "paragraphs": ["聞君整琴待秋風，我欲從之魂夢通。", "素麻髣髴蒼髯翁，揚休山立崆峒東。", "淚痕猶濕龍門桐，有曲無音悲天公。", "猗蘭未冷拘幽濃，那知斯道將遂窮。", "山矸石爛冥感叢，枝蜩盤蠅迭相雄。", "兩耳年來怪不聰，群哇擾雜安於聾。", "煩君爲我調怔忡，流泉隠隠深澗中。", "春溫廉折各不同，聲雖在指意在胸。", "雲飄柳絮風入松，恍然樓閣坐虛空。", "伯牙所知何必鍾，白鶴飛來采芹宮。"]}