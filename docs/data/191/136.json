{"author": "姚渙", "period": "宋", "type": "诗", "title": "送鈐轄館使王公", "paragraphs": ["家傳勳力世能賢，四載坤維領帥權。", "南詔酋豪彌款附，西州士庶頼蕃宣。", "輸忠感慨由誠府，接下恩勤自意筌。", "月夕過從多命席，花時酬唱旋成編。", "雅歌餘暇軍容肅，陟狀升聞帝願延。", "馳驛遽趨三召節，執圭俄覲九重天。", "漢廷儀衛咸祗若，蜀郡朋僚共黯然。", "賜封定應留晷刻，疇庸當便進班聯。", "聖神倚注期蕃錫，宥密崇高待九遷。", "下客塵勞遇知己，願言攀附跂英躔。"]}