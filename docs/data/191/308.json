{"author": "石介", "period": "宋", "type": "诗", "title": "送路遵謁孔宣公", "paragraphs": ["薄田五頃餘，纔足共王租。", "慈母八十四，髮白牙齒疎。", "服非帛不煖，半冬無褲襦。", "食非肉不飽，杯案惟一蔬。", "南陔孝子心，若何爲安居。", "方冬萬木折，北風裂人膚。", "凍死不敢言，長塗走崎嶇。", "二百里見我，寒荄求吹噓。", "顧我正憔悴，念子空勤劬。", "闕里有聖孫，佩服詩與書。", "孜孜行仁義，陰德及焦枯。", "三縣十萬人，其命絕而蘇。", "豈使八十老，旨甘不足歟。"]}