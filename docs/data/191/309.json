{"author": "石介", "period": "宋", "type": "诗", "title": "過魏東郊", "paragraphs": ["全魏地千里，雄大視區宇。", "黄河爲血脈，太行爲筋膂。", "地靈育聖賢，土厚含文武。", "堂堂柳先生，生下如猛虎。", "十三斷賊指，聞者皆震怖。", "十七著野史，才俊淩遷固。", "二十補亡書，辭深續堯禹。", "六經皆自曉，不看注與疏。", "述作慕仲淹，文章肩韓愈。", "下唐二百年，先生固獨步。", "投篇動范杲，落筆驚王祜。", "四方交豪傑，羣公走聲譽。", "一上中高第，數年編士伍。", "五命爲御史，連出守方土。", "事業過皋夔，才能堪相輔。", "鳳凰世不容，衆鳥競嘲訴。", "獄中饑不死，特地生爪距。", "貔貅十萬師，盟津直北渡。", "塞上諸猛將，低頭若首鼠。", "渴憶海爲漿，饑思鼇爲脯。", "兩手拏人肝，大牀橫牛肚。", "一飲酒一石，賊來不怕懼。", "帳下立孫吳，罇前坐伊呂。", "笑談韜鈐閒，出入經綸務。", "匈奴恨未滅，獻策言可虜。", "幽州恨未復，上書言可取。", "好文有太宗，好武有太祖。", "先生文武具，命兮竟不遇。", "死來三十載，荒草蓋墳墓。", "四海無英雄，斯文失宗主。", "豎子敢顛狂，黠戎敢慢侮。", "我思柳先生，涕淚落如雨。", "試過魏東郊，寒鴉啼老樹。", "丈夫肝膽喪，真儒魂魄去。", "瓦石固無情，爲我亦慘沮。"]}