{"author": "釋契嵩", "period": "宋", "type": "诗", "title": "送章表民秘書", "paragraphs": ["一日夫子來山陲，來言去別將何之。", "清塵舊尉亦皆至，鮮車輕珮光陸離。", "入門顧我顔色好，林下把袂相追隨。", "笑傲恣肆意氣豪，舉首不覺白日欹。", "拂榻乃留巖宇宿，紙衾蒲席誠可嗤。", "不計豐約但適美，唯唯無語相拒違。", "是時春和二月半，永夜耿耿輕寒微。", "高談交發雅興合，如瓶注泉爭淋漓。", "須臾促席命言志，直吐胸臆撝淳詞。", "人心不同有如面，平生各自有所爲。", "表民卒然趨席端，曰吾有志人不知。", "末俗淺近烏足語，含哺未吐長嗟咨。", "少從先生學經典，不探枝葉窮根基。", "帝王之道斷可識，殷盤周誥無復疑。", "古今事業貴適用，文意述作須有規。", "豈類童稚空琢刻，畫餅不能療朝饑。", "十五孜孜事文字，磨礱筆硯精神罷。", "長篇大軸浩無數，慷慨但欲扶政治。", "前年補吏來浙右，局務冗俗不可窺。", "傾懷欲效王覇略，騏驥捕鼠非宜宜。", "錢唐大府多達官，品秩相較我最卑。", "孟軻獨負浩然氣，誰能斂袂長低眉。", "丈夫所重以道進，青雲萬里須自馳。", "咄嗟顧我胡爲者，甘以門廕爲身資。", "遂爲謝病遠引去，遽與簪組相差池。", "膠西董生苟可慕，下帷克苦窮書詩。", "閒居落莫多感激，所感時政生瑕玼。", "賤臣抱節私自效，作書萬字投丹墀。", "天閽深岩在西北，引領一望雲淋𩅰𩅰。", "德音畢竟不下報，漫陳肝膽空涕洟。", "嗟嗟吾生時命謬，不遇當時甘佚遺。", "龍蛇之蟄尺蠖屈，萬物不時須自怡。", "我家田園在南國，亦有溪山名武夷。", "泉甘壤黑堪稼穡，歸與老農事鎡基。", "余與感之聞此語，精神飛動驚支頤。", "深謀遠慮不可測，滄溟無底天無涯。", "閶闔門前無限客，摩肩踏足爭前詞。", "暖衣飽食恣氣艷，幾輩卓犖能如斯。", "詩君更前與君語，何必輕沮煩孜孜。", "嘉穀冬收槿朝發，眾物榮茂有疾遲。", "不聞伊尹五干湯，堯舜之道方得施。", "賢傑輕身重天下，豈使汲汲營其私。", "況當夷狄侮中國，蹂踐二鄙翻地皮。", "將軍誅討苦未剋，百萬師老勞旌旗。", "兇年樂歲復間作，風雨霜雪猶不時。", "天子勤政不暇食，亦待才能相補裨。", "廟堂之上有君子，聰明豈肯饒臯夔。", "執秉公道尊大匠，裁度杞梓寧參差。", "愛君爲人性疎達，不以其教交相訾。", "臨風明月千里別，祝詞豈憚傾肝脾。", "俗人好毀寡樂善，嘉名清節慎莫虧。", "朝廷若問平津策，賢良第一非君誰。"]}