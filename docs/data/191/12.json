{"author": "劉黻", "period": "宋", "type": "诗", "title": "和紫陽先生感興詩二十首  其七", "paragraphs": ["我聞嬴秦氏，威力橫提封。", "北方迤長城，中土銷春風。", "阡陌鞅肆孽，簡編斯造凶。", "民命眇以墜，天勢巍且崇。", "中焦痼成痞，怨氣蟠壤穹。", "炎漢一洗之，詎詫百戰功。", "規模納群策，意度恢大公。", "約法止三章，赤子歸包容。", "溺冠膠餘習，莫致商山翁。", "過魯嘗蕆祠，猶足醒昏蒙。"]}