{"author": "石介", "period": "宋", "type": "诗", "title": "南山贈孫明復先生", "paragraphs": ["我來南山興感悲，萬物紜紜宰者誰。", "衆材叢卑無奇姿，直轅曲輪皆所宜。", "大木磊磊節幹奇，撐巖拄谷無處施。", "我願天子脩明堂，坐朝諸侯會四夷。", "柱要十圍棟百尺，日責匠石搜訪之。", "千人用斧萬人拽，大根斫斷山崩欹。", "五州追牛十縣丁，載送上都天子怡。", "輪般駭汗工倕走，有目未省曾觀窺。", "黄帝合宮堯衢室，周制九筵虞總期。", "聽政朝夕有攸處，闔門左右咸以時。", "天子拱手四輔立，坐致四海爲雍熙。", "不用直棄用即大，短轅曲輪爾胡爲。"]}