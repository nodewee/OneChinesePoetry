{"author": "文彥博", "period": "宋", "type": "诗", "title": "寄贈華清觀主大師", "paragraphs": ["五城三洞朝真客，紫房名隸神仙籍。", "玉案晨飡沆瀣精，椒庭夜飲流霞液。", "姑山綽約冰雪容，亭亭霞外脫塵蹤。", "飚馭狂遊紫貝閣，雲裝醉入白銀宮。", "想陪桂父與金母，崑蓬春賞蟠桃紅。", "愚亦放懷隨澹泊，崑芝茹朮希彭朔。", "常秘六泥東竈丹，每求五色西山藥。", "紫臺久判浮丘袂，錦州繡嶺三千里。", "羽駕鸞驂未載逢，經年望斷函關氣。"]}