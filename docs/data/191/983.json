{"author": "釋契嵩", "period": "宋", "type": "诗", "title": "三高僧詩 霅之晝能清秀", "paragraphs": ["晝公文章清復秀，天與其能不可鬭。", "僧攻文什自古有，出拔須尊晝爲首。", "造化雖移神不遷，晝公作詩心亦然。", "上跨騷雅下沈宋，俊思縱橫道自全。", "禪伯修文豈徒爾，誘引人心通佛理。", "搢紳先生魯公輩，早躡清游慕方外。", "斯人已歿斯言在，護法當應垂萬代。"]}