{"author": "文彥博", "period": "宋", "type": "诗", "title": "送知府給事赴闕", "paragraphs": ["紞如驚曉鼓，仙斾戒晨興。", "萬臂攀朱轂，千兵擁綠縢。", "歸途非杳邈，高步即嚴凝。", "竹馬光前迹，蒲鞭掩舊稱。", "睿襟思啟沃，宸扆佇疑丞。", "輿論方盈耳，僉謀盡伏膺。", "公乎調大鼎，皇矣賚良肱。", "屬吏垂三異，微才僅五能。", "梁園暫未至，燕舘愧先登。", "北海難充薦，西曹久見矜。", "頑金雖自況，巧冶欲誰憑。", "深結君軒戀，翻思附驥蠅。"]}