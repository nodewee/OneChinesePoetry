{"author": "楊諤", "period": "宋", "type": "诗", "title": "和燕龍圖海棠", "paragraphs": ["西漢欺盧橘，東陽愛野棠。", "許昌奇此遇，子美欠先揚。", "杜宇三春艷，蠶叢一國香。", "燕脂點亂雨，猩色麗斜陽。", "富艷東君節，暄妍白帝方。", "錦樓祈水色，玉壘換山光。", "風格林檎細，腰支郁李長。", "天生笑容質，時樣舞衣裳。", "少吐深深染，全開淡淡妝。", "煙媒護綠蔕，風陣損朱房。", "旋失因臨水，閒飄弗過牆。", "佩亡愁殺甫，簪脫即連姜。", "蝶舞菱花照，鶑啼罨畫堂。", "僊如弄玉少，墜似綠珠常。", "不見還成悔，相思幾欲狂。", "春深濯錦水，日晚浣紗坊。", "卧對移簾押，吟看近筆牀。", "池清滿園倒，鳥起一枝昂。", "紫燕銜泥急，黄蜂趁蜜忙。", "化工真用意，銷得與携觴。"]}