{"author": "石介", "period": "宋", "type": "诗", "title": "詔下勉諸生", "paragraphs": ["禮部文章淵，波浪百尺高。", "進士英俊窟，蛟龍千萬條。", "吾子欲求濟，整子棹與篙。", "吾子欲求勝，操子戈與矛。", "勿謂水可狎，徒行思遊遨。", "勿謂龍可馴，空手捋鬚毛。", "波神忽洶湧，怖死填蟹螯。", "龍角忽張怒，走同蝦蟆曹。", "苟利篙楫往，跳海如溝濠。", "苟操戈矛行，拉蛟如猿猱。", "吾言有所勉，非徒聲嘈嘈。"]}