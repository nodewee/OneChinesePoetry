{"author": "王疇", "period": "宋", "type": "诗", "title": "送同年蒲叔範察判杭州監", "paragraphs": ["釋之久未調，王粲當從軍。", "謂言塞垣事，壯氣橫風雲。", "育材幸明代，薦賢無令君。", "如無漢酤冗，沈此荆山珍。", "萍氏本譏酒，周官有彝倫。", "孝武事却攘，志清天地屯。", "連兵無時已，四海蕭然貧。", "官始操釀具，榷之飽師人。", "利源一以洩，頹波蕩無垠。", "糜穀費耒耜，良糵爭清醇。", "酒禁著律令，犯笞及其身。", "狂藥乃陷穽，傷哉堯舜民。", "炎靈屬我后，天資英且仁。", "邦力早雄富，漢制仍相循。", "歲賦二千萬，經入固已勤。", "彌年擁武節，聚邊清國氛。", "雄雄百萬師，跨邁擊燕秦。", "仰給傾武庫，賞赍圖戎勳。", "加斂猶不足，返古當何云。", "杭城東南劇，地將湖海鄰。", "榷利冠天下，旗亭壓重闉。", "彼雖斗筲職，亦擇才英臣。", "風露氣已肅，溪潭寒彌新。", "沙榜朝汍汍，吳濤暮沄沄。", "南州近牛斗，氣象雄霜旻。", "汀楓變老枿，赤葉晴相紛。", "嘗茶泊幽寺，觀魚下輕䑳。", "行當收翹楚，寧復混蒸薪。", "無爲狎吳叟，坐戀秋江蓴。"]}