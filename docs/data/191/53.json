{"author": "劉黻", "period": "宋", "type": "诗", "title": "和酬張梅野", "paragraphs": ["郭行載酒相挈提，躡根探窟天津如。", "相逢何必皆親知，天地許大猶吾廬。", "矯首梅澗跡若疏，舂容婉畫妨清醵。", "詩如琴絃分疾徐，驚我一聲聾聵初。", "蕭蕭白日金仙居，東西求仲時從之。", "靜對夕陽搴紅蕖，或聽夜雨鄰翠櫚。", "國步孔棘須神醫，縱有鵲醯誰信渠。", "風傳西事方解圍，願君勿藏圯上書。"]}