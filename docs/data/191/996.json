{"author": "釋契嵩", "period": "宋", "type": "诗", "title": "感遇九首  其四", "paragraphs": ["天威不到處，干戈動邊鄙。", "將軍奮威猛，英雄勢隨起。", "紛紛出榆關，肅肅秋色裏。", "白馬冒黄雲，清霜厲嚴旨。", "少壯羽林兒，務能莫多喜。", "好武匪君心，用兵不得已。", "寄言飛將軍，妙略應無比。", "志在報君恩，豈爲黄金死。", "丈夫身許國，慷慨當如此。", "寧教太史書，輕笑魯連子。"]}