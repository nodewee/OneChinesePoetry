{"author": "劉黻", "period": "宋", "type": "诗", "title": "梅使君守橫浦擒寇閔雨", "paragraphs": ["猛虎久負嵎，吞噬草木痏。", "流毒烈贛吉，一呼蜂蝟起。", "老天福黔黎，雪村鎮梅壘。", "指授討捕略，前驅謝張李。", "火箭窮其巢，推算捷如駛。", "露布星火馳，餘獰悉披靡。", "大暑熾焚惔，心薌焫一縷。", "甘澤隨車至，咸曰雪村雨。", "人事天道協，除惡乃臻媺。", "洞落洗腥穢，生意從此始。", "雞豚醉秋社，老農自相語。", "生長子復孫，一飯不安匕。", "南人今不反，合爪鯉城主。", "願緩除書來，德風遍田里。"]}