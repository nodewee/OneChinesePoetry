{"author": "田況", "period": "宋", "type": "诗", "title": "成都遨樂詩二十一首 二日出城", "paragraphs": ["初歲二之日，言出東城闉。", "緹騎隘重郛，淤車坌行塵。", "原野信滋腴，景物爭光新。", "青疇隠遥壩，弱柳垂芳津。", "邏卒具威械，祭墦列重茵。", "俗尚各有時，孝思情則均。", "歸途喧鼓鐃，聚觀無富貧。", "坤隅地力狹，百業常苦辛。", "設微行樂事，何由裕斯民。", "守侯其勉旃，亦足彰吾仁。"]}