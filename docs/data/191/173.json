{"author": "張去惑", "period": "宋", "type": "诗", "title": "重建羊侯祠和王原叔句", "paragraphs": ["漢江千里清溶溶，惟此南夏奠其中。", "因山爲城峙險固，一國形勝何高雄。", "嶷然巨首名曰峴，回壓面勢尊且崇。", "東扼迅流疑引翼，西峙羣阜如盤龍。", "嶔巇峻拔不可擬，絕岸萬丈凌長空。", "下闞澄潭迥無際，旁睨比屋幾可封。", "天意造物豈虛設，控蠻鎮楚舒隆隆。", "自昔登憩且非一，此山振動惟羊公。", "有志平吳運祕略，竭心衛晉推元功。", "綏懷遠邇人所服，開墾田疇時以豐。", "慨然置酒適清曠，中郎幕府賢而通。", "語公令望高四海，當與斯山永無窮。", "自是綿綿歲歷久，閱碑墮淚存遺蹤。", "亭祠浸壞詎可究，山歸民籍木以童。", "前知興衰故有日，覽者歎息追無從。", "龍圖王公守茲土，修舉廢墜詰初終。", "感物思人但長息，剡章疾置聞四聰。", "聖宸動色可其請，茲山復興氣象融。", "耽耽大厦揭亭宇，肅肅真像嚴祠宮。", "遂使靈光享血食，禁樵復祀資恪恭。", "大抵有功及民物，盛德期興天地充。", "今之視古皆一致，休哉千載懷清風。"]}