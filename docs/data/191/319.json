{"author": "石介", "period": "宋", "type": "诗", "title": "送范曙赴天雄李太尉辟命  其二", "paragraphs": ["伯樂之廐無駑駘，豫章之林多瑰材。", "相君新坐碧油幢，之子直上黄金臺。", "秋風蕭蕭動笳皷，落葉摵摵鳴罇罍。", "將軍手持十萬騎，陣前號令如疾雷。", "從事借籌爲决勝，運於掌上何恢恢。", "蠢茲元昊命螻蟻，西師堂堂難當哉。", "況我賢相賢從事，北門無憂宜大開。"]}