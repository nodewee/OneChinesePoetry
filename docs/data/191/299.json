{"author": "石介", "period": "宋", "type": "诗", "title": "河決", "paragraphs": ["崑崙山最大，峨峨橫絕域。", "黄河地下來，洶洶不可測。", "河伯一發怒，擘開崑崙石。", "水出東北陬，浩渺無涯極。", "平地水行疾，九州如咫尺。", "湯湯勢滔天，黎元多沈溺。", "上貽堯心憂，四岳舉鯀塞。", "鯀用汩彝倫，九載無成績。", "堯怒不能治，遂行羽山殛。", "有子其曰禹，命使嗣父職。", "洛中得龜書，九疇文甲坼。", "禹乃乘四載，周游視水迹。", "百川各復道，九河皆開闢。", "禹功既已成，水患方茲息。", "竊思大禹意，河九爲遠策。", "況云殺其溢，聞之孔安國。", "三代逾千年，所以無災厄。", "戰國爭土疆，諸侯用詐力。", "遷徙無常歲，湮淪不可識。", "隄障遏水勢，溝渠絕地脈。", "禹道不復究，河流有壅隔。", "頻爲中國患，不國不安席。", "從官徒負薪，河伯弗受璧。", "斫盡淇園竹，安救瓠子役。", "民力殫將竭，國材耗亦劇。", "四方競上疏，羣臣爭籌畫。", "田蚡方爲相，書來多持扼。", "豈顧天下利，惟以私田惜。", "賈讓不爲用，延年亦見斥。", "如何聖人功，千載復不得。", "皇宋運熙泰，四聖崇道德。", "百蠻皆臣順，萬物遂生殖。", "七八十年閒，人不聞金革。", "惟茲澶滑郡，河决亦云亟。", "常記天禧中，山東與河北。", "藁秸賦不充，遂及兩京側。", "騷然半海內，人心愁慘戚。", "河平未云幾，隄防有穴隙。", "流入魏博閒，高原爲大澤。", "良田百萬頃，盡充魚鼈食。", "救之成勞費，不救悲隠惻。", "吾君爲深慮，不食到日昃。", "我忝竊寸祿，素餐堪自責。", "不負一畚土，私輒逃丁籍。", "又無一言長，萬分有裨益。", "與世同浮沈，隨羣甘默默。", "亦或中夜思，斯民苦瘦瘠。", "四年困蝗旱，五穀餌蝥蠈。", "年來風雨時，纔得一秋麥。", "手足猶瘡痍，饑膚未豐碩。", "若待四體肥，斯民無愁色。", "不然尋九河，故道皆歷歷。", "一勞而永逸，此成功無歝。", "或可勿復治，順其性所適。", "徙民就寬肥，注水灌戎狄。", "試聽芻蕘言，三者君自擇。"]}