{"author": "石介", "period": "宋", "type": "诗", "title": "留守待制視學  其一", "paragraphs": ["藝祖興王地，諸侯布教宮。", "冠纓臨曉集，文雅與時隆。", "泮水差差綠，春沂習習風。", "袍輝了衿動，旗映講紗紅。", "節鉞來門外，聲容播國中。", "分庭等威殺，更僕宴談終。", "亹亹聞諄誨，拳拳激懦衷。", "武昌尊庾亮，蜀郡樂文翁。", "王化周南始，儒縫魯俗通。", "四方觀表則，後學發童蒙。", "木鐸傳遺韻，緇衣纘舊功。", "願公持此道，黄閣弼清躬。"]}