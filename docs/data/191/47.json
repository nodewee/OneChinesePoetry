{"author": "劉黻", "period": "宋", "type": "诗", "title": "古興和饒雲峰韻  其一", "paragraphs": ["貧婦守蓬藋，顦顇無顔姿。", "挈瓶養公姑，肯涉山徑蹊。", "夫君昵浮響，疏越成暌離。", "家欠蠶織具，茹苦寧力支。", "叫天天不應，聽彼風雨迷。", "明月古玄鏡，清夜長分輝。", "見月如見君，此道惟心知。", "造化毋群動，一耦仍一奇。", "得耦固有分，失意吾何悲。", "綠髮已改色，素節難轉移。", "君有內覺時，伯牙逢子期。"]}