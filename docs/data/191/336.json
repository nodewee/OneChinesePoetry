{"author": "石介", "period": "宋", "type": "诗", "title": "送李堂病歸", "paragraphs": ["春風汶水溫，曉日徂徠寒。", "之子銜病歸，請予開一言。", "予知去病術，爲子陳大端。", "予嘗學聖人，試將道比論。", "道病非一日，善醫惟孔韓。", "賞罰絕于周，孔筆誅其姦。", "春秋十二經，王道復全完。", "佛老熾于唐，韓刀斷其根。", "原道千餘言，生民復眠餐。", "道病由有弊，邪僞容其間。", "身病由有隙，風邪來相干。", "子欲治斯道，絕弊道乃存。", "子欲治子身，杜隙身乃安。", "此理近古醫，吾言有本原。"]}