{"author": "文彥博", "period": "宋", "type": "诗", "title": "送乾元寺`住持實大師", "paragraphs": ["乾元古道場，宛在香山陽。", "實師應請去，無滯於一方。", "飄然振鐶錫，殊不事包囊。", "孤風尤可尚，靜法固有常。", "真心得正住，安重如陵岡。", "况聞師議論，博洽而精詳。", "和會禪與講，若登圭峯堂。", "迎知向學眾，汲汲趨門牆。", "洪鐘既大叩，隨宜爲發揚。", "清伊自南來，長波極渺茫。", "所謂栰喻者，利濟如僑梁。"]}