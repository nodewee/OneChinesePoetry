{"author": "石介", "period": "宋", "type": "诗", "title": "永伯仲淵在獄作九十二言傷之", "paragraphs": ["吁嗟惡獸羣，蹄踏麒麟如死麏。", "吁嗟惡鳥音，啅噪鳳凰伏中林。", "我願爪牙如鋒鍔，牙可噬兮爪可搏。", "直入深山驅虎狼，護取麒麟好頭角。", "又願身生兩羽翼，一夕長就萬丈長。", "直入林中護鳳凰，不使毛羽膚寸傷。", "吾願兩未遂，中夜涕下沾衣裳。"]}