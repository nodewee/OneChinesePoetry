{"author": "釋契嵩", "period": "宋", "type": "诗", "title": "古意  其五", "paragraphs": ["窮品偶真叟，授我一卷書。", "深林值幽人，遺我斧與鋤。", "斧鋤亦奚爲，教養材與蔬。", "荒穢必須剪，使之藹自如。", "授書欲胡爲，教爾心與軀。", "學必先正己，自治乃及餘。", "此意有嘉訓，佩之未始除。", "如何悠悠人，自謬欲是渠。", "相習成薄俗，尠德懷籧篨。", "吾裁此俚語，憑君爲傳諸。"]}