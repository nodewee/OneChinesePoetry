{"author": "石介", "period": "宋", "type": "诗", "title": "寄永叔", "paragraphs": ["九龍行雨歲在子，皇天之命實勤止。", "泓湫水暖嗜慾飽，七龍嬉戲兩龍睡。", "卷藏密雲空自膏，畜聚甘雨不肯施。", "旱魃妖狂作民虐，風伯暴怒興日熾。", "訴號仰天天不聞，九州之禾皆乾瘁。", "嗟呼龍職職行雨，失職不雨民胡恃。", "驅虞義獸心實仁，不忍斯民不食死。", "向龍慢駡數龍罪，龍不能答滿面恥。", "偷向上帝讒騶虞，騶虞得罪龍竊喜。", "欲知龍與騶虞分，仁與不仁而已矣。"]}