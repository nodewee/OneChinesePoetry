{"author": "石介", "period": "宋", "type": "诗", "title": "遊靈泉山寺", "paragraphs": ["寺遠離朝市，同遊並結軨。", "堦垠盤石磴，殿影落青冥。", "地勝松筠衆，山名草藥靈。", "洞門深數里，檜樹壽千齡。", "疑有神仙聚，甯容魑魅停。", "年多養龍虎，早已蟄雷霆。", "石上生苔蘚，岩阿長茯苓。", "晴雲出幽竇，陰霧滑疎櫺。", "露滴茶芽潤，煙蒸竹汗青。", "餐霞充道味，採朮驗丹經。", "直擬陞高處，何妨陟絕陘。", "遐觀際寥廓，下視何羶腥。", "自被利名染，無因肺腑醒。", "晨興看桉牘，夜坐守窗螢。", "齪齪遵前訓，兢兢視此銘。", "沉冥若籠鳥，囚縶似拘囹。", "有願棲雲壑，相隨步翠坰。", "平生山野性，暫喜據梧瞑。"]}