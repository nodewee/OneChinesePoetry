{"author": "石介", "period": "宋", "type": "诗", "title": "感事", "paragraphs": ["吾嘗觀中夏，地平如砥石。", "幅員數萬里，車馬通轍迹。", "帝宅居土中，紫垣當辰極。", "長江斷其南，絕塞經其北。", "東海西流沙，天爲限夷狄。", "三代千餘年，天子雖務德。", "實以險爲恃，四夷皆潛匿。", "漢唐德稍衰，地勝豈殊昔。", "暫來還亟去，不敢窺城壁。", "石晉一失謀，六州淪胡域。", "天地破扃鐍，山川無阻阨。", "貽爾子孫患，固知非遠策。", "桓桓周世宗，三十纂堯曆。", "一歲破河東，劉崇喪精魄。", "再歲復秦鳳，不庭自柔格。", "三歲出南狩，王師拯焚溺。", "江北十四州，取之如卷席。", "四歲征關南，曾不發一鏑。", "三州相繼降，德聲暢蠻貊。", "李昪請臣妾，錢鏐修貢職。", "帝欲因兵鋒，乘勝務深擊。", "直取幽州城，拓土開疆埸。", "重收虎北口，復關閉寇賊。", "是時戰屢捷，六軍氣吞敵。", "平吳如破竹，成功在頃刻。", "惜哉志不就，暴疾生中夕。", "帝宋承大寶，聲名發丕赫。", "全蜀獻土地，舉吳上圖籍。", "荆潭與甌閩，助祭來匍匐。", "開城納江俘，御樓受晉馘。", "區內一正朔，六州獨割剔。", "憤憤柳崇儀，才宏包旦奭。", "生長在河朔，耳目熟金革。", "旗鼓朝治兵，酒肴夜結客。", "握臂說心誠，倒囊推金帛。", "客以豪傑士，遇侯頗感激。", "往來達厥誠，生死願效力。", "萬德納我說，洞然絕嫌隙。", "事成已有萌，侯去何云亟。", "豪傑夜空回，帳中屢歎息。", "我覽此二事，天意終難測。", "撫卷一感傷，兩眼淚潸滴。"]}