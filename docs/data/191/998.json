{"author": "釋契嵩", "period": "宋", "type": "诗", "title": "感遇九首  其六", "paragraphs": ["冠蓋何處客，凌雲意氣驕。", "旦旦趨雙闕，衝衝過渭橋。", "金珂雲外響，畫燭月中燒。", "縹緲行天路，升騰在玉霄。", "如何區宇內，頓與人間遥。", "長拂羅裳去，明光殿下朝。", "一俯復一仰，榮多憂亦饒。", "白髮領邊長，朱顔鏡裏凋。", "豈知松檜下，幽人長寂寥。", "萬事淡無慮，恣卧時長謠。", "浩蕩天地間，孰問犧黄堯。", "臨風一清嘯，胡爲王子喬。"]}