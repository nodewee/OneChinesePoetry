{"author": "石介", "period": "宋", "type": "诗", "title": "感興", "paragraphs": ["村居何所適，種木樹桑梓。", "田園繞家舍，遠不逾十里。", "款段足乘騎，代步而已矣。", "但識畜駑駘，安知有騏驥。", "臘月北風寒，太行山色紫。", "君命急如火，城頭見烽燧。", "雪深馬僵倒，十夫扶不起。", "軍法有明訓，後期者誅死。", "倚鞍思駿骨，撫轡念綠駬。", "求之不可得，觳觫滿眼淚。", "旁聞負薪叟，竊語相譏刺。", "居安常念危，在險如處易。", "臨難始求濟，狼狽徒勞爾。", "有備則無患，古人垂深旨。", "平居無事時，華廐深祕邃。", "善穀與豐草，秣飼十廐吏。", "駑駘飽相枕，素餐不知媿。", "伯樂能識馬，每來加勸說。", "飛兔與騕褭，日牽在都市。", "爲愛千金資，貪悋不肯置。", "今日臨艱難，努力自勉勵。"]}