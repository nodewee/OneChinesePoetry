{"author": "石介", "period": "宋", "type": "诗", "title": "又送從道", "paragraphs": ["常欲飽煖天下人，其道未得一寸施。", "子有二親皆七十，糠覈不充常寒饑。", "昨日訪我破屋下，具雞一隻酒一巵。", "子起却盤筯不舉，吾親未省曾食之。", "對我噓嚱涕泗下，孝子之心真可悲。", "子固與我同一體，相間豈復有毛皮。", "顧子之親則吾親，吾親凍餒無柰何。", "飽煖天下心徒爲，送子出門成此詩。"]}