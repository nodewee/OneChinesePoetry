{"author": "文彥博", "period": "宋", "type": "诗", "title": "送子駿朝議歸闕", "paragraphs": ["累年分領西臺憲，留滯周南人共歎。", "蚤傳文價出坤維，爲有仙才生閬苑。", "桂籍登科既已失，蘭筋飛步終難絆。", "兩持漕節賦均平，歷守藩符政寬簡。", "聖皇繼統始謀廟，哲輔官材專進善。", "巍巍雲闕此歸覲，禁嚴侍從須邦彥。", "離襟欲判重徘徊，林下相從池上杯。", "別後思君何處望，肩輿頻上紫金臺。"]}