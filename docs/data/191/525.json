{"author": "文彥博", "period": "宋", "type": "诗", "title": "過燕川渡", "paragraphs": ["燕川東北孔山西，借車直渡馬頭溪。", "農樵引路津不迷，行行引上青雲梯。", "回頭不視林木低，谷風冷冷山鳥啼。", "巖隈泉甘土仍肥，昔人於斯卜幽棲。", "春深芝朮生新荑，采芝茹朮希夷齊。", "諸公共遊不知疲，長吟吐氣如虹蜺。", "水演石上寫此詩，手拭蒼蘚脚踏泥。", "冒寒履險不憚辭，勉欲繼踵前賢題。"]}