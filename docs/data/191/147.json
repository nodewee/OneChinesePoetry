{"author": "富弼", "period": "宋", "type": "诗", "title": "留守太尉相公就居爲耆年之會承命賦詩", "paragraphs": ["西洛古帝都，衣冠走集地。", "豈惟名利場，驟爲耆德會。", "大尹吾舊相，曠懷輕富貴。", "日與退老游，臺閣并省寺。", "予慚最衰老，亦許預其次。", "遂俗肖儀容，爛然彤繪事。", "閩嶠訪精華，鮫綃布絕藝。", "令復崇宴衎，聊以示慈惠。", "幽居近銅駝，荒敝仍湫庳。", "塞路移君庖，盈車載春醴。", "獻酬互相趣，歡處不知止。", "商嶺有四翁，晉林惟七子。", "較我集諸賢，盛衰何遠爾。", "茲事實可矜，傳之足千祀。"]}