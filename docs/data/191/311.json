{"author": "石介", "period": "宋", "type": "诗", "title": "聞子規", "paragraphs": ["月上半峯峯樹碧，子規啼苦月無色。", "壯士耳邊都不聞，兒女眼中淚自滴。", "古人出處非關身，處兮事親出事君。", "服勤至死不敢倦，避勞擇逸豈所聞。", "我看蜀道誠爲難，嗟爾子規何云云。", "王尊九折竟叱馭，班超萬里圖立勳。", "乘危蹈險盡臣節，二人至今揚清芬。", "我本魯國一男子，少小氣志凌浮雲。", "精誠許國貫白日，有心致主爲華勛。", "位卑身賤難自達，滿腹帝典與皇墳。", "有時憤懣吐一言，小人謗議已紛紛。", "宰相寬容天子慈，八年之中三從軍。", "從軍官清吾何苦，嘉州路遠爾勿語。", "地不爲我易其險，我豈守道不能固。", "子規子規謾啼絕，斷無清淚洒向汝。"]}