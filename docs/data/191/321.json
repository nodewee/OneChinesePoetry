{"author": "石介", "period": "宋", "type": "诗", "title": "寄明復熙道", "paragraphs": ["四五十年來，斯文何屯蹇。", "雅正遂彫缺，浮薄競相扇。", "在上無宗主，淫哇千萬變。", "後生益纂組，少年事彫篆。", "仁義僅消亡，聖經亦離散。", "其徒日已多，天下過大半。", "路塞不可闢，甚於楊墨患。", "辭之使廓如，才比孟子淺。", "患大恐不救，有時淚如霰。", "大賢爲時生，去聖猶未遠。", "昔日到汶上，熙道始相見。", "知道在熙道，一見不敢慢。", "尊之如韓孟，與道作藩翰。", "今春來南都，明復去京輦。", "未識心相通，所懷恨未展。", "明復無羈縛，我有守官限。", "南走三百里，訪我殊不倦。", "劇談露胸臆，胸臆無畔岸。", "高文見事業，事業盈編簡。", "一一皇霸略，縱橫小管晏。", "磊磊王相才，上下包周漢。", "二賢信命世，實爲有道見。", "天使扶斯文，淳風應可逭。", "我綴二賢末，材駑媿款段。"]}