{"author": "蘇舜元", "period": "宋", "type": "诗", "title": "送梁子熙聯句", "paragraphs": ["大榮大辱，能生死人。", "二物不並，以撓厥真。", "之子病悶，腸如車輪。", "勞憂到母，饒寒著身。", "世俗鹵莽，輒置莫親。", "文彩華豔，伏不得伸。", "悽吟哀號，酸入四鄰。", "夜計破午，若燕作秦。", "腹憤軋軋，胸奇陳陳。", "淮國晚嶺，吳渠春津。", "去謝夙藴，歸逢故辛。", "雌火相丑，刮鑿遯屯。", "駕風鞭霆，以脫凡鱗。"]}