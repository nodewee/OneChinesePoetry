{"author": "石介", "period": "宋", "type": "诗", "title": "燕支板浣花牋寄合州徐文職方", "paragraphs": ["合州太守鬢將絲，聞說歡情尚不衰。", "板與歌娘拍新調，牋供狎客寫芳辭。", "木成文理差差動，花映溪光瑟瑟奇。", "名得只從嘉郡樹，樣傳仍自薛濤時。", "奇章磊磊馳聲價，江令翩翩落酒巵。", "幾首詩成卷魚子，誰人唱罷泣燕支。", "紅牙管好同牀置，紫竹笙宜一處施。", "願助風流向罇席，杏花況是未離披。"]}