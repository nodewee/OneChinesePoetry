{"author": "范師道", "period": "宋", "type": "诗", "title": "天平山", "paragraphs": ["萬物天地間，或有奇勝跡。", "見賞能幾人，不止今與昔。", "吳門多好山，天平爲峻極。", "旦暮常白雲，表裏皆珍石。", "煙嵐十里光，松桂四時色。", "我因一縱遊，煩襟爲開釋。", "感古懷君子，翻然長太息。", "樂天賞雲泉，詩章何歷歷。", "垂今數百年，繼者漠然寂。", "間遇希文來，雙旌守鄉國。", "行春三讓原，吟哦盡所得。", "子美天與才，尋幽多採摭。", "賦百五十言，平地黄金擲。", "三賢固有名，山亦資輝赫。", "此去還幾年，不逢好事客。"]}