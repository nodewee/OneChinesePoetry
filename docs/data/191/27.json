{"author": "劉黻", "period": "宋", "type": "诗", "title": "悼使君趙計院", "paragraphs": ["我作壽公詩，倏聞公已古。", "道路涕行人，田閭愕農父。", "謂公肫肫仁，潤澤溢橫浦。", "穀我艱爾振，寇我驚爾撫。", "涉我病爾梁，役我殫爾宇。", "冬我瘴爾雪，夏我魃爾雨。", "飲鄉羅俎豆，建學闈儀矩。", "善政襲西都，文風被東魯。", "闔一郡三邑，擔簦白繡斧。", "草木爲動色，禽魚亦掀舞。", "誰趣玉樓文，竟奪鯉城主。", "人物落曉星，如公不多數。", "豈但賀白倫，端與間平伍。", "我崎嶇遠來，不絕命如縷。", "凄風守憔悴，暖意勤噢咻。", "我生特蝗粟，公死即傾柱。", "顧我莫贖公，龍德嗇下土。"]}