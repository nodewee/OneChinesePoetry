{"author": "石介", "period": "宋", "type": "诗", "title": "赴任嘉州嘉陵江泛舟  其二", "paragraphs": ["江心清照人，江面平如掌。", "有客去逍遥，扁舟浮蕩漾。", "遠與城市絕，深將泉石向。", "水鳥忽東西，溪雲時下上。", "軒冕誰富貴，琴鐏自閑放。", "酒色照淥波，吟聲入秋浪。", "五湖何范蠡，磻磎無呂望。", "吾家徂徠下，汶水有清響。", "常時夜雨急，隨雨來枕上。", "魂魄寒無寐，山居得真尚。", "一爲塵纓縛，不得閑時餉。", "兩耳聒欲聾，喧囂千萬狀。", "雨夜自潺湲，宦途空悲愴。", "劍南四千里，地遐接蠻瘴。", "乍聽江水聲，聊使心靈暢。"]}