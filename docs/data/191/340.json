{"author": "石介", "period": "宋", "type": "诗", "title": "蝦蟆", "paragraphs": ["夏雨下數尺，流水滿池泓。", "蝦蟆爲得時，晝夜鳴不停。", "幾日飽欲死，腹圓如罌瓶。", "巨吻自開闔，短項或縮盈。", "時於土坎間，突出兩眼睛。", "是何癡形骸，能吐惡音聲。", "嗟哉爾肉膻，不中爲犧牲。", "嗟哉爾聲粗，不中和人情。", "殊不自量力，更欲睥睨橫海之鱣鯨。", "自謂天地間，獨馳善鳴名。", "萬物聒皆龏，不知鐘鼓欽欽，雷霆閎閎。", "應龍戢腦入海底，鳳凰舉翼摩青冥。", "此時各默默，以避蝦蟆鳴。", "何時雨歇水澤涸，青臭泥中露醜形。", "失水無能爲，兩脚不解行。", "乾渴以至死，盡把枯殻填土坑。"]}