{"author": "蘇舜元", "period": "宋", "type": "诗", "title": "薦福塔聯句", "paragraphs": ["踴甓皇都壯，盤基紫宙雄。", "山河供遠目，薝戶發高風。", "梯險三休上，輪開一氣中。", "門當谷子午，影落陌西東。", "韻鐸翻天籟，危觚駐夕紅。", "側聆悲下俗，仰面識長空。", "絕若神擠至，深疑壑暗通。", "人寰如蟻垤，身世甚秋蓬。", "歎息興亡地，沈吟製作工。", "清思抱明月，狂欲把飛鴻。", "去矣登臨興，巍乎造化功。", "凉襟當爽塏，幽意入鴻濛。", "頭角峯如揖，丹青樹不同。", "城郭回迤邐，閣殿失穹隆。", "可使孤懷放，胡爲萬恨終。", "何當得壯士，提取出塵籠。"]}