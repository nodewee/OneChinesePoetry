{"author": "田況", "period": "宋", "type": "诗", "title": "成都遨樂詩二十一首 上元燈夕", "paragraphs": ["予嘗觀四方，無不樂嬉遊。", "惟茲全蜀區，民物繁它州。", "春宵寶燈然，錦里香煙浮。", "連城悉奔騖，千里窮邊陬。", "衯裶合繡袂，轣轆馳香輈。", "人聲震雷遠，火樹華星稠。", "鼓吹匝地喧，月光斜漢流。", "懽多無永漏，坐久凭高樓。", "民心感上恩，釋唄歌神猷。", "齊音祝東北，帝壽長嵩邱。"]}