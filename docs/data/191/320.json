{"author": "石介", "period": "宋", "type": "诗", "title": "安道登茂材異等科", "paragraphs": ["嘗言春官氏，設官何齷齪。", "屑屑取於人，辭賦爲程約。", "一字競新奇，四聲分清濁。", "矯矯遷雄才，動爲對偶縛。", "恢恢晁董策，亦遭聲病落。", "每歲棘籬上，所得多浮薄。", "嗟哉浮薄流，不知王霸略。", "六經掛東壁，三史束高閣。", "瑣瑣事雕篆，區區衍述作。", "隨行登一第，謂身翥寥廓。", "趨衆得一官，謂身縻好爵。", "栖栖咫尺地，燕雀假安託。", "汲汲五斗米，鴈鶩資飲啄。", "壯哉張安道，少懷夫子學。", "三就禮部試，不肯露頭角。", "恥用衆人遇，羞將一賦較。", "甘心搨翼歸，志懷本卓犖。", "三賢文章師，儒林推先覺。", "百鳥聲喈喈，獨能辨鸑鷟。", "玉石方混混，獨能識至璞。", "薦之于天子，此材堪輪桷。", "遂得望清光，三接近帷幄。", "僚友視萬乘，器宇誠嶽嶽。", "願乞數刻景，古今可揚榷。", "縱橫三千言，得雋如奪矟。", "上下馳皇王，周旋騁禮樂。", "遠推災異源，上究星文錯。", "直言補王闕，危論針民瘼。", "天子覽其奏，嘉賞爲嗟愕。", "既歎相見晚，且言同時樂。", "一命校祕書，恩澤優且渥。", "追惜漢武世，仲舒道磽确。", "再念文宗朝，劉蕡命蹇剝。", "有才無其時，徒抱此誠慤。", "吾君嗣丕基，百王慙景鑠。", "萬物蒙休嘉，四夷奉正朔。", "賢良得其時，才命不相虐。", "一謁乃大遇，君臣無隔膜。", "我賀吾君明，取士得英卓。", "我賀吾道行，逢時不踸踔。", "行顧入廊廟，鈞軸在掌握。", "上使斯文淳，下使斯民樸。", "五帝從何追，三王豈爲邈。"]}