{"author": "江休復", "period": "宋", "type": "诗", "title": "王官谷司空侍郎故居", "paragraphs": ["首陽采薇士，商代緬以遐。", "唐季有夫子，遯世肥且嘉。", "拔迹離污險，抗志凌青霞。", "剝運扇頹風，姦雄比回邪。", "不然隨波流，橫噬猰貐牙。", "吁哉土德衰，暌乖鬼盈車。", "英英夫子賢，顯晦吾所嗟。", "相見棲隠情，遺文搴菁華。", "山藏白駒谷，水遶騷人家。", "躊躇碧峯前，寒日忽以斜。"]}