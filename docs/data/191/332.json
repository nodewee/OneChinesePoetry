{"author": "石介", "period": "宋", "type": "诗", "title": "過潼關", "paragraphs": ["昔帝御中原，守國用三策。", "上策以仁義，天下無能敵。", "其次樹屏翰，相維如盤石。", "最下恃險固，棄德任智力。", "驅馬過潼關，覽古淚潸滴。", "開元帝道明，百蠻奉周曆。", "田野富農桑，邊隅無寇賊。", "紫宸日視朝，潼關夜常闢。", "天寶君政荒，宮闈養虺蜴。", "恩愛成怨疾，心腹生毒螫。", "朝聞發漁陽，暮已卷河北。", "鳴鼓渡潼關，矢及乘輿側。", "重門徒爾設，關吏安所職。", "始知資形勢，不如脩道德。"]}