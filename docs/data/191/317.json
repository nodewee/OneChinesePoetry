{"author": "石介", "period": "宋", "type": "诗", "title": "送張革從道謁千乘縣田祕丞京", "paragraphs": ["張生何人者，琅玕滿懷抱。", "三十命未興，家貧親且老。", "出門無所適，獨守西山操。", "饑寒屢侵凌，仁義自充飽。", "手裏璆琳枝，不換徑寸草。", "足底麒麟文，不踏荒榛道。", "十月客路寒，霜風鳴浩浩。", "張生氣愈壯，勁髮上衝帽。", "松筠凍不折，枝葉轉青好。", "雪深徒三尺，麟麒不受淖。", "東方有賢者，開廐納騕褭。", "臨風試一鳴，應免編牛皁。"]}