{"author": "劉黻", "period": "宋", "type": "诗", "title": "董孝子行", "paragraphs": ["嵊有董孝子，父病刲其肝。", "肝還猶可刲，一念充之難。", "遺體戒毀傷，此毀乃爲完。", "蕭條村落區，四顧藥餌艱。", "親病日且革，不療何由安。", "有父始有身，無父身奚存。", "裂肝粥以進，果獲急證寬。", "嗟哉古道闃，天紀紛夷殘。", "訟讟滓官府，縣尹悲溢顔。", "惓惓敦教化，各各還根元。", "邑民以孝聞，莫喻心所歡。", "大篇述梗概，詎侈詞藻繁。", "託之剡山川，千古禮義宣。"]}