{"author": "劉黻", "period": "宋", "type": "诗", "title": "詠月追和韓昌黎韻", "paragraphs": ["初秋十五夕，皓月來滄溟。", "白鷺與共色，烏鵲能踐靈。", "逢掖覓桂蔭，孩提窺兔形。", "涼氣浄餘暑，浮光滑青冥。", "列宿各韜彩，腐草休衒螢。", "浩蕩靈槎泛，瑩潔仙掌泠。", "門靜送佳客，窗虛照群經。", "佛閣高低見，譙更遠近聆。", "竹風摇瑣碎，花影列娉婷。", "靜坐禪安室，閒行詩繞庭。", "銀河占米價，璇象認文星。", "何處笛傳浦，誰家酒散亭。", "深閨悲蟋蟀，逆旅愬蓬萍。", "水闊平連素，山低遠抹青。", "有心齊肘腋，無計得輪停。", "八蜡神司社，方諸溜納瓶。", "魚翻波可樂，禽警露頻聽。", "歷歷天疑近，沈沈夜不扃。", "廣寒非寂寞，沙界遍輝熒。", "盈闕天之理，堯階任落蓂。"]}