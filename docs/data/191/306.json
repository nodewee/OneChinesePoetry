{"author": "石介", "period": "宋", "type": "诗", "title": "送李生謁張侯", "paragraphs": ["李生長七尺，栖栖長自弔。", "一飲酒一石，常懷酒甕小。", "一食牛一腔，平生未曾飽。", "負劍出門去，滿眼荒榛道。", "行行何所適，淚下沾襟袍。", "李生且收涕，不足苦悲悼。", "非無咸池音，夔曠世所少。", "不識伯樂氏，飛黄徧牛皁。", "我聞張侯者，其人非草草。", "六經探精微，九流得指要。", "荀況或言兵，杜牧曾深考。", "縱橫文武術，難以尋常較。", "磊磊公侯器，可以鎮浮躁。", "子將丈二矛，試向伊前掉。", "見子伊心喜，扶子出泥淖。", "王濟牛心炙，李生應得咬。"]}