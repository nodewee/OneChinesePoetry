{"author": "石介", "period": "宋", "type": "诗", "title": "寄李縕仲淵", "paragraphs": ["噫吁嘻！屈原放，賈誼投。", "晦之流，子望囚。", "古人今人皆不免，才能累身才反仇。", "吾友仲淵少學古，胸中疎落羅孔周。", "點毫磨墨作文字，壯哉筆力追羣牛。", "三十青衫得一尉，尺澤寸波蟄長虬。", "清廉愛民復材武，一日得罪繫滁州。", "噫吁嘻！屈原忠臣楚之望，賈誼少年才無儔。", "晦之子望俱命世，麒麟頭角爭崔崷。", "時不與兮將柰何，仲淵仲淵勿涕流。"]}