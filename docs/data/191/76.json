{"author": "李康伯", "period": "宋", "type": "诗", "title": "襄州太守王侯復峴山羊公祠", "paragraphs": ["賢哉西晉鉅平侯，刻碑立祠在荆州。", "州民萬家見之者，揜面汍瀾雙淚下。", "逮今緜歷幾百祀，峴首巍然臨漢水。", "碑鈋祠廢榛莽中，蕭蕭只有悲風起。", "內閣深沈侍從臣，赤帷皁蓋來行春。", "殷勤拂碑復祠貌，一朝舊迹重如新。", "山光葱蒨水清冽，天長地久無時別。", "古人今人空茫茫，惟是功名不能滅。"]}