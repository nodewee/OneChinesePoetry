{"author": "何郯", "period": "宋", "type": "诗", "title": "益州州學聖訓堂", "paragraphs": ["益爲藩捍西南隅，物衆地大稱名都。", "擇守來頒茲土政，治人頗與他邦殊。", "蹉跌一有戾條教，便宜皆得行黥誅。", "羣姦帖息不敢動，無復弄兵覬穿窬。", "任威或謂一時事，立政恐非長世圖。", "豈無達識究是否，重在改作徒嗟吁。", "仲翁裔孫有偉度，敢决不以常文拘。", "當官勇欲除弊法，伊憂內惻仁心孚。", "視人無異遠方意，威刑惠政還相須。", "始時歲荒力賑救，坐使餓殍成完膚。", "既而爲俗思根本，其在立學陳師謨。", "大開儒庠務誨導，秀民聳慕紛來趨。", "遂言講署鴻生職，使演經傳傳諸徒。", "奏函一上聞法座，詔劄即日來諧俞。", "詔云信汝辨治蜀，緩任威罰先文儒。", "公心感激侈上賜，刻在金石尊神謨。", "覆之大厦牓美稱，日久傳者期無渝。", "邦人承風爲盛事，觀者填道來于于。", "嗟嗟多士其聽命，勿即邪徑安夷涂。", "師無訿聖生率教，信尚姬孔尊唐虞。", "施之鄉黨勵雅俗，仁誼得以相持扶。", "漢皇初始盛文學，起自蜀國行中區。", "本朝教化視三代，建元安可爲齊驅。", "吾君訓辭諭萬里，義均盤誥茲宣敷。", "吾守教本樹一國，學成洙泗相涵濡。", "臣謀君從協大義，聖哲倡和真同符。", "欲歌盛節示萬古，才不迨志嗟其愚。"]}