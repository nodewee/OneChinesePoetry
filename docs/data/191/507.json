{"author": "連庠", "period": "宋", "type": "诗", "title": "重建羊侯祠和王原叔句", "paragraphs": ["大江西來遶重城，猶如叢花疋練縈。", "左山右阜若開避，曾是峴首當頭橫。", "江湍衝山山不動，滔滔雪浪東南傾。", "聵然巨勢壓漢境，萬楚不得專雄名。", "四時美景千百狀，登臨可以攄襟靈。", "近麓挼藍秋水綠，幽巖團纈春葩明。", "寒林蕭疎四面合，夏木延袤長川青。", "危巔碑墊龜螭蟄，陰崖檜老蛟龍形。", "俯瞰洲島相向背，風恬江面羅紋生。", "漁舠數百集其下，瞥然來往一葉輕。", "波底崢嶸沈翠影，槎頭鳬雁斂霜翎。", "天然佳致信可尚，直是丹青寫不成。", "叔子當年樂山水，每來置酒空壚罌。", "賢達勝士共愛此，謂此風景魁南荆。", "荆人被化思不已，立祠山椒共祭牲。", "爾來綿亙幾千載，瓦飛棟撓誰經營。", "守臣罕肯著脚到，遂至完固屬兼并。", "非憚鳩工繕完葺，誠知仁政難繼聲。", "帝眷襄陽曰重鎮，宜從館閣擇名卿。", "明公之來百城悅，壺漿竹馬相歡迎。", "政成公休屢登覽，山前車騎長晶熒。", "傃空寓目看不足，詩豪佚發輸精誠。", "乃敕寮屬復祠宇，仍從嶺上新虛亭。", "歲時遊憩備言詠，荆人愛之猶鉅平。", "羊公之政公之化，異時一致當同評。", "兩賢繼美何以況，山之永兮水之清。"]}