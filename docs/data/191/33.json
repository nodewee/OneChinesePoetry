{"author": "劉黻", "period": "宋", "type": "诗", "title": "避寇", "paragraphs": ["戊午九月十，洶洶群寇生。", "疋枹與赤水，參會童石氓。", "烹牛飫兇豎，剚人諂妖靈。", "長驅無齟齬，四境騰沸羹。", "野廬競趨察，廛市爭奔城。", "啼號震暮夜，陰氣昏冥冥。", "携持半箱筥，扛舁及甕罌。", "雞豕頭駢闐，脅息驚吞聲。", "宇內同一胞，何事起攙槍。", "據險惡氛聚，血牙餘種獰。", "原嶺迤巢穴，習鬭惟輕生。", "擲首視爲戲，揭竿誰敢攖。", "父老謂曩日，草竊恣橫行。", "郡將出奇計，一勦諸峒平。", "老熊痛已定，悍虎謀方興。", "若非急討捕，終難保桑耕。", "官兵駐大曷，警報馳飛星。", "探旗逼軍旅，登城羅義丁。", "菱角隠阨塞，松明通曉更。", "山前號令肅，鈴閣籌算精。", "疋馬熟往來，老穉倚以寧。", "溪潛鱗且遁，林散翼亦驚。", "顧予久放逐，逢此增伶俜。", "夜寢不忍睫，朝餐何所營。", "無垢畫火攻，坐令妖祲清。", "孰謂毛錐鈍，不逮蝥旗登。"]}