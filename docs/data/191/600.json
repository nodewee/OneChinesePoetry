{"author": "文彥博", "period": "宋", "type": "诗", "title": "早夏言懷", "paragraphs": ["碧檻初榮槿，芳園已莠葽。", "翠岑應解鹿，高樹欲鳴蜩。", "霞綺籠飛觀，雲峯映瑣寮。", "霜紈徒比月，仙馭好凌飚。", "寒水沉朱李，新吟寄綠蕉。", "藥房清氣爽，荃壁冷香消。", "玉沼賀荷嫩，蘭禳乳燕嬌。", "薄帷安畫石，幽徑採神虈。", "每欲求飛雪，常思造結瑶。", "浩歌頻倚瑟，長袖幾炊彫。", "靜對黄梅雨，閑吹紫玉簫。", "砌榴紅爛熳，窗岫碧岧嶢。", "袁趾疏還往，顔居正寂寥。", "且傾光祿酒，莫發采菱謠。"]}