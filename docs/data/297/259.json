{"author": "鮑溶", "period": "唐", "type": "诗", "title": "與峨眉山道士期盡日不至", "paragraphs": ["傾景安再中，人生有何常。", "胡爲少君別，風馭峨眉陽。", "結我千日期，青山故人堂。", "期盡師不至，望雲空燒香。", "顧慙有限身，易老白日光。", "懷君屢驚歎，支體安能強。", "往聞清修籙，未究服食方。", "瑤田有靈芝，眼見不得嘗。", "玉壺貯天地，歲月亦已長。", "若用壺中景，東溟又堪傷。", "寄言赤玉簫，夜夜吹清商。"]}