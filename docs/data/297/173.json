{"author": "李紳", "period": "唐", "type": "诗", "title": "到宣武三十韻", "paragraphs": ["七月趨梁苑，三年謝尹京。", "舊風除物蠹，新律奉師貞。", "龍節雙油重，蛇矛百練明。", "躍魚連後斾，騰虎耀前旌。", "路轉金神竝，川開鐵馬橫。", "擁旄差白羽，分轡引紅纓。", "在浚風煙接，維嵩鞏洛清。", "貫魚奔騎疾，連雁卷行輕。", "煙壘風調角，秋原雨洗兵。", "宿雲看布甲，疎柳見分營。", "鼓徹通宵警，和門候曉晴。", "虎符三校列，魚胄萬夫迎。", "弄馬猨猱健，奔車角觝呈。", "駕肩傍隘道，張幕內連楹。", "森戟承三令，攢戈退一聲。", "及郊知雨過，觀俗辨風行。", "望宋憐思女，遊梁念客卿。", "義夫留感激，公子播英名。", "澤廣豚魚洽，恩宣豈弟生。", "善師忘任智，中略在推誠。", "式宴歌鍾合，陳筵綺繡并。", "戲鼙千卒躍，均酒百壺傾。", "樂與師徒共，歡從井邑盈。", "教通因漸染，人悅尚和平。", "授鉞慙分閫，登壇荷列城。", "虛裘朝獨坐，雄劒夜孤鳴。", "白髮侵霜變，丹心捧日驚。", "衛青終保志，潘岳未忘情。", "期月終迷化，三年詎有成。", "惟看波海動，天外斬長鯨。"]}