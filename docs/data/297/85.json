{"author": "李紳", "period": "唐", "type": "诗", "title": "聞里謠效古歌", "paragraphs": ["鄉里兒，桑麻鬱鬱禾黍肥，冬有襤襦夏有絺。", "兄鋤弟耨妻在機，夜犬不吠開蓬扉。", "鄉里兒，醉還飽，濁醪初熟勸翁媼。", "鳴鳩拂羽知年好，齊和楊花踏春草。", "勸年少，樂耕桑。", "使君爲我剪荆棘，使君爲我驅豺狼。", "林中無虎山有鹿，水底無蛟魚有魴。", "父漁子獵日歸暮，月明處處舂黃粱。", "鄉里兒，東家父老爲爾言，鼓腹那知生育恩。", "莫令太守馳朱轓，懸鼓一鳴盧鵲喧。", "惡聲主吏噪爾門，唧唧力力烹雞豚。", "鄉里兒，莫悲咤。", "上有明王頒詔下，重選賢良恤孤寡。", "春日遲遲驅五馬，留犢投錢以爲謝。", "鄉里兒，終爾詞。", "我無工巧唯無私，舉手一揮臨路岐。"]}