{"author": "魏野", "period": "宋", "type": "诗", "title": "疑山石泉", "paragraphs": ["閑翫正嚴凝，神和澹鏡澄。", "至清無隠物，微暖不生冰。", "派想河難雜，源疑濟是朋。", "窺魚光照鶴，洗鉢影摇僧。", "逗石聲偏響，烹茶味更增。", "四溟終必到，八封內先稱。", "氣逐巖雲起，紋隨竹吹興。", "戲遊鱗未化，呼飲鳥相應。", "靜樂慚非智，成章愧不能。", "終朝臨處處，雖淺亦兢兢。"]}