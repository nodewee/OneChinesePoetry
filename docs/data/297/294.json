{"author": "鮑溶", "period": "唐", "type": "诗", "title": "途中旅思二首 一", "paragraphs": ["喔喔雞鳴曉，蕭蕭馬辭櫪。", "草草名利區，居人少於客。", "生期三萬日，童耄半虛擲。", "修短命半中，憂歡復相敵。", "朝提黃金爵，暮造青松宅。", "來往日相悲，北邙田土窄。", "峨峨西天岳，錦繡明翠壁。", "中有不死鄉，千年無人跡。", "心期周太子，下馬拜虛碧。", "鶴駕如可從，他年執煙策。"]}