{"author": "寇準", "period": "宋", "type": "诗", "title": "縣齋春書十二韻", "paragraphs": ["縣幽無俗事，公退只高吟。", "江到荆門闊，山連蜀國深。", "峽雲長映日，蠻雨易成霖。", "羣雀鳴春院，饑猿叫夜岑。", "庭荒多古木，地僻見沙禽。", "印鎖殘陽後，人歸疊翠陰。", "思鄉空索寞，素分信浮沉。", "樂靜稀塵累，甘閑負壯心。", "衰容常懶櫛，病髮豈勝簪。", "寡欲慵求友，防邪每自箴。", "澆風終耻合，前事固難諶。", "望斷天涯外，離魂欲不禁。"]}