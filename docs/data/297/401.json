{"author": "魏野", "period": "宋", "type": "诗", "title": "送長安趙侍郎赴闕", "paragraphs": ["嗣君徵舊相，物論更無餘。", "聖日歸黄閣，台星正碧虛。", "四方聞樂只，一郡泣漣如。", "灞水猶疑噎，秦雲亦不舒。", "綺羅圍祖席，朱紫擁征車。", "從樂時調瑟，行厨忽饌蔬。", "先牌唯選寺，遞鋪只擔書。", "古道禾殘後，長亭木落初。", "朝官逢下馬，野客送騎馿。", "從此門尤峻，何由再曳裾。"]}