{"author": "孫何", "period": "宋", "type": "诗", "title": "詠華林書院", "paragraphs": ["六闕旌門事若何，諸生常不絕弦歌。", "鯉庭共稟詩書訓，隠巷齊登俊造科。", "宗族有光傳孝弟，鄉閭無訟化淳和。", "芝蘭子弟相薰習，金石交朋互切磋。", "遥望楚江波迥急，却分廬阜影偏多。", "題名石鼓圍松桂，講易高堂繞芰荷。", "採藥路從洪井出，買書船自孺亭過。", "我慚已在瀛洲直，不得西山隠薜蘿。"]}