{"author": "魏野", "period": "宋", "type": "诗", "title": "上知府鮑少卿", "paragraphs": ["五福三朝客，同年想少存。", "立功從太祖，卧裏見曾孫。", "易進因仁政，難休爲帝恩。", "權臨二陝重，官處九卿尊。", "烟翠甘棠柳，風清畫戟門。", "四門潛遂意，百吏動驚魂。", "不病輕丹曶，無愁鄙酒樽。", "出衙清道路，在宅素盤飧。", "上馬身猶健，看書眼未昏。", "獄空時擁旆，多謝到山村。"]}