{"author": "魏野", "period": "宋", "type": "诗", "title": "三門留題", "paragraphs": ["何由通九曲，始自鑿三門。", "夏禹功如小，東溟位豈尊。", "黿鼉當日窟，雞犬此時村。", "渦恐和山漩，濤疑若石奔。", "勢愁舂地軸，聲想震天閽。", "寺廟中流聳，煙雲兩岸屯。", "樓臺疑蜃吐，舟檝畏鯨吞。", "遊客雖驚險，居僧不厭喧。", "如潮無振鷺，似峽欠啼猿。", "孤店經商少，雄司漕運繁。", "人家無釣具，鳥道有䉡痕。", "喪膽尋遺跡，傷心弔溺魂。", "坼城唐記列，砥柱祖名存。", "況復詩書載，狂題愧雅言。"]}