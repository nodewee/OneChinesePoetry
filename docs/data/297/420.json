{"author": "魏野", "period": "宋", "type": "诗", "title": "上解梁潘學士十韻", "paragraphs": ["盡繼祖風流，其如髩未秋。", "石渠陳表讓，山郡折資求。", "舜禹城分界，神仙嶽映樓。", "淫祠隨處毀，學校逐鄉修。", "密疏多親寫，狂詩少自收。", "通宵營有樂，度歲獄無囚。", "酒席圍紅粉，鹽池照碧油。", "藥同方士煉，壺共野僧投。", "瓦礫今徒獻，瓊瑶舊未酬。", "幾多懷抱事，欲去復遲留。"]}