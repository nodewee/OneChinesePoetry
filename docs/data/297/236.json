{"author": "鮑溶", "period": "唐", "type": "诗", "title": "秋晚銅山道中宿隱者", "paragraphs": ["我鄉山川遙，秋晚空景促。", "天明共雲散，日落依鳥宿。", "主人逃名子，鶴髮臥空谷。", "野言得真風，山貌宜古服。", "喜於無聲地，暫傲羲皇俗。", "秋窗照疎螢，寒犬吠落木。", "朝隱留此處，一點天邊宿。", "今憶見此時，添悲覽止足。", "遲遲清夜晝，幽路出深竹。", "笑謝萬戶侯，余將耻干祿。"]}