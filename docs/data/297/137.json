{"author": "李紳", "period": "唐", "type": "诗", "title": "登禹廟迴降雪五言二十韻", "paragraphs": ["金奏雲壇畢，同雲拂雪來。", "玉田千畝合，瓊室萬家開。", "湖暗冰封鏡，山明樹變梅。", "裂繒分井陌，連璧混樓臺。", "麻引詩人興，鹽牽謝女才。", "細疑歌響盡，旋作舞腰迴。", "著水鵝毛失，鋪松鶴羽摧。", "半崖雲掩映，當砌月裴回。", "遇物纖能狀，隨方巧若裁。", "玉花全綴萼，珠蚌盡呈胎。", "志士書頻照，鮫人杼正催。", "妬妝凌粉匣，欺酒上瓊杯。", "海使迷奔轍，江濤認暗雷。", "疾飄風作馭，輕集霰爲媒。", "劒客休矜利，農師正念摧。", "瑞彰知有感，靈貺表無災。", "堯歷占新慶，虞階想舊陪。", "粉凝鸞閣下，銀結鳳池隈。", "雞樹花驚笑，龍池絮欲猜。", "勞歌會稽守，遙祝永康哉。"]}