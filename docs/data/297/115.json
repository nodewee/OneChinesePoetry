{"author": "李紳", "period": "唐", "type": "诗", "title": "渡西陵十六韻", "paragraphs": ["雨送奔濤遠，風收駭浪平。", "截流張斾影，分岸走鼙聲。", "獸逐銜波湧，龜艨噴棹輕。", "海門凝霧暗，江渚濕雲橫。", "雁翼看舟子，魚鱗辨水營。", "騎交遮戍合，戈簇擁沙明。", "謬履千夫長，將詢百吏情。", "下車占黍稷，冬雨害粢盛。", "望禱依前聖，垂休翼厚生。", "半江猶慘澹，全野已澄清。", "愛景三辰朗，祥農萬庾盈。", "浦程通曲嶼，海色媚重城。", "弓日鞬櫜動，旗風虎豹爭。", "及郊揮白羽，入里卷紅旌。", "愷悌思陳力，端莊冀表誠。", "臨人與安俗，非止奉師貞。"]}