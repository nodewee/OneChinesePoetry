{"author": "李紳", "period": "唐", "type": "诗", "title": "題法華寺五言二十韻", "paragraphs": ["花界無生地，慈宮有相天。", "化娥騰寶像，留影閟金仙。", "殿湧全身塔，池開半月泉。", "十峰排碧落，雙澗合清漣。", "藥草經行徧，香燈次第燃。", "戒珠高臘護，心印祖僧傳。", "瓶識先羅漢，衣存舊福田。", "幻身觀火宅，昏眼照青蓮。", "住覺超真境，依遊渡法船。", "化城珠百億，靈跡冠三千。", "蕭壁將沈影，梁薪尚綴煙。", "色塵知有數，劫燼豈無年。", "龍噴疑通海，鯨吞想漏川。", "磬疎聞啓梵，鐘息見安禪。", "指喻三車覺，開迷五陰纏。", "教通方便入，心達是非詮。", "見葉千花藏，檀林萬寶篇。", "坐嚴獅子迅，幢飾網珠懸。", "極樂知無礙，分明應有緣。", "還將意功德，留偈法王前。"]}