{"author": "寇準", "period": "宋", "type": "诗", "title": "天安殿酌獻天書", "paragraphs": ["聖運昭惟永，高真協降祥。", "方嚴泰壇祀，先薦釜山章。", "典禮官無曠，涓辰筮有常。", "中天華闕秘，象衮睟容莊。", "宵迥星河燦，風微羽衛揚。", "獻酬靈契接，陟降寶儀彰。", "顧諟欽元命，寅恭達上蒼。", "彌文輝竹帛，備物儼蕭薌。", "尊道宸心至，登春雅俗康。", "猶將奉齋潔，禔福俟穰穰。"]}