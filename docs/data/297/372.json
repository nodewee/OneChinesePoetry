{"author": "魏野", "period": "宋", "type": "诗", "title": "上左馮陳使君", "paragraphs": ["祖德相門闌，分符衆比難。", "憂民如有病，見客似無官。", "地鎮三秦重，衙當二華寒。", "道心輕仗鉞，詩性鄙登壇。", "佐幕多名士，開筵少俗歡。", "星連蒲分野，河带渭波瀾。", "勸課耕初動，行香漏未殘。", "書容吾道借，琴聽越僧彈。", "拜敕風鳴珮，朝元露溼冠。", "皇恩終錫馬，清夢必驂鸞。", "報國嫌言利，脩真笑鍊丹。", "高碑人待立，此詠願同刊。"]}