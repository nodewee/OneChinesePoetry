{"author": "李紳", "period": "唐", "type": "诗", "title": "贈毛仙翁", "paragraphs": ["憶昔我祖神仙主，玄元皇帝周柱史。", "曾師軒黃友堯湯，混迹和光佐周武。", "周之天子無仙氣，成武康昭都瞥爾。", "穆王麤識神仙事，八極輪蹄方逞志。", "鶴髮韜真世不知，日月星辰幾回死。", "金鼎作丹丹化碧，三萬六千神入宅。", "仙兄受術幾千年，已是當時駕鴻客。", "海光悠容天路長，春風玉女開宮院。", "紫筆親教書姓名，玉皇詔刻青金簡。", "桂窗一別三千春，秦妃鏡裏娥眉新。", "忽控香虯天上去，海隅劫石霄花塵。", "一從仙駕辭中土，頑日昏風老無主。", "九州爭奪無時休，八駿垂頭避豺虎。", "我亦玄元千世孫，眼穿望斷蒼煙根。", "花麟白鳳竟冥寞，飛春走月勞神昏。", "百年命促奔馬疾，愁腸盤結心摧崪。", "今朝稽首拜仙兄，願贈丹砂化秋骨。"]}