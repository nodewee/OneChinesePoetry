{"author": "李紳", "period": "唐", "type": "诗", "title": "姑蘇臺雜句", "paragraphs": ["越王巧破夫差國，來獻黃金重雕刻。", "西施醉舞花豔傾，妬月嬌娥恣妖惑。", "姑蘇百尺曉鋪開，樓楣盡化黃金臺。", "歌清管咽歡未極，越師戈甲浮江來。", "伍胥抉目看吳滅，范蠡全身霸西越。", "寂莫千年盡古墟，蕭條兩地皆明月。", "靈巖香徑掩禪扉，秋草荒涼徧落暉。", "江浦迴看鷗鳥沒，碧峰斜見鷺鷥飛。", "如今白髮星星滿，却作閑官不閑散。", "野寺經過懼悔尤，公程迫蹙悲秋館。", "吳鄉越國舊淹留，草樹煙霞昔徧遊。", "雲木夢迴多感歡，不惟惆悵至長洲。"]}