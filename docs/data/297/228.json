{"author": "鮑溶", "period": "唐", "type": "诗", "title": "霓裳羽衣歌", "paragraphs": ["玉煙生窗午輕凝，晨華左耀鮮相凌。", "人言天孫機上親手迹，有時怨別無所惜。", "遂令武帝厭雲韶，金針天絲綴飄飄。", "五聲寫出心中見，拊石喧金栢梁殿。", "此衣春日賜何人，秦女腰肢輕若燕。", "香風間旋衆彩隨，聯聯珍珠貫長絲。", "眼前意是三清客，星宿離離遶身白。", "鸞鳳有聲不見身，出宮入徵隨伶人。", "神仙如月只可望，瑤華池頭幾惆悵。", "喬山一閉曲未終，鼎湖秋驚白頭浪。"]}