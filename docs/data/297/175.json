{"author": "李紳", "period": "唐", "type": "诗", "title": "奉酬樂天立秋夕有懷見寄", "paragraphs": ["深夜星漢靜，秋風初報涼。", "階篁淅瀝響，露葉參差光。", "冰兔半升魄，銅壺微滴長。", "薄帷乍飄卷，襟帶輕搖颺。", "此際昏夢清，斜月滿軒房。", "屣履步前楹，劒戟森在行。", "重城宵正分，號鼓互相望。", "獨坐有所思，夫君鸞鳳章。", "天津落星河，一葦安可航。", "龍泉白玉首，魚服黃金裝。", "報國未知効，惟鵜徒在梁。", "裴回顧戎旃，顥氣生東方。", "衰葉滿欄草，斑毛盈鏡霜。", "羸牛未脫轅，老馬強騰驤。", "吟君白雪唱，慙媿巴人腸。"]}