{"author": "李紳", "period": "唐", "type": "诗", "title": "過荆門", "paragraphs": ["荆江水闊煙波轉，荆門路遶山蔥蒨。", "帆勢侵雲滅又明，山程背日昏還見。", "青青麥隴啼飛鴉，寂寞野徑棠梨花。", "行行驅馬萬里遠，漸入煙嵐危棧賒。", "林中有鳥飛出谷，月上千巖一聲哭。", "腸斷思歸不可聞，人言恨魄來巴蜀。", "我聽此鳥祝我魂，魂死莫學聲銜冤。", "縱爲羽族莫棲息，直上青雲呼帝閽。", "此時山月如銜鏡，嵒樹參差互輝映。", "皎潔深看入澗泉，分明細見樵人徑。", "陰森鬼廟當郵亭，雞豚日宰聞膻腥。", "愚夫禍福自迷惑，魍魎憑何通百靈。", "月低山曉問行客，已酹椒漿拜荒陌。", "惆悵忠貞徒自持，誰祭山頭望夫石。"]}