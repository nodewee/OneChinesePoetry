{"author": "鮑溶", "period": "唐", "type": "诗", "title": "悼豆盧策先輩", "paragraphs": ["喪車出東門，生時馬無力。", "何處入黃泉，嵩高山西北。", "室人萬里外，久望君官職。", "今與牽衣兒，翻號死消息。", "平生江海上，我不空相識。", "遠客迷畏途，孤鴻傷一翼。", "行將雞黍祭，已是烏鳶食。", "勸酒執御郎，行人有哀色。", "先悲三尺土，經歲哭不得。", "眼前雙雙流，故袂安可拭。", "一拜隔千里，生人意何極。", "唯有陽春曲，永播清玉德。"]}