{"author": "李紳", "period": "唐", "type": "诗", "title": "悲善才", "paragraphs": ["穆王夜幸蓬池曲，金鑾殿開高秉燭。", "東頭弟子曹善才，琵琶請進新翻曲。", "翠蛾列坐層城女，笙笛參差齊笑語。", "天顏靜聽朱絲彈，衆樂寂然無敢舉。", "銜花金鳳當承撥，轉腕攏弦促揮抹。", "花翻鳳嘯天上來，裴回滿殿飛春雪。", "抽弦度曲新聲發，金鈴玉珮相瑳切。", "流鶯子母飛上林，仙鶴雌雄唳明月。", "此時奉詔侍金鑾，別殿承恩許召彈。", "三月曲江春草綠，九霄天樂下雲端。", "紫髯供奉前屈膝，盡彈妙曲當春日。", "寒泉注射隴水開，胡雁翻飛向天沒。", "日曛塵暗車馬散，爲惜新聲有餘歎。", "明年冠劒閉橋山，萬里孤臣投海畔。", "籠禽鎩翮尚還飛，白首生從五嶺歸。", "聞道善才成朽骨，空餘弟子奉音徽。", "南譙寂寞三春晚，有客彈弦獨淒怨。", "靜聽深奏楚月光，憶昔初聞曲江宴。", "心悲不覺淚闌干，更爲調弦反覆彈。", "秋吹動搖神女佩，月珠敲擊水晶盤。", "自憐淮海同泥滓，恨魄凝心未能死。", "惆悵追懷萬事空，雍門感慨徒爲爾。"]}