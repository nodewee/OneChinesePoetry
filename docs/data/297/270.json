{"author": "鮑溶", "period": "唐", "type": "诗", "title": "秋暮山中懷李端公益", "paragraphs": ["舊事與日遠，秋花仍舊香。", "前年繡衣客，此節過此堂。", "侍臣不自高，笑脫繡衣裳。", "眠雲有餘態，入鳥不亂行。", "我恐雲嵐色，損君鞍馬光。", "君言此何言，且共覆前觴。", "古人重一笑，買日輕金裝。", "日盡秉燭遊，千年不能忘。", "君言此何言，明日皆異鄉。", "明日非今日，山下道路長。", "一從山下來，天地再炎涼。", "此中會難得，夢君馬玄黃。"]}