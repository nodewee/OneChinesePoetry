{"author": "魏野", "period": "宋", "type": "诗", "title": "贈孫何狀元", "paragraphs": ["天非道莫尊，道非賢莫存。", "始知賢人生，與道爲輪轅。", "明庭親選士，慮彼賢愚渾。", "天子至文明，擢公爲狀元。", "一榜三百人，默默誰復言。", "有如鳳在林，衆鳥不敢喧。", "威稜廌有角，度量海無垠。", "直入仲尼室，不顧孟軻門。", "文得古中新，陳熟甚已冤。", "一字如一星，光芒不見痕。", "首官來理陝，棠樹換枯根。", "淑氣春風和，美化冬日暄。", "至誠物莫欺，至明物莫昏。", "平思治地陝，清欲變河源。", "我生三十年，未嘗離丘園。", "朴性昧巧習，惟知道可敦。", "貧巷無富車，閑地唯雲屯。", "我願爲松竹，生在君子軒。", "早夜接清風，節高陰更繁。", "何當親教授，如渴飲衢樽。", "斯言拙且直，堪將鬼神論。"]}