{"author": "鮑溶", "period": "唐", "type": "诗", "title": "廬山石鏡", "paragraphs": ["東巖採薇人，巖際朝見月。", "怪墮幽蘿間，非時更澄徹。", "綠蘿就玉兔，再與高鳥歇。", "清光照掌中，始悟石上發。", "誰傳陰陽火，鑄此天地物。", "深影藏半山，虛輪帶凝雪。", "早迴謝公賞，今遇樵夫說。", "白日乘綵霞，翩翩對容髮。", "我圖辨鬼魅，信美留煙闕。", "形神乍相逢，竟夕難取別。", "如其終身照，可化黃金骨。"]}