{"author": "魏野", "period": "宋", "type": "诗", "title": "詠菊", "paragraphs": ["榮雖同雨露，晚不怨乾坤。", "五色中偏貴，千花後獨尊。", "馨非慚黍稷，採合勝蘋蘩。", "蛺蝶寒猶至，鷦鷯靜亦存。", "味堪資玉鉉，光欲奪金樽。", "带霧叢猶密，經霜艷更繁。", "砌蟲親有路，梁燕識無門。", "薜荔宜求友，茱萸好結婚。", "栽培勞婢僕，服食教兒孫。", "易把方先哲，難爲繼後昆。", "敗莎承亞朵，落葉擁纖根。", "雖異皇家瑞，寧孤白帝恩。", "延齡仙訣著，應候禮經言。", "不與羣芳競，還如我避喧。"]}