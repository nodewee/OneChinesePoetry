{"author": "魏野", "period": "宋", "type": "诗", "title": "寄淮南制置使薛戶部", "paragraphs": ["西自荆巫徹海涯，南從吳越接京華。", "半天下管權何重，兩地間遊路不賒。", "山澤利均資我國，江湖境盡屬君家。", "帝心已簡身寧愧，使額雖雄性不奢。", "數道轉輸歸檢察，滿朝才子動吟誇。", "搜尋奸詐窮毫髮，舉薦廉能在齒牙。", "彩旆雙飄爲從物，畫船一簇是行衙。", "已聞村落添農器，漸見汀洲減釣車。", "不使菰蒲侵黍稷，將令橘柚變桑麻。", "台州頂自尋仙藥，建水湄親採御茶。", "器量寬如波浩渺，風謠多似櫓嘔鴉。", "閑尋僧話穿雲葉，靜聽漁歌隔浪花。", "野客唱酬容散拙，郡侯迎送厭喧譁。", "携筇未遂攀陪去，溪士時時動嘆嗟。"]}