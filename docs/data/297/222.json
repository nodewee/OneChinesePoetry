{"author": "鮑溶", "period": "唐", "type": "诗", "title": "古意", "paragraphs": ["女蘿寄青松，綠蔓花綿綿。", "三五定君婚，結髮早移天。", "肅肅羔鴈禮，泠泠琴瑟篇。", "恭承采蘩祀，敢効同車賢。", "皎日不留景，良辰如逝川。", "愁心忽移愛，花貌無歸妍。", "翠袖皓珠粉，碧階封綠錢。", "新人易如玉，廢瑟難爲弦。", "寄謝蕣華木，榮君香閣前。", "豈無搖落苦，貴與根蒂連。", "希君舊光景，照妾薄暮年。"]}