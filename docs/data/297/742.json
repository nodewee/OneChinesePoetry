{"author": "陳堯叟", "period": "宋", "type": "诗", "title": "送張無夢歸天台", "paragraphs": ["山人之所隠，臨海赤城閒。", "天台峰峨峨，剡水聲潺潺。", "絕頂一室非塵寰，忘形終日同雲閒。", "仙軿每戾止，人迹絕躋攀。", "沆瀣挹朝味，冰雪留童顔。", "手持百首還元詩，詩成自謂人不知。", "世人得之蹈，希夷自此遊。", "朝市皆爭識形儀，承禎以道遇明主。", "子訓賣藥歸會稽，張君今能盡繼之。", "冥冥孤鴻東南飛，邈然不負煙霞期。"]}