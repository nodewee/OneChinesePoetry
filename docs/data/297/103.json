{"author": "李紳", "period": "唐", "type": "诗", "title": "憶登棲霞寺峰", "paragraphs": ["香印烟火息，法堂鐘磬餘。", "紗燈耿晨焰，釋子安禪居。", "林葉脫紅影，竹烟含綺疎。", "星珠錯落耀，月宇參差虛。", "顧眺匪恣適，曠襟懷卷舒。", "江海淼清盪，丘陵何所如。", "滔滔可問津，耕者非長沮。", "茅嶺感仙客，蕭園成古墟。", "移步下碧峰，涉澗更躊躇。", "烏噪啄秋果，翠驚銜素魚。", "迴塘彩鷁來，落景標林箊。", "漾漾棹翻月，蕭蕭風襲裾。", "勞歌起舊思，戚歎竟難攄。", "却數共遊者，凋落非里閭。"]}