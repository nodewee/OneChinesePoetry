{"author": "鮑溶", "period": "唐", "type": "诗", "title": "山行經樵翁", "paragraphs": ["我心勞我身，遠道誰與論。", "心如木中火，憂至常自燔。", "披訪結恩地，世人輕報恩。", "女無良媒識，知入何人門。", "寒日行深山，路由谷中村。", "田翁樵採熟，男女謳吟喧。", "借問身命謀，上言媿乾坤。", "時清公賦薄，力勤地利繁。", "下念草木年，坐家見重孫。", "舉案饋賓客，糟漿盈陶尊。", "醉閑鹿裘煗，白髮舞軒軒。", "仰羨太古人，余將破行轅。", "遑遑問身事，師友難爲言。", "離歌又行去，落日低寒泉。"]}