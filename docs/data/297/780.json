{"author": "寇準", "period": "宋", "type": "诗", "title": "奉和御製南郊禮成", "paragraphs": ["薦降靈符昭瑞命，交修盛則薦清衷。", "朝真曲里揚丕烈，類帝圓壇報昊穹。", "述職萬邦咸執玉，來庭異域協占風。", "禹功高大天無極，堯德明如日正中。", "福浸含生臻富壽，澤流綿宇霈龐鴻。", "粢盛豐潔神皆饗，金石和平政本通。", "鬰鬰雲煙當晝麗，熙熙景物共春融。", "羣臣抃蹈瞻宸扆，願比南山祝壽躬。"]}