{"author": "鮑溶", "period": "唐", "type": "诗", "title": "倚瑟行", "paragraphs": ["金輿傳驚灞滻水，龍旗參天行殿巍。", "左文皇帝右慎姬，北面侍臣張釋之。", "因高知處邯鄲道，壽陵已見生秋草。", "萬世何人不此歸，一言出口堪生老。", "高歌倚瑟流清悲，徐樂哀生知爲誰。", "臣驚歡歎不可放，願賜一言釋名妄。", "明珠爲日紅亭亭，水銀爲河玉爲星。", "泉宮一閉秦國喪，牧童弄火驪山上。", "與世無情在速貧，棄尸于野由斯葬。", "生死茫茫不可知，視不一姓君莫悲。", "始皇有訓二世哲，君獨何人至於斯。", "灞陵一代無發毀，儉風本是張廷尉。"]}