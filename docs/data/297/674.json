{"author": "魏野", "period": "宋", "type": "诗", "title": "解城條山", "paragraphs": ["萬仞雲根泉，清泠濯我足。", "森森滄爪甲，凜凜寒肌肉。", "來初自試探，坐久頻舒縮。", "觸開浪花白，踏破苔衣綠。", "肺腑亦清泠，形影相照燭。", "忽罷避遊魚，未歸妨渴鹿。", "懼濁遠泥沙，就陰憐草木。", "浸潤易調暢，狎翫難羈束。", "欲伐我未能，先起人何速。", "此會高且閑，願繼漁父躅。"]}