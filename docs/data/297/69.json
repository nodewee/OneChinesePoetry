{"author": "李紳", "period": "唐", "type": "诗", "title": "趨翰苑遭誣搆四十六韻", "paragraphs": ["九五當乾德，三千應瑞符。", "纂堯昌聖曆，宗禹盛丕圖。", "畫象垂新令，消兵易舊謨。", "選賢方去智，招諫忽升愚。", "大樂調元氣，神功運化罏。", "脫鱗超沆瀣，翻翼集蓬壺。", "捧日恩光別，抽毫顧問殊。", "鳳形憐彩筆，龍頷借驪珠。", "擲地聲名寡，摩天羽翮孤。", "潔身酬雨露，利口扇讒諛。", "碧海同宸眷，鴻毛比賤軀。", "辨疑分黑白，舉直觝朋徒。", "庭獸方呈角，階蓂始効莩。", "日傾烏掩魄，星落斗摧樞。", "墜劒悲喬岳，號弓泣鼎湖。", "亂羣逢害馬，擇肉縱狂貙。", "膽爲隳肝竭，心因瀝血枯。", "滿帆摧駭浪，征棹折危途。", "燕客書方詐，堯門信未孚。", "謗興金就鑠，毀極玉生瘉。", "礪吻矜先搏，張羅騁疾驅。", "地嫌稀魍魎，海恨止番禺。", "瘴嶺衝蛇入，蒸池躡虺趨。", "望天收雪涕，看鏡攬霜鬚。", "草毒人驚剪，茅荒室未誅。", "火風晴處扇，山鬼雨中呼。", "窮老鄉關遠，羇愁骨肉無。", "鵲靈窺牖戶，龜瑞出泥途。", "煙島深千瘴，滄波淼四隅。", "海標傳信使，江棹認妻孥。", "到接三冬暮，來經六月徂。", "暗灘朝不怒，驚瀨夜無虞。", "俛首安羸業，齊眉慰病夫。", "涸魚思雨潤，僵燕望雷蘇。", "詔下因頒朔，恩移詎省辜。", "誑天猶指鹿，依社尚憑狐。", "度嶺瞻牛斗，浮江淬轆轤。", "未平人睚眦，誰懼鬼揶揄。", "盆浦潮通楚，匡山地接吳。", "庾樓清桂滿，遠寺素蓮敷。", "髣髴皆停馬，悲歡盡隙駒。", "舊交封宿草，衰鬢重生芻。", "萬戟分梁苑，雙旌寄魯儒。", "駸駸移歲月，冉冉近桑榆。", "疲馬愁千里，孤鴻念五湖。", "終當賦歸去，那更學楊朱。"]}