{"author": "寇準", "period": "宋", "type": "诗", "title": "奉和御製中秋翫月歌", "paragraphs": ["戒井銅龍漏水平，玉輪初滿物華清。", "光連南極星輝正，影泛中天帝宇明。", "風來蘋末披輕霧，香濕蘭叢浥零露。", "絳河橫度燦雲章，靈鵲羣飛遶宮樹。", "法久照兮慶昌時，樂芳宴兮忘疲。", "敷睿文兮玩澄景，當嚴更兮漸永。", "九門秘邃敞堯宸，靄靄金波矚目頻。", "進牘豈能抽鄙思，賡歌深媿預朝倫。"]}