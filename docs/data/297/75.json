{"author": "李紳", "period": "唐", "type": "诗", "title": "涉沅瀟", "paragraphs": ["屈原死處瀟湘陰，滄浪淼淼雲沈沈。", "蛟龍長怒虎長嘯，山木翛翛波浪深。", "煙橫日落驚鴻起，山映餘霞杳千里。", "鴻叫離離入暮天，霞消漠漠深雲水。", "水靈江暗揚波濤，黿鼉動盪風騷騷。", "行人愁望待明月，星漢沈浮𩳤鬼號。", "屈原爾爲懷王沒，水府通天化靈物。", "何不驅雷擊電除奸邪，可憐空作沈泉骨。", "舉杯瀝酒招爾魂，月影滉漾開乾坤。", "波白水黑山隱見，汨羅之上遙昏昏。", "風帆候曉看五兩，戍鼓鼕鼕遠山響。", "潮滿江津猨鳥啼，荆夫楚語飛蠻槳。", "瀟湘島浦無人居，風驚水暗惟鮫魚。", "行來擊棹獨長歎，問爾精魄何所如。"]}