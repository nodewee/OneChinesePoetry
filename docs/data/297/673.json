{"author": "魏野", "period": "宋", "type": "诗", "title": "夏夜與臧奎陳越會宿河亭聯句三十韻", "paragraphs": ["雨破畏日沉，月出酷暑歇。", "衙中河亭上，靜與山不別。", "良朋俱遠來，文會一何悅。", "箕踞巾舄閑，玩好琴樽列。", "繁禮厭拘攣，陳言誓擺脫。", "揮塵影參差，飯果香馥烈。", "酒令時解嚴，談鋒久不缺。", "樂天無荒淫，飽德異饕餮。", "高談聞謔浪，正義排詭譎。", "抗俗絕依違，評文無詆詰。", "輿論鄙譸張，奴學賤剽竊。", "徵引角競出，聯唱更相發。", "較善合權衡，馳義同軌轍。", "萬物情難逃，千古疑皆决。", "聖道約扶持，淫辭謀劓刖。", "風鑒定妍媸，天機藏巧拙。", "是物有廢興，唯道無本末。", "義路自坦夷，世途終兀臬。", "烈士死光輝，常徒生汨沒。", "逸氣小風雲，直筆輕斧鉞。", "孟軻心不動，陶潛腰恥折。", "疲倦僕屢更，輝映燭頻跋。", "浩歌不成調，狂舞寧赴節。", "氣候隨斗占，分野爲星別。", "蛩韻時斷續，漁燈乍明滅。", "河聲疑地震，電影若天裂。", "飄風奪輕紈，零露透疏葛。", "酒海傾屢空，詩源浩不竭。", "咸平己亥歲，二年時六月。", "此會是何人，其名野奎越。"]}