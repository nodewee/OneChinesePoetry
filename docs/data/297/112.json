{"author": "李紳", "period": "唐", "type": "诗", "title": "過吳門二十四韻", "paragraphs": ["煙水吳都郭，閶門架碧流。", "綠楊深淺巷，青翰往來舟。", "朱戶千家室，丹楹百處樓。", "水光搖極浦，草色辨長洲。", "憶作麻衣翠，曾爲旅棹遊。", "放歌隨楚老，清宴奉諸侯。", "花寺聽鶯入，春湖看雁留。", "里吟傳綺唱，鄉語認歈謳。", "橋轉攢虹飲，波通鬬鷁浮。", "竹扉梅圃靜，水巷橘園幽。", "縫堵荒麋苑，穿巖破虎丘。", "舊風猶越鼓，餘俗尚吳鉤。", "故館曾閑訪，遺基亦徧搜。", "吹臺山木盡，香徑佛宮秋。", "帳殿菰蒲掩，雲房露霧收。", "苧蘿妖覆滅，荆棘鬼包羞。", "風月俄黃綬，經過半白頭。", "重來冠蓋客，非復別離愁。", "候火分通陌，前旌駐外郵。", "水風搖綵斾，堤柳引鳴騶。", "問吏兒孫隔，呼名禮敬修。", "顧瞻殊宿昔，語默過悲憂。", "義感心空在，容衰日易偷。", "還持滄海詔，從此布皇猷。"]}