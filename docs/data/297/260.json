{"author": "鮑溶", "period": "唐", "type": "诗", "title": "述德上太原嚴尚書綬", "paragraphs": ["帝命河嶽神，降靈翼軒轅。", "天王委管籥，開閉秦門北。", "頂戴日月光，口宣雨露言。", "甲馬不及汗，天驕自亡魂。", "清塚入內地，黃河窮本源。", "風雲寢氣象，鳥獸翔旗旛。", "軍人歌無胡，長劒倚崑崙。", "終古鞭血地，到今耕稼繁。", "樵客天一畔，何由拜旌軒。", "願請執御臣，爲公動朱轓。", "豈令羣荒外，尚有辜帝恩。", "願陳田舍歌，暫息四坐喧。", "條桑去附枝，薙草絕本根。", "可惜漢公主，哀哀嫁烏孫。"]}