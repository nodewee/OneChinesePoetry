{"author": "鮑溶", "period": "唐", "type": "诗", "title": "子規", "paragraphs": ["中林子規啼，云是古蜀帝。", "蜀帝胡爲鳥，驚急如罪戾。", "一啼豔陽節，春色亦可替。", "再啼孟夏林，密葉堪委翳。", "三啼涼秋曉，百卉無生意。", "四啼玄冥冬，雲物慘不霽。", "芸黃壯士髮，沾灑妖姬袂。", "悲深寒烏雛，哀掩病鶴翅。", "胡爲託幽命，庇質無完毳。", "戚戚含至冤，卑卑忌羣勢。", "吾聞鳳皇長，羽族皆受制。", "盍分翡翠毛，使學鸚鵡慧。", "敵怨不在弦，一哀尚能繼。", "那令不知休，泣血經世世。", "古風失中和，衰代因鄭衛。", "三歎尚淫哀，向渴嘻流涕。", "如因異聲感，樂與中腸契。", "至教一昏蕪，生人遂危脆。", "古意歎通近，如上青天際。", "荼蓼久已甘，空勞菫葵惠。", "誰聞子規苦，思與正聲計。"]}