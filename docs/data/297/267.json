{"author": "鮑溶", "period": "唐", "type": "诗", "title": "憶舊遊", "paragraphs": ["憶求無何鄉，了在赤谷村。", "仙人居其中，將往問所存。", "日入濛汜宿，石煙抱山門。", "明月久不下，半峯照啼猨。", "堂上白鶴翁，神清心無煩。", "齋心侍席前，跪請長生恩。", "云昔崆峒老，何詞受軒轅。", "從星使變化，任日張乾坤。", "若到舊鄉里，宛如曾討論。", "風移嵓花氣，珠貫金經言。", "涼夜惜易盡，青煙謝晨喧。", "自唯腥膻體，難久留其藩。", "幾世身在夢，百年雲無根。", "悠悠竟何事，愚智相憂冤。", "歎息幾晚寤，蒙師招其魂。", "至今瑤華心，每想清水源。"]}