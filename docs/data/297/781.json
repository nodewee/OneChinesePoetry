{"author": "寇準", "period": "宋", "type": "诗", "title": "奉和御製真游殿上梁", "paragraphs": ["敦崇妙本膺丕貺，濬發鴻源示永年。", "吉語密傳當乙夜，粹儀祗覿擁祥煙。", "皇心翼翼精齋至，祖德綿綿道誨宣。", "誕集純禧彰錫羨，交修茂典表欽先。", "爰稽大壯新瓊宇，仰法殊庭設綺筵。", "山積瓌材咸備矣，神扶華棟見巍然。", "元龜獻兆良辰協，哲匠施勤庶藝全。", "四柱如翬循寶勢，觚稜削玉燦珠躔。", "黼帷夙設宸居麗，翠葆躬臨聖志虔。", "昭答明靈陳盛會，睿詞敷暢煥雲牋。"]}