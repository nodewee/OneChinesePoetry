{"author": "李紳", "period": "唐", "type": "诗", "title": "逾嶺嶠止荒陬抵高要", "paragraphs": ["天將南北分寒燠，北被羔裘南卉服。", "寒氣凝爲戎虜驕，炎蒸結作蟲虺毒。", "周王止化惟荆蠻，漢武鑿遠通孱顏。", "南標銅柱限荒徼，五嶺從茲窮險艱。", "衡山截斷炎方北，迴雁峰南瘴煙黑。", "萬壑奔傷溢作瀧，湍飛浪激如繩直。", "千崖傍聳猨嘯悲，丹蛇玄虺潛蜲蛇。", "瀧夫擬檝劈高浪，瞥忽浮沈如電隨。", "嶺頭刺竹蒙籠密，火拆紅蕉焰燒日。", "嶺上泉分南北流，行人照水愁腸骨。", "陰森石路盤縈紆，雨寒日煖常斯須。", "瘴雲暫卷火山外，蒼茫海氣窮番禺。", "鷓鴣猿鳥聲相續，椎髻曉呼同戚促。", "百處谿灘異雨晴，四時雷電迷昏旭。", "魚腸雁足望緘封，地遠三江嶺萬重。", "魚躍豈通清遠峽，雁飛難渡漳江東。", "雲蒸地熱無霜霰，桃李冬華匪時變。", "天際長垂飲澗虹，簷前不去銜泥燕。", "幸逢雷雨盪妖昏，提挈悲歡出海門。", "西日眼明看少長，北風身醒辨寒溫。", "賈生謫去因前席，痛哭書成竟何益。", "物忌忠良表是非，朝驅絳灌爲讎敵。", "明皇聖德異文皇，不使無辜困鬼方。", "漢日傅臣終委棄，如今衰叟重輝光。", "高明白日恩深海，齒髮雖殘壯心在。", "空媿駑駘異一毛，無令朽骨慙千載。"]}