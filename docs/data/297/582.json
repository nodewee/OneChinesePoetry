{"author": "魏野", "period": "宋", "type": "诗", "title": "上知府李殿院十韻", "paragraphs": ["詔選來棠樹，花驄擁旆乘。", "饑民期再活，寒士賀中興。", "廌角誰傷觸，狼心自戰兢。", "只求天子信，寧避世家憎。", "竊聽無餘論，唯愁有急徵。", "每因公宴樂，方遣妓祗承。", "才薄終難紀，情深豈易勝。", "相親容似鶴，不拜許如僧。", "郡閣招看雪，溪亭訪躡冰。", "轉愁詩老退，何以答褒稱。"]}