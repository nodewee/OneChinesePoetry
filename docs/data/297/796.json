{"author": "寇準", "period": "宋", "type": "诗", "title": "述懷", "paragraphs": ["吾家嗣儒業，奕世盛冠裳。", "桂籍冠倫輩，天下知聲光。", "有才無其命，不得步玉堂。", "余亦好古者，詩禮承餘芳。", "赴義忘白刃，奮節凌秋霜。", "垂衣遇聖主，射策遭時昌。", "十九中高第，弱冠司國章。", "棘寺陪法吏，奉使安殊方。", "薄才難變俗，賤節惟勤王。", "務簡忽興念，不覺心徬徨。", "慈親違萬里，瘴雨悲南荒。", "端居增浩歎，離恨銷剛腸。", "木落多異感，蟬鳴非故鄉。", "長思千萬乘，奉職昇周行。", "步武親玉陛，獻納肩忠良。", "功成自高退，散髮遊滄浪。"]}