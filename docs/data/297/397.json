{"author": "魏野", "period": "宋", "type": "诗", "title": "寄贈長安宋澥逸人十韻", "paragraphs": ["家盛翻嘉遁，誰同物外情。", "徵君爲密友，內翰是難兄。", "靜論儒宗服，狂歌俠少驚。", "道裝輕紫綬，酒旆勝紅旌。", "將相慵趨謁，漁樵喜送迎。", "門開紫閣色，歌枕漕河聲。", "野鶴聽調瑟，沙鷗看濯纓。", "煙霞連杜曲，桑柘接昆明。", "丹訣皆親寫，芝田忽自耕。", "終須盡室去，相並掩柴荆。"]}