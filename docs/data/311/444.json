{"author": "楊學李", "period": "宋", "type": "诗", "title": "望雲樓", "paragraphs": ["樓前山色青如鬟，樓高夜映心斗寒。", "推窗縱目納吟思，倚檻爽氣生眉端。", "荒烟宿靄迷野甸，古崖怪石橫驚湍。", "城孤下瞰天蘸碧，日永坐聽風鳴鑾。", "登臨獨慨城郭是，把酒一酹還三歎。", "雖未如元龍高卧之百尺，已不減庾公步月之遊觀。", "又何須黄鶴霄漢之浩渺，亦可想岳陽烟水之彌漫。", "巋然獨立賀江許，已矣樓中沸歌舞。", "勝境無詩亦可羞，謾自簷楹庇風雨。", "望雲人遠迹生塵，祇有江流自今古。"]}