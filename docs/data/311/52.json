{"author": "汪元量", "period": "宋", "type": "诗", "title": "南歸對客", "paragraphs": ["北行十三載，癡懶身羈孤。", "勒馬向天山，咄咄空踟躕。", "窮陰六月內，白雪飛穹廬。", "冷氣刺骨髓，寒風割肌膚。", "饑餐棗與栗，渴飲酪與酥。", "棄置勿復言，言之則成迂。", "前年走河北，荆榛鬰丘墟。", "夜宿古戰場，鬼物聲嗚嗚。", "去年及淮南，黄塵翳行裾。", "長流漂白骨，滿目皆畏途。", "今年歸湖山，喬木依故居。", "堂前雙老親，粲粲色敷腴。", "壁間豈無琴，牀頭亦有書。", "友朋日過從，可嬉仍可娛。", "開軒耿晴色，梅花繞庭除。", "呼兒斫海鯨，新篘酒盈壺。", "偶爾得生還，相對真夢如。", "萬事一畫餠，百年捋髭鬚。", "向來誤儒冠，今也無壯圖。", "且願休王師，努力加飯蔬。"]}