{"author": "李白", "period": "唐", "type": "诗", "title": "司馬將軍歌", "paragraphs": ["狂風吹古月，竊弄章華臺。", "北落明星動光彩，南征猛將如雲雷。", "手中電擊倚天劒，直斬長鯨海水開。", "我見樓船壯心目，頗似龍驤下三蜀。", "揚兵習戰張虎旗，江中白浪如銀屋。", "身居玉帳臨河魁，紫髯若戟冠崔嵬。", "細柳開營揖天子，始知灞上爲嬰孩。", "羌笛橫吹阿嚲迴，向月樓中吹落梅。", "將軍自起舞長劒，壯士呼聲動九垓。", "功成獻凱見明主，丹青畫象麒麟臺。"]}