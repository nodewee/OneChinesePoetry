{"author": "于石", "period": "宋", "type": "诗", "title": "續金銅仙人辭漢歌", "paragraphs": ["漢皇銳意求神仙，神仙之效何茫然。", "蓬萊弱水不可到，且立宮中承露盤。", "饑餐玉屑不堪飽，誰謂有方能却老。", "人生修短數在天，多慾未必能延年。", "秋風吹老茂陵樹，年年空滴金莖露。", "建章宮闕隨烟塵，塊然屹立惟銅人。", "宮官西來果何意，一朝辭漢將歸魏。", "吁嗟銅人如有知，口不能言惟淚垂。", "自從曹氏盜神器，父子相傳已三世。", "漢宮故物無一存，汝獨猶能感舊恩。", "凄然照影臨渭水，一折銅人扶不起。", "寧爲棄物委道傍，不忍漂泊離故鄉。", "迢迢東望洛城路，回首長安愁日暮。", "長安繁華非昔時，洛陽寥落誰復悲。", "漢魏興亡何日了，長見銅人卧秋草。"]}