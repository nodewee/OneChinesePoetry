{"author": "仇遠", "period": "宋", "type": "诗", "title": "次韻蕭饒州見寄  其一", "paragraphs": ["至人本天游，上古惟野處。", "如何種菊者，亦勝封千戶。", "萬鍾且唾去，况復問阿堵。", "先生東陵侯，成敗久目睹。", "幾程上金臺，一節綰銅虎。", "肯從赤松遊，餐芝擘麟脯。", "溫故窮丹鉛，投閒棄圭組。", "自是橫江鯨，終然辭網罟。", "獨醒笑衆醉，此舉冠千古。", "二疏三高後，欲數指難僂。", "毋煩北山移，猿鶴當起舞。"]}