{"author": "汪元量", "period": "宋", "type": "诗", "title": "宋宮人分嫁北匠", "paragraphs": ["皎皎千嬋娟，盈盈翠紅圍。", "輦來路迢遞，梳鬟理征衣。", "復采鴛鴦花，綴之連理枝。", "憂愁忽已失，歡樂當自茲。", "君王不重色，安肯留金閨。", "再令出宮掖，相看淚交垂。", "分配老斵輪，强顔相追隨。", "舊恩棄如土，新寵豈所宜。", "誰謂事當爾，苦樂心自知。", "含情理金徽，煩聲亂朱絲。", "一彈丹鳳離，再彈黄鵠飛。", "已恨聽者少，更傷知音稀。", "吞聲不忍哭，寄曲宣餘悲。", "可憐薄命身，萬里榮華衰。", "江南天一涯，流落將安歸。", "向來承恩地，月落夜烏啼。"]}