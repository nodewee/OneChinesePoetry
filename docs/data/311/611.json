{"author": "于石", "period": "宋", "type": "诗", "title": "鄰叟招飲", "paragraphs": ["燈火隔籬落，呼兒掩柴門。", "鄰叟挽我衣，笑指老瓦盆。", "酒盡意未已，語雜情更真。", "嗟嗟行路難，勸我歸與鄰。", "團圞一家樂，亦足娛其親。", "低頭愧叟言，未語面輒頳。", "父昔教我書，意在爲榮親。", "十歲始知學，二十能爲文。", "三十將遠遊，海波忽揚塵。", "年今幾半百，親老安可云。", "歲時一盃酒，父子祖與孫。", "客多在家少，暫聚還復分。", "曾不如爾樂，歡然力耕耘。", "父醉兒解扶，翁歸嫗相迎。", "十日九在家，笑語藹生春。", "我無田可歸，豈無山可耕。", "我無秫可釀，豈無泉可烹。", "幸及親未衰，菽水或可營。", "無愧鄰叟言，乃不愧予心。"]}