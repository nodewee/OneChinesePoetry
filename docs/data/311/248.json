{"author": "汪元量", "period": "宋", "type": "诗", "title": "昝相公送錦被", "paragraphs": ["蜀都府主迎賓客，贈我蜀錦三百尺。", "美人䔩䔩弄金梭，鴛鴦機上初成疋。", "繁花亂蘂皆同心，艷枿中含杜鵑血。", "玉妃如霜姑射仙，金刀剪破雲霞纈。", "爲我裁成合歡被，細意密縫無線跡。", "道人把玩色相射，銀海光摇淚珠滴。", "却憶故家初破時，繡龍畫雉如砂石。", "綺窗窈窕花離離，紅粧萬鏡嬌無力。", "百幅錦帆風不動，綠濕紅鮮盪春碧。", "紛華過眼一夢如，蜀錦吳綾復何益。", "白茅安用紅錦包，虎皮難以裹羊質。", "只今卷錦還府主，心地了然無得失。", "銅壺漏斷銀缸滅，崑崙影轉初三月。", "道人坐久聞妙香，紙帳蒲團自清絕。"]}