{"author": "李白", "period": "唐", "type": "诗", "title": "君子有所思行", "paragraphs": ["紫閣連終南，青冥天倪色。", "凭崖望咸陽，宮闕羅北極。", "萬井驚畫出，九衢如弦直。", "渭水銀河清，橫天流不息。", "朝野盛文物，衣冠何翕赩。", "廄馬散連山，軍容威絕域。", "伊臯運元化，衛霍輸筋力。", "歌鐘樂未休，榮去老還逼。", "圓光過滿缺，太陽移中昃。", "不散東海金，何爭西飛匿。", "無作牛山悲，惻愴淚沾臆。"]}