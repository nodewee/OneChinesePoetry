{"author": "于石", "period": "宋", "type": "诗", "title": "丁亥冬大雪", "paragraphs": ["頑雲撥不開，陰風挾嚴威。", "大雪止復作，細民已噓嚱。", "人言豐年瑞，可樂胡反悲。", "頻年豈無雪，雪少寒不知。", "誰爲禦寒計，茅屋曝晴曦。", "今年雪大作，始信貧無衣。", "地爐燎濕薪，僵坐縮如龜。", "年豐固可樂，一飽遠莫期。", "但憂今日寒，未慮明年饑。", "豈知紈絝子，重裘擁柔肌。", "綉閣藹春風，金帳環蛾眉。", "惟恨雪不多，低唱飲羔兒。", "且盡一己歡，寧爲爾民思。", "爾民毋自苦，會有年豐時。", "雞豚燕同社，玉粒香浮炊。", "一飽有餘樂，八珍亦奚爲。", "寄語紈絝子，此意知不知。"]}