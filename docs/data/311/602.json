{"author": "于石", "period": "宋", "type": "诗", "title": "故家有喬木", "paragraphs": ["故家有喬木，衆鳥巢其枝。", "紛然各卵育，自啄還自飛。", "誰歟恣殘忍，緣木登其危。", "毀室取爾子，殺戮輕如嬉。", "漂摇風雨中，巢破不復支。", "破者尚可完，死者終無歸。", "自謂翔後集，今乃失所依。", "胡不舍之去，遠擇高林栖。", "主人不我愛，舍此復何之。", "哀哀鳴向天，路遠天不知。", "吾聞重太息，事莫大於斯。", "弱肉强之食，擾擾今何時。", "人生且未保，爾死誰復悲。", "寄言民父母，赤子方流離。"]}