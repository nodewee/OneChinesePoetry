{"author": "蕭灼", "period": "宋", "type": "诗", "title": "題汪水雲詩卷", "paragraphs": ["朔風卷雨東南昏，銅仙淚灑辭吳門。", "間關萬里踏燕月，埃沙撲面愁人魂。", "携琴早晚隨王母，不似瑶池舊歌舞。", "南冠岌岌操南音，此意此心千萬古。", "十年歸來兩鬢霜，袖有詩史繼草堂。", "西遊蒼梧北太華，筆端傳入古錦囊。", "甫也再拜杜鵑血，潁乎冥入冰炭腸。", "一朝訪我茅屋下，朔風易水爲余寫。", "黄金好鑄鍾子期，知君不是黄冠師。"]}