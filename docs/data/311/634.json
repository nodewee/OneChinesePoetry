{"author": "于石", "period": "宋", "type": "诗", "title": "梁父吟", "paragraphs": ["建安天下如潰瓜，一榻之外非吾家。", "黄屋飄颻定何許，龍爲魚兮鼠爲虎。", "老瞞持力敢欺天，朵頤漢鼎方垂涎。", "紫髯將軍一攘臂，控荆引越三千里。", "慷慨山東大耳兒，南飛烏鵲棲無枝。", "草廬一語君臣契，目中久已無吳魏。", "堂堂大義凜不磨，靈關劍閣爭嵯峨。", "昨夜西南一星落，六尺之孤竟誰托。", "渭水旌旗歸故都，江上空存八陣圖。", "抱膝長歌出師表，古柏蒼蒼爲誰老。"]}