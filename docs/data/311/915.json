{"author": "李白", "period": "唐", "type": "诗", "title": "天馬歌", "paragraphs": ["天馬來出月支窟，背爲虎文龍翼骨。", "嘶青雲，振綠髮，蘭筋權奇走滅沒。", "騰崑崙，歷西極，四足無一蹶。", "雞鳴刷燕晡秣越，神行電邁躡慌惚。", "天馬呼，飛龍趨，目明長庚臆雙鳧。", "尾如流星首渴烏，口噴紅光汗溝朱。", "曾陪時龍躡天衢，羈金絡月照皇都。", "逸氣稜稜淩九區，白璧如山誰敢沽。", "回頭笑紫燕，但覺爾輩愚。", "天馬奔，戀君軒，駷躍驚矯浮雲飜。", "萬里足躑躅，遙瞻閶闔門。", "不逢寒風子，誰採逸景孫。", "白雲在青天，丘陵遠崔嵬。", "鹽車上峻坂，倒行逆施畏日晚。", "伯樂翦拂中道遺，少盡其力老棄之。", "願逢田子方，惻然爲我悲。", "雖有玉山禾，不能療苦飢。", "嚴霜五月凋桂枝，伏櫪銜冤摧兩眉。", "請君贖獻穆天子，猶堪弄影舞瑤池。"]}