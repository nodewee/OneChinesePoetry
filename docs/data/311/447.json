{"author": "張嵩老", "period": "宋", "type": "诗", "title": "題汪水雲詩卷", "paragraphs": ["君不見伯牙流水心，不是子期誰知音。", "又不見穎師浮雲操，不是昌黎誰品藻。", "伯牙千古穎無人，此心此操誰重陳。", "折揚黄華笑啞啞，寥寥太古風無淳。", "錢唐君別二十載，江南江北情如海。", "吳霜半染鬢邊絲，朗吟浩蕩殊未艾。", "十年尊酒又逢君，行歌流水絃浮雲。", "在自大古，雅澹飄逸思不羣。", "能言名山大川壯麗可怪處，收拾胸中爲一部。", "歸來歷歷寫瑶琴，一種風氣傳千古。", "又言黄河泰華六合之內不勝遊，何如九州之內更九州。", "抱琴飄飄風萬里，曾是天涯海角頭。", "當時此琴落落天西北，土音往往幾人還解得。", "怊悵悲憤恩怨昵昵多少情，盡寄胡笳十八拍。", "會心又見鍾子期，識操又遇韓昌黎。", "眼高已覺空四海，此水此雲不在他人知。"]}