{"author": "熊禾", "period": "宋", "type": "诗", "title": "古風壽九十", "paragraphs": ["百年九十多，百里九十半。", "我持千歲樽，祝公椿松算。", "憶昔釣璜叟，桓桓鷹揚旦。", "是時年未百，一出戡禍亂。", "丹書佐太平，樹立更明煥。", "又思淇澳翁，盛德爲世冠。", "懿戒亦何年，耄境若童草。", "前公十年期，丹扆隆簡眷。", "太公出爲將，遠業俟時奮。", "後公更五年，進德當不倦。", "武公入爲相，蒼生副深願。", "昭代儒老成，碩望孚衆觀。", "百年未爲多，名節千載看。", "后皇啟昌運，萬一效裨贊。"]}