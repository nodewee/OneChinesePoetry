{"author": "于石", "period": "宋", "type": "诗", "title": "偶成", "paragraphs": ["長劍不入英雄手，勁氣摩空拂牛斗。", "埋光鏟采今幾年，匣中忽作蛟龍吼。", "古琴不入時人耳，斷絃掛壁塵埃久。", "桐尾半作爨下焦，高山流水今安有。", "自笑長不滿七尺，役役徒爲牛馬走。", "學劍學琴兩無用，肯以窮困移所守。", "孔顔非厄，盜跖非壽。", "西子非妍，無鹽非醜。", "一時榮辱閑過眼，千古是非空掛口。", "何如長歌歸去來，萬事無心一杯酒。"]}