{"author": "仇遠", "period": "宋", "type": "诗", "title": "和蔣全愚韻", "paragraphs": ["金壇有耆英，學博聲名早。", "搜奇薄莊騷，稽古極羲昊。", "君甚似樂天，稅冕居履道。", "息遊鬻駱馬，尚友敬胡杲。", "我生六十年，獨欠識此老。", "來遊溧陽學，文物委秋草。", "黄沙瞇人目，忽見石皓皓。", "君壇高難陟，我壘虛易擣。", "新詩十八韻，韻韻俱壓倒。", "交情託以宣，一字一大好。", "自慚溝中斷，未足被華藻。", "但令小兒輩，藏弆以爲寶。", "相望衣带水，波弱限蓬島。", "玉石資盪磨，鐘鼓宜擊考。", "何由即會面，疑義共探討。", "豈無問字酒，可以濡吻燥。", "昔爲堅多節，今爲科上槁。", "窮達等醉醒，何庸寬懷抱。"]}