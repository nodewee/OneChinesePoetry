{"author": "熊禾", "period": "宋", "type": "诗", "title": "贈醫士詹翠峰", "paragraphs": ["我觀卦氣先天圖，更參歧伯答問書。", "雖然三墳不可得，此即造化陰陽樞。", "超然便可會大道，學不至此應非儒。", "醫亦其中一事耳，造妙直與神明俱。", "後人自是識根淺，九流既裂家法殊。", "儒家道家已爲二，醫術下視史與巫。", "蒼生百萬命安寄，天地生物意亦辜。", "日來運氣頗自別，顛倒溫凉與寒熱。", "衆工庸技漫嘗試，須藉良醫爲宣節。", "翠峰直是英傑士，家世箕裘素儒業。", "辭章小技我易工，要參大道融明徹。", "太上好生無別事，且向醫方究施設。", "垂簾市肆心自閑，左右圖書恣怡悅。", "便是羲皇以上人，豈但當年佗扁訣。", "今茲出手才小試，邦人感恩已凜烈。", "長歌爲作儒醫行，德君之深望君切。", "古稱良相即良醫，大化煩君更調燮。"]}