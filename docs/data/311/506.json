{"author": "熊禾", "period": "宋", "type": "诗", "title": "春雨", "paragraphs": ["春來一月雨，米斗錢三千。", "江空盡絕市，竈冷厨無烟。", "我從莆城來，四望良凄然。", "濱海皆食淡，邏卒相尋挻。", "纍纍起夫役，庶局供熬煎。", "玉食寧幾何，千百俱並緣。", "祇今二月節，何暇及種田。", "使臣詢民瘼，當務固有先。", "近倉有陳粟，庶解朝夕懸。", "州縣價一平，鄉閭自然寬。", "欲言事何限，何當息民肩。"]}