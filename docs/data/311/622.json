{"author": "于石", "period": "宋", "type": "诗", "title": "浪吟", "paragraphs": ["十載驅馳翰墨場，翩翩霞佩高頡頏。", "賦窺賈馬搜班揚，詩崇晉漢卑齊梁。", "斯文未喪道未亡，欲尋墜緒何茫茫。", "蕭騷裋褐凄風霜，匣中蛟龍吼干將。", "男兒有志行四方，安用把筆工文章。", "掀髯長嘯俛大荒，殘烟落日塵沙黄。", "紛紛蟻穴爭侯王，邯鄲一夢炊黄粱。", "斷鶴續鳬誰短長，世間萬事俱亡羊。", "何如長歌歸故鄉，古松流水遶石床。", "濁酒一壺琴一張，卧聽孺子歌滄浪。"]}