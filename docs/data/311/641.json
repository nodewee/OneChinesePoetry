{"author": "于石", "period": "宋", "type": "诗", "title": "有虎行", "paragraphs": ["有虎有虎山之巔，怒目炯炯當晝眠。", "百獸畏伏不敢前，憑林一吼秋風寒。", "昨日鄰家婦，哀哀哭其子，叩頭叫天天不語。", "或曰梟食母、犬吠主，含沙射影毒欲死。", "封豕長蛇肆侵侮，如此紛紛何獨虎。", "虎哉虎哉爾何知，磨牙摇尾爭奔馳。", "妖狐猶將假爾威，豈知彊者易弱盛必衰。", "北平將軍怒欲飛，彎弓遠掛扶桑枝。", "嗟爾有力何由施，吾見食汝肉而寢汝皮。", "倚劍睨天三太息，弱肉彊食今何時。", "麒麟騶虞亦物耳，嗚呼吾不得而一見之。"]}