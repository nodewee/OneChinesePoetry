{"author": "于石", "period": "宋", "type": "诗", "title": "答吳子真", "paragraphs": ["子居金華山之東，我居金華山之西。", "東西相望二百里，半面未識心相知。", "扳條採榮遠莫致，夢中往往或見之。", "子持一卷易，我携一篇詩。", "此詩此易世不識，與子共作千年期。", "前乎千載事已矣，後乎千載誰是非。", "握手論心語未了，松風萬壑寒生衣。", "山深夢斷不可覓，落花耿耿寒梅枝。", "起視金華萬山頂，惟有白雲來去飛。"]}