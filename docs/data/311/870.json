{"author": "仇遠", "period": "宋", "type": "诗", "title": "寒食遊陳園", "paragraphs": ["梨花李花白鬬白，桃花杏花紅映紅。", "疏籬曲徑錦步障，間以巨竹青玲瓏。", "獨木爲橋人不渡，柴扉欲鎖春風住。", "豈知野禽浪蜂蝶，時復銜花過牆去。", "春波漲綠春日晴，柳下扣門嵇喜迎。", "池邊亭上少盤礴，坐牀指點呼麴生。", "冷官况逢寒食節，客味凄凉那可說。", "殘盃冷炙何處無，樂意生香聊自悅。", "清明天氣晴更佳，山林川谷多鶑花。", "後庭遺曲少人唱，踏歌椎鼓爭喧嘩。", "笑折一枝花入手，樹猶如此人能久。", "六朝舊事付東流，醉翁之意不在酒。"]}