{"author": "于石", "period": "宋", "type": "诗", "title": "伯勞", "paragraphs": ["嗚呼有生初，蠢蠢不知幾。", "血氣均有欲，擾擾靡窮已。", "伯益烈山澤，庭氏挾弓矢。", "驅除或未盡，遺類復紛靡。", "豈惟梟鳥惡，亦有伯勞氏。", "瑣瑣至微物，凶悖乃如此。", "不思天壤間，萬物雖異類。", "子之於父母，恩愛均一理。", "卵翼哺爾成，胡爲遽忘義。", "昔聞烏反哺，羔羊能跪乳。", "蜂蟻識君臣，豺狼知父子。", "寄語當世人，爲此勿爲彼。"]}