{"author": "熊禾", "period": "宋", "type": "诗", "title": "與程縣尹", "paragraphs": ["我思程伯子，試令晉城邑。", "豈弟父母人，一念誠懇惻。", "存心民必濟，正己吏自格。", "雖然一邑小，允矣天下式。", "槃槃古東陽，亶爲禮義國。", "弦歌視曲阜，豈惟文公澤。", "尚想興學功，百年未陳迹。", "古來號難治，此語諒非必。", "人懷學道心，功化亦俄刻。", "重惟伊洛傳，道南此其脈。", "家傳餘政譜，師授存學則。", "此邦有美俗，文獻猶可及。", "接畛皆儒黌，興起易爲力。", "當今尚文化，鄉校首扶植。", "非無善政人，教化豈遑急。", "明公下車來，聲譽已洋溢。", "三年田里間，公來始休息。", "簡靜公優爲，不擾知政績。", "山人重期望，亹亹慎無斁。", "四海文公邦，正學自茲出。", "政教豈殊途，飾吏貴儒術。", "善化必因俗，吾世俱有責。", "到手事必爲，莫讓功第一。"]}