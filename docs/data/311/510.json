{"author": "熊禾", "period": "宋", "type": "诗", "title": "遊武夷山", "paragraphs": ["我來武夷山，遠意起千古。", "嘗疑混沌開，疏鑿未經禹。", "峽山猶古梁，洪濤莽回互。", "行舟留大壑，營巢餘斷樹。", "垠崖波濤痕，隠隠皆可臯。", "陶然上古民，要服固深阻。", "秦威何桓桓，薄海猶廣土。", "六合皆湧沸，一枝豈寧處。", "嘗言十三君，隠隠避秦侶。", "一日厭塵寰，泠然遂高舉。", "上山娛賓雲，下山滿豺虎。", "神仙何渺茫，虹橋想虛語。", "桃源亦其類，好事自誇詡。", "風氣日已開，蛇斷出真主。", "遂令閩山陬，盡入職方宇。", "漢志名始彰，祠堂用魚脯。", "流傳世代久，琳宮粲衣羽。", "至今此名山，號爲神仙府。", "恭惟我遯翁，辭闢厥功溥。", "于焉卜精廬，溪山九曲五。", "圖書盡在是，斯地儼鄒魯。", "我以負笈生，來茲有年數。", "自慚仁智心，未臯高深趣。", "斯游亦何意，會心覬真遇。", "侃侃平生友，惠然肯來顧。", "携手敦夙好，抗志企遐慕。", "招我山中遊，茲遊適予素。", "巍巍大隠屏，屹屹天一柱。", "前瞻晚對亭，考槃固其所。", "何當同心人，相與薙榛莽。", "長松期歲寒，脩竹倚日莫。", "我自愛此山，躊躇不忍去。"]}