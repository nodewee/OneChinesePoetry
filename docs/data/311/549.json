{"author": "熊禾", "period": "宋", "type": "诗", "title": "觀洛行", "paragraphs": ["我生海南萬山間，出門岡隴相迴環。", "平田更無十里闊，何處知有天地寬。", "男兒墮地六合志，抱此一寸常悁悁。", "早年曾作天府客，長歌東出穆陵關。", "關頭仰天坐嘆息，百年事業如彈丸。", "乾坤只限衣带水，何繇萬里窺中原。", "只今文軌一朝混，地不改辟時易然。", "斯須洛京見嵩華，咫尺孔林登泰山。", "聖賢往迹正在此，譬若木水有本原。", "北方學道古所貴，當年楚産皆其偏。", "從來一氣有旺歇，况及人事多移遷。", "程門立雪道南後，幸此一脈猶綿延。", "武夷考亭今洙泗，文公之學行八埏。", "當時亦號小洛陽，游胡劉蔡居相聯。", "風流不減程邵馬，至今故老人能言。", "起來高目視八荒，斯文一縷千鈞懸。", "人心不啻溺焚急，茫茫大柄伊誰顓。", "但得人讀周孔書，不患古道今無傳。", "圖書龍馬事闊遠，滎河溫洛仍當年。", "疇分三三卦八八，舉目法象非虛玄。", "大哉伊亳一德書，此極翼翼甸幅員。", "太平六典深識此，下方餘意公惓惓。", "不惟周官列三百，更將儀禮陳三千。", "成周致治絕千古，空餘軌則留殘編。", "尼山已嘆鳳不至，祇有夢寐相周旋。", "從茲架漏過千載，何時赤子當息肩。", "漢初自是有餘責，仁義經制皆蕝綿。", "董公年老賈生少，至今秦法常襲沿。", "婁敬一言豈通論，長雄氣習爭相挻。", "絕愛東都一代治，猶是三代氣象存。", "泱泱思樂鼓鐘地，冠带幾萬圜橋門。", "尊師重傅古亦少，一變至道夫何難。", "惜哉桓榮無此學，西方現出金光仙。", "馬來牛去事甚淺，自此正氣常腥膻。", "秣陵青山那得似，獨有此地餘衣冠。", "王通元經莫輕議，太和文治誠班班。", "一時禮樂盛興學，千閭萬井皆均田。", "殷周而下此一治，王蘇諸老重討論。", "却恨晉陽好昌運，大綱不正他何觀。", "此幾一失又幾載，高天厚地銜深冤。", "雖然正氣當有合，古今良會應非慳。", "書生杜門三十載，邂逅三生一日緣。", "願言挾冊拜曲阜，更欲促駕窺澗瀍。", "河南夫子倡道地，似聞荒草凝凄煙。", "聖賢事事在耳目，依然昔日佳山川。", "文公之道會當北，古今此理常往還。", "昭代表章自此始，九州四海須同文。", "大道久分要統一，皇極一建趨蕩平。", "老癃扶杖何日見，深衷寓此觀洛篇。", "堯夫卜宅太平日，有道經世常一元。", "揚帆東南必滄海，振屐西北須崑崙。", "魯侯僖伯我有望，殘山剩水難爲妍。"]}