{"author": "仇遠", "period": "宋", "type": "诗", "title": "州廳設醮即事", "paragraphs": ["去歲今朝六月六，暮雨傾盆風拔木。", "今歲公宇醮祈晴，晝日當空生暑溽。", "羽士宣詞官吏拜，燈燭熒煌香馥郁。", "須臾黑雲西北來，如蓋如輪覆廳屋。", "電驅霹靂掣金蛇，簷溜奔騰瀉銀竹。", "幃屏掀開旛幢飛，卷盡香灰吹滅燭。", "天威震怒莫敢喘，謝罪怔營虞褻瀆。", "少焉雨止凉颼颼，天氣如秋失中伏。", "四郊大田多黍苗，一片瀟湘接湖洑。", "村夫中庭涕泗下，歸聞野老吞聲哭。", "只恐戢戢生魚頭，何止廣文飯不足。", "天心仁愛子勿憂，府公移文行振粟。", "古言大雨不爲災，雲雨須臾手翻覆。"]}