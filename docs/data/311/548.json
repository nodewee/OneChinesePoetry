{"author": "熊禾", "period": "宋", "type": "诗", "title": "春光歎", "paragraphs": ["平生不喜桃李春，懶隨年少爭芳新。", "堂前酌我金叵羅，春衫密縫恣其仁。", "出郊相逢好朋伴，贈我殽羞薦歌管。", "等閑對客難爲勸，强作春妍趁遊衍。", "人言洛陽富春光，我來看花如醉狂。", "蚩堤欲决值連雨，著鞭跨馬空自忙。", "天津一聲來杜宇，東君冉冉歸何處。", "春會有歸歸太早，忍見紅荒在塵土。", "歸來山中自閉門，落花片片餘空山。", "今春只向風雨過，傷春懷抱將誰言。", "武陵風景四時好，扁舟徑問桃源叟。", "春來春去總不知，賞心一付尋芳友。"]}