{"author": "李白", "period": "唐", "type": "诗", "title": "門有車馬客行", "paragraphs": ["門有車馬賓，金鞍曜朱輪。", "謂從丹霄落，乃是故鄉親。", "呼兒掃中堂，坐客論悲辛。", "對酒兩不飲，停觴淚盈巾。", "歎我萬里遊，飄飄三十春。", "空談帝王略，紫綬不挂身。", "雄劒藏玉匣，陰符生素塵。", "廓落無所合，流離湘水濱。", "借問宗黨間，多爲泉下人。", "生苦百戰役，死託萬鬼隣。", "北風揚胡沙，埋翳周與秦。", "大運且如此，蒼穹寧匪仁。", "惻愴竟何道，存亡任大鈞。"]}