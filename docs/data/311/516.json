{"author": "熊禾", "period": "宋", "type": "诗", "title": "題東坡詩集後", "paragraphs": ["東坡真天人，再拜當斂袵。", "千古岷峨英，浩氣發耿耿。", "用世固磊落，作詩更雄騁。", "熙寧化宜更，當國惜已甚。", "胡爲叫怒呶，使我毛髪懔。", "九天忠臣心，欲發不暇忍。", "雪堂何從容，人事得盡屏。", "江山拓胸次，風月動佳興。", "我觀此時詩，下語已清永。", "晚喫惠州飯，晨夕對蔬笋。", "和陶數十篇，習氣脫略盡。", "岷江幾百阻，到海渺萬頃。", "公詩蓋三變，每變輒近正。", "少年縱橫習，豈意造此境。", "偶於玄寂中，佳處得深省。", "學道便爲真，此語吾敢信。", "文固氣所充，要在以理勝。", "洋洋大雅音，千載嘆寥泯。", "言詩抑小技，所入宜重慎。", "我詩難示人，特此聊自警。"]}