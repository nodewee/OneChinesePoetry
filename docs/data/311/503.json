{"author": "熊禾", "period": "宋", "type": "诗", "title": "寄張廉訪", "paragraphs": ["七閩古要荒，是爲越南徼。", "秦漢列職方，居民亦稀少。", "文風漸褰開，李唐盛稱表。", "問之何因爾，風氣有先兆。", "桓桓觀察公，切切廑告詔。", "至今章掖流，詩書被餘照。", "伊洛道既南，考亭重繼紹。", "譬之中天日，萬古垂炳耀。", "豈但行中原，衣被彌嶺嶠。", "云胡一氣遷，變化有難料。", "百年詩書地，末俗事攘矯。", "豈是殷民頑，此亦關感召。", "天下本無事，庸人自爲擾。", "庸人亦何傷，貪人禍非小。", "小貪人易知，大貪一何巧。", "豺狼不堪問，狐鼠何足道。", "哀哀清漳民，仁者宜一吊。", "何年彗旄頭，燐火猶有爝。", "十家九空荒，落日曛野燒。", "邇來痛甫定，生意漸原草。", "三年兩徵兵，行人亦傷悼。", "閩地本磽瘠，山海相带繞。", "兩耕不供餐，儉歲即有莩。", "獨藉煮海餘，易以供歲調。", "古人弛麗禁，瑣瑣不爾較。", "但令官無虧，一任民轉漕。", "近年鹽法密，適以長貪暴。", "茫茫一溟渤，乃是大穽沼。", "下不濟民窮，上不資國耗。", "饑狼與餓鼠，白晝敢嘷噪。", "民膏寧幾何，爾腹安得飽。", "我思山海藏，本是天地寶。", "公家賣鹽引，本錢亦銖秒。", "祇今增倍蓰，安得不爲撓。", "上恩豈不厚，末弊誠不料。", "官曹既猶禦，何責汝爲盜。", "千鈞發鼷鼠，桃蟲集飛鳥。", "我欲陳其言，哀情動深悄。", "閩山秀而剛，習氣本强矯。", "近代姱節人，一一皆可考。", "漢史言未公，反覆出篁篠。", "反覆豈其性，當年久探討。", "學道皆有用，薰陶乃其妙。", "撫御或失宜，反以萌不肖。", "矧茲一嶠地，峒險接深杳。", "郡人生本微，鄰寇時掠剽。", "亟當保天和，玉石戒俱燎。", "民生必有養，而後可施教。", "云何無其具，而輒事刑勦。", "海濱去天邊，高高不堪叫。", "使者重觀風，甦息宜及早。"]}