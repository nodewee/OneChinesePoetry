{"author": "仇遠", "period": "宋", "type": "诗", "title": "寄史貴質", "paragraphs": ["淳祐六十翁，生遇時節好。", "朝遊漁樵社，晚入詩酒保。", "不爲名利縛，剛被花月惱。", "時發少年狂，未省身已老。", "强歌無餘懽，聞者笑絕倒。", "齒髪漸凋疎，形容頓枯槁。", "平生千金軀，豈不自愛寶。", "幸然本根在，收斂尚及早。", "何必大藥資，尪羸多壽考。", "也無政事堂，也無沙門島。"]}