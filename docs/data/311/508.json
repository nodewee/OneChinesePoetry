{"author": "熊禾", "period": "宋", "type": "诗", "title": "探梅", "paragraphs": ["我歸及初夏，正值梅黄時。", "曾得二三友，共賦梅仁詩。", "當時梅樹下，捋實攀條枝。", "顧此廊廟物，棄之或塗泥。", "豈不盤實供，酸澀終見遺。", "古來遇不遇，物理亦可推。", "凉風八九月，葉盡條枝痿。", "精華雖內腴，知者良亦希。", "而况腔殻中，認此一性微。", "古今詠梅者，此趣誰得知。", "仁者天地心，生生無窮期。", "維此生之性，物物皆有之。", "安得似此梅，獨秉純陽姿。", "一枝一太極，靜動常相隨。", "却於坤復間，微微見端倪。", "凝陰不翕固，陽德無繇施。", "所以探梅人，用意常在茲。", "清霜十月旦，吟邊發新題。", "梅亦顧我笑，笑我世俗爲。", "無華亦無實，此境正自奇。", "半年不我問，覿面當何辭。", "見花始知樹，識趣毋乃卑。", "我今對梅語，此道何足疑。", "自守固爾分，求知豈其宜。", "伯夷合餓死，箕子當明夷。", "嚙雪海上郎，履霜野中兒。", "今我故來意，豈伊常情窺。", "入冬雨霜多，玄冥張其威。", "婉孌荆棘間，正恐不自持。", "探梅願梅早，我獨願梅遲。", "臘前與冬後，生意真如絲。", "微陽不愛護，迓續今其誰。", "憶昔少年日，看花來京師。", "買舟西湖上，曾造孤山涯。", "孤山不可往，葛嶺高巍巍。", "豺梟正嘷舞，龍鵷何處飛。", "不待歲月換，已覺人民非。", "逋仙喚不起，歲晏亦徑歸。", "歸來三十年，清夢常依依。", "春事有代換，梅心無改移。", "春光年年有，我髪自早衰。", "但與梅久要，處處不暫離。", "所至必種梅，殷勤廢培滋。", "培滋不見盛，雪壓還霜欺。", "氣候固多乖，人事亦如違。", "行行去尋芳，三年海南陲。", "雪霜不到地，生意當融怡。", "舊來種梅處，更自荒弗治。", "甚者斧爲薪，令人重懷悲。", "拂衣歸去來，天風吹人衣。", "舍南有古樹，久矣閲歲期。", "至剛肯受磷，至潔寧爲緇。", "廊廟未覺高，山林豈云卑。", "但得餘蔕在，一任羌管吹。", "明年煙雨中，青子還纍纍。", "更看萌蘗生，生性常不虧。", "新根連舊根，不斷生生機。", "生機日以長，清陰漸成蹊。", "從此種千樹，春暗花垂垂。", "東風一解凍，萬卉紛芳菲。"]}