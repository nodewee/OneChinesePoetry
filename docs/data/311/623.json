{"author": "于石", "period": "宋", "type": "诗", "title": "贈王法官", "paragraphs": ["石作人言豕人立，或嘯其梁闞其室。", "道人叱咤鞭雷公，馭風騎氣行虛空。", "赤手縛鬼如縛虎，畫地爲牢通鬼語。", "登壇攝將如有神，問其姓字皆忠臣。", "生不求生以害仁，死猶赫赫濯厥靈。", "百鬼啖盡何足恤，吾獨因之三太息。", "關雲長，張睢陽，凜然大節死不屈，至今日月猶爭光。", "荆州一失不復得，江淮保障誰之力。", "欲爲漢唐開太平，老天胡不留斯人。"]}