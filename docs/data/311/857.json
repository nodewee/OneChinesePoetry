{"author": "仇遠", "period": "宋", "type": "诗", "title": "居遊行寄費廷玉", "paragraphs": ["繁華錢塘郡，佳麗金陵州。", "吾生抑何修，兩地得居遊。", "杭也數年別，昇也幾月留。", "鍾山草堂靈，林壑殊清幽。", "開窗眺龍灣，大江日東流。", "鳳皇非故臺，不見白鷺洲。", "冶城塚纍纍，青溪波悠悠。", "長干塔尚在，瓦棺閣已休。", "雨花峙巖顛，錦石爛不收。", "層樓天下無，結構如龍舟。", "六朝王氣歇，故籞成荒丘。", "至今秦淮上，尚聞商女謳。", "山水如此佳，見有此客不。", "懷古復思鄉，日落川雲浮。", "惜無老樊川，酒酣吟杜秋。"]}