{"author": "熊禾", "period": "宋", "type": "诗", "title": "詠菊", "paragraphs": ["廬峰幾千仞，中有雲一龕。", "幽幽遯世人，誅茅結爲庵。", "我嘗造其間，追尋極幽探。", "山中滿蘭蕙，谷口羅松杉。", "更有藥圃畦，種菊杞與甘。", "療疾還延年，未數菊水潭。", "百年未云久，澗草空毿毿。", "我居北澗北，子住南澗南。", "偶然比鄰並，妙處誰能參。", "古來種菊人，祗言晉陶潜。", "當年移南村，北地何所躭。", "亦曰素心人，可與共晤談。", "云何舍之去，我懷殊未諳。", "八表方停雲，處處迷征驂。", "何如且歸來，理此荒徑三。", "歲晚永爲伴，青松冠前岩。", "唐人愛牡丹，末俗亦易酣。", "保此霜下傑，毋令澗懷慚。", "萬古晉徵士，可使頑夫廉。", "題作柴桑人，綱目書法嚴。", "我欲質巾几，白雲滿虛簷。"]}