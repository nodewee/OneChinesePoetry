{"author": "楊學李", "period": "宋", "type": "诗", "title": "初秋夜坐", "paragraphs": ["青燈伴微吟，煩暑猶蒸炊。", "風聲如山雷，怒落窗西籬。", "砌蛩泣候莎，老樹鳴高枝。", "桂魄忽嬋娟，夜氣侵凉絺。", "蓴羹豈不懷，未了一載癡。", "依依游子情，堂萱重馳思。", "祇將冰雪心，或可爲母慈。", "清白爲家箴，夫豈世俗知。", "南來秋復秋，賸喜瓜及期。", "娛親已可望，須記思親時。"]}