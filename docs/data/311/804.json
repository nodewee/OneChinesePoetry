{"author": "仇遠", "period": "宋", "type": "诗", "title": "西廟古檜和卞南仲韻", "paragraphs": ["奇木有古意，愛古人亦奇。", "嘉禾老君觀，毗陵烈帝祠。", "二檜棟梁物，俱逐劫火移。", "朅來溧城西，見此鐵石姿。", "靈貍肯薦骨，死豹仍留皮。", "拏空有爪龍，踞地無角螭。", "三株兩失葉，簷溜傷南枝。", "僵立萬雪霜，坐更幾鄰儀。", "我將護赤欄，甃以蒼石墀。", "深根直不朽，雅操堅自持。", "棟梁與薪槱，待用各有時。", "罔俾孤山樹，專美坡仙詩。"]}