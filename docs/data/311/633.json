{"author": "于石", "period": "宋", "type": "诗", "title": "次韻趙九翁", "paragraphs": ["風雪騎馿窮鄭五，良史武陵忝厥祖。", "文章千古推賀白，餘子碌碌何足數。", "西風客路一相逢，笑睨平蕪共懷古。", "神遊千載渺襟期，不學時妝競媚嫵。", "翩然一鶚迅秋空，縱橫健筆凌鸚鵡。", "愧我栖栖一釣翁，胯下寧甘少年侮。", "兩鬢風霜颯短褐，把酒長歌話愁苦。", "君留不住我亦歸，楓林葉落津頭鼓。", "劍光錯落耿青燈，夜半聞鷄與君舞。", "幾回欲寄別後書，雁飛不過衡陽浦。", "樹陰黯黯江東雲，柳色依依渭城雨。", "人生相會不可期，去住真如萍散聚。", "我在金華北山北，茅屋三間雲一塢。", "君在濲江西港西，種秫有田瓜有圃。", "我不能往君不來，凄凄風雨誰爲主。", "何當共作子長遊，南浮沅湘北齊魯。", "不然赤壁弔東坡，高攀栖鶻登虯虎。", "放浪形骸期汗漫，霽月一襟春萬宇。", "逍遥容與澹忘歸，弭節江臯采芳杜。", "狂吟曾點舞雩風，一笑渠儂行凉踽。"]}