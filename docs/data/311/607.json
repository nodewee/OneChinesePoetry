{"author": "于石", "period": "宋", "type": "诗", "title": "七月七日", "paragraphs": ["西風掃殘暑，微月澹新秋。", "相傳織女星，今夕嫁牽牛。", "翩翩聯鵲橋，亭亭擁龍輈。", "多少乞巧人，笑語穿針縷。", "吾嘗夜觀象，細與推其由。", "惟有五緯星，順逆有去留。", "經星二十八，歷歷如綴旒。", "萬古儼不動，分列十二州。", "其餘衆常星，爛然滿空浮。", "休咎必有證，君德修不修。", "胡獨牛與女，不與衆星侔。", "乃知塵世人，配偶相綢繆。", "少陵號詩史，萬象窮冥搜。", "亦云年年渡，秋期何用愁。", "彼哉柳河東，抱拙不自謀。", "旁趨事曲折，竊效兒女求。", "誰與倡邪說，誕謾不復收。", "淫褻轉相襲，寖使其辭浮。", "仙槎倘可乘，我欲凌空遊。", "再拜二星靈，一洗千古羞。", "天高不可問，河漢空西流。"]}