{"author": "熊禾", "period": "宋", "type": "诗", "title": "三綱嘆", "paragraphs": ["三綱首夫婦，大義天地侔。", "世人不見理，人欲滔天流。", "卦象利牝馬，詩歌美關鳩。", "一陰與一陽，物物有匹逑。", "引手戒援溺，發言愧中冓。", "人道豈獸禽，今乃不爾猶。", "明明白晝攫，豈復人間羞。", "邇來六合混，不限風馬牛。", "燕姬與越女，妙舞還清謳。", "倍蓰與什百，但欲稱所求。", "一星欲火炎，燄燄焚林丘。", "大則相棄捐，小亦生懲尤。", "六如與五耦，傾覆卒未休。", "衽席有陷阱，談笑皆戈矛。", "天性自此夷，同氣或爲仇。", "讒言間黑白，骨肉成深仇。", "每恨共世子，天分太甚柔。", "事明易爲决，何至經瀆溝。", "不如挺之兒，處變才俱優。", "孝子成父美，豈是相嫉仇。", "家人繼之睽，二女志不投。", "一家祇三親，恩義本相繆。", "乾綱一以解，渙散更莫收。", "升堂道既絕，徒重薰養憂。", "司徒久無官，經世乏遠猷。", "架漏二千載，使我心悠悠。"]}