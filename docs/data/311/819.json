{"author": "仇遠", "period": "宋", "type": "诗", "title": "次韻蕭饒州見寄  其二", "paragraphs": ["昔寓南國居，日與蕘牧處。", "今營西郭居，官梅映窗戶。", "硯山如可博，尺度先畫堵。", "此計當勇决，結構須快臯。", "伐藤斷長蛇，卧石凜伏虎。", "山厨富笋蕨，客至當脩脯。", "野芳散紅紫，粲粲五雜組。", "放懷山水窟，脫迹名利罟。", "平泉綠野堂，盛事追往古。", "願學樵夫拜，相從丈人僂。", "應笑趨炎人，奴顔八風舞。"]}