{"author": "熊禾", "period": "宋", "type": "诗", "title": "玉融陳心我諸友蕭寺讀書", "paragraphs": ["偶成汗漫遊，邂逅得良際。", "畏途日如湯，且作旬日憩。", "居然二三友，讀書此蕭寺。", "古人固有之，豈意見吾世。", "人生各有營，壯歲多穢氣。", "紛紛陌上兒，倥傯名與利。", "借曰未有知，蚩蚩事遊戲。", "妖艷東家桃，醲鮮西鄰醉。", "北山鬬雙陸，南園賞新荔。", "誰能空山中，作此窮活計。", "滿架儒先書，學成欲何濟。", "真如嚼餘甘，泊然味無味。", "是中有何好，吃吃不小置。", "拱手對我言，此亦各有志。", "童蒙本無知，未省學何事。", "珍重希賢人，爲我重指示。", "蔗境初未佳，漸久乃有嗜。", "况茲得摳承，詎敢萌厭棄。", "我聞重欣然，疑慮亦隨繼。", "言之豈云艱，守此諒非易。", "勇銳亦易能，堅苦方可畏。", "河汾有禮樂，興邦定房魏。", "燕山有義方，儀儼真世瑞。", "斯人未云多，斯道今豈墜。", "君看春後花，臘前已根蒂。", "勗哉記斯言，晨夕慎無替。"]}