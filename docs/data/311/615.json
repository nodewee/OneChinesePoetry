{"author": "于石", "period": "宋", "type": "诗", "title": "次韻劉和德賦淵明", "paragraphs": ["士之生斯世，身窮志彌篤。", "不惟氣浩然，亦是敦薄俗。", "淵明晉高士，志豈在微祿。", "不以進爲榮，不以退爲辱。", "雲出鳥倦還，吾亦從吾欲。", "南山豈無豆，東籬亦有菊。", "日與田父遊，氣象和而肅。", "一枕北窗風，紅塵任奔逐。", "起視天壤間，四海空兩目。", "但願樽有酒，寧顧瓶無粟。"]}