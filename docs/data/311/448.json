{"author": "嚴日益", "period": "宋", "type": "诗", "title": "題汪水雲詩卷", "paragraphs": ["紫皇宮殿紅雲低，春歸天上日欲西。", "瑶池催花撾羯鼓，姚魏天香分雨露。", "沉香亭北雉尾高，詩成先奪雲錦袍。", "縱橫奏賦三千字，文采風流多意氣。", "珮聲楊柳鳳池頭，絲綸五色爛不收。", "巨鰲跳波海門黑，氈雪風砂墮陰域。", "翠華鞭鸞凌紫烟，天寒月照青塚邊。", "黄金不啼玉不泣，桑嶺流沙馬飛急。", "孤臣淚結冰稜稜，兩宮祝髪傳佛燈。", "梵尊說法天龍拜，四大山河金色界。", "風飄仙樂去不迴，香圍粉陣成飛埃。", "南冠楚囚血化碧，恨入胡笳十八拍。", "穹廬帳暖融冷光，猶隨供奉聯鵷行。", "子房忽伴赤松去，華表千年令威語。", "商郊周甸禾黍悲，宮袍卸却披霞衣。", "青藜老仙選詩哭，彷彿東都夢華錄。", "吳霜壓損長眉青，胸蟠耿耿何時平。", "讀書萬卷貧難救，天若知情天亦瘦。", "雲翻雨覆爭奈何，榮枯得失哀恨多。", "相逢莫說夢中夢，琴寄南音時一弄。", "世間未必無子期，至音元不求人知。", "泠然七十二峰下，軒轅鼎邊退三舍。", "流水行雲萬里心，故家喬木春陰陰。"]}