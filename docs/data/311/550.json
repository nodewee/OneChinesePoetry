{"author": "熊禾", "period": "宋", "type": "诗", "title": "贈周善長省親", "paragraphs": ["客路三千親七十，行道無情亦沾臆。", "阿娘七十更加四，阿翁七十更加八。", "人生至樂那有是，君獨胡爲此役役。", "五鼎珍羞不見多，一盂菽水堪爲悅。", "八方渺渺夕陽西，與君早决歸來策。", "高曾規矩父弓冶，君家正印斯文脈。", "我生喜讀平園文，到老更看梅谷集。", "此翁豈弟真可人，直把文章事游劇。", "慶兒二首望不淺，城山佳讖真端的。", "相邊佳作漸家數，慎真不覺譽兒癖。", "更想高陽壽內辭，曾是修行嚥梅實。", "二老隨宜也自歡，終欠斑衣兒在側。", "須知團聚第一樂，此外蠅知總無益。", "名驥墜地千里心，丹鳳沖霄九秋翼。", "蕭曹事業已千千，當年豈要從刀筆。", "丈夫未遇固脫略，時人孰測調元術。", "平園相譜當相傳，撫卷臨風三嘆息。", "勗哉勗哉後之人，百世詩書尚餘澤。"]}