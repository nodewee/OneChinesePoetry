{"author": "熊禾", "period": "宋", "type": "诗", "title": "茶荔謠", "paragraphs": ["陽春播一氣，著處成芳菲。", "閩地本荒落，山川亦何奇。", "嬴劉始爲郡，望秩暨武夷。", "通仕良鮮少，貢入還稀微。", "晚唐得常公，文化今有遺。", "國初歸職方，况復兵革稀。", "聖化溥涵育，生生浩無涯。", "昭陵銳圖治，四夷息鞭笞。", "峨峨四諫官，日晏猶彤墀。", "君謨起南服，感知無不爲。", "芹曝猶欲獻，茶貢詎非宜。", "草木貴多識，荔譜何傷而。", "豈意成濫觴，歲獻妨耕犁。", "當年東坡老，作詩嘆荔枝。", "詩語似成讖，采茶武夷溪。", "民力固甚憊，卉木且具腓。", "士人作是事，興言痛心脾。", "閩溪何澍湃，閩山何嶔𡼭。", "彼一草木秀，不憚勤航梯。", "昌黎感二鳥，世道矧益漓。", "我思全盛際，賢書連馹馳。", "公卿項背望，仄席須謀惟。", "十家九詩書，三年下芝泥。", "宣靖名節著，炎紹勳業資。", "乾淳道學稱，人物世有之。", "大雅日以喪，迂闊貽世譏。", "茫茫宇宙內，此柄伊誰司。", "後生無典刑，流風砭人肌。", "皇天豈將老，傷哉相淪彝。", "地氣有旺歇，回斡應何遲。", "百卉歲發榮，英傑生無時。", "風氣諒有開，久矣斯人疲。", "武夷大隠山，自有百世師。", "來哲倘可俟，拳拳留此詩。"]}