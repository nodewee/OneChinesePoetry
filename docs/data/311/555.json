{"author": "熊禾", "period": "宋", "type": "诗", "title": "別永福諸友", "paragraphs": ["高哉永陽山，清哉永陽水。", "不須問芝嶺，不須尋桃源，桃源芝嶺近在永陽裏。", "此山朝朝暮暮有爽氣，此水一點不受汙泥滓。", "黼冕峨峨盡周獻，弦誦洋洋尚周禮。", "員顱方趾天地間，靖獻此心固何爾。", "梅坡先生真絕俗，夜月清標照寒水。", "年移物換耳不聞，不撓不汙直如矢。", "留遠先生心更苦，風雪漫漫燕萬里。", "腴田好爵某不顧，携手河梁得魚泚。", "暘彼諸老皆典刑，三嘆此邦皆俗媺。", "嗟哉世之人，醉中偷生夢中死。", "高岡千仞亦陵遲，狂衆一啜滔滔是。", "如此衣冠古人物，直入畫圖播青史。", "更有一事興我聞，後生尚及見典刑。", "兵戈生長三十載，豪傑豈必文王興。", "邇來童冠入小學，能文何啻百許人。", "雖然文章亦未授，山深最喜習氣淳。", "萬方颯颯聲一概，此地未著裘馬塵。", "甘能受和白受來，豈有質實無其文。", "古云變魯可至道，百年正學亦失真。", "尼山一何高，泗洙一何深。", "聖門登臨別是一般起，處處山水滿我仁智心。", "悠悠清泉滌我慮，飄飄長風吹我襟。", "認取當年詠歸意，與我同賦暮春吟。"]}