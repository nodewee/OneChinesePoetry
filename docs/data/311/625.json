{"author": "于石", "period": "宋", "type": "诗", "title": "次韻徐覺風鈴", "paragraphs": ["鏘然非金亦非玉，壹片宮商紛其觸。", "歘如環轡玲瓏摇佩旌，鏗如鳴球拍琴九奏簫韶聲。", "凄如孤鴻叫群嘹唳穿雲去，清如幽泉滴瀝飄落斷崖處。", "餘音欲斷還復鳴，咄咄胡牀靜中據。", "乃知簷鈴適與風相會，鏘鏘錚錚可聽不可佩。", "我憐其輕脆不足恃，戛則成音擊則碎。", "嗟哉無情之物能感人，浮華言語自古多誤身。", "喧然聲名滿天地，好聲過耳俱成塵。", "物情萬變伏還起，人生幾何安足恃。", "何如物我兩忘言，雲在青山水在月。"]}