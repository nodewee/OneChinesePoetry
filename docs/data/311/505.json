{"author": "熊禾", "period": "宋", "type": "诗", "title": "上致用院李同知論海舶", "paragraphs": ["易經致民用，肇自羲農先。", "耒耜既生聚，市易還懋遷。", "公私不交病，本末無倒懸。", "古人致主術，稱物靡有偏。", "厥初禹作貢，不但中邦田。", "四海自錫貢，不憚來遠邊。", "碣石來冀右，海岱青徐連。", "東南並淮揚，亦自江海沿。", "夫豈寶遠物，有道歸陶甄。", "成周制國用，半在周官編。", "虞衡與商賈，胡不末利捐。", "艱難開國心，什一猶欲蠲。", "裒益固有道，公功格皇天。", "後儒不知學，說理多虛玄。", "生財昧大道，民命日益朘。", "管商一作俑，蠹弊貽千年。", "漁鹽尚抑末，奈何誘開阡。", "懷清一以築，煢獨堪哀憐。", "封君擅半賦，公私重熬煎。", "寒機凍女手，汗粒赬農肩。", "織衣不上體，舂粟不下咽。", "傷哉力田家，欲說涕淚漣。", "何如棄之去，逐末利百千。", "矧此賈舶人，入海如登仙。", "遠窮象齒徼，深入驪珠淵。", "大貝與南琛，錯落萬斛船。", "取之人不傷，用之我何愆。", "奈何昧輕重，屑屑窮算鞭。", "錙銖較鷺股，漏網魚吞船。", "安得體國臣，爲天掘璣璇。", "上資國脈壽，下拯民瘼瘨。", "朝夕禹貢志，菲食甘胝胼。", "九載不入門，千古孰與賢。", "更想公旦心，待旦尤乾乾。", "世俗吝與驕，曾不絲毫牽。", "所以泰和治，常在虞周前。", "此道久已亡，利欲充培埏。", "豈曰治不及，曾是心無傳。", "明公中州傑，自是天分全。", "問學甚充厚，願力還精堅。", "溥物功不勞，無欲心湛然。", "維此一樞軸，實秉大化權。", "如天有北斗，物物歸璣璇。", "帝念南海民，風化舊所宣。", "皇皇風霜節，炳炳奎壁躔。", "纖微亦何凂，闔散有大權。", "利用六府修，制用九府圜。", "古人不可作，得意皆蹄筌。", "誰哉識治本，理此大化絃。", "三代事寂寞，念之中心悁。", "書生武夷客，偶此來海堧。", "使者採風謠，詩歌寓惓惓。"]}