{"author": "于石", "period": "宋", "type": "诗", "title": "小石塘源", "paragraphs": ["萬山鬰回合，羣木尤老蒼。", "細路百盤折，崎嶇陟羊腸。", "凉陰覆峭壁，縈迴澗流長。", "綠蘿下百尺，笑挹清泉香。", "甘寒試一潄，齒頰凝冰霜。", "拂石坐未去，樵叟來我傍。", "云此澗中水，其源來浦陽。", "浦陽婺屬邑，亦我父母邦。", "欲我飲此水，而不忘故鄉。", "叟言起予意，振衣欲飛揚。", "便將隨水源，徑度千仞岡。", "叟前挽我衣，遲留且勿忙。", "吾家隔前坡，林居愧荒凉。", "寒醅旋可壓，爲子炊黄粱。", "微徑行犖确，柴門隠松篁。", "推戶拂塵席，延我入中堂。", "呼兒出長揖，闊步何蹡踉。", "問我從何來，驚顧走欲僵。", "屢呼不復出，自起致茶湯。", "坐不分賓主，高談到羲皇。", "炊烟淡茅屋，勸我飲盡觴。", "葫蘆爛鵝鴨，盤飣羅芥薑。", "一飽共酣寢，此樂殊未央。", "攝衣起謝叟，聽我歌慨慷。", "風埃暗宇縣，干戈幾搶攘。", "朽骨纏蔓草，呻吟卧殘創。", "荒丘奔狐兔，斷礎悲蛩螀。", "奔逃不相顧，流離各悽傷。", "十年未返業，幾人失耕桑。", "而此源中民，熙然獨徜徉。", "數家聯聚落，茅茨带林塘。", "笑語聲相聞，隔籬燈火光。", "翁嫗各垂白，童稚紛成行。", "嫁女必近鄰，生男不行商。", "死徙無出境，耕織各有常。", "地罏老瓦盆，竹几素木床。", "俗淳器亦古，豈識時世妝。", "瓜瓠滿籬落，麻苧翳門牆。", "缺竇出鷄犬，平坡散牛羊。", "豚蹄一盂酒，神休答豐禳。", "村謳雜社鼓，醉舞衣淋浪。", "晝無悍吏恐，夜無羣盜狂。", "生者遂所養，死者得所藏。", "其樂有如此，宜與世相忘。", "叟前重致詞，爲子言其詳。", "使我居華屋，綺疏交洞房。", "使我服鮮麗，翠襦綉羅裳。", "食必具水陸，飲必酣瓊漿。", "出則盛車騎，錦韉紫遊韁。", "歸則擁歌吹，粉黛環姬姜。", "貴封侯萬戶，富儲粟千倉。", "如此豈不樂，患至難豫防。", "利者禍之的，何地非戰場。", "况有吏椎剝，寧免盜陸梁。", "安貧即樂土，多財必遺殃。", "人生守常分，世事胡可量。", "我聞重歎息，臨風幾徬徨。", "林霏掩蒼翠，回首路杳茫。", "遠山銜落日，慘慘塵沙黄。", "因思桃源中，人多壽而康。", "山深事簡寡，居安俗淳良。", "不與外人接，別在天一方。", "兒孫自生長，古今任興亡。", "世以爲神仙，此說誠荒唐。", "平生志遠遊，恨不窮八荒。", "去家百里近，絕境見未嘗。", "邈與桃源居，異世遥相望。", "安知千載下，以我非漁郎。", "獨恨無桃花，夾岸摇紅芳。", "花落春水漲，一葦或可航。"]}