{"author": "于石", "period": "宋", "type": "诗", "title": "再遊石壁寺", "paragraphs": ["曾爲石壁遊，更借僧房宿。", "樓閣倚林腰，溪山醒塵目。", "敲門尋舊僧，清響應林谷。", "老僧不厭客，分我雲半屋。", "禪月豈後身，尚餘詩滿腹。", "疑我亦荀鶴，再與賦漢牧。", "汲井晝煮茶，洗鉢夜分粥。", "山空人語寂，邀我入深竹。", "獨抱無絃琴，不唱浮生曲。", "月樹影參差，風鳴聲斷續。", "翛然出塵表，身世轉幽獨。", "明朝出山去，無言笑相矚。", "江上石牛眠，秋草爲誰綠。"]}