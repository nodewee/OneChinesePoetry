{"author": "于石", "period": "宋", "type": "诗", "title": "路傍女", "paragraphs": ["路傍誰家女，躊躇不能去。", "自言妾小時，家本樵川住。", "十五嫁良人，長年秉機杼。", "辛勤奉舅姑，足不越庭戶。", "去年秋棗紅，邊人健如虎。", "移家入深林，自謂百無慮。", "空山鳴劍戟，失色駭相顧。", "星散各偷生，不幸適相遇。", "妾身如風花，飄零委塵土。", "妾命如蜉蝣，焉能保朝暮。", "一死恨不蚤，空爲年少誤。", "去去忽相失，零落在中路。", "妾有乳下兒，咿啞方學語。", "四海尚干戈，安知爾生死。", "回首望天涯，家山在何處。", "妾命負所天，顧影惟自憐。", "自憐輕失節，天下何獨妾。"]}