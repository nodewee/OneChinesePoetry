{"author": "熊禾", "period": "宋", "type": "诗", "title": "與徐同知", "paragraphs": ["武夷山中舊學子，汗漫偶作觀海遊。", "此觀此遊亦何有，炎氛瘴雨爛不收。", "蓬萊絕島固難望，何處大澤并高丘。", "獨聞東南倚天聳石壁，上有一輪照耀之明月，下有一道演迤之清流。", "此流不求清，此月不求明。", "衆星冥濛日轂遠拍天，煙浪渺渺令人愁。", "因思八極間，品彙豈不稠。", "后皇生物至今日，茫茫大化無停輈。", "群陰剝盡碩果在，新畬再闢陳根留。", "我輩等是豐芑春，盛德何止數世謀。", "男兒生世有不朽，百年易邁千載悠。", "造物生材諒非偶，陽春有脚先南州。", "八郡春已滿，忍使四海赤子寒颼颼。", "一時澤物亦易足，旱須霖雨川須舟。", "書生却顧動遐想，願爲來世蒼生憂。", "斯文迓續正此時，安得古綆千尋脩。", "莘郊匹夫樂堯道，朝鮮逋播敘禹疇。", "兩生不來至今尚綿蕝，房魏背汗豈但唐人羞。", "禮頹樂壞二千載，欲觀周道當何繇。", "我聞伊洛道南後，武夷雲谷今魯鄒。", "孔堂金石未盡泯，淹中斷簡猶堪搜。", "獨抱遺經守迂拙，歲月兀兀春復秋。", "蚊蝱負山力謾苦，精衛填海志未休。", "書生迂拙公所知，此來見公亦何求。", "窮通志也命當遂，天地傾缺人綢繆。", "願公借我一片五色石，要補元氣混沌無瘡疣。", "千載在我前，萬載在我後，山中事業非王侯。"]}