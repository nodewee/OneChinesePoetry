{"author": "熊禾", "period": "宋", "type": "诗", "title": "湧翠亭梅花", "paragraphs": ["來者爲新去爲陳，陰陽如代各還春。", "花開花謝亦常理，對花不必尤花神。", "平生性耆不在花，兩年頗與梅相親。", "何人種梅繞此屋，一見使我心清冷。", "老樹槎牙溪側徑，枯枝倒掛池邊亭。", "花開主人不復賞，我來却作花主人。", "此花不必相香色，凜凜大節何崢嶸。", "北海雪深臣皓首，霜寒中野兒悲吟。", "荷蓧老人留植杖，滄浪孺子來濯纓。", "神人妃子固有態，此花不是兒女情。", "托根山谷居歲晚，自分不及芳春辰。", "春前臘後挺高潔，留與桃李爭妍新。", "春寒桃李猶未開，莫隨羌管輕飄零。", "先生自是絕俗士，西湖東閤當齊名。", "巡簷索笑興不淺，金樽檀板隨紅塵。", "斯言近戲君勿訝，南山松柏終年青。"]}