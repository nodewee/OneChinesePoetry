{"author": "于石", "period": "宋", "type": "诗", "title": "訪葉靈淵", "paragraphs": ["細路如蛇盤，山根復山巔。", "振衣上千仞，頓覺天地寬。", "四山朗開豁，斜陽淡平川。", "溪淺不可舟，橋斷衣可搴。", "依依桑柘村，翳翳井里烟。", "老翁古柳樞，扶杖白垂肩。", "問途入深巷，蒲柳隠敗垣。", "忽得幽人居，一室靜且安。", "中有插架書，外有負郭田。", "種秫可釀酒，枕書時醉眠。", "自言居家好，笑我行路難。", "欲分清溪尾，著我屋數椽。", "踏月兩相過，亦足陶情歡。", "子雖愛我厚，我亦愧子言。", "天涯倦遊客，豈不懷故山。", "抱薪煮白石，岸巾曝晴簷。", "興來或杖履，松陰弄潺湲。", "如此豈不樂，胡爲復盤桓。", "泠然御風去，月暮孤雲寒。"]}