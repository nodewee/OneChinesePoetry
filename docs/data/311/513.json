{"author": "熊禾", "period": "宋", "type": "诗", "title": "贈陳教諭", "paragraphs": ["每惟斯道南，七閩小鄒魯。", "考亭四書學，日月行萬古。", "我生亦何幸，私淑欣有遇。", "南來証文獻，令人動遐慮。", "斯文欠統一，正學真一縷。", "莆陽禮義國，斂袵殷黼冔。", "緬思東湖集，復齋接前緒。", "至今耆俊多，淵源此其祖。", "德閎有聞孫，邂逅快披臯。", "儒先教化地，師傳盛稱譽。", "教成畀鄰邦，祖訓有遺矩。", "豈但美彼芹，更思甘棠樹。", "一邑召可行，盡分皆有補。", "十室有忠信，矧此萬家聚。", "派近源可尋，我來重瞻遡。", "當年絃誦聲，溪水自東注。", "典刑前輩人，溪山正堪數。", "安得杖屨陪，安溪溪頭路。"]}