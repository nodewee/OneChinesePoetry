{"author": "于石", "period": "宋", "type": "诗", "title": "贈星命松坡", "paragraphs": ["昌黎之生月南斗，牛奮其角箕張口。", "坡翁宿直斗牛箕，自謂文似昌黎叟。", "顧予命亦坐磨蝎，碌碌浪隨二公後。", "文章學問愧前修，有口但知能飲酒。", "松坡磊落湖海人，爲我掉舌談星辰。", "蛟龍蟠屈終變化，君子憂道寧憂貧。", "夜半狂吟踏破甕，結柳爲車窮莫送。", "掀髯一笑問松坡，文如二子今何用。"]}