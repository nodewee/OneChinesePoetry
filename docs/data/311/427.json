{"author": "夏天民", "period": "宋", "type": "诗", "title": "題汪水雲詩卷", "paragraphs": ["仰峰昨夜三尺雪，梅花吟老坐如橛。", "道人啄扉來摻別，茗盌冰膠不堪啜。", "袖中枝桐半皴裂，爲予載拊舒鬰結。", "誰裁古調多曲折，拍拍胡笳中音節。", "燕山孤纍心石鐵，神物護持筆生舌。", "杜陵老翁代佛說，長歌自擊唾壺缺。", "萬古劍鋩倒流血，毛髪森森照關月。", "於乎嵇康東市計仍拙，廣陵一散何嘗絕。"]}