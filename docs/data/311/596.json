{"author": "于石", "period": "宋", "type": "诗", "title": "杜少陵贈衛八處士韻別秉國", "paragraphs": ["昔君坐談詩，古音振宮商。", "昔我起舞劍，三尺星斗光。", "我劍何慷慨，君詩何老蒼。", "感此一笑嘆，徒成九迴腸。", "久別忽想見，歲月驚惶惶。", "豈無平生友，對面險太行。", "知心今幾人，况復天一方。", "安得飛霞佩，共挹天瓢漿。", "道義有真樂，何必甘膏粱。", "臨行勸我酒，我飲不盡觴。", "一飲情易闌，再飲情更長。", "斜陽重回首，烟水空蒼茫。"]}