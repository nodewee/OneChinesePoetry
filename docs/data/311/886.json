{"author": "仇遠", "period": "宋", "type": "诗", "title": "寄南仲", "paragraphs": ["坡翁昔年五十二，翰林侍讀爲學士。", "溪翁年德與坡同，官職胡爲未相似。", "我道閒人勝貴人，儻來軒冕溪雲比。", "翁今田園瀨水上，頗勝求田陽羨里。", "翁今有弟夜雨對床樂，頗勝卯君懷遠驛中有感秋風起。", "有時筆床茶竈泛洮湖，柳外梅邊從徙倚。", "詩筒經卷靜工夫，光景流連一彈指。", "不論衆醉與獨醒，不問此非并彼是。", "客來不必及時事，有酒且斟無即止。", "從今笑傲五百年，銅狄銅駞皆敝屣。", "小山老桂敷秋香，下弦月照西風凉。", "今夕如此好風月，胡不招邀坡翁霞佩同頡頏。", "翁今放舟何所適，新詩漫表長相憶。", "舟中不可久留兮，盍早歸來共賦碧雲餐白石。"]}