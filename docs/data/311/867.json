{"author": "仇遠", "period": "宋", "type": "诗", "title": "元夜嘆", "paragraphs": ["虎林城中正月半，十萬人家燈燦爛。", "溧陽風景方放燈，通宵不禁人遊翫。", "大雪深寒萬木僵，家家冷坐無薪炭。", "典錢買竹又買燈，糠油結凍點燈暗。", "豪民張燈喚歌舞，鼓笛喧轟夜忘旦。", "忽聞買絲造海船，府檄專令豪戶辦。", "倉皇且救火燃眉，縱有華燈何暇看。", "老夫掩關擁爐坐，一盞青燈置書案。", "良辰樂事悵難并，頃刻歡聲作愁嘆。", "蘇公買燈狀，陳子題燈詩。", "癡兒騃女知不知，月明月暗反覆手，且願麥熟休王師。"]}