{"author": "仇遠", "period": "宋", "type": "诗", "title": "和李致遠秀才", "paragraphs": ["平生志氣隘九州，直欲濯足萬里流。", "詎期功名坐蹭蹬，不意歲月成繆悠。", "防閑擬鑄鐵門限，牽挽忽作金瀨遊。", "栖巢未穩烏鵲月，歸夢已熟鱸魚秋。", "連宵風雨正僵卧，何時臨壑容奇搜。", "可人喜接一日雅，此地判作三年留。", "說詩解字屢握手，感時懷古頻搔頭。", "吳郡才子止丘沈，梁園舊賦餘枚鄒。", "天上仙應無懵者，眼中客復有此不。", "家聲久識南北阮，筆力眇視大小歐。", "我方得友頗慶快，子亦固窮忘怨尤。", "蹄涔乃使鯨鯢伏，拳石難與嵩岱侔。", "紛紛嗜好異齊瑟，磊磊肝膽呈吳鈎。", "有才未遇政何損，知爾不薦終當羞。", "往事欲談遽易了，濁酒既傾焉得愁。", "平乘樓上王夷甫，下澤車中馬少游。", "須笑即今仕宦人，嚅唲言貌如伶優。", "若爲田園足以活，與爾水火無相求。", "一瓢陋巷誓不出，孤雲野鶴心自由。", "斯文將興天未喪，游子纍纍徒隠憂。"]}