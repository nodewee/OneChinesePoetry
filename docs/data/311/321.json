{"author": "汪元量", "period": "宋", "type": "诗", "title": "居擬蘇武  其二", "paragraphs": ["黄鶴一遠舉，千年方始歸。", "衆鳥念其群，哀鳴亦相依。", "彼美雙鴛鴦，一旦生乖離。", "幸有盈尊酒，聊以與子違。", "請歌遠遊吟，慷慨聲以悲。", "清商咽絲竹，激烈愴復悽。", "行人不可留，萬里將何之。", "念子日已遠，會念未有期。", "俛首長歎息，淚下沾我衣。", "安得生羽翰，與子成雙飛。"]}