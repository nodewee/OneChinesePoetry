{"author": "仇遠", "period": "宋", "type": "诗", "title": "醉醒吟", "paragraphs": ["衆人皆醉我獨醒，衆人皆醒我獨醉。", "先生何苦與世違，醒醉之中有深意。", "或云酒是腐腸藥，沉湎淫泆無不至。", "或云酒是忘憂物，醉鄉別有一天地。", "左拍五柳先生肩，右把三閭大夫臂。", "醉時元自惺惺著，醒來亦自齁齁睡。", "獨醒獨醉豈多得，衆醉衆醒堪一喟。", "醉者自醉醒自醒，卿法吾情各行志。", "溧江美酒差可戀，說醉論醒姑且置。", "公不見昔人有云，且食蛤蜊那知許事。"]}