{"author": "劉豐祿", "period": "宋", "type": "诗", "title": "題汪水雲詩卷", "paragraphs": ["海水奔騰朔風急，巨鰲震動坤軸折。", "茫茫水與雲相連，中有仙人渺獨立。", "槁梧三尺操南音，輕視功名等秋葉。", "調高韻古泣鬼神，氈帳輕彈燕薊月。", "錦囊萬里詩一編，字字丹心瀝青血。", "回首銅仙舊夢寒，撫卷令人雙鬢雪。", "祇今復作瀟湘遊，擬續離騷弔忠魄。", "獨夜何心聞杜鵑，雲暗蒼梧正愁絕。"]}