{"author": "仇遠", "period": "宋", "type": "诗", "title": "秋雨", "paragraphs": ["杜陵昔日歌秋風，卷去屋上茅三重。", "村翁今夜嘆秋雨，衝倒簷前牆數堵。", "瓦傾棟撓直見天，寒侵素被不得眠。", "相如家徒四壁立，我比相如尤可憐。", "錢唐近報融風起，瓦礫塵埃半城市。", "霜餐露宿人遑遑，衣食難謀况居止。", "呼童向曉收篁蘆，補籬織箔聊枝梧。", "雨飄有限行且止，秋陽餘暖留桑榆。", "嗚呼居得一日且一日，丈夫安能事一室。"]}