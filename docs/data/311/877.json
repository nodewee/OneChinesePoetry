{"author": "仇遠", "period": "宋", "type": "诗", "title": "贈筆工沈秀榮", "paragraphs": ["吾家歙石鋒芒出，不但挫墨亦挫筆。", "老懶作事苦不多，一筆纔供兩三日。", "近知沈子藝希有，洗擇圓齊易入手。", "不論兔穎與羊毛，染墨試之能耐久。", "禮樂三千成昨夢，禿筆何止十八甕。", "長槍大劍正當時，毛錐子者直安用。", "金淵萬家籍百儒，學書用筆人豈無。", "管城欲重連城價，請携椽筆遊江湖。"]}