{"author": "于石", "period": "宋", "type": "诗", "title": "對雪", "paragraphs": ["頑雲怙勢吞燭龍，一夜老盡江上峰。", "驂鸞駕鶴下瑶闕，羽衣森列飛行空。", "玉虯夭矯振鱗甲，獵獵怒戰誰爭鋒。", "銀河剪刻紛弄巧，姑射縹緲來無蹤。", "半開半落花繞樹，無根無蒂絮因風。", "造物幻出不可測，萬變歸我一慨中。", "重裘何富，負薪何窮。", "烹茶何儉，飲羔何豐。", "天意茫茫無問處，人事悠悠定何許。", "豐年固知雪可喜，貧民不以雪爲瑞。", "安得見晛消凝陰，寒崖草木皆生春。"]}