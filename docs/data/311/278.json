{"author": "汪元量", "period": "宋", "type": "诗", "title": "蜀相廟", "paragraphs": ["我謁武侯祠，陰廊草凄凄。", "當時南陽結廬學龍卧，深山大澤無人知。", "胡爲蜀先主，三顧前致辭。", "欲煩恢復天下計，先生籌策天下奇。", "浩然出山來，凜凜虎豹姿。", "乘時既得人，上曰真吾師。", "已曉關與張，二子不復疑。", "孤有孔明在軍中，如龍有水相因依。", "曆數既有歸，破賊當自茲。", "可憐復漢社稷心未已，當時三峽圖壘空巍巍。", "先生有才過曹丕，中原恢復未可知。", "惜哉軍務勞，一心死無私。", "出師一表如皎日，千古萬古鴻名垂。"]}