{"author": "仇遠", "period": "宋", "type": "诗", "title": "德興葉志道字士心葬母于銀山丹井之上作丹泉吟", "paragraphs": ["葛公學仙丹有泉，葉公藏母丹泉邊。", "泉流㶁㶁亂石底，丹光炯炯長松巔。", "陟彼屺兮瞻望母，麻衣土枕常廬墓。", "難將寸草報春暉，祇覺焄蒿泣秋露。", "男兒眼中非無淚，有淚徹泉無厚地。", "泉聲如咽淚如丹，何待洩融歌大隧。", "幽花淡月耿墓門，不招仙魄招母魂。", "子規一聲蒼石裂，白雲渺渺山昏昏。"]}