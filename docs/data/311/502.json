{"author": "熊禾", "period": "宋", "type": "诗", "title": "聞崇安縣學立碑", "paragraphs": ["出山未踰月，輒復入山去。", "平生武夷志，茲遊適真遇。", "誅茅倘可遂，豈但山水趣。", "扶摇欣夙心，躊躇動長慮。", "恭惟文公學，倡道匪虛語。", "向微剖析功，斯人遂聾瞽。", "齋居一原嘆，此嘆無人悟。", "晚年制作心，門人未輕許。", "真實浸泬寥，枝葉謾誇詡。", "漂淪未百年，剽竊立門戶。", "吾黨固有愆，斯道自今古。", "扶偏須忠臣，邪說可無距。", "同志此來游，興言激余素。", "禮樂愧河汾，興唐竟誰予。", "大隠堂前水，滔滔自東注。", "回薄萬古心，無言對天柱。"]}