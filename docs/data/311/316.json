{"author": "汪元量", "period": "宋", "type": "诗", "title": "重訪草堂", "paragraphs": ["放櫂花谿去，重來訪草堂。", "菰蒲依靜渚，楊柳遶回塘。", "野塹棨高下，山牆竹短長。", "槁梧含古色，瘦菊減清香。", "鼙鼓檛三疊，旌旗列兩行。", "花娘紛舞袖，座客競飛觴。", "醤蘸生葱白，虀澆熟韭黄。", "洪爐催捲餠，匕首割燒羊。", "大笑諸公醉，高談小子狂。", "城關猶未掩，冠蓋已飛揚。", "鳥語青松裏，人行錦樹傍。", "杜陵輕出峽，千古隔瀟湘。"]}