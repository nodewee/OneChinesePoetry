{"author": "于石", "period": "宋", "type": "诗", "title": "答諸友", "paragraphs": ["之子詞場無敵手，騎麟翳鳳集北斗。", "藉藉人間月旦評，滔滔筆下風濤吼。", "方摶扶摇九萬里，可速則速久則久。", "文章何止擬相如，政事亦堪脩冉有。", "回首落日烟塵昏，滿眼風寒沙石走。", "老天應未喪斯文，君子固宜知所守。", "刀以銛而缺，硯以鈍而壽。", "名高多謗毀，女妒無妍醜。", "乃知明哲可保身，安用嚅唲浪開口。", "悠然一笑對南山，壁上有琴樽有酒。"]}