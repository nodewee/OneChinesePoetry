{"author": "李白", "period": "唐", "type": "诗", "title": "東海有勇婦", "paragraphs": ["梁山感杞妻，慟哭爲之傾。", "金石忽蹔開，都由激深情。", "東海有勇婦，何慚蘇子卿。", "學劒越處子，超然若流星。", "損軀報夫讎，萬死不顧生。", "白刃耀素雪，蒼天感精誠。", "十步兩躩躍，三呼一交兵。", "斬首掉國門，蹴踏五藏行。", "豁此伉儷憤，粲然大義明。", "北海李使君，飛章奏天庭。", "捨罪警風俗，流芳播滄瀛。", "名在列女籍，竹帛已光榮。", "淳于免詔獄，漢主爲緹縈。", "津妾一櫂歌，脫父於嚴刑。", "十子若不肖，不如一女英。", "豫讓斬空衣，有心竟無成。", "要離殺慶忌，壯夫所素輕。", "妻子亦何辜，焚之買虛聲。", "豈如東海婦，事立獨揚名。"]}