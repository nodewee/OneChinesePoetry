{"author": "汪元量", "period": "宋", "type": "诗", "title": "聽徐雪江琴", "paragraphs": ["徐卿寒夜彈玉琴，凍雲妬月波澄陰。", "海上神峰削幽翠，十二樓前玉妃墜。", "湘娥素女相對泣，翠竹蒼梧淚痕濕。", "幽蘭不香蕙花死，千愁萬怨青楓裏。", "風敲葉脫雨如嘯，百鳥喧啾孤鳳叫。", "老龍吐珠赤灑灑，山鬼摇𣟴走堂下。", "徐卿徐卿且停手，呼兒割雞酌春酒。", "曲高調古人不識，側耳西樓咽箏笛。"]}