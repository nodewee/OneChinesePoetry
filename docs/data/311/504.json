{"author": "熊禾", "period": "宋", "type": "诗", "title": "題林氏藥圃", "paragraphs": ["採藥來，神山在何許。", "忽聞瀛海頭，居然一玄圃。", "天風吹輕帆，至人展良晤。", "圃中藥千本，歷歷皆手樹。", "我生抱奇疢，歲久不得愈。", "三年蓄艾心，有此一朝聚。", "惠我方匕劑，翛然脫沈痼。", "吾觀此圃中，來遊亦無數。", "夫豈獨我私，一一隨所取。", "同游二三友，牽連亦遭遇。", "餐此霞屑餘，騰身即飛翥。", "人生各有累，那得免患苦。", "至人略形骸，一視等胞與。", "過之或忘情，我獨刻肺腑。", "世人持狹見，一膜便爾汝。", "比鄰立藩牆，邊幅生齟齬。", "老矣多閲人，知君用心處。", "斯人匪斯今，意度一何溥。", "我嘗讀西銘，一初混中處。", "茫茫大化運，上下四方宇。", "當作一圃觀，何物不儲貯。", "豈但百草性，曾入農氏譜。", "奇葩與異石，海陸細分部。", "金膏丹空青，亦不憚遠阻。", "是中富臺沼，飛泳供盼顧。", "有時釣弋娛，遺墜拾鱗羽。", "鋪陳盛筵旦，咳唾好賓侶。", "歌闌車馬散，溲渤遺敗鼓。", "我知太醫生，適用隨細鉅。", "水火各燥濕，陰陽互寒暑。", "剛汞或柔砂，炎硝或寒附。", "峻或蓬稜攻，平或參朮補。", "生材天豈靳，所恨辨者瞽。", "生人倘有濟，我圃足供具。", "玄樞掌握間，調齊有其所。", "悠悠動我思，無懷大庭古。", "八荒登春臺，一氣調律呂。", "人人無鄙夭，物物不疵窳。", "胡然降大厲，使我重悽楚。", "薰蒸始一氣，俄頃遍九土。", "緬懷有生初，恫{疒衆}入心膂。", "恭惟生物心，孰不同父母。", "我欲代一箋，飛上九天訴。", "冥冥天閽深，重關列蛟虎。", "至人對我言，天高不堪籲。", "無寧蒼蒼求，我圃自有趣。", "圃中別有圃，妙處子未睹。", "中藏六六天，玄玄豈無主。", "我嘗偕子游，相與詰其故。", "雖然祇方寸，此妙誰賦予。", "包括盡六合，剖析入毫縷。", "一粒蘂珠中，太極有玄姥。", "但得斯心存，充拓何可禦。", "至人豈易逢，再拜致我語。", "授藥不授方，藥盡力已去。", "似聞海上秘，久藏龍宮府。", "君今得妙訣，授我勿我拒。", "珍重千金傳，爲君廣流布。", "別君懷不忍，回首重凝竚。", "千山莽愁人，滄波正烟雨。"]}