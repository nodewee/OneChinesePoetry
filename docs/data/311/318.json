{"author": "汪元量", "period": "宋", "type": "诗", "title": "光相寺", "paragraphs": ["峨眉縣西四十里，峭壁懸崖削寒翠。", "崎嶇棧道動摇摇，矮石支撐同贔屭。", "忽窺萬仞黑無底，下有龍淵七十二。", "攀捫步步足難移，大盤小盤八十四。", "行行更入娑羅平，側立長嗟心膽碎。", "洗脚溪頭登土峰，板屋數間光相寺。", "寺中蕭然無個僧，普賢小殿生陰氣。", "天仙橋上光明巖，銀色光中世界異。", "須臾風雨洗天來，兜羅綿雲塞天地。", "虛空現出大圓光，五色暈中瞻大士。", "日暮雲收山寂然，乙夜燈分百千計。", "別有草庵三四僧，花木滿軒頗清致。", "有時雲起自雷巖，兩道金光出巖際。", "有時雲散光獨明，猶見光中回象轡。", "僧云又有清現光，白日無雲光更麗。", "奇花異草吹香風，怪獸珍禽左右至。", "善財童子何許來，五十三參見真諦。", "神通變化無了時，如幻如夢復如戲。", "胡爲狡獪弄精魂，機事機心極無謂。", "儒生持此問山僧，僧曰如是觀如是。", "若言有相更有光，靈化千千誠小技。", "何如無光復無相，湛寂名爲第一義。", "菩薩空中數點頭，收斂圓光無一事。", "雪山萬點白差差，初日照之光毳毳。", "遥瞻天竺立綿延，我欲游觀足如繫。", "平生茲遊真冠絕，走筆成詩圖快意。"]}