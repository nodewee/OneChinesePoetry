{"author": "于石", "period": "宋", "type": "诗", "title": "張德裕盤谷隠居", "paragraphs": ["盤谷四面環青山，晴嵐暖翠浮雲烟。", "盤谷之阻多幽泉，湛然深碧蛟螭蟠。", "中有華屋貯神仙，猿鳥不驚犬不喧。", "竹侵行逕松礙簷，人疑無路堪攀緣。", "忽聞讀書聲琅然，始信別是壺中天。", "翩然振屐登其巔，仰林俯壑天地寬。", "桑麻盡處開平川，千帆來往無時閑。", "旁有一葉漁翁船，出沒紅蓼黄蘆邊。", "呼之來泊岩下灣，就船買魚歸烹鮮。", "煮茗有泉秫有田，問之世事笑不言。", "家藏黄石書一編，安用李愿歸來篇。", "我欲前峰卜數椽，幅巾杖屨行其間。", "目送歸鴻揮五絃，閑窗靜聽松風眠。"]}