{"author": "于石", "period": "宋", "type": "诗", "title": "答諸公遊山作", "paragraphs": ["金華山巔一揮手，俯視塵寰仰星斗。", "閑雲滿地白鶴飛，積雪暗天蒼兕吼。", "北山周回七百里，名著洞天非不久。", "世人未識山中樂，問我山中何所有。", "舊傳叱石化羊眠，亦有耕田驅鹿走。", "大士浴缾今尚在，孝標書堂誰與守。", "翩然東訪赤松子，何須辟穀能延壽。", "出門一笑天地寬，齪齪徒爲兒女醜。", "君不見東坡遊赤壁，東望武昌西夏口。", "江山風月兩依然，誰能與客携魚酒。"]}