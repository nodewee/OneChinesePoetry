{"author": "仇遠", "period": "宋", "type": "诗", "title": "送高仲山通州教授", "paragraphs": ["通川得通儒，善類蒙善教。", "如此老成人，真足重學校。", "我昔客朱方，曾窺管中豹。", "言容既篤厚，文字入玄奧。", "交游二十年，夷險同一操。", "閒居虎林麓，倚窗聊寄傲。", "忽承北斗敕，勇鼓來淮櫂。", "華髪映青袍，輕帆愜黄帽。", "天晴宜征途，芹藻春色到。", "臯比坐可暖，三載勤訓導。", "惜哉龜手藥，至老方取效。", "載酒游五山，何由共吟嘯。"]}