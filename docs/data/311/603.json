{"author": "于石", "period": "宋", "type": "诗", "title": "鄰叟言", "paragraphs": ["客行歸故鄉，依依一鄰叟。", "把酒向我言，重嘆生不偶。", "大男年二十，前年方娶婦。", "府帖點鄉兵，井邑備攻守。", "萬騎聲撼天，戰骨今欲朽。", "小男年十三，嬌癡猶戀母。", "所恃惟此兒，未忍輒笞毆。", "垂白力耕耘，一飯僅充口。", "東鄰數十家，兵火十無九。", "西鄰破茅屋，蕭然一無有。", "悍吏猛索租，摧剝及鷄狗。", "嗟子行四方，頗亦聞此否。", "偶述鄰里情，勿訝言語醜。", "老婦洗瓦盆，呼兒進畦韭。", "願子姑暫留，爲我進盃酒。"]}