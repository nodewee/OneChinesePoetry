{"author": "于石", "period": "宋", "type": "诗", "title": "鵲鴉行", "paragraphs": ["世以鵲爲吉，人多喜其鳴。", "世以鴉爲凶，鳴多人輒嗔。", "吉凶一以定，嗔喜此焉分。", "相彼新羅鷂，于何分愛憎。", "群鴉競喧集，有耳若不聞。", "一鵲不相容，搏擊以爲能。", "不知鵲可喜，甘與鴉爲羣。", "妒善復黨惡，鷙悍徒不仁。", "石顯怙權寵，望之不容身。", "林甫擅柄用，何有乎九齡。", "寧爲望之辱，不作石顯榮。", "寧爲九齡死，不作林甫生。", "邪正苟倒置，是非竟難陳。", "人事無不然，何獨此微禽。"]}