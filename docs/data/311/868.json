{"author": "仇遠", "period": "宋", "type": "诗", "title": "雪後祈晴", "paragraphs": ["閏正月過二月來，溧陽溪頭花亂開。", "濃雲急雨洊雷電，不待羯鼓花奴催。", "江南天氣全然別，昨夜清寒今日熱。", "東風忽轉西北風，吹作霏霏一天雪。", "艷桃穠李睡海棠，顔色頓減仍減香。", "燕鶑羞澀未出谷，惟見野水生渾黄。", "晝夜交流已登岸，丘麥畦蔬根浸爛。", "州官憂水復憂民，明日祈晴泰清觀。"]}