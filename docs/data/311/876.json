{"author": "仇遠", "period": "宋", "type": "诗", "title": "贈溧水楊老", "paragraphs": ["浙間筆工麻粟多，精藝惟數馮應科。", "吳昇姚愷已難得，陸震楊鼎肩相摩。", "我遊金淵飯不足，破硯生苔塵滿目。", "毛錐自笑不中書，白髪紛紛老而禿。", "中山博士子墨卿，貽書薦至楊茂林。", "里儒大半習刀筆，耳聞竽瑟誰知音。", "善刀而藏歸勿出，博士校書行有日。", "定當致汝數百枚，東坡有云北方無此筆。"]}