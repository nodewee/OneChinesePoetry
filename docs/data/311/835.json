{"author": "仇遠", "period": "宋", "type": "诗", "title": "九日鄰翁招飲", "paragraphs": ["佳節喜新霽，作意登南山。", "茲山雖不高，亦足供躋攀。", "平明放舟出，日暮騎馬還。", "行止不自由，寸步千里艱。", "北鄰朱公子，言笑破旅顔。", "相與一樽空，徒得半日閒。", "人生各憔悴，仕路復間關。", "六十始平頭，甲子須循環。", "粲粲黄金花，才見秋一斑。", "忍以髪膚脆，犯此風霜頑。", "何如歸去來，期我巖壑間。"]}