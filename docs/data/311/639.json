{"author": "于石", "period": "宋", "type": "诗", "title": "西湖荷花有感", "paragraphs": ["我昔扁舟泛湖去，四望荷花浩無數。", "誰家畫舫倚紅妝，笑聲逈入花深處。", "笙歌凄咽水雲寒，花色似嫌脂粉污。", "夜深人靜月明中，方識荷花有真趣。", "水天倒浸碧琉璃，凈質芳姿澹相顧。", "亭亭翠蓋擁羣仙，輕風微顫凌波步。", "酒暈潮紅淺渥唇，膚如凝脂腰束素。", "一捻香骨薄裁冰，半破芳心嬌泣露。", "湖光花氣滿衣襟，月落波寒浸香霧。", "恍然人在蕊珠宮，便欲移家臨水住。", "回首落日低黄塵，十年不到湖山路。", "花開花落幾秋風，湖上青山自如故。"]}