{"author": "熊禾", "period": "宋", "type": "诗", "title": "送胡雙湖歸新安", "paragraphs": ["城南講太極，寒泉參近思。", "古人學道志，千里焉得辭。", "𡼭嶔入閩錄，泱漭遊湘詩。", "共惟紫陽翁，跬步懷親慈。", "親在望雲想，親去廬墓悲。", "往迹尚歷歷，流風詎應衰。", "紫陽有學子，綽綽醇儒姿。", "手携圖象編，來扣文公祠。", "爲我再月留，著意窺精微。", "理象本一原，體用非殊岐。", "精爽諒有迪，渙然契深期。", "末流學易偏，此語慎勿疑。", "今晨出別語，愴然敘心知。", "家君授余學，感子爲發揮。", "母塋有雙湖，築室吾將依。", "願子識一語，晨昏奉無違。", "聞君陳大義，臨分重含悽。", "顧惟雙湖象，在易已具垂。", "八卦各具體，惟水獨兩之。", "兩間水爲月，聖賢常取斯。", "坎水與兌澤，行止固有時。", "說從止處得，險與行相隨。", "居原麗澤占，講習相涵滋。", "行觀游水至，德行宜常持。", "易道靜自悟，動焉謹知幾。", "乾坤胞與同，幹蠱子職宜。", "悠悠大化運，勉勉前修追。", "愧予望道邈，願君銳前馳。", "浩歌祝融章，遠送之武夷。", "更浥寒泉潤，注彼雙湖涯。"]}