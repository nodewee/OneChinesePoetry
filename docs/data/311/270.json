{"author": "汪元量", "period": "宋", "type": "诗", "title": "麻姑仙壇歌", "paragraphs": ["麻姑飄飄出煙霧，紅尾鳳飛騎不住。", "青城山高風露寒，珮環掛著山花樹。", "花霧濛濛香濕衣，一點柔紅瀉香露。", "群仙行酒擘麒麟，玉盌金盤間犀筯。", "瓊璈鐵笛含氤氳，二十三絃語幽素。", "瓊臺醼罷醉不歸，月出崑崙天未曙。", "青衣結束金絲蘂，鶴扇雙行引歸路。", "白雲疊疊水潺潺，神仙窟宅知何處。"]}