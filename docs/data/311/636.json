{"author": "于石", "period": "宋", "type": "诗", "title": "贈姚星士", "paragraphs": ["姚生年來如我貧，瀾翻口舌談星辰。", "凄風落日低黄塵，客路相逢眼爲青。", "草鞋生翼杖生鱗，一笑索我詩贈行。", "我詩何足爲重輕，歷象妙處須推尋。", "相國之生孕昴精，客星動摇歸富春。", "天不祚漢星墜營，泰階或坼中台星。", "大抵人事關天文，試算天下英雄今幾人。"]}