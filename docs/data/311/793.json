{"author": "仇遠", "period": "宋", "type": "诗", "title": "和子野見寄十二辰體", "paragraphs": ["良工鼠鬚筆，戢戢囊穎露。", "抄詩節經史，汗牛車載路。", "信知文中虎，一代人不數。", "細聲笑蚯蠅，妙趣忘魚兔。", "東野龍無雲，胡爲乎泥中。", "蟠屈如睡虵，虛此雲夢胸。", "且騎款段馬，野服隨田翁。", "相羊山澤間，真樂樵牧同。", "開林斬猴杙，種花續春意。", "他年處雞窠，偃蹇增老氣。", "錦鯨卷不宜，貂狗續亦易。", "老硯磨豬肝，翰墨作遊戲。"]}