{"author": "仇遠", "period": "宋", "type": "诗", "title": "草蟲圖", "paragraphs": ["昨夜南山雷雨霽，蟄室初開百蟲起。", "草夭菜秀蒲柳長，生意森然隨氣使。", "陰陽變態足纖巧，分得餘妍歸畫史。", "野蜂採蜜花房裏，官蛙瞠目莎池底。", "紛紛蚱蜢肆跳梁，款款蜻蜓齊點水。", "天牛穴桑奚其天，鬼蝶迷花聿如鬼。", "血國三千亦有蚊，黍馬十萬寧非蟻。", "蝎虎那能捋虎鬚，蝸牛誰堪執牛耳。", "蜣蜋轉丸誠小巧，螳螂搏輪非勇士。", "鳴蟬嘶熱蟋蟀吟，一片繁聲愁客子。", "春風郊野豈不樂，籬落秋風又如此。", "坡仙舊詠只八物，若見此圖心更喜。", "我摩老眼爲題詩，晴日一窗蠅撲紙。"]}