{"author": "于石", "period": "宋", "type": "诗", "title": "美人一章寄徐秉國", "paragraphs": ["有美人兮天一方，弭絳節兮擷瓊芳。", "瑶環瑜珥鏘琳琅，修竹蕭蕭翠袖長。", "芝宮芙館椒爲堂，青瑣窗戶白玉床。", "一笑滿酌天瓢漿，簸弄驪龍明月光。", "欲往從之路茫茫，愛而不見空彷徨。", "安得騎麟鞭鳳凰，飛霞翩翩高頡頏。", "白雲縹緲遥相望，憑誰寄取雙瓊璫。"]}