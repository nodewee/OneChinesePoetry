{"author": "于石", "period": "宋", "type": "诗", "title": "同韻傚歐蘇體", "paragraphs": ["草廬抱膝方卧龍，獰飈撼戶雲埋峰。", "凍鵲依依飛墮地，饑鷹側翅低盤空。", "豈知水官夜鏖戰，鞭虯笞鳳驅前鋒。", "茫茫萬里混一色，遠近高下俱迷蹤。", "松標特立凜生氣，竹腰不折凌高風。", "長江一派清不泯，浩浩獨行天地中。", "小民祁寒易咨怨，君子守道惟固窮。", "有雪無雪兩不問，仁耕義耨無歉豐。", "君不見閉門無人僵卧處，任渠門外深丈許。", "窮則當與凡民異，達則當爲國之瑞。", "何當燮理司化鈞，坐令寒谷回陽春。"]}