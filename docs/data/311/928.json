{"author": "李白", "period": "唐", "type": "诗", "title": "上雲樂", "paragraphs": ["金天之西，白日所沒。", "康老胡雛，生彼月窟。", "巉巖容儀，戌削風骨。", "碧玉炅炅雙目瞳，黃金拳拳兩鬢紅。", "華蓋垂下睫，嵩嶽臨上唇。", "不覩詭譎貌，豈知造化神。", "大道是文康之嚴父，元氣乃文康之老親。", "撫頂弄盤古，推車轉天輪。", "云見日月初生時，鑄冶火精與水銀。", "陽烏未出谷，顧兔半藏身。", "女媧戲黃土，團作愚下人。", "散在六合間，濛濛若沙塵。", "生死了不盡，誰明此胡是仙真。", "西海栽若木，東溟植扶桑。", "別來幾多時，枝葉萬里長。", "中國有七聖，半路頹洪荒。", "陛下應運起，龍飛入咸陽。", "赤眉立盆子，白水興漢光。", "叱咤四海動，洪濤爲簸揚。", "舉足蹋紫微，天關自開張。", "老胡感至德，東來進仙倡。", "五色師子，九苞鳳皇。", "是老胡雞犬，鳴舞飛帝鄉。", "淋漓颯沓，進退成行。", "能胡歌，獻漢酒。", "跪雙膝，立兩肘。", "散花指天舉素手，拜龍顏，獻聖壽。", "北斗戾，南山摧。", "天子九九八十一萬歲，長傾萬歲杯。"]}