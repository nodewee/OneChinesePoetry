{"author": "于石", "period": "宋", "type": "诗", "title": "次韻呂芳卿春游", "paragraphs": ["春光美於酒，我得醉其淳。", "春情浩於海，我得涉其濱。", "人生貴適意，何須苦悲顰。", "軒軒遠游志，恨不窮入垠。", "流連慮忘返，豈徒玩芳新。", "遊子多愒日，志士惟競辰。", "二者孰得失，誰能究其因。", "俯仰天壤間，何輕用此身。", "驕惰由放逸，美好出艱辛。", "此日何足惜，我思古之人。"]}