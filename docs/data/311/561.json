{"author": "熊禾", "period": "宋", "type": "诗", "title": "賦游高逸軒懷藍遠洞", "paragraphs": ["世情弱卑近，子獨志高遠。", "中庭敞明軒，大字書鉅扁。", "軒前山百丈，山下水千澗。", "摩空屹蒼蒼，赴壑來滾滾。", "神明萬宇澄，清曠百慮遠。", "恭惟孔孟翁，古聖一關鍵。", "勿云仰之高，萬象不吾隠。", "勿云道之遠，千里在發軔。", "卓爾固難知，博約端可勉。", "一貫未易悟，忠恕力可踐。", "云胡千載間，架漏安蹇淺。", "下者志富貴，妾婦視儀衍。", "次者志功名，童子羞管晏。", "知子質直資，勿憚厪考問。", "五夫小洛陽，猶當有文獻。", "當年胡與劉，水泉得源本。", "及門紫陽人，斯道益弘闡。", "四海褰孤風，百世想遐韻。", "未登泰華高，丘阜即層巘。", "未涉海滄遠，沼沚亦深沔。", "志高猶恐卑，志遠猶恐邇。", "周公思三王，伊尹樂堯舜。", "宣尼萬世師，道在兼祖憲。", "志大心欲小，勗子宜重慎。", "作詩代座箴，我亦持自警。"]}