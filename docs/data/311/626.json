{"author": "于石", "period": "宋", "type": "诗", "title": "薄薄酒", "paragraphs": ["薄薄酒，可盡歡。", "粗粗布，可御寒。", "醜婦不與人爭妍。", "西園公卿百萬錢，何如江湖散人秋風一釣船。", "萬騎出塞銘燕然，何如馿背長吟灞橋風雪天。", "張燈夜宴，不如濯足早眠。", "高談雄辯，不如靜坐忘言。", "八珍犀筯，不如一飽苜蓿盤。", "高車駟馬，不如杖屨行花邊。", "一身自適心乃安，人生誰能滿百年。", "富貴蟻穴一夢覺，利名蝸角兩觸蠻。", "得之何榮失何辱，萬物飄忽風中烟。", "不如眼前一杯酒，憑高舒嘯天地寬。"]}