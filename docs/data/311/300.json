{"author": "汪元量", "period": "宋", "type": "诗", "title": "錦城秋暮海棠", "paragraphs": ["錦城海棠妙無比，秋光染出胭脂蘂。", "日照殷紅如血鮮，箭砂粧粒真珠子。", "玉環著酒睡初覺，臉薄粉香淚如洗。", "絳紗穿露水晶圓，笑殺荷花守紅死。", "蜀鄉海棠根本別，有色有香成二美。", "春花開殘秋復花，簸弄東君權不已。", "錦袍公子汗血駒，賓客諠譁間朱紫。", "有酒如池肉如山，銀燭千條照羅綺。", "蕭娘十八青絲髪，手把金鍾歌皓齒。", "神仙艷骨世所無，歌聲直入青雲裏。", "江南倦客慘不樂，鳴笛哀箏亂人耳。", "干戈滿地行路難，屏裏吳山數千里。", "遥憐花國化青蕪，浪蘂浮花敢欣喜。", "草堂無詩花無德，竊號花仙寧不耻。", "春花撩亂亦可憐，秋花爛熳何爲爾。", "花前妙舞曲未終，紅雪紛紛落流水。", "薄命佳人只土塵，拋盃拔劍長歌起。"]}