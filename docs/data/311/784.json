{"author": "仇遠", "period": "宋", "type": "诗", "title": "送楊志行赴徽州教授", "paragraphs": ["峨峨紫陽山，翼翼素王宮。", "中藏朱子書，頗有鄒魯風。", "在昔三十年，我嘗遊其中。", "一溪練带如，環以千翠峰。", "朝嵐與夕霏，四景日不同。", "惜哉屐齒折，我舟遽云東。", "子今振木鐸，出爲斯文宗。", "諸生列館下，待問如撞鐘。", "明經別同異，析理開愚蒙。", "獨坐三鱣堂，教思傳無窮。", "庠序足真樂，詩書有近功。", "行當自此升，豈曰難爲容。", "平生韓孟交，雲龍阻相從。", "願言壽道體，有書附鱗鴻。"]}