{"author": "于石", "period": "宋", "type": "诗", "title": "夜燒松明火次韻黄養正", "paragraphs": ["銀爐熾炭麒麟紅，銷金帳煖熏籠烘。", "爨下有蠟可代薪，笑我夜寒癡坐然枯松。", "貧富貴賤何不公，安能排雲叫呼天九重。", "空憐爾松生抱有用材，不遇匠石梁棟施帡幪。", "盤根錯節屹立凍不死，凜凜勁氣猶足排嚴冬。", "顛崖峭壁人跡絕，閑雲流水相冥濛。", "胡爲明不能保身，丁丁斧斤山其童。", "鶉衣百結縮如蝟，地爐擁膝便可閑從容。", "當年榷油幸不嚴汝禁，餘用尚及斯民窮。", "陽和無聲入骨髓，不知夜雪沒屋霜橫空。", "但見濛濛香霧靄四壁，紅煇紫焰明窗櫳。", "禦寒何必裘蒙茸，盎然一室回春風。", "何當散作一天煖，坐令四海盡在春風中。"]}