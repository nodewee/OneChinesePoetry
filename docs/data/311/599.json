{"author": "于石", "period": "宋", "type": "诗", "title": "次張嘉父閑居", "paragraphs": ["有詩可以吟，何必擬李陵。", "有酒可以酌，何必慕伯倫。", "自吟復自酌，一笑睨白雲。", "卷舒見吾道，聚散亦世情。", "老我一茅屋，蕭蕭山下村。", "種瓜有餘地，吾亦安吾貧。", "興來即杖屨，孤往無與朋。", "晨出未啟戶，暮歸或扣門。", "翛然脫塵鞅，無懷與大庭。", "所以軒冕貴，不移丘壑心。", "此意誰獨識，千載一淵明。", "淵明不復作，視此壁上琴。"]}