{"author": "仇遠", "period": "宋", "type": "诗", "title": "送劉鍊師歸", "paragraphs": ["雲中雞犬隨淮南，手攀桂樹歌小山。", "鴻寶秘書在玉枕，有高尚者還童顔。", "卯金家世學仙子，半生遊山磨屐齒。", "懶耕白雲種瑶草，南去持竿釣湘水。", "天風環珮滄江東，鄱雲溧雨分鄰封。", "浮丘洪崖未之見，擁腫鞅掌常相從。", "拂衣浩然有歸志，湘濱已卜誅茅地。", "寸田尺宅可治生，騎鶴纏腰非易事。", "不如且向金蓮遊，濯足萬里黄河流。", "上界神仙足官府，山中宰相輕公侯。", "人生得意無南北，蠅利蝸名等雞肋。", "道人一粲據槁梧，世間萬事槐安國。"]}