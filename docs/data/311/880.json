{"author": "仇遠", "period": "宋", "type": "诗", "title": "夏雨嘆", "paragraphs": ["六月溧陽三日雨，山田喜足低田苦。", "學中亦有北鈴圩，低處水深三尺許。", "秧苗浸倒根已浮，再種何由能入土。", "老夫寓居西郭外，厭聽村村蹋車鼓。", "唇焦面黑嗟農夫，此生悔不業樵漁。", "有山可采水可釣，免得曉夜憂耕鋤。", "去年一熟才了逋，今年再熟力始舒。", "豈期不待稻花白，併隨荇藻歸江湖。", "溧陽近與丹陽接，不雨由來三數月。", "河流淺澀田乾枯，練湖放水通舟楫。", "人間既是寒暑同，天上何爲雨暘別。", "願移此雨慰彼心，還我朱明作炎熱。"]}