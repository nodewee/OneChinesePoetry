{"author": "于石", "period": "宋", "type": "诗", "title": "示衢子", "paragraphs": ["我學三十年，巧不能勝拙。", "汝年今弱冠，慎勿虛歲月。", "何必千里師，而後可受業。", "何必萬卷書，而後稱博洽。", "讀書貴有用，豈徒資筆舌。", "立身一弗謹，萬事皆瓦裂。", "蔬肉同一飽，自可甘薇蕨。", "布帛同一煖，何必輕裋褐。", "貧賤士之常，紛華安足悅。", "晴窗明几硯，夜燈耿風雪。", "汝今其勉旃，經史須涉獵。", "顧我何足學，當學古賢哲。"]}