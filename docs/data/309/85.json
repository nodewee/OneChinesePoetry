{"author": "洪适", "period": "宋", "type": "诗", "title": "送李泉", "paragraphs": ["周人九府有圜法，漢京金布在令甲。", "炊炭冶鎔多亂真，紛紛輕薄如榆莢。", "即山不復私下臣，張官置吏幾王春。", "君子謂之阿堵物，方兄不知何許人。", "十羊九牧其弊近，談何容易趣銷印。", "事權頓使歸民曹，鼓鑄伊誰察諸郡。", "詔書懇懇修廢官，諸公爭言隃度難。", "向來矯枉亦太過，疇咨英俊乘輶軒。", "鼎新能事推心計，貫朽不須夸古始。", "共瞻使者振繡衣，曾見真人興白水。", "荀卿自有富國篇，高視管蕭宜併肩。", "錢流地上小小爾，便合論思雨露邊。"]}