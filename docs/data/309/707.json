{"author": "周麟之", "period": "宋", "type": "诗", "title": "趙見獨示所業并詩次韵謝之", "paragraphs": ["沅江九肋稀，端問學不學。", "向來屠沽輩，過眼褐寬博。", "如公負奇才，尚隔雲津躍。", "昔吾先隠君，早識麟一角。", "聯翩錦囊句，紆餘仍卓犖。", "千載埋玉悲，孤芳竟誰擢。", "別來二十年，歷歷記前作。", "賤子更百罹，素業守彌恪。", "餘輝忽振耀，如獲西山藥。", "清夢到鈞天，求音叩寂寞。", "中宵對蓮炬，何以稱光渥。", "辱君瓊瑶篇，重愧鼠呼璞。", "大軸闚洪源，洶湧千澗落。", "一洗胸中塵，豁若春雲廓。"]}