{"author": "周麟之", "period": "宋", "type": "诗", "title": "寄伯父元舉", "paragraphs": ["我家百笏門，族望甲鄉國。", "堂堂六世祖，名在碧落籍。", "人曰吾故侯，善政光古昔。", "後裔聯簪纓，北原蔭榆柏。", "里居百餘年，世出二千石。", "當時叢桂中，鳴珂動城陌。", "變故忽相仍，流蕩兵火厄。", "一經焚劫餘，故里半荆棘。", "奔騰豺虎羣，逃避天地窄。", "十年湖山游，幸不死鋒鏑。", "朝穿雲麓青，夜釣月溪白。", "間關度陽九，闔室僅安適。", "遽嬰風樹悲，呼天淚橫臆。", "坡陁東龍岡，悵望隔窀穸。", "故鄉渺歸期，異縣悲久客。", "北轅吾未能，遼絕江海隔。", "思我伯父賢，一別幾更歷。", "寇至獨不去，巍坐空四壁。", "高標揖夷齊，九死出焚溺。", "居爲一鄉望，後學所矜式。", "泮水修復初，儒盟首開席。", "我獨隨風蓬，孤陋阻規益。", "明年秋鴻飛，槐花動行色。", "庶遂升堂拜，情話輸悃愊。", "詩成喜不寐，興逐飛天翼。"]}