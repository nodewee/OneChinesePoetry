{"author": "周麟之", "period": "宋", "type": "诗", "title": "郊祀慶成", "paragraphs": ["紫極三階正，黄宮一氣旋。", "迎陽周吉土，練日漢甘泉。", "考典陳商輅，占祥察舜璿。", "朝冠紛璀璨，齋幄湛蟺蜎。", "荔席方顒若，油雲已廓然。", "瑶源尊始祖，絳節從羣仙。", "碧瓦霏煙外，雕梁麗日邊。", "大音諧美樂，芳薦列嘉籩。", "默喜雲孫燕，深期鼎祚延。", "六虬紆制蹕，九廟闢崇筵。", "鬰鬯香稃熟，芝楹瑞葉連。", "醇犧登碩俎，肅倡被朱絃。", "孝奏靈咸格，誠存禮不愆。", "清晨登玉軑，綵仗揭龍旃。", "虎旅羅三衛，蜺旌亙百廛。", "展容趨泰畤，裒福對蒼圜。", "扆坐張皇邸，帷宮駕采椽。", "鼓鐘傳禁漏，星月粲高躔。", "蠖略車迴斗，熒煌衮象天。", "華支金擢秀，雅奏玉鳴鋗。", "虛次停垂佩，登壇儼奉瑄。", "蘭生芬獻斝，電燎鬰升煙。", "氣晏樵蒸焜，天澄境落褰。", "涓成均拜胙，抃慶趣摩肩。", "鳳蓋端闈敞，蠅書惠澤宣。", "自欣千載遇，叨貳六卿聯。", "簪筆琱輿上，扶圭繡黼前。", "獨多親日表，敢後贊雲篇。", "帝德惟天大，臣心匪石堅。", "願言陪虎拜，寶歷萬斯年。"]}