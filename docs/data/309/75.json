{"author": "洪适", "period": "宋", "type": "诗", "title": "獨步惠泉用石刻中韻", "paragraphs": ["拂崖看古字，倚策仰前英。", "雕章細細讀，清思源源生。", "文傳峴山石，句敵渼陂行。", "一字或華衮，五言有長城。", "林蟬眾作噪，下里羞混并。", "坐令蕞爾國，宇內渾知名。", "茲泉發地脈，有玉潜山庭。", "神龍職何護，老蚌呈煌熒。", "楚人力水耨，倚沼仍畦瀛。", "觱沸晝復夜，輸出無窮聲。", "演迤清漢接，旋折數日程。", "膏潤亙原陌，穀價年年平。", "非才忝敷惠，下考乃爲榮。", "疲民未擊壤，循吏難聯橫。", "獨行挹清泚，誰與論丹誠。", "銷憂賴季雅，遣興煩客卿。", "信美非吾土，千古仲宣情。"]}