{"author": "周麟之", "period": "宋", "type": "诗", "title": "雙投酒", "paragraphs": ["君不見白玉壺中瓊液白，避暑一盃冰雪敵。", "只今名冠萬錢厨，此法妙絕天下無。", "又不見九重春色薔薇露，君王自酌觴金母。", "味涵椒桂光耀泉，御方弗許人間傳。", "向來我作金門客，不假釀花并漬核。", "日日公堂給上尊，時時帝所分餘瀝。", "一朝釋珮投江村，却訪田家老瓦盆。", "道院丹泉灰脚重，官爐玉友糟頭渾。", "有酒如此寧不飲，但賦獨醒招楚魂。", "錦谿昨夜秋風入，梧葉雨殘溪水急。", "呼奴爲我挽飛流，滌甕燎薪炊玉粒。", "奴言新釀良未宜，此間寒燠來無時。", "雙投舊法酒經載，今焉可試君無疑。", "初觀白醑寒漿溜，再加麴米成重酎。", "色如竹葉照人明，香似蘭英和露透。", "妻孥一笑醆斝空，所恨無多纔數斗。", "嗟予性與禮法疏，況此掃軌甘窮居。", "肯學鴟夷隨後車，不煩騎馿驥子扶。", "焉用拊缶歌烏烏，一觴一詠聊自娛。"]}