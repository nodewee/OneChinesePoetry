{"author": "周麟之", "period": "宋", "type": "诗", "title": "中原民謠 任契丹", "paragraphs": ["任契丹，太行爲家千疊山。", "此山阻絕天下脊，中有義旅蛟蛇蟠。", "任君本是良家子，身長七尺風姿偉。", "心懷忠義欲擒胡，誓與羣豪揭竿起。", "時從數騎出郊坰，所向萬人皆披靡。", "不驅丁口不攫金，只取餱糧事儲偫。", "道遮天使奪牌歸，佩牌夜易人不知。", "往來燕趙數百里，徒手不假寸鐵持。", "夜半相逢沃州北，問知南使寧相阨。", "倡言我輩抱雄圖，郎主打圍曾狙擊。", "時來左袒奮臂呼，十萬兒郎一朝得。", "勸君努力雪國讎，爲我斬取單于頭。", "功成好爵皆君有，金印垂腰大如斗。"]}