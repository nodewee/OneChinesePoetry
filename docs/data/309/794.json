{"author": "周麟之", "period": "宋", "type": "诗", "title": "中原民謠 造海船", "paragraphs": ["造海船，海旁樸斲雷殷山。", "大船闢艦容萬斛，小船飛鶻何翩翩。", "傳聞潞縣燕京北，木柹翻空浪頭白。", "近年升作北通州，謂是背吭宜控扼。", "坐令斬木千山童，民間十室八九空。", "老者駕車輦輸去，壯者腰斧從鳩工。", "自期鼓檝滄溟隘，他時取道膠西寨。", "檣願相風風北來，飛航信宿趨吳會。", "誰爲此計狂且愚，南北土性天淵殊。", "北人鞍馬是長技，南人濤瀨如坦塗。", "果爾疑非萬全策，驅民忍作魚龍食。", "任渠轉海入江來，自有周郎當赤壁。"]}