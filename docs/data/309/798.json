{"author": "周麟之", "period": "宋", "type": "诗", "title": "中原民謠 雨木冰", "paragraphs": ["雨木冰，貫珠絡玉千葩明。", "橫鞭一拂條葉動，寶釵墮地聲鏗鍧。", "昨日登車天地墨，怪雨盲風起東北。", "俄然散雹亂飛霙，流淖滿途深沒膝。", "前車折軸不得行，後車脫輻泥翻軛。", "曉來廓氛天宇清，萬象奪目何晶瑩。", "凜如介士執矛戟，四野列陣霜雪凝。", "汴河堤上民驚詫，問是何祥木冰稼。", "平生有眼未曾看，舊說惟聞達官怕。", "車中囁嚅齊魯生，嘗學五傳窺遺經。", "因言前哲論災異，占曰庶人皆執兵。", "只應北地干戈起，草木如人刃相倚。", "莫憂胡兒飲泗水，盡道明年佛貍死。"]}