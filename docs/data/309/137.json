{"author": "洪适", "period": "宋", "type": "诗", "title": "次韻得保州老張瓦研", "paragraphs": ["毛穎傳既成，陶泓名不朽。", "陳楮接武來，論交篇籍囿。", "千年銅雀臺，瓦解淪坤厚。", "何人澄其泥，頗能髣髴否。", "龍公天上客，金蘭幸同臭。", "結束萬里行，聯翩五旬久。", "清談落玉麈，痛飲盡金斗。", "咳唾珠璣粲，揮翰不停手。", "窮邊得佳研，可出老呂右。", "瓦缶莫雷鳴，龍尾羞牛後。"]}