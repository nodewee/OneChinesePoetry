{"author": "汪應辰", "period": "宋", "type": "诗", "title": "尤美軒", "paragraphs": ["巉然絕壑臨招提，仰視疑欲干晴霓。", "林巒獻狀還左右，烟雲變相隨高低。", "少日登高不憚遠，喘汗赬顔如夏畦。", "却憑軒檻認行處，一覽不待窮攀躋。", "愛山願作此軒客，饑火驅出仍東西。", "青衫烏帽犯塵土，夢想春綠浮鳧鷖。", "歸尋舟刻劍已往，扁榜僅能存舊題。", "道人知我若有失，更附山房拂栱梯。", "方欣勝觀還昔時，忽訝妙語來磻溪。", "茫茫六合有安宅，恍悟十年行路迷。", "甘與山僧爲逆旅，自使婦姑相勃谿。", "暗明通壅悉還汝，無所還者吾其棲。", "但慙屋上復加屋，空費囊中金褭蹄。"]}