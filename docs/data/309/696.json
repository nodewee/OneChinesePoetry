{"author": "周麟之", "period": "宋", "type": "诗", "title": "呈伯父元仲二首  其一", "paragraphs": ["我伯氣吐虹，貫日干文光。", "胸中有和璞，發揮見文章。", "筆追羲獻風，句壓曹劉牆。", "平生太古心，孰得窺行藏。", "人間富貴味，掩口不一嘗。", "方朔饑欲死，次公醒而狂。", "方寸不受折，養此百鍊剛。", "江湖五十年，飄飄曳征裳。", "晚歲一區宅，欲並幽林塘。", "浙東山水窟，選勝方徜徉。", "蘭溪得佳致，行築鍾山堂。", "自顧世路險，機穽寧易防。", "俛首吾不能，高卧庸何傷。", "貧賤苟自得，麫糗皆膏粱。", "願言守此志，鵬鷃聊相忘。"]}