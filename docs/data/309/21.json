{"author": "洪适", "period": "宋", "type": "诗", "title": "山中阻雨欲登華頂峰而不果", "paragraphs": ["昔聞天台山，一萬八千丈。", "層峰目華頂，魂夢幾馳想。", "朅來乘清秋，明發將獨往。", "小雨巧作難，祥雲約仍爽。", "風磴漬苔蘚，霜崖亂榛莽。", "崢嶸一何峻，梯空不可上。", "便思捐竹輿，徐行倩藤杖。", "老僧挹而言，茲山韜萬象。", "舉頭天宇逼，寓目巖扉敞。", "重溟倒寒影，萬壑振幽響。", "峽迥啼猱猿，林高隕楂橡。", "仙袂挹浮丘，飄然頓塵網。", "今茲風雨時，烟霧接穹壤。", "勁寒或薄人，跬步迷俯仰。", "不如遊石梁，重來事真賞。", "斯言既纚纚，誠哉非我誑。", "俗駕爲之回，蕪音不堪榜。", "寄聲山中靈，心期空鞅鞅。"]}