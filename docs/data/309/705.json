{"author": "周麟之", "period": "宋", "type": "诗", "title": "和陳大監", "paragraphs": ["君不見漢業已定猶勒兵，白登坐困師無名。", "席門先生計無誤，黠虜不得窺平城。", "論功自合班人傑，蓋世拔山威盡折。", "漫誇勳業是韓彭，我出六奇秦項滅。", "後來漢道如衰周，德尊一代陳太丘。", "二方相繼厲名節，不顧羔雁真善謀。", "雪霜貿貿年芳改，凜凜松筠見風采。", "豺狼當路狐狸號，獨有孤鴻橫四海。", "至今逸韵傳清商，雲和之瑟絃高張。", "耳孫磊落天下士，大才有出皆其長。", "胸中萬卷饒丘壑，鮮取遺音叩寂寞。", "一朝解組又彈冠，出處無心付天樂。", "我輩等是風月人，昔也同閈今爲鄰。", "不妨對語味如蠟，擾擾萬事從橫陳。"]}