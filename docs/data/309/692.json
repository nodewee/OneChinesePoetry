{"author": "周麟之", "period": "宋", "type": "诗", "title": "飛來峰", "paragraphs": ["西域嶄崱羣玉峰，懸崖萬丈穿玲瓏。", "世人不識真鬼工，夜半躍起隨雷風。", "天與西湖作奇觀，嶷然飛墮羣山中。", "海風吹雨萬壑暝，往往密有雲相通。", "遥望煙鬟出林塢，重巒面面青蓮宇。", "孤雲起石風生泉，游人六月不知暑。", "世傳飛來我亦疑，摩挲蒼璧心更悲。", "當年禁囿山水遠，艮岑一石須人挽。", "無人把酒酹山靈，飛入君王上林苑。"]}