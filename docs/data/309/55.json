{"author": "洪适", "period": "宋", "type": "诗", "title": "檢校園花", "paragraphs": ["往夏新閣成，拔去園中葵。", "萬花間千蕊，十夫勞徙移。", "羣香頗猗狔，密影初參差。", "烈日吁可畏，時雨不能滋。", "未秋葉先隕，欲冬柯已萎。", "虛蒙灌溉恩，無復嫣然姿。", "啅雀飛且止，不肯登空枝。", "寒螿守枯荄，未忍相棄離。", "永懷斬新日，豈料憔悴期。", "誰呼殷七七，來伴紅裳兒。", "金鼎一劑藥，返魂庸可追。", "春來作高亭，綠沼揚清漪。", "舊蹊類陳迹，遠圃分芳蕤。", "結根旬浹間，生意渾熙熙。", "微白李賦質，小紅桃入肌。", "柳條無顔色，已含烟雨眉。", "遊蜂相召引，有底渠先知。", "地力固自若，大鈞不偏私。", "競秀非機巧，向衰非鈍遲。", "萬物理固然，颺芬須得時。"]}