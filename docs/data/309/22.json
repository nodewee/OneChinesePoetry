{"author": "洪适", "period": "宋", "type": "诗", "title": "石橋", "paragraphs": ["懸磴跨幽崖，奔流漱深壑。", "宛然臥蒼龍，天巧謝鎸鑿。", "萬木森前山，笙竽真籟作。", "長嘯斥猩猱，來巢怖烏鵲。", "莓苔助危梁，下瞰心膽落。", "橫前限翠屏，峭壁旁如削。", "於此判塵凡，只尺遂綿邈。", "飛錫躡空虛，樓臺變林薄。", "寶輝覿華燈，金翰過神雀。", "二年佐銅虎，渠能解羈絡。", "來烹紫雲腴，寒甌散葩萼。", "奇事訂前聞，詩成識層閣。"]}