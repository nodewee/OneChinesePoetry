{"author": "洪适", "period": "宋", "type": "诗", "title": "送李相之提幹閩中十二韻", "paragraphs": ["官柳訖春事，落絮東復西。", "門外高軒過，行行將何之。", "七閩繡衣屬，非如州縣卑。", "少留長者轍，酌酒語別離。", "五年官他壤，一面即故知。", "辯囿麈仍落，詩壇襟屢題。", "撞鐘問今古，邃然五總龜。", "迢迢千里去，風過衫裳吹。", "我亦及更書，歸耘楚江涯。", "河梁携手歎，參辰後難期。", "曼倩寧自衒，長卿固同時。", "征途慎勿遽，會看軺車馳。"]}