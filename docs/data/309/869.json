{"author": "汪應辰", "period": "宋", "type": "诗", "title": "題法海院龍溪亭", "paragraphs": ["微茫雲兩角，屈曲路一綫。", "未容快先睹，已歎行百轉。", "流溪何從來，神物昔嘗玩。", "輿梁儼堅牢，亭宇復明絢。", "豈惟濟病涉，更可供息宴。", "信哉善知識，作此巧方便。", "茂樾兩交蓋，清風四揮扇。", "祇恐境中人，却有桑下戀。", "臺山不須問，此去直如箭。", "何妨酌靈水，一洗眼花眩。", "舉頭未及眸，已知梵王殿。"]}