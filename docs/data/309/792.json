{"author": "周麟之", "period": "宋", "type": "诗", "title": "中原民謠 歸德府", "paragraphs": ["歸德府，四野坡池抱重阻。", "閼伯之墟舊宋州，心爲大火占星土。", "昔我藝祖龍潛初，授鉞此地開炎圖。", "錄裳拜野休運啟，王氣鬰鬰雲扶輿。", "真人當天朝萬宇，北望帝城天尺五。", "舟車輻輳川塗交，盡說南京比三輔。", "中興天子膺赤符，又臨此地登鸞車。", "版圖一失故地隔，坐使神州淪虜區。", "金杏園邊春色早，連阡粟麥濉河道。", "景物依然似昔時，只恨居民戴胡情。", "民言我宋瀦仁深，况此舊名歸德軍。", "於今府號襲前躅，不日中原當自復。", "金人無德亡無時，大德日隆天下歸。"]}