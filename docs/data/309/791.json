{"author": "周麟之", "period": "宋", "type": "诗", "title": "中原民謠 金瀾酒", "paragraphs": ["金瀾酒，皓月委波光入酒。", "冰壺避暑壓瓊艘，火炕敵寒揮玉斗。", "追歡長是秉燭遊，日高未放傳盃手。", "生平飲血狐兔場，釀糜爲酒氈爲裳。", "猶存故事設茶食，金剛大鐲胡麻香。", "五辛盈柈雁粉黑，豈解玉食羅雲漿。", "南使來時北風冽，冰山峨峨千里雪。", "休嗟虜酒不醉人，別有班觴下層闕。", "或言此酒名金瀾，金數欲盡天意闌。", "醉魂未醒醆未覆，會看骨肉爭相殘。", "一雙寶榼雲龍翥，明日辭朝倒壺去。", "旨留餘瀝酹亡胡，帝鄉自有薔薇露。"]}