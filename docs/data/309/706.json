{"author": "周麟之", "period": "宋", "type": "诗", "title": "再次韵爲謝", "paragraphs": ["公詩律嚴如用兵，江淮草木先知名。", "少當千人掃文陣，晚策百勝攻愁城。", "詩壇老將天下傑，筆倒三江流萬折。", "時將妙句吐長虹，李杜文章光不滅。", "由來事業師伊周，詎止博識窮九丘。", "星列丹墀藹華望，月昇金掌陳嘉謀。", "脫冠歸來雙鬢改，任爾功名爭好采。", "揮絃月下奏高山，擊楫波間哦小海。", "方今祝網仁如商，聖賢相逢治具張。", "鶴書旁午詔多士，不以椳闑遺寸長。", "如公豈得栖林壑，焉問曉猿驚索寞。", "歲晚方諧魏闕心，官閒不減商山樂。", "湖上春來花惱人，我不憂貧依富鄰。", "朋友膠漆古來事，願言握臂追雷陳。"]}