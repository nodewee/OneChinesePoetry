{"author": "周麟之", "period": "宋", "type": "诗", "title": "呈伯父元仲二首  其二", "paragraphs": ["干戈十年餘，荏苒百憂至。", "誰憐齒未壯，遽失綵衣戲。", "捫心天不聞，空下千斛淚。", "藐然一星孤，未忍隨以逝。", "雨濕新松楸，塵生舊鞶帨。", "奈此愁絕何，況復形夢寐。", "蕭蕭風樹悲，此恨豈有既。", "念昔齠齓中，從公識奇字。", "一從江淮別，歲月不復記。", "公尋武夷春，我友頤山桂。", "此來忽相見，再拜只流涕。", "忽忽悅情話，恍若已隔世。", "先人有遺經，夙夜焉敢墜。", "餘生倘未殞，肯負平日志。", "但恨不及親，臨風一歔欷。"]}