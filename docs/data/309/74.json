{"author": "洪适", "period": "宋", "type": "诗", "title": "次韻向憲留題荆門惠泉卒章見及", "paragraphs": ["對泉一洗心如水，誦詩三歎顙有泚。", "字比渴驥駸駸來，文如翠瀲鱗鱗起。", "皇華轍迹環諸道，濟物良籌載襟抱。", "雙泉復見等故人，竹馬兒童半羸老。", "吾君豐澤要下流，慚愧長瀾力不侔。", "一方始此一滴潤，千畝長有千鍾收。", "去瘼未盡惠未施，可使剜肉生新痍。", "塵埃滿面語甚惡，虛辱逢人統項斯。"]}