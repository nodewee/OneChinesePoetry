{"author": "周麟之", "period": "宋", "type": "诗", "title": "中原民謠 迎送亭", "paragraphs": ["迎送亭，亭邊柳色何青青。", "樹頭風和鵲聲喜，朱甍碧瓦煙光凝。", "路人矯首城南北，牓字新題照阡陌。", "金牌天使走馬來，蕃官出門餞迎客。", "車頭老人扶軛行，自言身是宋遺氓。", "斯亭豈爲迎送設，殆欲迎宋非虛名。", "南人側耳驚相顧，此語端能卜天數。", "說與征夫且緩驅，往來怕見征塵污。", "莫折亭前百年柳，曾經宋德栽培久。", "只期南望翠華歸，再拜馬前稱萬壽。"]}