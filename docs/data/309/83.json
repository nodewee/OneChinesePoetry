{"author": "洪适", "period": "宋", "type": "诗", "title": "謝景高兄惠魚蟹", "paragraphs": ["霜風激水蟹舍寒，漁火獻俘清夜闌。", "不烹五鼎若賒死，使之骨醉尤加餐。", "尺半之魚鱗六六，同入糟丘隨小牘。", "鼎來兼味口流涎，可使盤中食無肉。", "潯陽從事姿南金，高山調古誰知音。", "寧同娵隅作蠻語，生憎郭索多躁心。", "簷頭雪消春有意，洗盞開尊宜一醉。", "持螯頗憶左手同，尺素不妨時遣使。"]}