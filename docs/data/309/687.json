{"author": "周麟之", "period": "宋", "type": "诗", "title": "苦熱行", "paragraphs": ["君不見浣花老翁初作掾，觸熱簿書塵滿案。", "坐曹束带總不能，但欲赤脚踏層冰。", "又不見青蓮居士金門客，懶摇白羽巾挂壁。", "有時裸袒青林中，只知露頂洒松風。", "二子英規凜千古，筆奪造化驅風雨。", "如何避暑如避仇，叫呼競作驚人語。", "是身本與天地同，要當捫腹無弗容。", "世間冷煖翻覆手，焉用夷隘惠不恭。", "我方窮居度炎熱，火雲爍山金石裂。", "一讀清詩百念空，炯若冰壺浸明月。"]}