{"author": "洪适", "period": "宋", "type": "诗", "title": "送唐左史紙墨", "paragraphs": ["黄山奇峰三十六，聳壑壽松多節目。", "真工曲突掃芳煤，介圭拱璧陳玄玉。", "淛河千里茲濫觴，萬穀之皮搗冰霜。", "肌理細膩色白皙，蜀網剡藤難雁行。", "使君來自岷峨麓，曾賦客卿朝奏牘。", "細字不作蠅頭書，高文富有牛腰軸。", "向來平步第一螭，勇退宛在番之湄。", "陶泓毛穎幸旅進，快寫元和聖德詩。"]}