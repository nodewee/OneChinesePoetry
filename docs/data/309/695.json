{"author": "周麟之", "period": "宋", "type": "诗", "title": "呈郫人李簽判", "paragraphs": ["錦江煙水春茫茫，錦城遊宴歌舞狂。", "酒酣緩轡踏花去，尚說當年先侍郎。", "後來游宦家因徙，子孫不復歸桑梓。", "世居淮海二百年，路隔關山七千里。", "兵戈南下風塵昏，衣冠渡江黄屋奔。", "淮鄉幾作邊戍地，叢桂舊第無一存。", "我從避亂梅花塢，釣月眠雲拉巢許。", "爾來又卜南郭居，自笑飄萍無定所。", "見君襟韵真謫仙，從來遊戲壺中天。", "眷言我祖舊同閈，邂逅笑語心豁然。", "平生行李遍方外，南逾五嶺入蒼翠。", "脫靴未屈力士手，探囊已壓髯奴背。", "爲歎干戈何日休，浮家泛宅江海遊。", "丹砂鍊就葛洪鼎，茶竈行隨魯望舟。", "天涯一見傾蓋舊，青城猿鶴知存否。", "會當叱馭過邛郲，相從却飲郫筒酒。"]}