{"author": "洪适", "period": "宋", "type": "诗", "title": "庚子山居采茶有感", "paragraphs": ["憶昔采茶時，雨後山蹊濕。", "鷹爪喜盈襜，蟹眼思朝汲。", "歸路取盤洲，下昃行蹤急。", "珠汗透裳衣，更換登梯級。", "徙倚曲欄竿，鳴雁圓沙集。", "晚景不勝春，寒氣潜相襲。", "詰旦傍裝臺，欹側人扶立。", "輿疾望醫來，誰煮青黏汁。", "舉案念齊眉，幻泡何嗟及。", "重過故園門，不忍携筇入。", "引領顧前丘，空對旗槍泣。"]}