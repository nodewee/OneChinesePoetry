{"author": "汪應辰", "period": "宋", "type": "诗", "title": "和遊南巖", "paragraphs": ["南峰不藏善，逢人說南巖。", "南巖亦何好，造化秘此緘。", "烟雲印全提，松竹色半酣。", "去郭十里贏，守戒僧二三。", "乞身滿一日，幽事亦可探。", "行客問征途，居者索轡銜。", "蕭條野店烟，夐靜彌勒龕。", "念非塵外侶，不分禪味甘。", "受傭作閒人，自縛亦何慙。", "于時日在房，山色染蔚藍。", "一徑盤鬰青，羣峰列空嵌。", "冷泉計涓滴，瀹鼎消塵凡。", "端如常德靜，可警疾步貪。", "聯鑣出雲門，回首憐烟嵐。", "公其吐妙語，勝事須指南。"]}