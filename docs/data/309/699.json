{"author": "周麟之", "period": "宋", "type": "诗", "title": "答宋子閑", "paragraphs": ["冀北百馬一駃騠，沅江之鼈九肋稀。", "海邑千室士半之，異材傑出今其誰。", "有客有客氣吐霓，行年五十縫掖衣。", "青鞋白帽鬢未摧，筆下妙絕黄絹碑。", "句中參徹後山詩，邂逅一見秋雲披。", "立談展盡胸中奇，如刮眼膜如起痿。", "便許握手論交期，看君有藴未一施。", "杜門却掃甘幽棲，草樹薿薿含奇姿。", "兩堂對啟白板扉，我時剝啄叩扊扅。", "君出迎笑喜見眉，晴窗坐隠花影移。", "茗椀未盡爐香遲，手弄麈尾風颸颸。", "主人得意客忘歸，嗟予懵學安所師。", "矧復少也逢百罹，尚頼先德流餘滋。", "遺編爛爛星斗垂，墨猶未乾吾忍窺。", "梅花一詠偶弗遺，君能鑒賞了不疑。", "惜哉不與君同時，生前未免俗子嗤。", "身後有此名流知，嗚呼吾意其何悲。"]}