{"author": "陸游", "period": "宋", "type": "诗", "title": "酒熟醉中作短歌", "paragraphs": ["陸子壯已窮，百計不救口。", "蜀道如上天，十年厭奔走。", "還鄉困猶昨，負郭無百畝。", "雖云饑欲死，亦未喪所守。", "虛名一畫餅，陳迹幾芻狗。", "但思從壯士，大獵雲夢藪。", "長戈白如霜，爛漫載牛酒。", "箭穿乳虎立，車轔蒼兕吼。", "歸來數禽獲，毛血灑戶牖。", "人生貴適意，富貴安可苟。"]}