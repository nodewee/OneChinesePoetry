{"author": "周麟之", "period": "宋", "type": "诗", "title": "終風行", "paragraphs": ["北風駕寒萬竅號，聲如八月江上濤。", "又疑大鵬上青霄，南溟水擊摶扶摇。", "昆陽陣敗虎豹嘷，撼城飛瓦千兵逃。", "焚輪夜起狂終朝，直憂卷屋掀重茅。", "我居門巷如荒郊，衾無繢罽裘無羔，苦寒獵獵吹縕袍。", "笑引藤樽漱濁醪，不妨高卧醉陶陶。", "夢騎天馬騰長飈，睥睨玉臺閶闔高。", "風聲詩興兩鬭豪，醉中一掃白雲謠。"]}