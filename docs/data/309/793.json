{"author": "周麟之", "period": "宋", "type": "诗", "title": "中原民謠 過沃州", "paragraphs": ["過沃州，停車聽我遺民謳。", "茲爲名邦古趙地，皇家得姓基鴻休。", "自胡雜居民在鼎，民心不改千年并。", "一日天開神火流，祥光塞空吐金景。", "胡人驚呼上畔知，曰此異兆誰當之。", "天其有意福趙氏，於斯效瑞騰炎輝。", "是歲更名州作沃，自謂火炎瑞可撲。", "不知字讖愈分明，天水灼然真吉卜。", "君看石橋十尺橫，上有蹋跡青騾行。", "當年勝概壓天下，豈忍歲久蒙氈腥。", "我有簞壺辦漿饋，未審王師何日至。", "此身終作沃州民，趙氏帝王千萬祀。"]}