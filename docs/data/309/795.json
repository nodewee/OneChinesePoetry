{"author": "周麟之", "period": "宋", "type": "诗", "title": "中原民謠 渡浮橋", "paragraphs": ["渡浮橋，黄流噴薄翻雲濤。", "駢頭巨艦寸金縴，翼以巨木維虹腰。", "戍河老兵三太息，顧語行人淚霑臆。", "去年造橋民力殫，今年過橋車轂擊。", "只愁屢壞費修營，追呼無時困征役。", "前月南朝天使來，欲令踐此誇雄哉。", "無何層冰蔽流下，三十六洪中夜摧。", "當時白馬津頭渡，不下氈車上船去。", "今朝緩轡揚鞭回，笑踏長鯨指歸路。", "但願河伯常安流，斯橋不斷千古浮。", "他年過師枕席上，孰憂王旅行無舟。", "適見黎陽山下驛，驛垣破處龜趺出。", "豐碑大字天成橋，猶是宣和時相筆。"]}