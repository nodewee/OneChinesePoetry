{"author": "周麟之", "period": "宋", "type": "诗", "title": "中原民謠 燕京小", "paragraphs": ["燕京小，鉅防絡野長蛇繞。", "展闢城池數倍寬，帝居占盡民居少。", "通天百尋殿十重，金爵觚棱在半空。", "萬戶千門歌舞窄，不知九市人聲寂。", "時時日曀盲風來，殺氣冥濛胡舞塞。", "舊來寢處穹廬中，今乃燕坐阿房宮。", "猶嫌北方地寒苦，又欲南嚮觀華風。", "汴都我宋興王宅，二百年來立宗祏。", "一朝飛瓦下雲端，盡毀前模變新飾。", "故老慟哭壯士讙，吾寧忍死不忍觀。", "只恐金碧塗未乾，死胡濺血川原丹。", "羣兒拍手歌相和，此地寧容犬羊涴。", "旄頭夜落五雲開，還與吾皇泰微坐。"]}