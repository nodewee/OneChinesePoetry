{"author": "周麟之", "period": "宋", "type": "诗", "title": "送台道人", "paragraphs": ["我祖來從錦江曲，尚憶郫筒醉春淥。", "輕衫拂石踏花歸，近傍青城結茅屋。", "子孫散作淮海居，奕葉英風凜相續。", "不惟叢桂競傳芳，時有高人更超俗。", "或隨羽化附青蛇，或避詔徵稱赤局。", "我生本是林泉人，失脚塵中困羈束。", "每逢蜀士話維桑，便欲携筇訪前躅。", "道人家世出巴西，萬里江山見眉目。", "笑施砭石起膏肓，坐察形神窮倚伏。", "我席爲門君荷旃，相見忘情謝榮辱。", "幽香小鼎暮烟橫，濁酒一盃春蟻綠。", "此身多病經百罹，只合紉蘭與餐菊。", "休論燕頷覓封侯，莫說鳶肩騰火速。", "我有風懷就問君，何時一飽顔公粥。", "今日君行跨奔鹿，欲下鵝洲穿柳谷。", "他年願結白雲期，與君同看金峰鵠。"]}