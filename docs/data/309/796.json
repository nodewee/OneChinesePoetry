{"author": "周麟之", "period": "宋", "type": "诗", "title": "中原民謠 金臺硯", "paragraphs": ["金臺硯，舊日老張聞㝢縣。", "金華仙伯一品題，名高萬石羅文傳。", "南轅回次白溝河，搴裳欲渡塵沒靴。", "向此畫見限華裔，今乃接畛皆夷歌。", "忽見御莊雲蓊鬰，千章喬木參天碧。", "始知佳氣似舂陵，更喜眼前多舊物。", "伴行蕃使言侏離，髯奴鐻耳乃有知。", "叩轅斂袂出雙璧，不待馹人來致辭。", "自言所獻非荆璞，僅比澄泥與銅雀。", "雅稱揮毫白玉堂，夜掃黄麻追灝噩。", "人皆謂彼勤且誠，盍探露團分寶馨。", "歸家請辦千斛墨，異時擬勒燕山銘。"]}