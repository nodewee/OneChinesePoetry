{"author": "周麟之", "period": "宋", "type": "诗", "title": "秋日坐寐覺而有作", "paragraphs": ["南國逢秋色，西風擾客心。", "久閒安飲啄，多病廢登臨。", "壁倚青藜杖，窗橫綠綺琴。", "無魚甘糲食，有酒任孤斟。", "地僻千山瘠，人稀萬籟瘖。", "懶同牛卧壠，倦劇鳥歸林。", "紙閣居容膝，繩牀坐整襟。", "縮頭須爾伴，便腹莫吾箴。", "俛仰三眠柳，徘徊五戲禽。", "忘形初隠几，得趣漸欹簪。", "不假仙遊枕，寧須女抱衾。", "乍疑身栩栩，已覺息深深。", "白鳳才難繼，黄粱事可尋。", "有人呼晝漏，何處起寒砧。", "短夢蘧然覺，斜暉慘欲陰。", "桂開香吐粟，菊認蘂攢金。", "磨熟雙旗茗，爐殘小瓣沈。", "感時思別墅，開戶見遥岑。", "自別堯庭邃，俄驚墨突黔。", "背無三甲起，頭有二毛侵。", "咎往眉難炙，言歸足尚肣。", "靜忘波洶洶，老諳歲駸駸。", "幸得安心法，聊爲擁鼻吟。", "黑甜誇勝味，黄落寄餘音。", "猿鶴休相怨，萍蓬自不禁。", "却愁宵寐少，卧聽竹蕭森。"]}