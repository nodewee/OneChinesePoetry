{"author": "宋太宗", "period": "宋", "type": "诗", "title": "逍遥詠  其六", "paragraphs": ["何處堪依仗，經心便皺眉。", "世情多詭詐，業重信愚癡。", "取次招他謗，違非不自知。", "貌恭無德行，禍福在修持。", "小人以小善爲無益而弗爲也，以小惡爲無傷而弗去也，此正在改過修持爾。", "虛無知大道，極意思悠然。", "摩日雲中雁，瀟湘水似天。", "孤峰高遠近，寶月瑩團圓。", "信解明開悟，青霄在目前。"]}