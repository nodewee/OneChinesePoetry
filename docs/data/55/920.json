{"author": "宋太宗", "period": "宋", "type": "诗", "title": "緣識  其五二", "paragraphs": ["從小莫顛謏，長大始成人。", "經史須勤學，然可待尊親。", "勿談他己短，但秪自脩身。", "所作行慈善，見者生欽羨。", "好事審還聽，憎愛去貪戀。", "我即說分明，誡逸絕驕矜。", "孺子受天廕，不織不蠶耕。", "願爾多聰悟，考順於君父。", "逆耳必從之，少慾減嗔怒。", "謹守作童兒，緣是正愚癡。", "重貴在心知，認取世間爲。"]}