{"author": "宋白", "period": "宋", "type": "诗", "title": "狂吟八韻送英公暫歸故鄉遷殯二親", "paragraphs": ["十八般書四海傳，長安話別已多年。", "今來帝里重相見，轉覺師心更自然。", "下筆入神皆得法，出言成句盡通玄。", "花時乘興先行樂，月夜忘機靜坐禪。", "到處僧俗爭識面，滿朝英俊贈佳篇。", "長沙母葬彰純孝，八水人思有善緣。", "衡嶽醉投秋雨寺，漢江吟渡夕陽舡。", "前期指在春三月，迴首東風好著鞭。"]}