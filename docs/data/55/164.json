{"author": "黄台", "period": "宋", "type": "诗", "title": "題歙州問政山聶道士所居", "paragraphs": ["千尋練带新安水，萬仞花屏問政山。", "自少雲霞居物外，不多塵土到人間。", "壺懸仙島吞舟罷，椀浸星宮沈水閑。", "寶籙篋垂金縷带，絳囊絳鎖玉連環。", "靜張棋勢鋪還打，默考仙經補又刪。", "床並葛鞋寒兔伏，窗橫檉几老龍跧。", "溪童乞火朝敲竹，山鬼聽琴夜撼{枦睘}。", "草暗碧潭思句曲，松昏紫氣度深關。", "龜成淺甲毛猶綠，鶴化幽翎頂更殷。", "阮洞神仙分藥去，蔡家兄弟寄書還。", "黄精苗倒眠青鹿，紅杏枝低挂白鷳。", "容易煮茶供客用，辛勤栽果與猿攀。", "常尋靈穴通三島，擬過流沙化百蠻。", "新隠漸開侵月窟，舊林猶悅枕沙灣。", "手疏俗禮慵非傲，肘護靈方臂不慳。", "海上使頻青鳥黠，篋中藏久白馿頑。", "筇枝健拄菖蒲節，筍櫛高簪玳瑁斑。", "花氣熏心香馥馥，澗聲聆耳冷潺潺。", "高墳自掩浮生骨，短晷難窮不死顔。", "早晚重逢蕭塢客，願隨芝蓋出塵寰。"]}