{"author": "何蒙", "period": "宋", "type": "诗", "title": "題義門胡氏華林書院", "paragraphs": ["滿眼烟霞與宅連，義高孝弟代相傳。", "彤庭召對曾承詔，內府頒書特奉宣。", "學古一門遵法度，禮賓羣僕盡精賢。", "竺齋月夜招琴客，花院春風恣飲筵。", "乘興訪僧因掛褐，傍秋買鶴不爭錢。", "半空山色長供望，徹曉清泉緩醒眠。", "殘暑就溪開敞檻，晚凉觀稼入平川。", "神仙藥術親留寫，朝達詩牌自把懸。", "携手漫思爲好伴，此身方恨未歸田。", "憶君幾度西南望，遥想情風寄一篇。"]}