{"author": "樂史", "period": "宋", "type": "诗", "title": "慈竹", "paragraphs": ["蜀中何物靈，有竹慈爲名。", "一叢闊數步，森森數十莖。", "長莖復短莖，枝葉不崢嶸。", "去年筍已長，今年筍又生。", "高低相倚頼，渾如長幼情。", "孝子侍父立，順孫隨祖行。", "慈愛必孝順，根枝信天成。", "吾聞唐之人，孝行常忻忻。", "鄆州張公藝，九世同一門。", "大帝聞其名，衡茅降至尊。", "馮宿丱歲時，隨父廬祖墳。", "父子相隨孝，靈芝特地春。", "北海呂元簡，四世爲家主。", "以至牛馬羊，異母皆相乳。", "虞鄉董恭直，鞠養諸孤遺。", "鴝鵒與鴉鵲，同巢而共枝。", "孝行動天地，鳥獸皆隨時。", "又聞猓然獸，死不相棄離。", "{蜳攵}𧍪與鮫魚，子母長相隨。", "獸面而人心，此獸信有之。", "獸心而人面，其人誠可悲。", "李鈞爲侍御，棄母在溫州。", "母因殍餓死，甘旨何悠悠。", "光祿李玕者，亦是斯人流。", "有母不侍養，異居經千秋。", "唐家法網寬，貸死流遐陬。", "崔湜爲侍郎，天子賜瓜香。", "携歸與愛妾，老母不得嘗。", "一旦惡貫盈，殺之於路傍。", "越公鍾紹京，至孝何殊常。", "少時得果瓜，先解進高堂。", "長大遇玄宗，榮華不可當。", "孝者名常新，逆者污人倫。", "人既不如竹，乃是一埃塵。", "夫爲人子者，莫若事尊親。", "夫爲人父者，莫若教兒孫。", "積善與行孝，可以立其身。", "我願移此竹，栽於率土濱。", "使彼行人見，皆爲慈孝人。", "樵童見此竹，且莫伐爲薪。"]}