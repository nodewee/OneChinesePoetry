{"author": "黄夷簡", "period": "宋", "type": "诗", "title": "詠華林書院", "paragraphs": ["桐軒瀟灑遠塵機，伯始英風世不衰。", "千畝自封輕渭叟，五經同拜重宣尼。", "衣無常主門多義，倉有餘糧俗共熙。", "仁智眼前從所樂，利名身外更何思。", "琴清善召雲中鶴，床穩高蓍葉上龜。", "茶煮玉泉僧至日，酒蒭金蟻菊芳時。", "往來虛席賓朋盛，朝暮過堂子弟奇。", "萬卷詩書歸腹篋，地仙蹤跡少人知。"]}