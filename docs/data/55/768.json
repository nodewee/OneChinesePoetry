{"author": "宋太宗", "period": "宋", "type": "诗", "title": "逍遥歌", "paragraphs": ["逍遥自在何拘束，天地希夷無返覆。", "勿把他心向外求，真宗理道相和睦。", "人間天上盡修行，七寶山高混太清。", "玉樹玄珠明照室，命根悟者轉增盈。", "虛無入有何蹤跡，非是神光化金液。", "廓落方圓在杳冥，南來北去斷消息。", "靈元物象向天涯，古往今來聖事誇。", "無礙智通精進心，研窮理路互交加。", "奇哉離燄烹鉛水，清靜之中藏奧旨。", "出沒門庭景異常，十洲隠大神仙子。", "綿綿若論太幽深，即是流珠不是金。", "萬卷經文兼在目，機關絕妙有浮沈。", "開關寤寐來相逼，魄走魂歸天地力。", "風掃塵埃躡紫雲，睹其顔邈難別識。", "勿生疑慮變陰陽，須信丹砂道理長。", "若向此中明此義，十洲洞府藴馨香。", "康哉內景植仙桂，枝葉婆娑深根蒂。", "真宗妙法審來由，修鍊真空無涯際。", "要知逆順莫相非，廣演周遮隠玄機。", "先說艱難後始說，精窮運化遂相依。", "瑶池浴鳳通霄漢，金闕光舒何燦爛。", "丹成可驗不狐疑，常娥偷竊月中看。", "春間花卉一齊開，天上優游誰肯來。", "洞裏煙霞牢秘隠，水精宮殿白皚皚。", "昔日神仙皆燒鍊，不說根由人豈見。", "本是凡情枉謾勞，何年待得成九轉。", "密藏無使等閑知，碧落真如在兩儀。", "理外消停造化實，相逢遇偶勿懷疑。", "直須意遣凡庸道，所以難言論秘奧。", "先令頓悟了然空，方扣玄關驅煩惱。", "從來教法甚分明，幾許心迷事不成。", "棄世比圖閑自性，精修道路必長生。", "歸童返老超升界，正定威儀勿懈怠。", "開閉善能若苦勤，奮迅光陰同一泰。", "凡流學者不堅持，生滅門中故不知。", "走縮陰陽無住相，非難非易細推之。", "含胎十月無休歇，或作金兮或似雪。", "認取還丹莫亂求，獼猴水底弄明月。"]}