{"author": "邵雍", "period": "宋", "type": "诗", "title": "又一首", "paragraphs": ["兄既名雍弟名睦，弟兄雍睦情何足。", "居常出入留一人，奉親教子如其欲。", "慈父享年七十九，四人稚子常相逐。", "其間同戲綵衣時，堂上愉愉歡可掬。", "慈父前年忽傾逝，爾弟今年命還促。", "獨予奉母引四子，日對幾筵相向哭。", "不知腸有幾千尺，不知淚有幾千斛。", "斷盡滴盡無柰何，曏日恩光焉可贖。"]}