{"author": "崔與之", "period": "宋", "type": "诗", "title": "題吉水黿潭李氏仁壽堂", "paragraphs": ["拙直多忤物，孤根徒自危。", "祈閑三扣閽，天遠不我知。", "尺書趣入覲，君命其可違。", "火雲正燒空，短篷氣如炊。", "脩途久困頓，病骨尤支離。", "奄奄尚殘息，艤棹江之湄。", "來登三元山，炎歊頓無威。", "徘徊古亭上，好風吹客衣。", "聊爲三日留，食斯眠於斯。", "澗泉㶁㶁鳴，四山翠屏圍。", "夜深松桂寒，朝瀣生林霏。", "李君亦達士，與我真忘機。", "乃於山之巔，預作佳城基。", "生則此其樂，死則此其歸。", "採藥求長年，華髮世所希。", "荷鍤欲自埋，不以遺體爲。", "要皆非中道，識者之所嗤。", "知命故不憂，李君其庶幾。", "觸目此境界，陡悟昔者非。", "更作首丘想，行色應遲遲。", "還遊仁壽菴，細玩淵明詩。", "寓形復幾時，皇皇欲何之。", "富貴非吾願，帝鄉不可期。", "自憐一身孤，蒲柳先秋衰。", "百念盡灰冷，故園勞所思。", "我有石壁山，畝計十有奇。", "歸去營一窟，曲肱送斜暉。", "培植先人樹，投老長相依。", "清泉白石盟，甘心天一涯。"]}