{"author": "邵雍", "period": "宋", "type": "诗", "title": "安樂窩中一部書", "paragraphs": ["安樂窩中一部書，號云皇極意何如。", "春秋禮樂能遺則，父子君臣可廢乎。", "浩浩羲軒開闢後，巍巍堯舜協和初。", "炎炎湯武干戈外，恟恟桓文弓劍餘。", "日月星辰高照耀，皇王帝伯大鋪舒。", "幾千百主出規制，數億萬年成楷模。", "治久便憂强跋扈，患深仍念惡驅除。", "才堪命世有時有，智可濟時無世無。", "既往盡歸閑指點，未來須俟別枝梧。", "不知造化誰爲主，生得許多奇丈夫。"]}