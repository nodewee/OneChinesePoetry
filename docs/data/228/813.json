{"author": "邵雍", "period": "宋", "type": "诗", "title": "淳于髠酒諫", "paragraphs": ["賜酒于君，飲不知味。", "執法在前，恐懼無既。", "當此之時，一斗而醉。", "宗族滿堂，既孝且悌。", "尊卑以親，少長有齒。", "當此之時，二斗而醉。", "賓之初筵，蹌蹌濟濟。", "獻酬百拜，升降有禮。", "當此之時，三斗而醉。", "里閈過從，如兄如弟。", "時和歲豐，情懷歡喜。", "當此之時，五斗而醉。", "朋友往還，講道求義。", "樂事賞心，登山臨水。", "當此之時，八斗而醉。", "男女雜坐，盃觴不記。", "燈燭明滅，衣冠傾圯。", "當此之時，一石而醉。"]}