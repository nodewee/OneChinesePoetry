{"author": "邵雍", "period": "宋", "type": "诗", "title": "春水長吟", "paragraphs": ["春在水自淥，春歸淥遂休。", "清非不逮淥，春柰勝于秋。", "淥向陽中得，清於冷上求。", "加於清一等，用是淥爲優。", "薄薄冰初泮，微微雨乍收。", "渺瀰新島嶼，瀲灧舊汀洲。", "荷芰低猶卷，菰蒲嫩已抽。", "蘋繁雖漸出，藻荇禾全稠。", "日煖鴛鴦浴，煙晴翡翠游。", "波平雙躍鯉，風靜戲羣鷗。", "西蜀遨爭舉，東甌禊競修。", "武陵花再識，漢曲珮還投。", "臺下溶溶過，堤邊漫漫流。", "檻前纔泚泚，天外更悠悠。", "泛濫情懷惡，潺湲意思幽。", "遠山遮不斷，別浦去難留。", "二月溪橋畔，三吳野渡頭。", "依前橫兩槳，特地送孤舟。", "畫手方停筆，騷人正倚樓。", "長江飛絮外，只是動離愁。"]}