{"author": "邵雍", "period": "宋", "type": "诗", "title": "書皇極經世後", "paragraphs": ["樸散人道立，法始乎羲皇。", "歲月易遷革，書傳難考詳。", "二帝啟禪讓，三王正紀綱。", "五伯仗形勝，七國爭强梁。", "兩漢驤龍鳳，三分走虎狼。", "西晉擅風流，羣凶來北荒。", "東晉事清芬，傳聲宋齊梁。", "逮陳不足算，江表成悲傷。", "後魏乘晉弊，掃除幾小康。", "遷洛未甚久，旋聞東西將。", "北齊舉爝火，後周馳星光。", "隨能一統之，駕福于巨唐。", "五代如傳舍，天下徒擾攘。", "不有真主出，何由奠中央。", "一萬里區字，四千年興亡。", "五百主肇位，七十國開疆。", "或混同六合，或控制一方。", "或創業先後，或垂祚短長。", "或奮于將墜，或奪于已昌。", "或火興无妄，或福會不祥。", "或患生藩屏，或難起蕭牆。", "或病由唇齒，或疾亟膏肓。", "談笑萌事端，酒食開戰場。", "情慾之一發，利害之相戕。", "劇力恣吞噬，無涯罹禍殃。", "山川纔表裏，丘隴又荒凉。", "荆棘除難盡，芝蘭種未芳。", "龍蛇走平地，玉石碎崑崗。", "善設稱周孔，能齊是老莊。", "柰何言已病，安得意都忘。"]}