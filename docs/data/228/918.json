{"author": "邵雍", "period": "宋", "type": "诗", "title": "盆池吟", "paragraphs": ["有客無知，唯知不爲。", "不爲無他，唯求不欺。", "我有人是，人無我非。", "因開甕牖，遂鑿盆池。", "都邑地貴，江湖景奇。", "能游澤國，不下堂基。", "簾外青草，軒前黄陂。", "壺中月落，鑑裏雲飛。", "既有荷芰，豈無𦳓茨。", "既有蝌蚪，豈無蛟螭。", "亦或清淺，亦或渺瀰。", "亦或淥凈，亦或漣漪。", "風起蘋藻，涼生袖衣。", "林宗何在，范蠡何歸。", "密雪霏霏，輕冰披披。", "垂柳依依，細雨微微。", "可以觀止，可以忘機。", "可以照物，可以看時。", "不樂乎我，更樂乎誰。", "吾于是日，再見伏羲。"]}