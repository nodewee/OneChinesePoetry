{"author": "邵雍", "period": "宋", "type": "诗", "title": "花月長吟", "paragraphs": ["少年貪讀兩行書，人世樂事都如愚。", "而今却欲釋前憾，柰何意氣難如初。", "每逢花開與月圓，一般情態還何如。", "當此之際無詩酒，情亦願死不願甦。", "花逢皓月精神好，月見奇花光彩舒。", "人與花月合爲一，但覺此身遊蕊珠。", "又恐月爲雲阻隔，又恐花爲風破除。", "若無詩酒重收管，過此又却成輕辜。", "可收幸有長詩篇，可管幸有清酒壺。", "詩扁酒壺時一講，長如花月相招呼。", "有花無月愁花老，有月無花恨月孤。", "月恨只憑詩告訴，花愁全仰酒枝梧。", "月恨花愁無一點，始知詩酒有功夫。", "些兒林下閑踈散，做得風流罪過無。"]}