{"author": "邵雍", "period": "宋", "type": "诗", "title": "垂柳長吟", "paragraphs": ["垂柳有兩種，有長有短垂。", "唯茲長一種，偏與靜相宜。", "院宇深春後，亭臺晚景時。", "不勝煙羃羃，無柰日遲遲。", "霢霂雨初過，清泠風乍吹。", "章臺街左右，華表柱東西。", "起眼出牆樹，拂頭當路枝。", "翩翻綠羅带，縹緲縷金衣。", "蕩颺飄晴絮，繽紛舞暖絲。", "絲牽寸腸斷，絮入萬家飛。", "婀娜王巷韻，婆娑趙后姿。", "脩妍張緒少，柔軟沈侯羸。", "濯濯青拖地，毿毿翠遶池。", "般添花灼灼，引惹草凄凄。", "欝欝籠山館，踈踈映酒旗。", "贈人人自泣，駐馬馬還嘶。", "影裏咿啞去，陰中轣轆歸。", "凄凉裝暝靄，淡薄掛斜暉。", "懊惱輕攀折，憂愁重別離。", "早衰緣傍道，先茂爲臨溪。", "樓外蟬纔噪，橋邊鸎又啼。", "生憎遮望眼，死恨學粧眉。", "遠客莫知數，長條曾繫誰。", "經霜儘憔悴，來歲却依依。"]}