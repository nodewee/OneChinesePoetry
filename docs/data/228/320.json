{"author": "邵雍", "period": "宋", "type": "诗", "title": "清風長吟", "paragraphs": ["宇宙中和氣，清泠無比方。", "與時蠲疾病，爲歲造豐穰。", "起自青蘋末，來從翠樹傍。", "得逢明月夜，便入故人鄉。", "密葉摇重幄，殷花舞靚粧。", "兩三聲逈笛，千萬縷垂楊。", "細度絲桐韻，深傳蘭蕙香。", "樓臺臨遠水，軒檻近脩篁。", "盛夏驅煩暑，初晴送晚凉。", "輕披綠荷芰，緩透薄衣裳。", "浪走翻翩袂，波生瀲灧觴。", "閑愁難著莫，幽思易飛揚。", "快若乘天馬，醒如沃蔗漿。", "面前遊閬苑，坐上泛瀟湘。", "不可將錢買，焉能用斗量。", "依憑全藉德，收貯豈須倉。", "無患兼并取，寧憂寇盜攘。", "以茲爲樂事，未始有憂傷。"]}