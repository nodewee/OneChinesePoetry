{"author": "楊祖堯", "period": "宋", "type": "诗", "title": "題漱玉軒", "paragraphs": ["危石欲阽力自支，罅空引溜日夜垂。", "空階滴雨幽夢覺，孤蓬澎浪驚魂飛。", "直疑丹液閟石骨，飲此合仙壽無期。", "又疑龍宮流潤澤，膏沐萬物皆含滋。", "終古不受一塵涴，六月可逃三伏威。", "濯我塵纓洗兩耳，審聽廣樂音聲希。", "盥頮半生塵俗面，要離仙仗翻雲旗。", "仁智所觀自有感，物理天理常參稽。", "華池神水倘若此，聖功合發天人機。", "湔滌衆生業障盡，更與大地蕩劫灰。"]}