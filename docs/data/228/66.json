{"author": "崔與之", "period": "宋", "type": "诗", "title": "壽李參政壁", "paragraphs": ["青牛老仙紫雲旄，函關西度天風高。", "手携柱下五千卷，來擅一世文章豪。", "玻璃江頭梅欲蕾，蟆頤山麓寒方鏖。", "飈車羽輪下霄漢，從以萬鶴如雲濤。", "參天挺特有喬木，大地負荷須巨鼇。", "百斛篆鼎筆端斡，五色瑞繭胸底繅。", "笑談更化定大計，乾機坤軸回鈞陶。", "蒼生脫險誕登岸，沙觜閑此杭川艘。", "雁湖風物午橋似，滿引鑿落歌離騷。", "酒酣耳熱自擊缶，世閒萬事輕鴻毛。", "塗炭未蘇兵未洗，雲雷可使屯其膏。", "玉堂昨夜進麻草，延英趣對猩紅袍。", "太平事業有所屬，北卷燕薊西臨洮。", "扶持世極壽國脈，突兀一柱擎天牢。", "五羊僊客起爲壽，安期大棗東方桃。"]}