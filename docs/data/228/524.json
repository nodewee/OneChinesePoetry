{"author": "邵雍", "period": "宋", "type": "诗", "title": "安樂窩中一炷香", "paragraphs": ["安樂窩中一炷香，凌晨焚意豈尋常。", "禍如許免人須諂，福若待求天可量。", "且異緇黄徼廟貌，又殊兒女裊衣裳。", "中孚起信寧煩禱，无妄生灾未易禳。", "虛室清泠都是白，靈臺瑩靜別生光。", "觀風禦寇心方醉，對景顔淵坐正忘。", "赤水有珠涵造化，泥丸無物隔青蒼。", "生爲男子仍身健，時遇昌辰更歲穰。", "日月照臨功自大，君臣庇廕效何長。", "非徒聞道至於此，金玉誰家不滿堂。"]}