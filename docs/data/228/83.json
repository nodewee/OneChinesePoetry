{"author": "邵雍", "period": "宋", "type": "诗", "title": "謝富丞相招出仕二首", "paragraphs": ["相招多謝不相遺，將謂胸中有所施。", "若進豈能禁吏責，既閑安用更名爲。", "願同巢許稱臣日，甘老唐虞比屋時。", "滿眼清賢在朝列，病夫無以繫安危。", "欲遂終焉老閑計，未知天意果如何。", "幾重軒冕酬身貴，得似雲山到眼多。", "好景未嘗無興詠，壯心都已入消磨。", "鵷鴻自有江湖樂，安用區區設網羅。"]}