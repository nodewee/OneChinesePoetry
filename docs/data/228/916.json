{"author": "邵雍", "period": "宋", "type": "诗", "title": "安樂吟", "paragraphs": ["安樂先生，不顯姓氏。", "垂三十年，居洛之涘。", "風月情懷，江湖性氣。", "色期其舉，翔而後至。", "無賤無貧，無富無貴。", "無將無迎，無拘無忌。", "窘未嘗憂，飲不至醉。", "收天下春，歸之肝肺。", "盆池資吟，甕牖薦睡。", "小車賞心，大筆快志。", "或戴接䍦，或著半臂。", "或坐林間，或行水際。", "樂見善人，樂聞善事。", "樂道善言，樂行善意。", "聞人之惡，若負芒刺。", "聞人之善，如佩蘭蕙。", "不佞禪伯，不諛方士。", "不出戶庭，直際天地。", "三軍莫凌，萬鍾莫致。", "爲快活人，六十五歲。"]}