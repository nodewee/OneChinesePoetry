{"author": "邵雍", "period": "宋", "type": "诗", "title": "落花長吟", "paragraphs": ["以酒戰花穠，花穠酒更濃。", "花能十日盡，酒未百壺空。", "尚喜裝衣袂，猶憐墜酒鐘。", "多情唯粉蝶，薄倖是遊蜂。", "減却牆頭艷，添爲徑畔紅。", "飄零深院宇，點綴靜簾櫳。", "又恐隨流水，仍憂嫁遠風。", "水流猶委曲，風遠便西東。", "狼籍殘春後，離披晚照中。", "亭臺雖有主，軒騎斷無蹤。", "劍去擁妃子，兵來圍石崇。", "馬嵬方戀戀，金谷正匆匆。", "曹植辭休切，襄王夢已終。", "謬稱尋洛浦，浪說數巫峰。", "燕訴冤還在，鸎傳信莫通。", "苔錢如可買，柳線自能縫。", "悵望尤真宰，凄凉殢化工。", "放教成爛漫，不使略從容。", "命掃心爭忍，言收計遂窮。", "異香銷骨髓，絕色死英雄。", "任詫回天力，饒矜蓋世功。", "柰何時既往，到了事難重。", "開謝形相戾，興衰理一同。", "天機之淺者，未始免忡忡。"]}