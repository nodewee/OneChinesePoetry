{"author": "邵雍", "period": "宋", "type": "诗", "title": "天津新居成謝府尹王君貺尚書", "paragraphs": ["嘉祐壬寅歲，新巢始孱功。", "仍分道德里，更近帝王宮。", "檻仰端門峻，軒迎兩觀雄。", "窗虛響瀍澗，臺逈璨伊嵩。", "好景尤難得，昌辰豈易逢。", "無才濟天下，有分樂年豐。", "水竹復心裏，鸎花淵藪中。", "老萊歡不已，靖節興何窮。", "嘯傲陪真侶，經營賀府公。", "丹誠徒自寫，匪報是恩隆。"]}