{"author": "邵雍", "period": "宋", "type": "诗", "title": "和陝令張師柔石柱村詩", "paragraphs": ["君爲陝縣令，我實康公孫。", "始祖有遺烈，託君訪其存。", "夫君有詩來，題云石柱村。", "石柱之始立，於古無所根。", "就勒分陝銘，惟唐人之言。", "既歷年所多，首尾無完文。", "難以從考正，將焉求其源。", "我患讀書寡，知識無過人。", "經書史傳外，不能破羣昏。", "從長卿公羊，宜自陝而分。", "從君陳畢命，宜成周而云。", "二者兼取之，於義似或尊。", "分政東西郊，可以陝洛論。", "此說如近之，庶幾緩紛紜。", "甘棠之蔽芾，石柱之青新。", "當時之盛事，予不得而親。", "二南之正化，二公之清芬。", "千載之美談，予可得而聞。", "棄經而任傳，儒者固不遵。", "作詩以明之，馳此庸報君。"]}