{"author": "邵雍", "period": "宋", "type": "诗", "title": "芳草長吟", "paragraphs": ["芳草更休生，芳樽更不傾。", "草如生不已，樽豈便能停。", "雨後閑池閣，春深小院庭。", "是時簾半捲，此際酒初醒。", "密密嫩方布，葺葺綠已成。", "送回殘照淡，引起曉寒輕。", "靜襯花村薄，閑裝竹塢清。", "溪邊微水浸，原上未春耕。", "莫遣香車輾，休教細馬行。", "籍餘無限意，望久不勝情。", "臺逈眉初斂，樓危眼乍明。", "低低暮雲碧，隠隠遠山青。", "翠接鴛鴦浦，萋連楊柳汀。", "江潭夜帆落，海渚晚舟橫。", "戍壘角一弄，牧童笛數聲。", "沙頭雙鷺下，渡口亂鴻驚。", "蓊鬰出征地，芊綿奉使程。", "遠披來往路，遍遶短長亭。", "苒苒秦皇墓，離離漢帝城。", "荒凉故銅雀，破碎舊金陵。", "霧鏁前朝事，煙昏後世名。", "枯猶藏狡兔，腐亦化流螢。", "縱剗奚由盡，纔燒又却榮。", "徒能蔽京觀，仍願且升平。"]}