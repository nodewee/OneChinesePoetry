{"author": "邵雍", "period": "宋", "type": "诗", "title": "安樂窩中酒一樽", "paragraphs": ["安樂窩中酒一罇，非唯養氣又頤真。", "頻頻到口微成醉，拍拍滿懷都是春。", "何異君臣初際會，又同天地乍絪紜。", "醺酣情味難名狀，醖釀功夫莫指陳。", "斟有淺深存燮理，飲無多少寄經綸。", "鳳凰樓下逍遥客，郟鄏城中自在人。", "高閣望時花似錦，小車行處草如茵。", "卷舒萬世興亡手，出入千重雲水身。", "雨後靜觀山意思，風前閑看月精神。", "這般事業權衡別，振古英雄恐未聞。"]}