{"author": "洪鉞", "period": "宋", "type": "诗", "title": "示兒", "paragraphs": ["豫章實佳木，尋丈早異衆。", "匠石雖未顧，終解作梁棟。", "社櫟大蔽牛，不資世所用。", "棄置成散材，歲久即空洞。", "誠由天所産，亦在德者種。", "吾兒豫章流，丱角不好弄。", "經訓雖未通，數過輒成誦。", "只今十五六，舉止頗持重。", "仰頼師友功，綴緝成賦頌。", "積絲未盈尺，粗喜入機綜。", "胡爲不自量，將使應鄉貢。", "文場倍千數，作者豈倖中。", "而子於其間，燕雀雜鸞鳳。", "鉛刀未易割，庶可供一鬨。", "造物果何如，往往形吉夢。", "天其助我心，勿使汝放縱。", "業貴精于勤，耐取曉窗凍。", "文章實公器，妙語世人共。", "歲朝哦此詩，洗醆揭春甕。", "吾家有陰德，行矣光炎宋。"]}