{"author": "邵雍", "period": "宋", "type": "诗", "title": "履道會飲", "paragraphs": ["衆人之所樂，所樂唯囂塵。", "吾友之所樂，所樂唯清芬。", "清芬無鼓吹，直與太古鄰。", "太古者靡佗，和氣常絪紜。", "里閈舊情好，有才復有文。", "過從一日樂，十月生陽春。", "洛陽古神州，周公嘗縷陳。", "四時寒暑正，四方道里均。", "代不乏英俊，號爲多縉紳。", "至于花與木，天下莫敢倫。", "而逢此之景，而當此之辰。", "而能開口笑，而世有幾人。", "清衷貫金石，劇變驚鬼神。", "天地爲一指，富貴如浮雲。", "明時緩康濟，白晝閑經綸。", "莫如陪歡伯，又復對此君。", "商於六百里，黄金四萬斤。", "不能買茲樂，自餘惡足論。", "接䍦倒戴時，蟾蜍生海垠。", "小車倒載時，山翁歸天津。"]}