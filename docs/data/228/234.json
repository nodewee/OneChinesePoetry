{"author": "邵雍", "period": "宋", "type": "诗", "title": "觀棋長吟", "paragraphs": ["院靜春深晝掩扉，竹間閑看客爭棋。", "搜羅神鬼聚胸臆，措致山河入範圍。", "局合龍蛇成陣闘，刧殘鴻鴈破行飛。", "殺多項羽坑秦卒，敗劇苻堅畏晉師。", "座上戈鋋嘗擊搏，面前冰炭旋更移。", "死生共抵兩家事，勝負都由一著時。", "當路斷無相假借，對人須且强推辭。", "腹心受害誠堪懼，唇齒生憂尚可醫。", "善用中傷爲得策，陰行狡獪謂知機。", "請觀今日長安道，易地何嘗不有之。"]}