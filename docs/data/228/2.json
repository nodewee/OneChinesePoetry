{"author": "趙汝遇", "period": "宋", "type": "诗", "title": "重建神秀樓追和忠定公韻", "paragraphs": ["峨峨城南樓，締創知幾時。", "樓前中津水，潮來復潮歸。", "眷此雲海區，襟带東西溪。", "圖牒考往事，杳杳孤鴻飛。", "傳聞昔蕪城，陋若枳棘籬。", "鼎新頼宗衮，欲與千年期。", "紀事屬東萊，字字皆吾師。", "甲子甫一周，孫枝繼成規。", "壁壘訪遺蹟，闌干納餘暉。", "農隙既閒暇，溟波日平夷。", "班春布寬大，諭俗無澆漓。", "喬木有世臣，惟有乃似之。", "此段信奇事，今昨何是非。", "指顧舊觀還，略不煩文移。", "落成當元夜，月華流客衣。", "前作信高韻，新篇實英詞。", "却笑峴山語，登臨何足悲。"]}