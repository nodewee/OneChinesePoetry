{"author": "邵雍", "period": "宋", "type": "诗", "title": "安樂窩中詩一編", "paragraphs": ["安樂窩中詩一編，自歌自詠自怡然。", "陶鎔水石閑勳業，銓擇風花靜事權。", "意去乍乘千里馬，興來初上九重天。", "忺時更改三兩字，醉後吟哦五七篇。", "直恐心通雲外月，又疑身是洞中仙。", "銀河洶湧翻晴浪，玉樹查牙生紫煙。", "萬物有情皆可狀，百骸無病不能蠲。", "命題濫被神相助，得句謬爲人所傳。", "肯讓貴家常奏樂，寧慙富室賸收錢。", "若條此過知何限，因甚臺官獨未言。"]}