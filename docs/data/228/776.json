{"author": "邵雍", "period": "宋", "type": "诗", "title": "天津弊居蒙諸公共爲成買作詩以謝", "paragraphs": ["重謝諸公爲買園，買園城裏占林泉。", "七千來步平流水，二十餘家爭出錢。", "嘉祐卜居終是僦，熙寧受券遂能專。", "鳳凰樓下新閑客，道德坊中舊散仙。", "洛浦清風朝滿袖，嵩岑皓月夜盈軒。", "接䍦倒戴芰荷畔，談麈輕摇楊柳邊。", "陌徹銅駝花爛熳，堤連金谷草芊綿。", "青春未老尚可出，紅日已高猶自眠。", "洞號長生宜有主，窩名安樂豈無權。", "敢於世上明開眼，會向人間別看天。", "盡送光陰歸酒盞，都移造化入詩篇。", "也知此片好田地，消得堯夫筆似椽。"]}