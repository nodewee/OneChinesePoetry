{"author": "邵雍", "period": "宋", "type": "诗", "title": "十四日留題福昌縣宇之東軒", "paragraphs": ["洛川秋入景尤佳，微雨初過徑路斜。", "水竹洞中藏縣宇，煙嵐塢裏住人家。", "霜餘紅間千重葉，天外晴排數縷霞。", "溪淺溪深清瀲灧，峯高峯下碧查牙。", "鳥因擇木飛還遠，雲爲無心去更賒。", "蓋世功名多齟齬，出羣才業足咨嗟。", "浮生日月仍須惜，半老筋骸莫强誇。", "就此巖邊宜築室，樂吾真樂樂無涯。"]}