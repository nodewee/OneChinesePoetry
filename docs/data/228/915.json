{"author": "邵雍", "period": "宋", "type": "诗", "title": "小車六言吟", "paragraphs": ["昔人乘車是常，今見乘車倉皇。", "既有前車戒慎，豈無覆轍兢莊。", "將出必用茶飲，欲登先須道裝。", "軫邊更掛詩帙，轅畔仍懸酒缸。", "輪緩爲移芳草，蓋低因礙垂楊。", "水際尤宜穩審，花間更要安詳。", "朝出頻經履道，晚歸屢過平康。", "春重縱觀明媚，秋深飫看豐穰。", "五鳳樓前月色，天津橋上風涼。", "金谷園中流水，魏王堤外脩篁。", "靜處光陰最好，閑中氣味偏長。", "所經莫不意得，所見無非情忘。", "或見農人擁耒，或見蠶女求桑。", "或見蘼蕪遍野，或見蒺蔾滿牆。", "或見荆棘茂密，或見芝蘭芬芳。", "或見雞豚狗彘，或見鵰鶚鸞凰。", "惡者既不見害，善者固無相傷。", "華嶽三峯岌嶪，黄陂萬頃汪洋。", "不爲虛作男子，無負閑居洛陽。", "天地精英多得，堯夫老去何妨。"]}