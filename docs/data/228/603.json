{"author": "邵雍", "period": "宋", "type": "诗", "title": "安樂窩中吟  其一", "paragraphs": ["安樂窩中職分脩，分脩之外更何求。", "滿天下士情能接，遍洛陽園身可遊。", "行己當行誠盡處，看人莫看力生頭。", "因思平地春言語，使我嘗登百尺樓。", "安樂窩中事事無，唯存一卷伏羲書。", "倦時就枕不必睡，忺後携筇任所趨。", "淮備點茶收露水，隄防合藥種魚蘇。", "苟非先聖開蒙悋，幾作人間淺丈夫。"]}