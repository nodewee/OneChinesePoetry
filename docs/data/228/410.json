{"author": "邵雍", "period": "宋", "type": "诗", "title": "歲暮自貽", "paragraphs": ["當年志意欲橫秋，今日思之重可羞。", "事到强圖皆屑屑，道非真得盡悠悠。", "靜中照物情難隠，老後看書味轉優。", "談麈從容對賓客，薦章重疊誤公侯。", "已蒙賢傑開青眼，不顧妻孥怨白頭。", "谷口鄭真焉敢望，壽陵餘子若爲謀。", "鼎間龍虎忘看守，棋上山河廢講求。", "一枕晴窗睡初覺，數聲幽鳥語方休。", "林泉好處將詩買，風月佳時用酒酬。", "三百六旬如去箭，肯教襟抱落閑愁。"]}