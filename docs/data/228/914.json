{"author": "邵雍", "period": "宋", "type": "诗", "title": "六十五歲新正自貽", "paragraphs": ["予家洛城裏，況在天津畔。", "行年六十五，當宋之盛旦。", "南園臨通衢，北圃仰雙觀。", "雖然在京國，却如處山澗。", "清泉篆溝渠，茂木綉霄漢。", "涼風竹下來，皓月松間見。", "面前有芝蘭，目下無冰炭。", "坐上有餘歡，胸中無交戰。", "冬夏既不出，炎涼徒自變。", "榮辱既不入，富貴徒自衒。", "惡聞人之惡，樂道人之善。", "不行何趑趄，勿藥何瞑眩。", "誰謂金石堅，其心亦能斷。", "誰謂鬼神靈，其誠亦能貫。"]}