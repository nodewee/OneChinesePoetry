{"author": "邵雍", "period": "宋", "type": "诗", "title": "大筆吟", "paragraphs": ["有客無知，爲性太質。", "不忮不求，無固無必。", "足躡天根，手探月窟。", "所得之懷，盡賦于筆。", "意遠情融，氣和神逸。", "酒放微醺，綃鋪半匹。", "如風之卒，如雲之勃。", "如電之歘，如雨之密。", "或往或還，或沒或出。", "滌盪氛埃，廓開天日。", "鸞鳳翺翔，龍蛇盤屈。", "春葩暄妍，秋山崒屼。", "三千簪裾，俯循儒術。", "百萬貔貅，仰聽軍律。", "松桂成林，芝蘭滿室。", "蜀錦初番，朝霞乍拂。", "白璧一雙，黄金百鎰。", "羲之來求，牧之來乞。", "物外神交，人間事畢。", "觀者析酲，收之愈疾。"]}