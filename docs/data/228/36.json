{"author": "汪大章", "period": "宋", "type": "诗", "title": "哭大愚呂公", "paragraphs": ["一封朝奏夕南遷，抖擻精神笑出關。", "只有詩書來眼底，更無儕輩敢通函。", "聖恩寬大時時降，天意難明特地慳。", "鬻藥買田非立異，甘心只作林泉計。", "所求於世如斯爾，造物云何降毒厲。", "嗟哉我公雖下世，萬古千秋未嘗逝。", "家庭學問誠難繼，我公超道獨能詣。", "日月有光還有翳，行人潸然咸出涕。", "嗟哉我公雖下世，萬古千秋未嘗逝。", "往年蒼天夭伯氏，歸咎云發千聖秘。", "遷客蕭寺獨羈寄，未知曷犯蒼天意。", "嗟哉我公雖下世，萬古千秋未嘗逝。"]}