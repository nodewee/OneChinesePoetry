{"author": "邵雍", "period": "宋", "type": "诗", "title": "代書謝王勝之學士寄萊石茶酒器", "paragraphs": ["東山有石若瓊玖，匠者追琢可盛酒。", "君子得之惜不用，慇懃遠寄林下叟。", "林叟從來用瓦盞，驚惶不敢擎上手。", "重誡兒童無損傷，緘藏復以待賢友。", "未知賢友何時歸，男子功名未成就。", "朝廷先從憂者言，方今莫如二虜醜。", "漢之六郡限遼西，唐之八州隔山後。", "自餘瓜沙甘與凉，中原久而不能有。", "柰何更餌以金帛，重困吾民猶掣肘。", "若非堂上出奇兵，安得閫外拉餘朽。", "直可逐去此腥羶，西出玉門北逾口。", "城下狐狸既不存，路上豺狼自無走。", "太陽烜赫耀天衢，氛妖接變匿塵垢。", "功成不肯受上賞，印解黄金大于斗。", "乞洛辭君出國門，歸鞍暖拂天街柳。", "千官如壁遮道留，仰面弄鞭不回首。", "鄉人夾路迎大尹，醉擁旌幢錦光溜。", "下車拜墓還政餘，不訪公門訪親舊。", "始知此器用有時，吾當爲君獻眉壽。"]}