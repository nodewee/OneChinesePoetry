{"author": "白珽", "period": "宋", "type": "诗", "title": "李翰林墓", "paragraphs": ["出城得佳山，兩峰特奇詭。", "一如植躬圭，一峰拱而侍。", "我見猶愛之，而况謫仙子。", "孤墳在其下，政爾直一死。", "謫仙真仙人，出處見諸史。", "豈敢傲吾君，辛苦植唐祀。", "嗟予偘偘者，塵土正如此。", "停車不忍發，載拜顙有泚。", "仰止青山高，清風與終始。", "孰謂千載人，不在天地裏。"]}