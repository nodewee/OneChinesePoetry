{"author": "仇遠", "period": "宋", "type": "诗", "title": "題高房山寫山村圖卷", "paragraphs": ["我家仇山陽，昔有數椽屋。", "誤落塵市間，讀書學干祿。", "井枯竈烟絕，况復問松菊。", "如此五十年，一出不可復。", "高侯丘壑胸，知我志幽獨。", "爲寫隠居圖，寒溪入空谷。", "蒼石壓危構，白雲養喬木。", "向來仇池夢，歷歷在我目。", "何哉草堂資，政爾飯不足。", "視我舌尚存，吾居有時卜。"]}