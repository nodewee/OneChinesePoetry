{"author": "陳士徽", "period": "宋", "type": "诗", "title": "廣廕亭詩", "paragraphs": ["唐翁靜者閉門飲水啜粥無知音，我能發爾一片冰清心。", "巨風吹天振海浪如屋，此翁林中眠正熟。", "中天渴烏吐火六合新開窯，此翁兩鬢秋颼颼。", "小兒爛羊瓜果盡青紫，此翁臨水洗雙耳。", "蜩蟾蛙蚓聒亂昕夕雷無聲，此翁宴坐觀黄庭。", "編茅斵室大如斗，蒼雪絲絲翳窗牖。", "忍饑學得西山夫，胸中有道癯不枯。", "木榔始花赤已實，百畝沉沉如櫛密。", "露結風高霜氣寒，潤如美竹馨如蘭。", "翁居巷南我巷北，况有薇郎能主客。", "書篚几杖皆清風，相看蔭我冰雪容。", "瓊州歲月不可度，此境中州亦稀遇。", "苦茗滿碗談興亡，日長歸來月滿堂。", "明朝一舸崖州去，世事茫茫隔烟霧。", "袖携毫楮覓扁題，鴻飛冥冥留爪泥。", "爲書廣廕扁翁室，淡墨欹輕醉中筆。", "乘醉更作廣廕詩，千載留與知音知。"]}