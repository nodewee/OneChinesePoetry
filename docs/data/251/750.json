{"author": "謝翱", "period": "宋", "type": "诗", "title": "賦得建業水", "paragraphs": ["建業水，秋風動揚子。", "魚龍夜落星斗南，潮沒潮生蒼鶻起。", "他年冠蓋物具美，風吹小船入城市。", "潮去不來風日死，白浪黄塵烟霧裏。", "中有長魚食鱣鮪，解后食魚何處是。", "西上國門望武昌，風雨徙魚來漢陽。", "武昌魚勞聚寒槮，太白入月魚腦減，武昌城頭鼓紞紞。"]}