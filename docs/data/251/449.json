{"author": "仇遠", "period": "宋", "type": "诗", "title": "贈張玉田", "paragraphs": ["秦川公子謫仙人，布袍落魄餘一身。", "錦囊香歇玉簫斷，庾郎白髪徒傷春。", "金臺掉頭不肯住，欲把釣竿東海去。", "故鄉入夢忽歸來，井邑依依鐵爐步。", "碧池槐葉玄都桃，眼空舊雨秋蕭颾。", "太湖風月數萬頃，扁舟乘興尋三高。", "西北高樓一杯酒，與子長歌折楊柳。", "江山信美盍便留，蓴菜鱸魚隨處有。"]}