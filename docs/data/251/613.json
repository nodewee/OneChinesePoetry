{"author": "鄧牧", "period": "宋", "type": "诗", "title": "漢陽郎官湖", "paragraphs": ["仙翁薄暮醉酒歸，杖藜迷却高陽池。", "清風吹花綠陰倒，我笑謂是秋雲移。", "還乘貫月槎，夜過郎官湖。", "崢嶸星斗入江漢，蕩漾槎影如鯨魚。", "九華之真人，邀我倒玉壺，麒麟擘脯供行厨。", "依稀仙樂在空際，碧山四映寒蟾孤。", "舉酒酌寒蟾，明月下飲姮娥俱。", "霓裳拂雲錦，萬荷露瀉瓊瑶卮。", "麾幢晻靄羅煙空，乃有三皇所授之玉童。", "風前飄飄曳廣带，對立十二秋芙蓉。", "清香九曲銀河通，真人綠髪披春風。", "錦袍玉雪照天地，口說姓字安南公。", "是公多逸氣，略與古昔賢豪同。", "時能掃月色，延我石室煙蘿中。", "又言昔同張謂所游地，長歎一覆丹霞鍾。", "風吹仙樂度溪去，我亦醉卧香鑪峰。"]}