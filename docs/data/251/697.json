{"author": "白珽", "period": "宋", "type": "诗", "title": "擊蛇笏", "paragraphs": ["孔明廟前柏，手版賊其枝。", "枯秭無生氣，衆目炫一時。", "何如孔公笏，鐵面含霜姿。", "虺蛇何足道，正氣屢奸欺。", "祥符慶曆間，豈無纖人斯。", "聞之膽爲落，不在彼在茲。", "聖學億萬年，聖源浩無涯。", "八傳得巨源，憤學求似之。", "遺經與遺物，保護如嬰兒。", "萬里去復遠，見者咸齎咨。", "况此一尺槐，千載孔林思。", "非無原壤杖，非無少正鈹。", "用舍各有時，小大各有施。", "疇能起段公，共賦甘棠詩。"]}