{"author": "白珽", "period": "宋", "type": "诗", "title": "蛾眉亭", "paragraphs": ["秦赭鑿填石，不受鞭箠考。", "零落楚江滸，相峙矗三島。", "穿松得細徑，據一陵二小。", "奔流浩浩來，五色爛華藻。", "至寶地不惜，絕境天所造。", "誰言兩蛾黛，功奪京兆巧。", "終朝對顰蹙，似爲今古惱。", "然犀磯沉沉，跨鯨月皎皎。", "絲綸三千丈，蒙衝百萬櫂。", "天風吹過夢，多憂只空老。", "今者吾與子，所愜在幽討。", "供帳莫匆匆，槃觴從草草。", "雅琴鼓一再，領此風日好。", "臨崖發清嘯，倚樹或顛倒。", "禮存玉帛外，縱弛或一道。", "興極不知歸，白鷗破晴昊。"]}