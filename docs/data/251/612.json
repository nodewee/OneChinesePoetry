{"author": "鄧牧", "period": "宋", "type": "诗", "title": "寄友", "paragraphs": ["我在越，君在吳，馳書邀我游西湖。", "我還吳，君適越，遥隔三江共明月。", "明月可望，佳人參差。", "笑言何時，寫我相思。", "知君去掃嚴陵墓，祇把清尊酹黄土。", "浮雲茫茫江水深，感慨空勞弔今古。", "孤山山下約陳實，聯騎須來踏春色。", "西湖千樹花正繁，莫待東風吹雪積。", "有酒如澠，有肉如陵。", "鼓趙瑟，彈秦箏，與君沈醉不用醒。", "人生行樂耳，何必千秋萬歲名。"]}