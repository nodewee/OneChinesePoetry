{"author": "白珽", "period": "宋", "type": "诗", "title": "同陳太博諸公登六和塔", "paragraphs": ["龍山古化城，浮屠峙其巔。", "開殿生妙香，金碧森貝筵。", "應真儼若生，倒飛青金蓮。", "頭陀紺林叢，導我丹梯緣。", "初猶藉佛日，閟境鯈已玄。", "回頭失誰何，叫嘯衣相牽。", "且復忍須臾，當見快意天。", "嬌兒詫先登，網戶相鈎連。", "炯若蟻在珠，九曲隨盤旋。", "爛爛滄海開，落落雲氣懸。", "羣峰可俯拾，背閲黄鵠騫。", "奇觀興懦夫，便欲凌飛仙。", "絕頂按坤維，始見南紀偏。", "神京渺何許，王氣須停躔。", "舟車集百蠻，島嶼通人烟。", "一爲帝王州，氣壓三大千。", "罡風灑毛髪，鐸語空蟬聯。", "紅紅杏園花，愧乏慈恩篇。"]}