{"author": "謝翱", "period": "宋", "type": "诗", "title": "九日禺中登沃洲放鶴峰南望天台諸山", "paragraphs": ["鏡面小蓬島，入剡脫我驂。", "舍櫂來沃洲，下嶺見精藍。", "修眉浮天姥，天台在其南。", "良遊愛九日，巾墮髪不櫛。", "醉浮秋夕英，饑食决明實。", "遠尋竺僧迹，俛仰千載陳。", "狂呼許元度，王謝十八人。", "彷彿川谷應，草木皆冥冥。", "便欲即之語，又疑物所馮。", "閉目游泰初，寥廓以爲鄰。"]}