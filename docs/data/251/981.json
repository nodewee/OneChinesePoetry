{"author": "謝翱", "period": "宋", "type": "诗", "title": "文房四友歎", "paragraphs": ["昆吾莫邪輕毛錐，平生故人皆引去。", "剡溪之皙絳邑黔，獨與石君作一處。", "中書間起免冠謝，輒被溺冠仍嫚駡。", "見幾自媿後穆生，正恐髠舂不與赦。", "有時怒髪豎相如，熟視蒙恬挽其鬚。", "泓尤淪棄敢自愛，老龜支床息猶在。", "荆山風雨朝暮號，璞在吾懷足何罪。", "恨不雪恥酬諸姬，背水一戰漢爲池。", "楮生不改舊邊幅，三褫何但高閣束。", "客卿騎項百折磨，猶恐玄能赤吾族。", "此時不平義重生，陽城裂麻欲死爭。", "平生國士立橋下，誓死守此漆身啞。"]}