{"author": "謝翱", "period": "宋", "type": "诗", "title": "句章見月食", "paragraphs": ["縠州見月如魚口，沬聚痕消暗窗牖。", "鄞城見月如破臼，棄藥含垢掛南斗。", "龍蛇伏氣諸腦空，水中睡失群陰母。", "其間海禽獨夜啼，黑雲赴海同奔犀。", "市人識母不識父，擊柝摧扉救月死。", "况值蕤賓月十五，干神附甲支在子。", "孤子哀吟離楚尾，泪落荒江吊南紀。", "猶憶秦淮哭日年，不敢仰視看盆水。"]}