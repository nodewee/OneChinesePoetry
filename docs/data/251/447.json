{"author": "仇遠", "period": "宋", "type": "诗", "title": "海上圖澄江仙刻", "paragraphs": ["老仙指甲堅如鐵，夜畫枯杉出宮闕。", "翠深紅遠十二樓，猶理霓裳舞迴雪。", "山椒覆亭小於笠，石脚插船輕似葉。", "桃花幾度春酣酣，弱水何日通舟楫。", "醉中作此狡獪事，收拾乾坤入毫髪。", "神刓鬼刻未百年，不與丹青共磨滅。", "天風頡頏飛霞珮，水雲妥帖凌波襪。", "我將就此逍遥遊，高步青霄拾明月。"]}