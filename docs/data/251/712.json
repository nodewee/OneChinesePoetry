{"author": "謝翱", "period": "宋", "type": "诗", "title": "宋鐃歌鼓吹曲  其九", "paragraphs": ["帝命將臣，誓師于征。", "伯牙于庭，曰無劉我人。", "曲阿惟唐，以及豫章。", "孽于南國，楚粵是疆。", "我師孔武，聿禽其王。", "始怒臯臯，將臣不懌。", "曰如上命，即起予疾。", "弓韜於衣，刃以不血。", "收其石程，焚其侈淫。", "視于丁寧，筈羽不飲。", "取其鎛磬，以獻于京。", "于廟告成，垓埏既平。"]}