{"author": "白珽", "period": "宋", "type": "诗", "title": "吳季子墓", "paragraphs": ["聖人如日月，下照無黨私。", "藏珠與韞玉，所得自華滋。", "恭惟吳季子，夙稟明睿姿。", "近取子臧節，遠紹泰伯基。", "兩以大國讓，廉風起蠻夷。", "觀樂義已燭，挂劍心如飴。", "時方尚詐力，子獨恪且祇。", "時方事寇攘，子獨甘棄遺。", "孔子不到吳，聞風重齎咨。", "佳城介申浦，采地亦在茲。", "特書寄餘哀，豈不遐邇思。", "惋惋龍蛇翥，皎皎星日垂。", "禹世懷道義，取舍實繫之。", "寄言邦之人，無但峴首悲。"]}