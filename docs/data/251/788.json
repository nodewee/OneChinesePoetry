{"author": "謝翱", "period": "宋", "type": "诗", "title": "小元祐歌寄劉君鼎", "paragraphs": ["前甲子，小元祐，句章祲黑權臣死。", "端平天子初改紀，襲芳泰陵種蘭芷。", "當秋淮甸枯草黄，彎弧北向射天狼。", "狐南星光天狗墮，入蔡生擒完顔王。", "是年南海無波浪，月濕珠胎君以降。", "只今六十空白頭，獨騎麒麟補春秋。", "天回星周美惡復，人世更傳蔡州錄。"]}