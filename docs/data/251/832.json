{"author": "謝翱", "period": "宋", "type": "诗", "title": "雜言送鄭主簿炎之官昌化", "paragraphs": ["劉先生，名肩吾，閩中詞賦天下無。", "當年戰藝誇顔色，進士出身兩回得。", "盧公里人正在朝，相見相逢九官宅。", "余時猶弱起慨忼，謂此未足榮其鄉。", "丈夫事業在簡冊，要令姓字留耿光。", "繼聞鄭君年最少，人物氣象尤堂堂。", "白鹿山南介公後，禽蛟兩祭獅子王。", "夢魂欲見無由據，側荔芭蕉春復暮。", "時移乃爾來霅間，因作廣文求主簿。", "顧予多病澀語言，面垢毛焦著麻布。", "山中乞食城中歸，徵詩送贈非所宜。", "已聞之戍嚮昌化，此地人傳多畏怕。", "龍居嗜燕烟入巢，病甲垂櫩腥雨下。", "又聞山鬼吹燈夜，來向人家避官舍。", "君持何術徑往居此無百憂，便將天雷斧柄塞鬼穴。", "巫山鐵鏁沈龍湫，祇足自亂不得休。", "豈知從心致禱動幽隠，使龍無嗜鬼無愁，不知君能致此不。", "龍不須酹以酒，鬼不須祭以肉。", "秋旗卷雨曉案烟，時向縣齋望天目。"]}