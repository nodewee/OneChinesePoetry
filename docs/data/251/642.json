{"author": "白珽", "period": "宋", "type": "诗", "title": "題斬蛟橋", "paragraphs": ["桓桓周將軍，英烈照千祀。", "少年知自艾，成人不惜死。", "射虎南山下，斫潜北橋底。", "騰拏三日夜，灑血四十里。", "激波爲嶽立，揮刃電亦駛。", "想當批鱗初，見義不見水。", "及其立人朝，矯矯中不倚。", "文學既英發，武事復霆起。", "殲兒善醜正，甘作忠義鬼。", "至今有生氣，耿耿耀青史。", "蘇公百世豪，氣味有相似。", "泊舟蛟川下，洗石題所以。", "平生疾惡意，十有二言裏。", "豐碑刻祠宇，詞翰晉二美。", "二美固足珍，吾取不在是。"]}