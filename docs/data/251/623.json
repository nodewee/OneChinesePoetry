{"author": "蜀翁", "period": "宋", "type": "诗", "title": "送熊退齋歸武夷", "paragraphs": ["君居建州溪，我住東浙尾。", "邂逅入壺山，于今幾寒暑。", "平生譚理道，涉獵頗自喜。", "考擊到精玄，我膚君骨髓。", "君學有根源，君文有規矩。", "寸步履平實，不知虛浮語。", "禮廢彝倫斁，聾盲數百載。", "紫陽當日心，誰復爲鼓舞。", "氣運未回天，人力不能起。", "終焉經久功，或慰奔馳苦。", "讀書要適用，行過言猶恥。", "架空累萬辭，先儒已坐此。", "觀君治教篇，農學相資倚。", "以茲行吾志，萬物當得所。", "奈何人理繆，痛哉時不與。", "君去將安之，波浪更風雨。", "武夷高且深，櫂歌聲未已。", "朝夕足夷猶，尚友朱夫子。", "他年見鰲峰，勢與此山擬。", "了却未完書，相逢定何許。"]}