{"author": "仇遠", "period": "宋", "type": "诗", "title": "葛雄女子舞劍歌", "paragraphs": ["葛家女兒十四五，不向深閨學針縷。", "遍身繡出蛟螭文，赤手交持太阿舞。", "紅羅帕兮錦纏頭，口吐長安游俠語。", "側身捷如飛鳥輕，嗔目勇如獨鶻舉。", "雲窗霧閣豈無情，終欠嬌嬈太麤武。", "黄堂張燕燈燭光，兩耳喧喧厭歌鼓。", "人言葛氏善舞劍，曾向梨園奉尊俎。", "短衣結束當筵呈，壯士增雄懦夫沮。", "我憐健婦勝丈夫，却欲驕兵如處女。", "安得成軍如娘子，直氣端能捷秦楚。", "只愁逢著裴將軍，公孫大娘汗成雨。"]}