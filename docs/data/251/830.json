{"author": "謝翱", "period": "宋", "type": "诗", "title": "九日", "paragraphs": ["秋風颯以至，今日重陽日。", "眼明對南山，尚想陶彭澤。", "向來建威幕，頗見有此客。", "驅車不小留，駕言公田秫。", "一朝又棄去，此意誰能識。", "寄奴趣殊禮，風旨來自北。", "只今王江州，建國功第一。", "故是何珉孫，舉動良足惜。", "飲愧望柴桑，稍以自湔滌。", "殷勤白衣餉，猶恐不我即。", "中路候藍輿，要致已甚迫。", "葛巾赤兩脚，頹然向林宅。", "此翁本坦蕩，焉能苦違物。", "雖然可計取，中實未易屈。", "華軒又何羨，自載返蓬蓽。", "終身書甲子，往往義形色。", "如使磷與緇，安得爲玉雪。", "籬邊菊弄黄，粲粲正堪摘。", "我方持空觴，千載高風激。"]}