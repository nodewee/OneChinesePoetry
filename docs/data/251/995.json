{"author": "謝翱", "period": "宋", "type": "诗", "title": "義門曲", "paragraphs": ["金蓉山上雲采采，白麟溪前水歸海。", "溪中赤文長鯉魚，恨無神翅謁龍威。", "廣陵城頭大風急，吹散遊魂歸未得。", "不結瓊英后土祠，當充蘭佩離騷國。", "富貴易奪生莫移，誰肯殺身爲聯枝。", "鶺鴒原上赴急難，我有冠裳可不如。", "子孫至今無裂籍，六代傳來猶一日。", "白頭秀才誇能文，得似君家好弟昆。"]}