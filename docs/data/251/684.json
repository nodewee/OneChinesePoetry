{"author": "白珽", "period": "宋", "type": "诗", "title": "山居懷林處士", "paragraphs": ["昔有林處士，結廬鄰峰巔。", "年年不入城，梅花有佳聯。", "童鶴三數口，負郭十畝田。", "弟姪列朝裾，咸平好時年。", "人品既已高，奉養常充然。", "嗟我何爲者，日用買山錢。", "愛詩不能佳，未了區中緣。", "空有一寸心，羨殺處士賢。", "飽看貴人面，不若饑看天。", "搥床呼伯雅，且此相周旋。", "有田足幾時，卓哉坡翁言。"]}