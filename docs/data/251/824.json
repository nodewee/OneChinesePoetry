{"author": "謝翱", "period": "宋", "type": "诗", "title": "贈寫照唐子良", "paragraphs": ["吳中衆史今代畫，不獨畫人兼畫馬。", "唐生家住金華雲，對予獨肯畫古人。", "夕陽西下東流水，紛紛古人呼不起。", "東都留守吳中豪，王府勳僚舊俊髦。", "當時氣薄陰山日，勾陳蒼蒼太白高。", "百年水竭海塵土，誰見凌烟拂蛛罔。", "霜髯磔磔開清新，彷彿猶带黄河冰。", "忽疑稍會怒色止，或可從傍窺諫紙。", "唐生見我淚如洗，頗憶古人今不死。", "俟我氣定神始閒，命筆更起唐衣冠。"]}