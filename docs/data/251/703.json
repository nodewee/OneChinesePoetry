{"author": "白珽", "period": "宋", "type": "诗", "title": "題王大令保母帖", "paragraphs": ["大令書法美少年，玉函金籥隨飛烟。", "纍纍一百又五字，豈意近出黄閍磚。", "字奇文古兩超絕，保母從茲傾衆帖。", "誰將瓦合嘲玉碎，一片孤衷本相接。", "快劍橫斫鐵山摧，戲龍猛蹴銀河欹。", "方庭無月天地黑，仰視別有星離離。", "浪言貞石志千載，不及永和漥硯在。", "白石已仙千里死，千百人中幾人愛。", "蘭亭信美如捕風，貴耳賤目人響從。", "三日嘔血饑搥胸，葉公畫龍懼真龍。"]}