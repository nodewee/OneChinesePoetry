{"author": "仇遠", "period": "宋", "type": "诗", "title": "村中語", "paragraphs": ["吳儂曾在山村住，聽得村中老人語。", "六月祈雨不祈晴，十月祈晴不祈雨。", "今年三伏雨水多，官吏祈晴救禾黍。", "祈晴得晴雖可喜，農夫車水方勞苦。", "汗流如漿面如鐵，但要田乾那畏暑。", "黑雲一片來何忙，心怕雨作身願凉。", "安得長風爲吹散，乍可赤體當秋陽。", "東橋西橋日荒荒，南圩北圩水茫茫。", "中熟下熟亦足飽，儘勝淮頭爭捕蝗。"]}