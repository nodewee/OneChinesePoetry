{"author": "謝翱", "period": "宋", "type": "诗", "title": "過舒臨海故宅", "paragraphs": ["破壁濕海蘚，水退日氣蒸。", "云是舒公宅，其孫艾且仁。", "昔公初作尉，視事即斬人。", "上書稱臣亶，待罪滄海濱。", "天子有詔至，汝亶可治民。", "爾時荆文公，上方邑之鄞。", "聞此輒異之，久會公秉鈞。", "謂此非狂狷，引用至中丞。", "立朝思蹇諤，庶以報君親。", "蘇公下詔獄，讒者用事新。", "於此與有力，豈爲重其身。", "晴風吹海雨，山川尚橫陳。", "俛仰勿太息，徒爲驚爾鄰。"]}