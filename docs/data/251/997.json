{"author": "謝翱", "period": "宋", "type": "诗", "title": "送張士達遊黄山歌", "paragraphs": ["黄山三十六點雲，中秘幽奇世人未見猶未聞。", "混沌乍開始自大唐國，易黟爲黄而附軒轅鍊丹盟仙群。", "天都蓮花突兀直入青雲上，諸峰吐烟噴雪如波之蕩漾平天矼。", "是蛟龍飛舞變幻而莫測，下有海深萬丈空洞氤氳雲吼浪。", "更有仙燈諸洞九龍諸潭仙橋月塔諸勝蹟。", "君今策杖蠟屐走險一一當遍歷，須令向禽宗炳之輩嘆羨而莫及。"]}