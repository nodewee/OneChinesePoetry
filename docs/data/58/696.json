{"author": "鄭剛中", "period": "宋", "type": "诗", "title": "前山尋蘭", "paragraphs": ["眼債未全無，惜春心尚有。", "喜聞幽蘭臭，尋過東山口。", "披叢見孤芳，正似得佳友。", "小鍤破蒼蘚，護致歸座右。", "秀色逼塵埃，清芳動窗牖。", "愛媚固無厭，嗟惜亦云久。", "今爲花木者，貴重無與偶。", "第能吐青紅，貢獻率奔走。", "官舟塞古汴，往往載蒲柳。", "爾何守幽林，國香空自負。", "所幸無改芳，可使名不朽。"]}