{"author": "鄭剛中", "period": "宋", "type": "诗", "title": "臨刈旱苗", "paragraphs": ["我懷高臥心，而爲貧所迫。", "挽我赴塵賤，動與幽趣隔。", "磽田能幾何，旱穂正容摘。", "豈便得收斂，半屬租種客。", "分爭既不賢，烈日仍暴炙。", "勞生可羞嘆，皆爲糠籺窄。", "使得二頃肥，凶年不相厄。", "豈復論錙銖，驅馳在阡陌。", "自當杜衡門，清坐對書册。", "餘粟釀醇醪，笑似雙鬢白。"]}