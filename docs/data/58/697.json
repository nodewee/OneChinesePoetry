{"author": "鄭剛中", "period": "宋", "type": "诗", "title": "簡潘義榮", "paragraphs": ["高槐記得綠陰垂，見公承詔趨丹墀。", "今兹疏梅弄香粉，公坐鯁切還棲遲。", "甘辭軟暖定速售，此獨難使壯者爲。", "苦言瞑眩上所急，出林之木風摧之。", "嗟吁世路每如此，我常感激横涕洟。", "賈生妙論逮伊管，絳灌之屬猶可移。", "長孺忠言豈真戅，其如御史能飾非。", "到頭至始天所惜，未肯容易登臯夔。", "且今投置在閑散，藥傷補敗終見思。", "公還故鄉掃一室，古書名畫四壁圍。", "賓客相過具杯酒，一笑萬事榮辱齊。", "雖然公豈忘世者，終念后稷由己饑。", "吾皇嘗膽愈思治，宣室賜對行可期。", "當有今時張萬福，懽呼再拜迎公歸。"]}