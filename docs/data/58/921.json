{"author": "鄭剛中", "period": "宋", "type": "诗", "title": "送陳季常判院", "paragraphs": ["去年奉使天西角，遇事才疏多自覺。", "不應尚或人改觀，增重端因君在幕。", "君才如刃新發硎，到手萬牛髖髀落。", "豈能隨我困邉徼，定自摶風上寥廓。", "峡束秋江風浪清，美君出峡舟楫輕。", "去年聯馬聽簫鼓，今也恨不同此行。", "古人持兵喻槃水，顧我何者能獨擎。", "幸留藥石苦資助，勿謂相捨真忘情。"]}