{"author": "王洋", "period": "宋", "type": "诗", "title": "聞鶯", "paragraphs": ["階前芳草一尺齊，黄鸝始向林間啼。", "一聞傳聲人失喜，駑馬並立逢駃騠。", "我思此鳥固妍好，人喜亦緣來不早。", "若令春到便輕遷，厭聽誰憐迹如掃。", "正恐貪歸有近期，三月麗景方舒遲。", "園林上下弄晴晝，羡汝語默真知時。", "秃鳩黑鳥有何惡，每到天陰自酬酢。", "婦翁詛罵兒彈射，恨不身隨羽翰落。", "戒汝一物莫嘆嗟，金衣公子春爲家。", "汝無禍福咎亦淺，况異子鵩當日斜。", "人間美惡有如許，且放黄鸝作嬌語。"]}