{"author": "鄭剛中", "period": "宋", "type": "诗", "title": "寄别張子公尚書", "paragraphs": ["昔我初至秦，使旨不到蜀。", "延首錦城春，千里寄孤目。", "逮公今出峡，賤跡仍羈束。", "夢看使君船，翩翩轉江曲。", "西州去思者，何啻連萬屋。", "攀轅猶弗還，我意豈能足。", "所憐蜀人病，羸骨未生肉。", "公兮胡弗留，共與營糜粥。", "自惟救護心，寢食對溝瀆。", "回顧莫有助，此志亦單獨。", "公兮那得留，峡水峻而速。", "蚤去登堂廟，大作天下福。", "病身雞肋瘦，别恨容千斛。", "勢須更勉強，渭上幾一熟。", "郡縣减苛賦，廪廥貯餘粟。", "便當乞身歸，徑去友麋鹿。"]}