{"author": "王洋", "period": "宋", "type": "诗", "title": "曾谹父再賦鼓字韻詩再賦一篇", "paragraphs": ["頭如青山手如雨，十日瓦溝鳴羯鼓。", "南城病客偏作愁，魚遊淺釡蛙同渚。", "去年曾困夏畦乾，巫祝陳牲女師舞。", "淮南米賤隔關河，漫道歸期久已許。", "誰同著力破愁城，願備前行插飛羽。", "那知物理自乘除，原思五秉公西庾。", "暑雨祁寒人莫嗟，潔籩滌豆神其吐。", "茅簷生意滿晴川，方信虀腸能抵虎。"]}