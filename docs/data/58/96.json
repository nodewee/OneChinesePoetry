{"author": "王洋", "period": "宋", "type": "诗", "title": "王亞之元夕招客庭下紅梅兩株相對盛開", "paragraphs": ["君家不種通神錢，只種春色留庭前。", "庭前春色誰最妍，二女解珮來江邉。", "沉沉華屋清夜起，火樹銀花月如水。", "自然顔色變韶稚，况乃新粧露初洗。", "春初艷粉秋初蓮，絳綃廣袂羅群仙。", "華清池畔嬌無力，赤鳯樓中困未眠。", "後來更許誰相擬，海棠欲睡薰穠李。", "亦知等級且追陪，格外風流不相似。", "一枝乞得歸茅屋，窗裏銅缾窗外竹。", "不禁清絕意蕭然，大似佳人依草木。", "閬苑花無世上緣，收香還入四禪天。", "明朝風雨催歸去，花月重圓又一年。", "神情邃美膚粗惡，涇渭由來兩清濁。", "要求繪筆盡芳妍，更問尊前老文學。"]}