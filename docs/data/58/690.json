{"author": "鄭剛中", "period": "宋", "type": "诗", "title": "寄贈張叔靖", "paragraphs": ["堂堂張侯好眉宇，照人冰玉無塵土。", "憶初解後共杯盤，姓字未通心已許。", "參商别後各天涯，屈指流年不勝數。", "何知策馬忽東來，扣我柴扉叙寒暑。", "相親顔色愈敷腴，不俗胸懷細傾吐。", "使人頻歲饑渴心，如飲甘泉餉腵脯。", "吾生寒苦衆所知，眼髙無人人不與。", "技窮漸覺蒲柳衰，進取一塗方首鼠。", "有心斸治土田園，束手抽身事農圃。", "荷鉏今亦粗成趣，頗有嘉蔬待春雨。", "所恨松根長茯苓，僻寂無人堪共煮。", "安得溪霜素月高，促膝與公長夜語。"]}