{"author": "鄭剛中", "period": "宋", "type": "诗", "title": "寄姚文發", "paragraphs": ["芳蓀小綉肩相拍，拍初同作江湖客。", "夢裏春風三十年，青銅照我頭都白。", "與公常日話瀟湘，恨不此身生兩翼。", "何如附驥得千里，再此搜尋舊踪跡。", "荷公覩物能我念，小字密書盈一尺。", "報言扶膝所經由，興廢存亡皆歷歷。", "吾家甘棠人所憐，今不見鸞空枳棘。", "至如叙述所知友，但若前生略相識。", "恍然沈痛念平生，讀盡寄書清淚滴。", "自嗟顦悴百憂身，慘慘中腸常感激。", "去年邂逅見中都，我正蹶蹄遭棄斥。", "相隨扶病出幽巷，買酒歸來款顔色。", "懷書亦復清渡灞，從此參商遠暌隔。", "公今館置得賢府，厚禮温顔同古昔。", "車魚足意長鋏閑，越聲不用思莊舄。", "果能援筆賦鸚鵡，自可使人皆辟易。", "他時依倚就聲價，疏蹻何由不離釋。", "惟予投置奥渫中，轉轉窮愁滿胸臆。", "春蠶未繭官督之，捋穗輸租瓶盎窄。", "誓将斸治十畝園，竹徑柴門閉聲寂。", "聲名雖不暫羶香，不願埋頭如李赤。", "爲公書此報東風，一夜楓林關塞黑。"]}