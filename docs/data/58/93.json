{"author": "王洋", "period": "宋", "type": "诗", "title": "謝人寄茶", "paragraphs": ["建溪珪璧能圓方，萬錢一啜難輕償。", "奔騰千里羞貢篚，天應不數金錢綱。", "侯家錢如大國楚，陵肉澠漿推大戶。", "早知煩滯厭膏粱，貴此新香兩三數。", "一朝百室困干戈，在十于今或去五。", "老工既死無典刑，髣髴兒孫追故步。", "誰令遠寄山澤仙，來洗沈疴太華巔。", "攻頑治癬恨無術，且共山頭玉井蓮。", "殷勤更語抱琴客，不用君歸人未眠。"]}