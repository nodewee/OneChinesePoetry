{"author": "王洋", "period": "宋", "type": "诗", "title": "寄何宣仲", "paragraphs": ["同年進士同壇僧，暫聯戢戢如浮萍。", "一從仕版秪事役，往往牢落如明星。", "假能作意篤恩好，言語不過時芳馨。", "死生貴賤兩乖角，黄鐘可扣非柔莛。", "吾見何子取路别，秋霜皦日看鴻冥。", "一言意合即定分，咄嗟洞見無留停。", "慈親八十髪黄素，稚子三歲眸青熒。", "此翁貧苦不敢嘆，意欲歡笑娯親庭。", "往年我官南武郡，士有林子家伶俜。", "一兒得官走上國，投銓中品書安寧。", "忽去病死不得返，我亦憤泣傷飄零。", "徐言中表有賢丈，已收旅骨依林坰。", "是年我歸再通訊，冬日已照堯階蓂。", "書中報我方急擾，我意官下非常經。", "鄱陽胡子遽客死，此翁立爲營輜軿。", "我時方臥生歎息，不覺洒淚霑牀屏。", "恩宜先施士固有，德不期報人誰聽。", "貧猶務德幸今見，死不背義聞前銘。", "又思此翁乃常履，盛譽未足滋芳名。", "有如此翁空試用，慕附始見真羶腥。", "一官未用念鄉里，九鼎自合尊朝廷。", "行看謦欬立事業，下邦震動如雷霆。", "淮田野人分屏置，雙鬢不復當年青。", "乾愁道路阻會面，恨酒不醉嗟長醒。", "短書一紙說情狀，安得模寫無餘形。", "何如未决待清暑，尚期一醉同壺缾。"]}