{"author": "鄭剛中", "period": "宋", "type": "诗", "title": "謝潘令衛惠松木", "paragraphs": ["子美欲得廣厦千萬間，大庇天下寒士俱歡顔。", "嗟我一室久疏陋，風飄雨剝堵不環。", "欲具茅茨小編葺，斤斧四顧家無山。", "誰謂潘郎坐華屋，肯爲湫隘興永嘆。", "惠以南山好松柏，翦伐既就皆丸丸。", "我今樸斵遂有日，居處可望庵冗寬。", "方知廣厦庇寒士，子美之論非髙談。", "古人骨朽髙義盡，習爲鄙吝風俗慳。", "皆使如公眼青白，古人風義當復還。", "吾聞淵明謝主人，冥報止謂因盤餐。", "公今飯我德何啻，淵明詩來猶可攀。"]}