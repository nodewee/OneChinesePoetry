{"author": "王十朋", "period": "宋", "type": "诗", "title": "東湖小飲", "paragraphs": ["微凉散梅潤，濃綠敷桐陰。", "送客出東郊，駕言事幽尋。", "湖光照我眼，荷香清我襟。", "平疇入遠望，歲有其自今。", "牛眠種已畢，蛤吠苗初深。", "古亭懷二公，遥望羅千岑。", "邂逅得良友，欣然契予心。", "喬松喜客來，風枝出清音。", "手持荷葉杯，共對蓮花斟。", "東湖異西湖，有詩不妨吟。"]}