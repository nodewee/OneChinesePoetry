{"author": "王洋", "period": "宋", "type": "诗", "title": "贈大猷", "paragraphs": ["棲遲下國傷蹉跎，更生父子交琢磨。", "雀羅門外賓客省，三鱣堂中經史多。", "菑川起奉太常策，風雅先入光祿科。", "人間盛事有如此，東平江夏今如何。", "一廛聊寄吳山曲，白柄長鑱斸黄獨。", "飲從野老自有餘，飯在先生長不足。", "人言功名難力取，我意功名要勤苦。", "分明經訓是菑畬，誰道今人不如古。", "山陽隱士家傳饑，長身季子今流離。", "聞君酬唱得此客，牧兒販婦哦新詩。", "我將六十筋骨羸，形骸行赴溝壑期。", "如君名遂尚可見，幅巾他日期追隨。"]}