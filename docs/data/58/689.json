{"author": "鄭剛中", "period": "宋", "type": "诗", "title": "寄别左與言", "paragraphs": ["寒生坐孤窮，浪迹遠羈寓。", "千金買卜龜，所用良失措。", "如聞過瓜期，騫揚引雄翥。", "放直州縣腰，闊作臺省步。", "念欲拜公别，心往足不赴。", "銘肌荷恩知，癡坐乖禮數。", "可但顔甲厚，頗亦背芒負。", "梅雨五月寒，洄洄綠烟樹。", "二嶺遮夢魂，不到船行處。", "安得赴雙槳，翩翩若鷗鷺。"]}