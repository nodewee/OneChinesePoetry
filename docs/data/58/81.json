{"author": "王洋", "period": "宋", "type": "诗", "title": "冬雨不止鄭丈作詩次韻", "paragraphs": ["海門山外天池雨，來趁沱江打鼉鼓。", "望夫臺上濕愁紅，玉斧壇邉沒沙渚。", "貂裘公子思寒侣，佩玉鳴鸞不成舞。", "殷勤舉爵祝雲師，壯士端須氣相許。", "果然晴日照魚梁，鴻雁髙飛肅霜羽。", "西清丈人詩眼髙，師友淵雲僕徐庾。", "興來弄筆起春風，暖日桃花靜初吐。", "且題紅藥寄長沙，不用短衣從猛虎。"]}