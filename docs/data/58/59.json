{"author": "王洋", "period": "宋", "type": "诗", "title": "古詩贈沈約之", "paragraphs": ["蘇端薛復同黄土，海內文章誰接武。", "即今七字續長言，沈子揮豪照今古。", "朝爲百賦更賈勇，暮作千詩猶奮怒。", "補天綵筆不費工，捲地奔風隨插羽。", "窮途得所喜入眼，口誦新篇身起舞。", "已知奔逸逐驊騮，况復逡巡蹈規矩。", "薦書指日登姓名，藝圃方期富倉庾。", "閻公色動瞻斗牛，處士當筵賦鸚鵡。", "跨海鯨魚要力求，翡翠蘭苕不須數。", "不嫌投迹老龜溪，看子聲名滿寰宇。"]}