{"author": "王洋", "period": "宋", "type": "诗", "title": "和秀實寄詩", "paragraphs": ["去年河南歸故地，今年朔方兵又起。", "血牲面埋曾幾時，無乃姦盟神不喜。", "嗟爾萬人來遠荒，豈無戰士傷金瘡。", "封疆萬里尚越境，金帛露積猶多藏。", "國家彌文今尚武，已碎銅山鑄銅虎。", "勿矜突騎飲長河，肅慎燕陲吾北土。", "且知成功俱自天，天心可卜因豐年。", "但令三錢博斗米，任爾自枕干戈眠。"]}