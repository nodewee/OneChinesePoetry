{"author": "王洋", "period": "宋", "type": "诗", "title": "寄廉仲載", "paragraphs": ["吾州阿載志尚古，瓦豆鉶羹列尊俎。", "存心淡泊自有餘，過眼浮華俱不與。", "但知古人力可到，不管今人棄如土。", "白頭老子舉嘆嗟，黄口小兒方靳侮。", "淮田平衍真樂所，地遠溪山老清苦。", "天教置子一壑中，句曲海東疏藥圃。", "道中小吏三四家，邑前傍海饒桑麻。", "初疑一飯不可飽，那知歲久今爲家。", "别君十年勞肺腑，遣問寒溫訪兒女。", "一書還我報何如，志老益堅無軟語。", "喜君書語談古人，身雖隔遠心相親。", "扁舟何日載樽酒，共泛清江千尺綸。"]}