{"author": "王洋", "period": "宋", "type": "诗", "title": "因與伯氏同一僧話武夷事作詩追寄之", "paragraphs": ["直峰峭壁天半青，髙簷張燈疑挂星。", "山川勢力有如此，擇地信可棲仙靈。", "我前解官古樵戍，志願本欲探珠庭。", "時當恢台積氛霧，一日三雨時三停。", "載舟撐石逆噴浪，自謂力可登青冥。", "篙工榜岸遭急灑，回宿荒宇依祠廳。", "二三道士謬告語，云此潤澤來雲軿。", "比聞輿人誦舊說，仙官下矚如明熒。", "遊占晴爽惡昏滯，官去此法當伶俜。", "果還近甸阻天路，一官泛跡隨飄萍。", "退之昔日徙南服，祝融騰擲開仙扃。", "近時蘇翁失定武，太行毛髪無餘形。", "一晴一雨告休咎，晴者人樂陰天刑。", "我意神官與人異，宜以行事分羶𦎬。", "人如阨棄神亦厭，世間利達真芳馨。", "窮通兼忘扶正直，人知戒勸思常經。", "有如神意本不爾，人意忘卜欺愚聽。", "黄鐘大呂絕世韻，扣擊距躍嗟短莛。", "心知得路適遠意，願結茅廬當寒汀。", "真遊適遠未可必，搖寄此語通丁寧。"]}