{"author": "王洋", "period": "宋", "type": "诗", "title": "次韻周秀實見寄長篇", "paragraphs": ["當年識君恨不早，麗句清髙人縹緲。", "有如商律變初秋，慢綠夭紅俱一掃。", "自親蘭社襲餘芳，歸熱寒爐陋昏棗。", "乃知形骨縱龍鍾，勝處精神不衰老。", "我辭官下曾幾時，囊甑雖貧未空倒。", "女兒索嫁金無餘，錄過知難坐丘嫂。", "人言貴賤在天公，饑飽更須關富媪。", "是事姑置無相聞，瓜蓏分區竹有孫。", "暑風長養遠林密，雨腳幷合前溪渾。", "傷心事慮漸消省，胡不俯仰隨欣欣。", "有時放意枕書臥，亦復倚杖看荷翻。", "殷勤不如偶相遇，過我思同明月尊。", "世間明月向人好，丞不負余余負君。"]}