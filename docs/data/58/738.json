{"author": "鄭剛中", "period": "宋", "type": "诗", "title": "代上傅帥十二月二十三日生辰", "paragraphs": ["牙城霜月紅，稚耋擁晴晝。", "百拜黄堂前，共上太守壽。", "皆謂去年時，黠虜已深寇。", "一砲驚江南，衢婺幾失守。", "徬徨千里心，竄逸欲相蹂。", "公以活人手，銜金力營救。", "信賞激忠勇，厚禮羅傑秀。", "坐回虜馬頭，遁去如驚獸。", "邦人未遑息，鼠輩復狂嗾。", "郡兵無奇畫，轍亂失領袖。", "閉關守孤城，惴慄鹿在囿。", "我公登高墉，威德即下覆。", "仰見吾父者，歡舞悉解胄。", "一犂春雨耕，樂業遂如舊。", "生成荷終始，銘刻念前後。", "公之所常活，庸可億萬究。", "吾聞天地間，禍福靡虚授。", "陰功滿東吳，冥報豈容繆。", "當能壽我公，炯炯如列宿。", "下吏聞此言，喜躍倒冠綬。", "中興須鉅人，理亦天所祐。", "矧復有厚德，福祿宜愈茂。", "自恨如漂萍，孤跡太冗陋。", "邑佐雖賤役，不許久奔走。", "行將罷摘尾，違遠去左右。", "斂板集公門，依依已延脰。"]}