{"author": "王洋", "period": "宋", "type": "诗", "title": "又謝丁執中寄黄龍菜", "paragraphs": ["吳山草長春暖時，吳人髻中金卷箷。", "家家饋薦作寒食，貧富豐儉要適宜。", "富兼庶品助取醉，貧得勝具兼哦詩。", "金缾玉筯固華麗，雕章繢句真瑰奇。", "西溪友生居占野，不務結屋留園葵。", "歲時供給不外索，野花滿院蔬本肥。", "今朝懷我寄餘劑，色照匕箸光陸離。", "我慚此腹負此物，但用當肉無它辭。", "舊聞書生飯不足，朝暮虀鹽只充腹。", "勸餐齒頰雜宫商，若比哥舒薦梁肉。", "我歌短章持報辱，恐子詩成費追逐。", "好音佳惠不敢虛，寄以離騷三十六。"]}