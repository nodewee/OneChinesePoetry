{"author": "王洋", "period": "宋", "type": "诗", "title": "答裴寄卿書因寄長篇", "paragraphs": ["裴郎短身衣弊服，衣長過身幾半幅。", "髙裙大袖領占肩，要是精神大於腹。", "古書古字談古人，洗盆滌盎供慈親。", "慈親居貧不道苦，裴郎醉中頻起舞。", "里中驚怪無此人，往往爭看立環堵。", "妻兒醉時亦同醉，未免醒時生竊議。", "裴郎裴郎切勿論錢錢有菜。", "我家伯氏亦翛然，得官去官俱醉眠。", "裴郎有意縱短棹，雪夜待君明月邉。"]}