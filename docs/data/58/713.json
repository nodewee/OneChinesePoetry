{"author": "鄭剛中", "period": "宋", "type": "诗", "title": "讀蘇子美文集", "paragraphs": ["嗟乎，吾不及識子美，誦讀遺文淚如洗。", "公文意氣何所似，猛虎負山蛟得水。", "或如秋風入松竹，或如春温煦桃李。", "文章乃爾人可知，何事亨衢半途止。", "定應豪氣壓凡夫，不學持圓媚脣齒。", "孤芳獨寄叢林中，安得飄風不狂起。", "一盃失舉强名之，包裹鋒芒扼而死。", "天乎天乎庸可問，如子美者使作滄浪之釣民爾。"]}