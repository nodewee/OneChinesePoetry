{"author": "王十朋", "period": "宋", "type": "诗", "title": "次韵蔣教授喜雨", "paragraphs": ["我來遥自東甌東，賢非朱邑鄉守桐。", "半年爲郡治亡狀，四月不雨心憂農。", "水田龜拆秧已老，雲霓望斷天穹隆。", "少學春秋老欲用，區區願請應上公。", "真人不待瓣香禱，紫帽已有微雲蒙。", "沛然一雨四境足，眼見䆉䅉青連空。", "皇天愛民恕守罪，有始其賜寧無終。", "既令地免晉國赤，亦不水似堯時洪。", "廣文先生坐絳帳，憂國心與黄堂同。", "揮毫作誦繼吉甫，開卷穆穆生清風。"]}