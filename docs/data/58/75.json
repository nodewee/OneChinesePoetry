{"author": "王洋", "period": "宋", "type": "诗", "title": "和張文潛輸麥行寄滁守魏彦成", "paragraphs": ["琅琊山青讓泉白，上計使君封瑞麥。", "田家煮麥燒秸忙，一笑相煎何太迫。", "醉翁亭上綠縹囊，亭前庾積蟠蛇岡。", "家家輸送不掃場，謂取我廩金斗量。", "賸錢沽酒追良伴，使君莫數星霜換。", "願君容我借三年，他日萬錢供一飯。", "山頭飛雉鳴朝日，哺我老翁張射畢。", "誰言田舍漫蹉跎，輕裘年少每相過。"]}