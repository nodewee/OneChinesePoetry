{"author": "王洋", "period": "宋", "type": "诗", "title": "陳長卿以詩見别依韻", "paragraphs": ["朱弦之琴三人嘆，此曲宜傳廣陵散。", "要知太上乃忘情，山上嬰兒是雷電。", "情鍾我輩才力中，路傍野草年年豐。", "原頭火燒去不盡，天外春意來無窮。", "西方真人言可恃，愛斷有情如愛子。", "暮年收足欲依僧，一鉢一缾聊止止。", "西臺仙客傳風流，細說閑情寬我愁。", "此身已分松窗下，衲被無人自𧛾頭。"]}