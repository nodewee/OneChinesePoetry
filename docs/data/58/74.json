{"author": "王洋", "period": "宋", "type": "诗", "title": "和鄭侍郎贈晁倅", "paragraphs": ["昭德文公百孫子，存者風流今尚幾。", "封胡羯末定可人，往往髙吟笑侯喜。", "自期不解世俗書，肯學持竿釣溫水。", "江國蕭條一郡丞，萬事得君無不理。", "窗間五老亦多情，點綴青天一張紙。", "庾樓明月清宵起，夜夜柴桑空故里。", "黄壚日日曲江頭，曲聲日日關山裏。", "使君勿厭簿書煩，解有哀猿醒俗耳。", "詩中能事了幾人，智有三公力任鄙。", "鄭翁老自愛詩情，餘事紛紛不挂齒。", "一篇長韻十四詞，付與鵾弦作桃李。", "我於此事亦何有，盛事與翁傳不朽。", "搖瞻小隊到柴桑，采采黄花薦清酒。"]}