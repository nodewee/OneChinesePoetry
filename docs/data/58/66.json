{"author": "王洋", "period": "宋", "type": "诗", "title": "喜雨寄上饒守", "paragraphs": ["東村叢祠聞伐鼓，西村巫家女兒舞。", "滿城半笑半悲啼，唯有使君心獨苦。", "使君日日拜土龍，尊彝浄潔籩豆豐。", "公廚彌月不御肉，七十行老筋力充。", "明明上天採民譽，先使千嶂雲朣朧。", "知公不肯愛珠玉，非玉非珠只雨粟。", "如今萬室動歌弦，穩保千箱滿穜稑。", "不須袞袞談政理，但持此事獻天子。", "從來上瑞是豐年，會有徴書封玉璽。", "有如不掩造物功，盡付妙手歸長空。", "長空冥冥不可名，請公便作喜雨亭。"]}