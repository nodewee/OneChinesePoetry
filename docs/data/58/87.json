{"author": "王洋", "period": "宋", "type": "诗", "title": "酬政老見贈", "paragraphs": ["君於取予無乃廉，筆端自許能摧堅。", "摧堅不是老僧事，賈用不售將誰還。", "卻收神觀反初視，先種熟耨終有年。", "早知游息造溟漠，不爲耳目辭嚻喧。", "新詩投我苦褒拂，豈但一讀頭風痊。", "方今冠履尚錯總，不到巨浸非長川。", "姦窮否極會一返，快掃醜類論億千。", "乾清坤夷龍妥帖，與師訪遠同留連。"]}