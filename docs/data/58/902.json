{"author": "鄭剛中", "period": "宋", "type": "诗", "title": "臘月三日義烏道上寄潘義榮", "paragraphs": ["天風生暮寒，一夜新雪積。", "遲明兀箯輿，亂入山徑窄。", "茅簷兩三家，雞犬不見跡。", "冬令頃弗嚴，草木僣春色。", "愆陽入桃杏，弄暖浪蘂坼。", "肅然變霜威，犯者輙衰息。", "獨餘山上松，不動與寒敵。", "十丈偉標致，四面風淅瀝。", "時於翠葉中，碎掛瓊玉白。", "忘我道路嘆，但覺心志懌。", "擁鼻作孤吟，清思浩無極。"]}