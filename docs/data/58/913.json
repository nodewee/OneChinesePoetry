{"author": "鄭剛中", "period": "宋", "type": "诗", "title": "送方公美少卿宣諭京畿", "paragraphs": ["春風入江南，紅蒸小桃坼。", "亞卿何壯哉，持節使江北。", "牙牌刻金字，黄旗書御墨。", "奉將出雲天，萬里布恩德。", "十載分三光，河洛蠻霧黑。", "夜泣孤鬼魂，毒貫生靈臆。", "胚胎此禍者，起自燕山役。", "今兹欲澄明，造物豈易測。", "關中幾萬人，性命懸兆億。", "虜雖識天意，按舊反圖域。", "聞其所車載，取及墓前石。", "民間一尺布，持去如卷席。", "齧盡脂與膏，遺我百州骨。", "嗷嗷萬孔瘡，徯望沐天澤。", "江南今復貧，萬室生理迫。", "瘠此欲肥彼，又恐非得策。", "使者宜孰先，第一安反側。", "不須增甲兵，當務修稼穡。", "聲名無欲夸，奏報須盡實。", "隨宜養官吏，著意看蝥賊。", "偏私生忌讒，戲怠藏隱慝。", "舉手從簡易，慎勿耗民力。", "要令鄧禹車，到處便休息。", "九重愛物心，八荒欲安宅。", "行行致功名，男子惟報國。"]}