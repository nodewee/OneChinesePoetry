{"author": "鄭剛中", "period": "宋", "type": "诗", "title": "陪權郡符正民九日遊西山", "paragraphs": ["符公寄郡理，犀刄不可觸。", "白晝庭無訟，一切就整肅。", "秋風九月涼，閑暇顧僚屬。", "謂兹落帽會，千載有賢躅。", "西山多爽氣，盍亦具騶僕。", "曉出古城隅，薄霧隱疏木。", "乍見溪山明，已洗簿書俗。", "雲間阿蘭若，小步徧深曲。", "逸興不受制，更到山之麓。", "弔古動髙懷，臨風展遐矚。", "扶光迫西汜，回棹泛清淥。", "鈎簾陳密坐，羅列進肴餗。", "賓客岸巾幘，禮數免拘束。", "時因笑語驚，鷗鷺入蘆竹。", "導從偃旌旗，城郭初燈燭。", "我愧人物微，情睠久虛辱。", "終日陪後乘，可但玩黄菊。", "亦復見民田，枯秸瘦無糓。", "那能給租賦，止可縱芻牧。", "吾民窘窮狀，蠧損非一目。", "願施膏澤手，小使千里足。", "化此登髙樂，泮散入幽谷。", "盡令登春臺，老稚同皷腹。", "公徐登廟堂，摩天逞鴻鵠。", "下瞰清中原，更作四海福。"]}