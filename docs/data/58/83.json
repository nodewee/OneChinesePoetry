{"author": "王洋", "period": "宋", "type": "诗", "title": "谹父又賦鼓字一篇復次韻", "paragraphs": ["魯人小信廉纖雨，大國雷車起三鼓。", "堂堂千里埶無前，安用渠彌設三渚。", "使君賓客多英侣，碧玉傾香細腰舞。", "浮花浪蘃爭取憐，醉乞一言終不許。", "有時斗酒詩百篇，猛將腰間掣金羽。", "公家丞相在當年，寒解衣裘饑發庾。", "風流世德今固存，一沐三乾飯三吐。", "生男何用金滿籯，傳家願學文中虎。"]}