{"author": "鄭剛中", "period": "宋", "type": "诗", "title": "送何元英", "paragraphs": ["己未夏入秦，馬足臨渭水。", "辛酉冬使蜀，去渭亦無幾。", "君於兩年間，同我三萬里。", "我今寄戎閫，君復持行李。", "客衣掛塵埃，閑關亦勞矣。", "垂髫讀詩書，平視取青紫。", "側翅随人飛，此計寧得已。", "人生功與名，天付在男子。", "有物執其柄，小大聽所委。", "請君但強飯，加意重生理。", "見蜺儻弗駭，換骨正刀匕。", "青春到邊城，雜花亂如綺。", "儲粟三百萬，護種一千壘。", "日與諸少年，醉臥春風裏。", "行行勿我念，峡束江未起。", "辨事早言還，下榻當設醴。"]}