{"author": "鄭剛中", "period": "宋", "type": "诗", "title": "紀關隴", "paragraphs": ["十載三光分，號令南北阻。", "四達禮義鄉，限礙成蠻楚。", "帝王豈無真，社稷固有主。", "欃槍不待射，避路過河滸。", "職方閲輿圖，十已歸四五。", "窮民病巨瘡，延頸待摩拊。", "子翼上所親，暫輟自應許。", "詔書下雲天，所至若甘雨。", "車前拜且迎，稽首立如堵。", "無家不壺漿，有市皆肴脯。", "葉底窺烏鵲，墻頭出兒女。", "其中老人者，横涕自相語。", "脱命向鬼手，魂魄掛網罟。", "豈料須臾身，復此見官府。", "願上萬萬年，左右常伊呂。", "護持三綱全，保我左田畝。", "予前拜老人，愧謝難縷縷。", "塗炭置赤子，不痛非父母。", "如問嘗膽心，念念惟率土。", "驚風吹昏沙，北望曾後汝。", "成功當問天，字養難用武。", "今兹結新歡，不試師一旅。", "開籠出飛鳥，汝亦良得所。", "予獨顧秦關，異世目可睹。", "郊原掌心平，猶是周膴膴。", "岡巒抱河洛，四面踞龍虎。", "惟時蓋世英，制馭立區宇。", "不應移造化，私用貯狐鼠。", "見還雖必然，永保更精處。", "銷兵聞造兵，欲取必知與。", "吏良民自安，德盛豈招侮。", "道義尊本朝，好約信強虜。", "整頓天地間，事事皆就祖。", "吾民百憂足，可使再辛苦。", "冠巾作人家，耕鉏飽禾黍。", "會須太清塵，一掃净千古。", "兹行豈不勤，道里以萬數。", "見公自清涼，蕭然失袢暑。", "日随下幕吏，一馬行似舞。", "月明見旌旗，夢寐聞簫鼓。", "棗火餅肥炊，漿酸粟饒煮。", "徧覧江山勝，腸腹浩撐拄。", "不見少增重，政自太無補。"]}