{"author": "鄭剛中", "period": "宋", "type": "诗", "title": "送周務本機宜", "paragraphs": ["霜風吹西湖，與君持行李。", "瘦馬共邉笳，寒燈對孤邸。", "新涼秋葉驚，歸櫂君獨理。", "棄我天一方，穏下大江水。", "丈夫志四海，吾豈較遐邇。", "行藏天所爲，况自非偶爾。", "獨憂綿薄資，負重力難起。", "嘉賓日以遠，緩急尚誰倚。", "置此勿復論，遇坎各有止。", "我積漢中糓，君種彭澤米。", "努力随小大，同在毓生齒。", "他年脱冕歸，對酒各歡喜。"]}