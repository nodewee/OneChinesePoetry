{"author": "鄭剛中", "period": "宋", "type": "诗", "title": "安之叔盜後爲素求詩以此寄之", "paragraphs": ["青黄固非瞽者事，五色亦解盲人目。", "皆知鬼瞰高人家，爭欲相夸造華屋。", "吾門今已似參元，更喜吹簫有名叔。", "樞蓬牖甕編此居，憎視紛華如桎梏。", "凝塵滿席一爐香，不以色界爲可欲。", "自非純白不受垢，脱洗安能異流俗。", "我方草草排數椽，隨分鷦鷯一枝足。", "簷前但許風月到，門外不妨松竹綠。", "其他世幻何足云，自古賢人在巖谷。"]}