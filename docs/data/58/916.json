{"author": "鄭剛中", "period": "宋", "type": "诗", "title": "和李公實郎中燕歌行", "paragraphs": ["李侯氣爽常清涼，上奉慈親髪垂霜。", "弟兄如鳳皆翺翔，秋吟胡爲慘中腸。", "白雲孤飛客他鄉，然此王事游有方。", "晏嫂老醜勝空房，我獨熊膽念莫忘。", "已無針線在衣裳，歲歲臨風感清商。", "侯門忠義慶綿長，象軸金花當滿床。", "板輿歡愛未渠央，倚門亦莫苦相望，樞密將春布岐梁。"]}