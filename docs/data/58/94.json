{"author": "王洋", "period": "宋", "type": "诗", "title": "嘗新茶", "paragraphs": ["僧催坐夏麥留寒，吳人未御絺綌單。", "溪雲谷雨作昏翳，思假快飲消沈煩。", "商人遠處抱珪璧，千里來從建溪側。", "報云蟄戶起驚雷，鞭走龍蛇鬼神力。", "色新茗嫩取相宜，留得一年春雪白。", "先修天貢奉珍團，次向人間散春色。", "僧窗虛白無埃塵，碾寬羅細杯勺勻。", "寒泉一種已清絕，况此靈品天香新。", "人間富貴有除折，靜中此味真殊絕。", "誰言僧飯獨蕭條，勝處誰容較優劣。"]}