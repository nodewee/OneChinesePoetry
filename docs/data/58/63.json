{"author": "王洋", "period": "宋", "type": "诗", "title": "周秀實以近多讀書少對棋有詩及之因以寄", "paragraphs": ["識情變易須臾期，躁動未得安無爲。", "幽思傷神靜生苦，游藝且復招僧棋。", "棋中趣味亦何有，勝負紛紛翻覆手。", "分排事外雜窺圖，得失坐中分好醜。", "要須忘年在書史，不出空齋見千里。", "昏塵積習要揩磨，晚學未應談至理。", "終當謝遣惠子琴，不挂一弦存五音。", "日損其半思慮盡，此道孰知無古今。"]}