{"author": "鄭剛中", "period": "宋", "type": "诗", "title": "寓靈峰寺感懷", "paragraphs": ["遙風入林篠，淅瀝生夜愁。", "明月過窗牖，照此虚室幽。", "念從出懷綳，志在承箕裘。", "唯知業書卷，何嘗識戈矛。", "去年妖寇興，盡破東南州。", "烟來走官吏，火過成墟丘。", "豺虎恣搏噬，鼯鼪嘯朋儔。", "碪俎血忠義，罝網羅善柔。", "皇皇勢窘急，有罅即願投。", "挈妻負幼子，敢謂生可偷。", "潛遁得幽僻，如魚初脱鈎。", "妥尾定驚膽，餘魂漸能收。", "今者王師來，元兇已拘囚。", "巢窟有餘類，尚此稽討搜。", "參商隔弟妹，阻塞無書郵。", "家在北山口，煙林裹滄洲。", "更此亂離後，當無一椽留。", "何但一堂廬，最苦悲松楸。", "使我思歸夢，枕邊清淚流。", "嗟嗟廟堂客，爲國須早謀。", "積薪從下燃，誰云無後憂。", "願令弄兵者，依舊操鋤耰。", "勿俾太平世，蟣蝨生鞮鍪。"]}