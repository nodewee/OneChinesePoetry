{"author": "王十朋", "period": "宋", "type": "诗", "title": "病中食火山荔枝", "paragraphs": ["前年夔州食荔支，同僚共賦新紅詩。", "妃子名園世所貴，不似詩史堂前奇。", "去冬分符來南土，半月身行荔支圃。", "三州嘉木皆眼見，更閲君謨向來譜。", "臨漳一種名火山，品雖云下熟則先。", "從今漸入荔佳境，陳江未擘先流涎。", "老病餘生怯嘉果，日啗那能三百顆。", "慇勤爲破絳紗囊，心火驚添火山火。"]}