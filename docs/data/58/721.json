{"author": "鄭剛中", "period": "宋", "type": "诗", "title": "憶書", "paragraphs": ["先子晚漂泊，家藏無全書。", "屋壁零落者，雨壞鼠竊餘。", "余生苦嗜古，葺治十載逾。", "上自大父來，手澤之霑濡。", "下自予從學，筆力之傳留。", "蓄積稍浩浩，籖牌漸疏疏。", "去門聞盜興，烈炬燃通衢。", "反覆竊自計，蕭然一先廬。", "茅茨蓋空壁，下無金與珠。", "盜當知我貧，肯爲留此居。", "方更埋書帙，顯號緘鎖魚。", "誰知妖焰來，一燎鄰里墟。", "家雖託南巷，屋火書亦無。", "萬古聖賢語，隨烟入空虚。", "所聚忽消散，腸熱唯驚呼。", "吾憐衰蹇身，視人百無如。", "每幸對黄卷，白日聊自娱。", "今者坐窮寂，頓覺雙眼孤。", "夜夢亦驚枕，憂心梗難舒。", "大慮廢文字，寖久成頑疏。", "未免伴畦丁，冥然荷犂鋤。"]}