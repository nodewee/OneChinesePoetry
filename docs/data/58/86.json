{"author": "王洋", "period": "宋", "type": "诗", "title": "又題琳師房劉行簡給事墨竹", "paragraphs": ["黄門給事二千粟，日割三牲亦應足。", "劉翁食俎厭羶腥，千畝渭川期滿腹。", "吳人束簡如束芻，百錢可了三日廚。", "劉翁平生幾兩屐，可能千畝無贏餘。", "獨嫌納腹未可盡，更爲揮毫寫清峻。", "庭空月落千丈長，老柏喬松未髙勁。", "錦綳稚子置腹中，鐵面老人凌遠風。", "此君族類俱得所，多事索此霜髯翁。", "腹饑眼飽徒倥偬，只說饕饞疑作俑。", "何以先生日照盤，更看嬋娟勢飛動。", "琳師從此唯善看，時時更爲通平安。"]}