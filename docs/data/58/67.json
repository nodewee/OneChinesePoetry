{"author": "王洋", "period": "宋", "type": "诗", "title": "寄曹嘉父", "paragraphs": ["廣陵隋家天子都，背負巨海襟江湖。", "江分青山湖獻白，梁宋千里傳膏腴。", "朱坊瓊園翫月夜，谷林九曲秋陽徂。", "奇辭巧語不可極，盛事往往開天衢。", "我家太傅官三載，文物方值開元初。", "四幷堂前木芍藥，小金山下紋車璖。", "沸天哀笳律新婉，照水粉面衣襜褕。", "少年意盛不自屈，直欲赤手擒於菟。", "翁云學等不可躐，俾著逄掖勤詩書。", "泮宫得就弟子列，親見士子衣諸于。", "子時燕頷出頭角，衆中轉目窺陳吳。", "孤羆自爾事拱默，嫫姆未免爭妍姝。", "夤緣傍石見光彩，驚破塵匣開明珠。", "同袍傳諷梅花句，知子名字須氈毺。", "分攜两家止隔歲，果見貢篚先鄉書。", "巍巍廣殿厭長策，曄曄盛譽嗤諸儒。", "蓬萊海徼通外服，坐戢巨浪張威弧。", "超騰意子便得路，亦復坎壈游窮途。", "我年二十始冠弁，一門嬰禍奔淮隅。", "辛勤往來幾萬里，壯志滅沒忘前圖。", "再遊黨塾事商較，齒髪已壯頭須梳。", "十年低徊不附奏，閭閻婦子欣揶榆。", "年將四十偶占第，朱顔已變無膚腴。", "一官從此浪隨牒，十生九死群鼪鼯。", "祠官香火即係外，考祥視履傷疲駑。", "舊聞子官向西蜀，萍跡飄泊來東吳。", "相望敻遠思會合，安得插羽先陽烏。", "偶然婦家有近黨，一官宰社依南都。", "報言歸妹得異士，乃知子食江南魚。", "我時方冬寓窮屋，喜氣不覺排寒區。", "那知老乃並姻婭，自此日覬參雙鳬。", "人生會合信難料，短書先寄三年餘。", "今朝得子歲前記，指數舊事談菑畬。", "論情感恨共歲月，談經造理分賢愚。", "孔師已沒道堙塞，搖搖千載想盤盂。", "百家搜唱互詭怪，决意剪剔隨榛蕪。", "有如出門問長道，敗溺壓覆無須臾。", "子今識路又鼓勇，直到定處無紛如。", "蓬萊季父已荒謝，揚州舊士多淪胥。", "即今我年五十六，四易寒暑君前驅。", "兒雖已婚女未嫁，氣何與子相乘除。", "寒窗何日共樽酒，一取耳熱同歌呼。"]}