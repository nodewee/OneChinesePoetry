{"author": "王洋", "period": "宋", "type": "诗", "title": "和陳長卿五人同集韻", "paragraphs": ["受廛均宅畝，寸矩漸經營。", "湖泛輕舟遁，峰排老岫嶸。", "牧之推上第，吏部絕心兵。", "列爵分全服，和聲奏大庭。", "暫辭侯馬貴，聊撫帝弦清。", "黍在穀爲重，雞緣德勝鯖。", "無功須滿斗，仲雅計全升。", "顧我窮難送，如公福正榮。", "惠施書已富，陵也句初鳴。", "徑醉相逢樂，亡聊一洗平。"]}