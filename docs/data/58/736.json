{"author": "鄭剛中", "period": "宋", "type": "诗", "title": "題赤松", "paragraphs": ["世謂仙易得，漢武吾所知。", "終老坐迷妄，海上求安期。", "世謂仙難得，二王等兒嬉。", "安期自來顧，一笑相與歸。", "難易詎能詰，戃恍誰復窺。", "千古赤松事，話者君勿疑。", "凌遐與倒景，物外非無之。", "要須功行滿，乃可超塵泥。", "無懷輕誕心，鶴鹿浪欲騎。", "安期寄語謂世人，初平不是牧羊兒。"]}