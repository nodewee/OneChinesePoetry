{"author": "王洋", "period": "宋", "type": "诗", "title": "贈鄒德年", "paragraphs": ["短檠三尺照座隅，眵昏兩目頭不梳。", "丈夫功業務廣大，安用事此牛尾書。", "多求舊聞助器識，欲駕萬里須舟輿。", "要堅志節在專苦，積螢照夜真前車。", "道鄉先生好門戶，髯季晚出充門閭。", "昻昻鷄群見野鶴，炯炯虎視嗟黔驢。", "如何天公不着眼，棄此異寶猶紛挐。", "我知造物自有意，將騁健駿先虛徐。", "金須百錬作鐘鼎，玉試三火真璠璵。", "來年明光再射策，聊取髙第酬三餘。", "古今人事自差别，見晚用速皆乘除。", "他年雲路着鞭穩，無忘過我中田廬。"]}