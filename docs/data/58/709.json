{"author": "鄭剛中", "period": "宋", "type": "诗", "title": "浦江書院中", "paragraphs": ["弱雲障陰黑，疏雨弄纖細。", "寒燈不生花，庭戶起愁吹。", "蟲話已停聲，夜半亦何啻。", "失手置書卷，撫心自驚悸。", "念此十年間，分明隨夢寐。", "一從雙鶴飛，顧影亦顦悴。", "病添女子愁，貧喪丈夫志。", "遠去松楸旁，團聚類兒戲。", "千金買卜龜，所用良失計。", "孤悲愈綢繆，萬感集腸胃。", "捲被拂空床，斑斑落清淚。"]}