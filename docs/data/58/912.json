{"author": "鄭剛中", "period": "宋", "type": "诗", "title": "送宋叔海郎中總領湖北", "paragraphs": ["余生得奇疾，傲世事矜倨。", "錯落氣少合，指摘心不恕。", "人亦謂可憎，不作朋友數。", "自分與西山，終焉約良俉。", "憶昨奉嚴召，孤跡踏朝路。", "楓落吳江冷，此是識君處。", "東廚竊餘餼，西府共官署。", "文書入同閲，茵馮出聯馭。", "從違一毫髪，所適無異趣。", "重愧牛鐸凡，不與黄鍾迕。", "霜蹄入天衢，先我呈遠步。", "所幸時從容，一笑或相遇。", "君今持使節，忽此戒徒御。", "分袂固良苦，餘懷尚能布。", "北方暗虜馬，君相勤遠慮。", "正當收杞梓，留作廟堂助。", "何爲使吾子，千里治財賦。", "蒼璧白鹿皮，似亦失所措。", "君如玉壺冰，透裏無滓污。", "清詩近道要，容易不肯吐。", "人於寸管中，時見斑一露。", "其如濟劇手，妙敏難悉疏。", "刀硎未輕發，千牛已神怖。", "使圖中興業，吾知有餘裕。", "無乃上流勢，貔虎夕屯聚。", "三軍儻不飽，難以責堅戍。", "千金日致之，又懼民生蠧。", "聊煩笑談頃，非君可誰付。", "長江八月風，帆飽舟楫具。", "結束持行李，功名戒遲暮。", "如聞豫章北，下接武昌渡。", "公餘一樽酒，時可對親故。", "孰與紅塵中，輪蹄日馳騖。", "嗟余蒲柳姿，領髪已垂素。", "雙溪有小園，清流鎖烟霧。", "年来枕邉夢，合眼見鷗鷺。", "焉堪久勞役，短豆成戀顧。", "不待相汰逐，襆被行亦去。", "今兹懷别恨，密坐不能訴。", "酒闌可無言，君行已稱遽。"]}