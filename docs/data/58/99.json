{"author": "王洋", "period": "宋", "type": "诗", "title": "題范子濟雙頭芍藥", "paragraphs": ["煙粘草露珠結窼，淮上人疑春未多。", "揚州東部紛芍藥，已與天地分中和。", "雙苞一色生同蒂，不是花妖是和氣。", "恩霑雨露力偏饒，來向人間自應貴。", "欄邉鼓徹無奈何，欲留白日誰揮戈。", "練緗聊記舊容質，猶得勝士長吟哦。", "八姨不列真妃上，大姨穩作昭儀様。", "無雙顔貌卻成雙，背立無言似惆悵。", "淮南通守别花眼，曾向花前傾玉琖。", "左看右看俱可人，欲選嬌娘倩誰柬。"]}