{"author": "王十朋", "period": "宋", "type": "诗", "title": "諸公和詩再用前韻", "paragraphs": ["屏間觀畫頤頻支，想像風味哦新詩。", "火山太早反遭駡，陳紫未顯誰稱奇。", "氣稟南方君子土，不近長安帝王圃。", "安排名字知何人，誤與牡丹同入譜。", "泉南老守思故山，荔熟我去誰後先。", "但願丁香一株熟，添入藥裹痊痰{疒延}。", "平生夢寐南州果，瘦腹如蟬消幾顆。", "明年何處飣杯盤，雁蕩山前月流火。"]}