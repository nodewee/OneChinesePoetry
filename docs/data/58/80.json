{"author": "王洋", "period": "宋", "type": "诗", "title": "次韻酬江如晦", "paragraphs": ["命數奇窮誰與伍，陋巷甘同一命僂。", "怕寒長苦地多風，厭滯每遭星好雨。", "命在天公難自由，若知安命當無憂。", "三斟長得供卯醉，米鹽不辨俱悠悠。", "去年約子招佳客，貧不關心真達伯。", "共貪靜適且過從，追恨窮途昔暌隔。", "二月黄鸝初好音，槐陰柳幄青羅衿。", "杖頭挂錢只買酒，與子作意時登臨。", "此鄉秀野多水石，莫道雲遊不如昔。", "松柏相望泉下人，試數幾人能滿百。", "生前一飽復一眠，得失塵緣俱偶然。", "長年無事頻相見，此自前賢今古傳。"]}