{"author": "鄭剛中", "period": "宋", "type": "诗", "title": "擬送楊帥", "paragraphs": ["久戍思賢日，中興入覲時。", "旌旗生喜氣，梅柳動寒枝。", "報國心偏苦，安邊計自奇。", "一軍嘗北出，萬騎絕南窺。", "結軌聞修好，櫜弓謹退師。", "浩歌藏戰甲，雅拜習朝儀。", "天近雷風迅，雲深雨露滋。", "告庭行有命，祖載敢無詩。", "雪意留金勒，歌聲寄玉巵。", "明年秋秫賤，釀酒約歸期。"]}