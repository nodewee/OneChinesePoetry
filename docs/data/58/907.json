{"author": "鄭剛中", "period": "宋", "type": "诗", "title": "寄題李監酒不俗閣", "paragraphs": ["髙士常狥俗，無心欲違世。", "野鶴在雞群，飲啄同斂翅。", "昻昻望九臯，自有物外意。", "下士求免俗，正恐俗難避。", "嫫母學西子，象玉徒瑱揥。", "低回雖斂容，不改凡冗氣。", "聞君開小閣，潔具髙風致。", "随硯翰墨香，雨带春煙細。", "盡將窗几閑，一洗簿書累。", "漢有宏羊者，榷酤善言利。", "流風至今兹，已作千古弊。", "君方聊爾耳，升斗亦云寄。", "顧我困埃塵，俛首甘俗吏。", "均是爲貧人，噫嘻勿羞愧。"]}