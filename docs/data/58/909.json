{"author": "鄭剛中", "period": "宋", "type": "诗", "title": "送符正民罷倅永嘉", "paragraphs": ["去年斂板趨庭側，門前楊柳如金色。", "今年公去柳何如，已作涼陰舞寒碧。", "歲月忽怱無足恨，離合人生那免得。", "身如汀雁偶相逢，自是不須論定跡。", "我今胡爲抱不滿，攀轅益爲邦人惜。", "永嘉雄望城海濱，吏久不良民弊積。", "年來開府皆鉅公，旁助剗除知有力。", "歲當乙卯夏不雨，旱霧吹風千里赤。", "愛人節費惜錙銖，廪廥單窮猶足食。", "北方興師日千金，州縣皇皇慮供億。", "溥哉時發仁人言，未至取魚憂竭澤。", "青衫幕吏有何能，造物見憐相抆拭。", "自知愚拙生霾霧，臨事昏蒙無遠識。", "天機遇觸狂態作，掐鼻炙眉成痼癖。", "唯公道眼借餘青，頗許披心露真率。", "人生感恩未易言，正恐不能同木石。", "仙才秀骨公所有，化作文章可華國。", "持身况若玉壺冰，透裏無塵只清白。", "暫分半刺聊爾耳，此豈能令公議塞。", "行當擺脱州縣冗，下跨秋風開六翮。", "夔龍有室俱可入，願吐詩書資碩畫。", "自餘強飯無足云，轉首潮平江樹隔。"]}