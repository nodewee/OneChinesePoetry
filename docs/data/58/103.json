{"author": "王洋", "period": "宋", "type": "诗", "title": "鵲巢", "paragraphs": ["今年結巢不近地，門戶人言解知歲。", "了知積累功力勞，投伴鳲鳩無此智。", "閭里爭如惡少年，不持彈射操空拳。", "探巢取子盡居室，旁觀禁止無由緣。", "父翔母噪力不加，小雛在手鳴楂楂。", "群兒不逞至若此，增巢不得安生涯。", "漢家春夏禁採捕，詔書非止行三輔。", "可憐科罪掛墻壁，國家禁絕非不預。", "鶉居熙熙太古民，就令闚巢不用嗔。", "同遊飲啄不相害，海上鷗飛不避人。"]}