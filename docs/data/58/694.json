{"author": "鄭剛中", "period": "宋", "type": "诗", "title": "罪回祿", "paragraphs": ["回祿爲火神，威權尤貴重。", "年來何失職，權爲盜所弄。", "此盜假爾威，蜂蟻聚徒衆。", "煌煌萬炬光，灼燎隨所縱。", "烟氛障白日，烘炙盛騷動。", "老幼哭無家，禍虐人所共。", "使人不見此，聰明欲何用。", "神而審其然，可得亡制控。", "忍使盜意滿，生民負焦痛。", "爾過不可文，反躬當自訟。"]}