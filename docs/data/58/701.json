{"author": "鄭剛中", "period": "宋", "type": "诗", "title": "巨濟弟書夢求詩爲賦古風云", "paragraphs": ["稽首叩微妙，下筆書符若風雨。", "又復沃之瓊丘泉，過口腹腸如火煮。", "臨行戒以食腥穢，轉首蘧然成栩栩。", "吾聞有夢皆想成，此夢怪奇非想取。", "良由夙業種根凈，故此通玄受真語。", "會當役使三足烏，倒景乘風見王母。", "惟予墮入世網中，非孔非顔莫知祖。", "獨知抱正禦魑魅，符篆常疑不吾補。", "但留真火固臍下，每視丹砂賤於土。", "饑來得飽即快意，荼薺羶臊等甘苦。", "那知好慕長生人，保練形神乃如許。", "因觀侯夢悟昔非，嘆恨此身殊椎魯。", "便尋金篦去眼膜，爲汝他年看輕舉。"]}