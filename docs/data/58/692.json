{"author": "鄭剛中", "period": "宋", "type": "诗", "title": "觀溪漲", "paragraphs": ["入夏天不雨，溪流僅成派。", "一夜漲梅霖，拍岸輒澎湃。", "衝犯無隄防，奔騰起湍瀨。", "鷗鷺驚以翔，蝦魚鼓而快。", "聒耳如殷雷，聲勢殊未怪。", "曉風吹亂雲，日出陰氣退。", "所謂暴集者，縈紆已如带。", "浩浩北海若，遐想見尊大。", "溟漠函萬象，吞吐容百怪。", "小哉此溪流，其涸可立待。", "是以古君子，德量戒褊隘。"]}