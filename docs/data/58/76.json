{"author": "王洋", "period": "宋", "type": "诗", "title": "和謝齊解元見惠", "paragraphs": ["楚東六邑多秀民，其間達者海內聞。", "恨我眼闇不識真，客舍道傍初見君。", "徴君當以文章顯，照眼青錢充萬選。", "胡爲過我誤淮揚，山徑蹊荒費鉏剪。", "龍鍾野老安用哉，偶隨江上浮鷗來。", "簿書魚鳥少閑暇，賦斂戶口煩徴催。", "君今蹉跎壯非少，隴首棲遲雜長嘯。", "上書自薦莫崢嶸，直氣如虹亦奇峭。", "詩書滿腹燈火勤，勿言此道非由人。", "雪霜不厭松骨老，桃李自與春風新。", "短書御袖懷珍具，文字天成絕斤斧。", "一鳴行即駕雷車，萬卷它年勞電母。", "北窗紋簟清如水，青蠅側翅如畏刑。", "側身甘旨寢疾愈，負我此腹何由靈。", "身世浮雲不留處，書生白首談堯禹。", "書窗行几幸虛閑，過我蕭蕭聽夜雨。"]}