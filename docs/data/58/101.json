{"author": "王洋", "period": "宋", "type": "诗", "title": "題長興陳朝檜", "paragraphs": ["蒼髯石根皴皵膚，夭矯枝榦中半枯。", "有如老人自離立，亭亭不用兒孫扶。", "六朝兵戈日相逼，晚向陳隋生道側。", "不知何計脱鋒鋩，三十六中居上策。", "臨春結綺迷仙處，晉王只用陳船渡。", "車書從此稍通津，無乃培根偶堅固。", "百年已長復百年，邑人說自曾髙傳。", "即此兒孫作父祖，只應相對猶依然。", "桃葉桃根即零落，獨保長年應澹泊。", "老人果解復嬰兒，分我一丸童子藥。"]}