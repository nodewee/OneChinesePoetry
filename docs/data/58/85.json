{"author": "王洋", "period": "宋", "type": "诗", "title": "劉行簡以自題所畫墨竹詩見示依韻酬之", "paragraphs": ["買花無謀謀買竹，少陵未必甘同谷。", "索酒缾空方索茶，陶水終慚錦茵宿。", "我生絕意鶴背錢，犯分猶貪竹間肉。", "穠華穩付桃李春，寂寞頗疑松柏獨。", "自逢劉叟用意好，錢不看囊不羞忸。", "誤身冠在竹皮寬，比酒葉宜衫色綠。", "如翁須著第一流，藝能飽勝三千秋。", "少名數輩列青士，語放干雲封素侯。", "詩成自寫真三絕，筆下琅玕手中鐵。", "若須推轂極清髙，有待朝天寒栗烈。"]}