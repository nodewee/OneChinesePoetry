{"author": "鄭剛中", "period": "宋", "type": "诗", "title": "王倅生辰", "paragraphs": ["日馭駕輪入東尾，望後黑月將浹旬。", "惟時十月二十四，積慶高門生異人。", "霏霏霜華翦寒梢，天地嚴肅無妖氛。", "秘藏和氣付賢者，粹然不受世俗塵。", "觀其玉潤得嘉耦，羲之正恐爲前身。", "自從平步官職場，事業磊落難具陳。", "東陽古郡號富壤，寇火之後風俗貧。", "征財榷利日擾擾，藉公獨與人爲春。", "坐令七邑再生育，此德重大無比倫。", "吾聞造物甚昭爽，報公以壽當如椿。", "我公骨相已奇艾，道氣日日生精神。", "他時雍容入廊廟，端以黄髮爲甫申。", "題輿雖此暫留滯，隨分亦可酬佳辰。", "庭前香霧欲雲起，可無一醉歡邦民。"]}