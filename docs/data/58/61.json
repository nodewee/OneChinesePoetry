{"author": "王洋", "period": "宋", "type": "诗", "title": "懷范子以詩贈之", "paragraphs": ["開正占晴符古語，便謂春風徧花塢。", "那知天意不可謀，纔告休期便風雨。", "急追令節已難尋，臥向空齋思勝侣。", "可憐十步五步寬，似隔千山萬山阻。", "今朝馮夷巧作便，翦刻天花散飛舞。", "峭寒燠沐兩不同，况是南箕正三鼓。", "若求此花勝彼花，少霽威嚴無用武。", "桑錢未出土未興，緩給豐膏亦無苦。", "半分僧室依環堵，滿目愁來不堪數。", "需公排日作好詩，細破春愁看幾許。"]}