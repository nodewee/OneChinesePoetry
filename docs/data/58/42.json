{"author": "王十朋", "period": "宋", "type": "诗", "title": "修戒石", "paragraphs": ["君以民脂膏，祿爾大夫士。", "脂膏飽其腹，曾不念赤子。", "貪暴以自誅，誅求不知恥。", "指呼有鷹犬，嗜慾肆蛇豕。", "但言民至愚，孰謂天在邇。", "昭然甚可畏，殃必反乎爾。", "聖訓十有六，簡嚴具天理。", "大字刻山骨，朝夕臨坐起。", "一念苟或違，方寸寧不愧。", "清源庭中石，整頓自今始。", "何敢警同僚，兢兢惟敕己。"]}