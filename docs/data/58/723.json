{"author": "鄭剛中", "period": "宋", "type": "诗", "title": "至金谿與康功", "paragraphs": ["客子遠羈棲，天寒夜幽獨。", "擁被薦孤枕，感嘆不自足。", "念與公平時，書卷共燈燭。", "事業志遠大，可但慕爵祿。", "騕褭頭不垂，果此先噴玉。", "駸駸官職場，意氣已神速。", "我方坐困苦，一命綫相續。", "盜雖哀王粲，屢作碪上肉。", "屋廬化飛烟，瓶盎無儲粟。", "豈不鄰北阮，分者誰半菽。", "今兹尋友朋，慚甲生面目。", "波濤歲云暮，正作垂翅鵠。", "公無遂獨笑，忍聽窮途哭。"]}