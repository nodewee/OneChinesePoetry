{"author": "鄭剛中", "period": "宋", "type": "诗", "title": "贈周希父", "paragraphs": ["憶昨被嚴召，同時具行李。", "海風九月寒，孤翮相次起。", "扁舟下雙溪，鼓棹共秋水。", "覧勝定徘徊，得酒對歡喜。", "欲得骨髓奇，先後獻天子。", "六馭駐松江，端門晝髙啟。", "披雲就堯日，五色炫光煒。", "孤根際春陽，生動自兹始。", "掄材有時相，小大聽所委。", "茵馮忽東西，分此舊窗几。", "公居陋室中，屋壁初料理。", "人静夜燈孤，葉動聲入耳。", "數日皆大風，簷冰凍相倚。", "坐想髯鬢逸，清吟不知己。", "慎書緘錦囊，莫貴洛陽紙。"]}