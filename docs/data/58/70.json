{"author": "王洋", "period": "宋", "type": "诗", "title": "寄廉宣仲", "paragraphs": ["繞淮邑屋綿千區，畫簷綺棟吹笙竽。", "冶金合範結樞紐，冰銷水釋無須臾。", "盗前乞死火中走，幾人脫迹逃江湖。", "靜思朋舊若滿目，不取神禍遭囚俘。", "其間善類豈不有，安得變化歸同符。", "平生宣子富心事，先奉白髪攜童孥。", "吳山越山好處所，飯炊香稻歌吳歈。", "我家盗焚先子業，每仗餘德寬天誅。", "悲傷扶病别鄰里，崎嶇僅得來東吳。", "稻梁在世竟何物，與子各隔天一隅。", "近聞詩章不减舊，昔日健筆爭華敷。", "鵷鸞羽翼困州縣，况事糟酒分錙銖。", "隔江搖想思會合，安得兩腳生雙鳬。", "溪邉樵風趁短棹，杖頭明月兼酒壺。", "十漿饋我五漿少，萬事一醉真良圖。"]}