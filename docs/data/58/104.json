{"author": "王洋", "period": "宋", "type": "诗", "title": "大笑鳥", "paragraphs": ["夜聞慨欬如老翁，若悲若嘯空山中。", "老妻幼子疑問我，此名何物來何從。", "我知此物不常有，豈解招祥宜報咎。", "狐鳴梟噪殆所傳，惟祝停聲聲轉久。", "明朝問人此何鳥，僧言此鳥名大笑。", "幸災樂禍撼主人，僥倖前知非善告。", "我聞此語益悽然，我從坎壈今有年。", "若徒報禍未報死，子之告我何遷延。", "異時白骨滿城郭，此時子笑何人前。", "昔年長沙賈太傅，鵩鳥飛鳴告其故。", "滔滔宇宙鵩安知，應怪達人任來去。", "窗前靈鵲人樂聞，谷鶯上下長和鳴。", "汝曾不效乃效此，汝性險遠知難更。", "汝其更笑我自娯，取酒與爾同歌呼。"]}