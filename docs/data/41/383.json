{"author": "蘇軾", "period": "宋", "type": "诗", "title": "鄧忠臣母周氏挽詞", "paragraphs": ["微生真草木，無處謝天力。", "慈顔如春風，不見桃李實。", "古今抱此恨，有志俯仰失。", "公子豈先知，戰戰常惜日。", "吾君日月照，委曲到肝鬲。", "哀哉人子心，吾何愛一邑。", "家庭拜前後，粲然發笑色。", "豈比黄壤下，焚瘞千金璧。", "若人道德人，視此亦戲劇。", "聊償曾閔意，遽與仙佛寂。", "孤纍卧江渚，永望墳墓隔。", "作詩相楚挽，感動淚再滴。"]}