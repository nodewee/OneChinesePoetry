{"author": "蘇軾", "period": "宋", "type": "诗", "title": "叔弼云履常不飲故不作詩勸履常飲", "paragraphs": ["我本畏酒人，臨觴未嘗訴。", "平生坐詩窮，得句忍不吐。", "吐酒茹好詩，肝胃生滓污。", "用此較得喪，天豈不足付。", "吾儕非二物，歲月誰與度。", "悄然得長愁，爲計已大誤。", "二歐非無詩，恨子不飲故。", "强爲釂一酌，將非作愁具。", "成言如皎日，援筆當自賦。", "他年五君詠，山王一時數。"]}