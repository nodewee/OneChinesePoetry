{"author": "蘇軾", "period": "宋", "type": "诗", "title": "次韵孔毅父久旱已而甚雨三首  其二", "paragraphs": ["去年東坡拾瓦礫，自種黄桑三百尺。", "今年刈草蓋雪堂，日炙風吹面如墨。", "平生懶惰今始悔，老大勸農天所直。", "沛然例賜三尺雨，造物無心怳難測。", "四方上下同一雲，甘霔不爲龍所隔。", "蓬蒿下濕迎曉耒，燈火新凉催夜織。", "老夫作罷得甘寢，卧聽牆東人響屐。", "奔流未已坑谷平，折葦枯荷恣漂溺。", "腐儒粗糲支百年，力耕不受衆目憐。", "破陂漏水不耐旱，人力未至求天全。", "會當作塘徑千步，橫斷西北遮山泉。", "四鄰相率助舉杵，人人知我囊無錢。", "明年共看决渠雨，饑飽在我寧關天。", "誰能伴我田間飲，醉倒惟有支頭磚。"]}