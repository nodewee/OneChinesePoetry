{"author": "蘇軾", "period": "宋", "type": "诗", "title": "次韵周開祖長官見寄", "paragraphs": ["俯仰東西閱數州，老於歧路豈伶優。", "初聞父老推謝令，旋見兒童迎細侯。", "政拙年年祈水旱，民勞處處避嘲謳。", "河吞巨野那容塞，盜入蒙山不易搜。", "仕道固應慚孔孟，扶顛未可責由求。", "漸謀田舍猶懷祿，未脫風濤且傍洲。", "惘惘可憐真喪狗，時時相觸是虛舟。", "朅來震澤都如夢，只有苕溪可倚樓。", "齋釀酸甜如蜜水，樂工零落似風鷗。", "遠思顔柳并諸謝，近憶張陳與老劉。", "風定軒窗飛豹脚，雨餘欄檻上蝸牛。", "舊游到處皆蒼蘚，同甲惟君尚黑頭。", "憶昔湖山共尋勝，相逢杯酒兩忘憂。", "醉看梅雪清香過，夜棹風船駭汗流。", "百首共成山上集，三人同作月中遊。", "海南未起垂天翼，澗底仍依徑寸庥。", "已許春風歸過我，預憂詩筆老難酬。", "此生歲月行飄忽，晚節功名亦謬悠。", "犀首正緣無事飲，馮驩應爲有魚留。", "從今更踏青州麴，薄酒知君笑督郵。"]}