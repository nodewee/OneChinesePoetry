{"author": "蘇軾", "period": "宋", "type": "诗", "title": "武昌西山", "paragraphs": ["春江淥漲蒲萄醅，武昌官柳知誰栽。", "憶從樊口載春酒，步上西山尋野梅。", "西山一上十五里，風駕兩腋飛崔嵬。", "同游困卧九曲嶺，褰衣獨到吳王臺。", "中原北望在何許，但見落日低黄埃。", "歸來解劍亭前路，蒼崖半入雲濤堆。", "浪翁醉處今尚在，石臼抔飲無樽罍。", "爾來古意誰復嗣，公有妙語留山隈。", "至今好事除草棘，常恐野火燒蒼苔。", "當時相望不可見，玉堂正對金鑾開。", "豈知白首同夜直，卧看椽燭高花摧。", "江邊曉夢忽驚斷，銅環玉鎖鳴春雷。", "山人帳空猿鶴怨，江湖水生鴻雁來。", "請公作詩寄父老，往和萬壑松風哀。"]}