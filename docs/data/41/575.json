{"author": "蘇軾", "period": "宋", "type": "诗", "title": "鰒魚行", "paragraphs": ["漸臺人散長弓射，初噉鰒魚人未識。", "西陵衰老繐帳空，肯向北河親饋食。", "兩雄一律盜漢家，嗜好亦若肩相差。", "食每對之先太息，不因噎嘔緣瘡痂。", "中間霸據關梁隔，一枚何啻千金直。", "百年南北鮭菜通，往往殘餘飽臧獲。", "東隨海舶號倭螺，異方珍寶來更多。", "磨沙瀹瀋成大胾，剖蚌作脯分餘波。", "君不聞蓬萊閣下駝棋島，八月邊風備胡獠。", "舶船跋浪黿鼉震，長鑱鏟處崖谷倒。", "膳夫善治薦華堂，坐令雕俎生輝光。", "肉芝石耳不足數，醋芼魚皮真倚牆。", "中都貴人珍此味，糟浥油藏能遠致。", "割肥方厭萬錢厨，决眥可醒千日醉。", "三韓使者金鼎來，方奩饋送煩輿臺。", "遼東太守遠自獻，臨淄掾吏誰爲材。", "吾生東歸收一斛，苞苴未肯鑽華屋。", "分送羹材作眼明，却取細書防老讀。"]}