{"author": "蘇軾", "period": "宋", "type": "诗", "title": "又一首答二猶子與王郎見和", "paragraphs": ["脯青苔，炙青蒲，爛蒸鵝鴨乃瓠壺。", "煮豆作乳脂爲酥，高燒油燭斟蜜酒。", "貧家百物初何有。", "古來百巧出窮人，搜羅假合亂天真。", "詩書與我爲麴糵，醖釀老夫成搢紳。", "質非文是終難久，脫冠還作扶犁叟。", "不如蜜酒無燠寒，冬不加甜夏不酸。", "老夫作詩殊少味，愛此三篇如酒美。", "封胡羯末已可憐，不知更有王郎子。"]}