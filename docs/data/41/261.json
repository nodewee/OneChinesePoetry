{"author": "蘇軾", "period": "宋", "type": "诗", "title": "定惠院顒師爲余竹下開嘯軒", "paragraphs": ["啼鴂催天明，喧喧相詆譙。", "暗蛩泣夜永，唧唧自相弔。", "飲風蟬至潔，長吟不改調。", "食土蚓無腸，亦自終夕叫。", "鳶貪聲最鄙，鵲喜意可料。", "皆緣不平鳴，慟哭等嬉笑。", "阮生已粗率，孫子亦未妙。", "道人開此軒，清坐默自照。", "衝風振河海，不能號無竅。", "累盡吾何言，風來竹自嘯。"]}