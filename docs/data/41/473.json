{"author": "蘇軾", "period": "宋", "type": "诗", "title": "徐大正閑軒", "paragraphs": ["冰蠶不知寒，火鼠不知暑。", "知閑見閑地，已覺非閑侶。", "君看東坡翁，懶散誰比數。", "形骸墮醉夢，生事委塵土。", "早眠不見燈，晚食或敧午。", "卧看盜取氈，坐視麥漂雨。", "語希舌頰强，行少腰脚僂。", "五年黄州城，不蹋黄州鼓。", "人言我閑客，置此閑處所。", "問閑作何味，如眼不自睹。", "頗訝徐孝廉，得閑能幾許。", "介子願奉使，翁歸備文武。", "應緣不耐閑，名字挂庭宇。", "我詩爲閑作，更得不閑語。", "君如汗血駒，轉盼略燕楚。", "莫嫌鑾輅重，終勝鹽車苦。"]}