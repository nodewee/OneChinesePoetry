{"author": "蘇軾", "period": "宋", "type": "诗", "title": "次韵趙景貺春思且懷吳越山水", "paragraphs": ["歲華來無窮，老眼久已靜。", "春風如繫馬，未動意先騁。", "西湖忽破碎，鳥落魚動鏡。", "縈城理枯瀆，放閘起膠艇。", "願君營此樂，官事何時竟。", "思吳信偶然，出處付前定。", "飄然不繫舟，乘此無盡興。", "醉翁行樂處，草木皆可敬。", "明朝游北渚，急掃黄葉徑。", "白酒真到齊，紅裙已放鄭。"]}