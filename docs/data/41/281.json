{"author": "蘇軾", "period": "宋", "type": "诗", "title": "任師中挽詞", "paragraphs": ["大任剛烈世無有，疾惡如風朱伯厚。", "小任溫毅老更文，聰明慈愛小馮君。", "兩任才行不須說，疇昔並友吾先人。", "相看半作晨星沒，可憐太白配殘月。", "大任先去冢未乾，小任相繼呼不還。", "强寄一樽生死別，樽中有淚酒應酸。", "貴賤賢愚同盡耳，君今不盡緣賢子。", "人間得喪了無憑，只有天公終可倚。"]}