{"author": "蘇軾", "period": "宋", "type": "诗", "title": "魚蠻子", "paragraphs": ["江淮水爲田，舟楫爲室居。", "魚蝦以爲糧，不耕自有餘。", "異哉魚蠻子，本非左衽徒。", "連排入江住，竹瓦三尺廬。", "於焉長子孫，戚施且侏儒。", "擘水取魴鯉，易如拾諸途。", "破釜不著鹽，雪鱗芼青蔬。", "一飽便甘寢，何異獺與狙。", "人間行路難，踏地出賦租。", "不如魚蠻子，駕浪浮空虛。", "空虛未可知，會當算舟車。", "蠻子叩頭泣，勿語桑大夫。"]}