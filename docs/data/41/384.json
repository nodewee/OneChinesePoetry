{"author": "蘇軾", "period": "宋", "type": "诗", "title": "和蔡景繁海州石室", "paragraphs": ["芙蓉仙人舊遊處，蒼藤翠壁初無路。", "戲將桃核裹黄泥，石間散擲如風雨。", "坐令空山作錦繡，倚天照海花無數。", "花間石室可容車，流蘇寶蓋窺靈宇。", "何年霹靂起神物，玉棺飛出王喬墓。", "當時醉卧動千日，至今石縫餘糟醑。", "仙人一去五十年，花老室空誰作主。", "手植數松今偃蓋，蒼髯白甲低瓊戶。", "我來取酒酹先生，後車仍載胡琴女。", "一聲冰鐵散巌谷，海爲瀾翻松爲舞。", "爾來心賞復何人，持節中郎醉無伍。", "獨臨斷岸呼日出，紅波碧巘相吞吐。", "徑尋我語覓餘聲，拄杖彭鏗叩銅鼓。", "長篇小字遠相寄，一唱三歎神悽楚。", "江風海雨入牙頰，似聽石室胡琴語。", "我今老病不出門，海山巌洞知何許。", "門外桃花自開落，牀頭酒甕生塵土。", "前年開閤放柳枝，今年洗心歸佛祖。", "夢中舊事時一笑，坐覺俯仰成今古。", "願君不用刻此詩，東海桑田真旦暮。"]}