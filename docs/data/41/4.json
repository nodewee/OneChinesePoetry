{"author": "黄庭堅", "period": "宋", "type": "诗", "title": "次韵曾子開舍人遊藉田載荷花歸", "paragraphs": ["維王調玉燭，時夏雨我田。", "壁掛蒼龍骨，溜渠故濺濺。", "三推勸根本，百穀收皂堅。", "官司極齋明，崇丘見升煙。", "繫馬西門柳，憶聽去夏蟬。", "剝芡珠走盤，釣魚柳貫鮮。", "掃堂延枕簟，公子氣翩翩。", "自爾欲繼往，阻心如壅泉。", "紫微樂暇日，披襟詠風漣。", "紅妝倚荷蓋，水鏡寫明蠲。", "美物亦有實，剪房助加籩。", "珠宮紫貝闕，足此水府仙。", "鬰鬰冠蓋宅，追奔易彫年。", "能從物外賞，真是區中賢。", "仍聞載後乘，籠燭照嬋娟。"]}