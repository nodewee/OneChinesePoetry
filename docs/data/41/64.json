{"author": "蘇軾", "period": "宋", "type": "诗", "title": "次韵子由送趙㞦歸覲錢塘遂赴永嘉", "paragraphs": ["歸舟轉河曲，稍見楚山蒼。", "候吏來迎客，吳音已带鄉。", "言從謝康樂，先獻魯靈光。", "已擊三千里，何須四十强。", "風流半刺史，清絕校書郎。", "到郡詩成集，尋溪水濺裳。", "芒鞋隨采藥，繭紙記流觴。", "海靜蛟鼉出，山空草木長。", "宦遊無遠近，民事要更嘗。", "願子傳家法，他年請尚方。"]}