{"author": "蘇軾", "period": "宋", "type": "诗", "title": "贈李道士", "paragraphs": ["世人只數曹將軍，誰知虎頭非癡人。", "腰間大羽何足道，頰上三毛自有神。", "平生狎侮諸公子，戲著幼輿巌石裏。", "故教世世作黄冠，布襪青鞋弄雲水。", "千年鼻祖守關門，一念還爲李耳孫。", "香火舊緣何日盡，丹青餘習至今存。", "五十之年初過二，衰顔記我今如此。", "他時要指集賢人，知是香山老居士。"]}