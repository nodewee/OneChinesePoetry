{"author": "蘇軾", "period": "宋", "type": "诗", "title": "次京師韵送表弟程懿叔赴夔州運判", "paragraphs": ["與子甥舅氏，摧頹各蒼顔。", "並爲東諸侯，長此佳江山。", "寒松無時花，安得插髻鬟。", "惟將老不死，一笑榮枯間。", "我甚似樂天，但無素與蠻。", "挂冠及未耄，當獲一紀閑。", "子亦拙進取，才高命堅頑。", "譬如萬斛舟，行此九折灣。", "仲氏新得道，一漚目塵寰。", "歲晚家鄉路，莫遣生榛菅。"]}