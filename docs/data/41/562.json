{"author": "蘇軾", "period": "宋", "type": "诗", "title": "送楊傑", "paragraphs": ["天門夜上賓出日，萬里紅波半天赤。", "歸來平地看跳丸，一點黄金鑄秋橘。", "太華峰頭作重九，天風吹灧黄花酒。", "浩歌馳下腰带鞓，醉舞崩崖一揮手。", "神遊八極萬緣虛，下視蚊雷隠污渠。", "大千一息八十返，笑厲東海騎鯨魚。", "三韓王子西求法，鑿齒彌天兩勍敵。", "過江風急浪如山，寄語舟人好看客。"]}