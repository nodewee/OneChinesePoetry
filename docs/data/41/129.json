{"author": "蘇軾", "period": "宋", "type": "诗", "title": "以雙刀遺子由子由有詩次其韵", "paragraphs": ["寶刀匣不見，但見龍雀環。", "何曾斬蛟蛇，亦未切琅玕。", "胡爲穿窬輩，見之要領寒。", "吾刀不汝問，有愧在其肝。", "念此力自藏，包之虎皮斑。", "湛然如古井，終歲不復瀾。", "不憂無所用，憂在用者難。", "佩之非其人，匣中自長歎。", "我老衆所易，屢遭非意干。", "惟有王玄通，階庭秀芝蘭。", "知子後必大，故擇刀所便。", "屠狗非不用，一歲六七刓。", "欲試百鍊剛，要須更泥蟠。", "作詩銘其背，以待知者看。"]}