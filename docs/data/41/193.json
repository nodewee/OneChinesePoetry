{"author": "蘇軾", "period": "宋", "type": "诗", "title": "與胡祠部游法華山", "paragraphs": ["陂湖欲盡山爲界，始見寒泉落高派。", "道人未放泉出山，曲折虛堂瀉清快。", "使君年老尚兒戲，綠棹紅船舞澎湃。", "一笑翻杯水濺裙，餘歡濯足波生隘。", "長松攙天龍起立，蒼藤倒谷雲崩壞。", "仰穿蒙密得清曠，一覽震澤吁可怪。", "誰云四萬八千頃，渺渺東盡日所曬。", "歸途十里盡風荷，清唱一聲聞露薤。", "嗟予少小慕真隠，白髮青衫天所械。", "忽逢佳士與名山，何異枯楊便馬疥。", "君猶鸞鶴偶飄墮，六翮如雲豈長鎩。", "不將新句紀茲游，恐負山中清浄債。"]}