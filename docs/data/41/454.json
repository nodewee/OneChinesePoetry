{"author": "蘇軾", "period": "宋", "type": "诗", "title": "至真州再和二首  其一", "paragraphs": ["老手王摩詰，窮交孟浩然。", "論詩曾伴直，話舊已忘年。", "北上難陪驥，東行且趁船。", "離亭花映肉，醉眼鷺窺蓮。", "柂轉三山沒，風回五兩偏。", "荒祠過瓜步，古甃墮松巔。", "聞道清香閣，新篘白玉泉。", "莫教門掩夜，坐待月流天。", "小院檀槽鬧，空庭樺獨煙。", "公詩便堪唱，爲付小嬋娟。"]}