{"author": "蘇軾", "period": "宋", "type": "诗", "title": "將至筠先寄遲适遠三猶子", "paragraphs": ["露宿風餐六百里，明朝飲馬南江水。", "未見豐盈犀角兒，先逢玉雪王郎子。", "對牀欲作連夜語，念汝還須戴星起。", "夜來夢見小於菟，猶是髧髦垂兩耳。", "憶過濟南春未動，三子出迎殘雪裏。", "我時移守古河東，酒肉淋漓渾舍喜。", "而今憔悴一羸馬，逆旅擔夫相汝爾。", "出城見我定驚嗟，身健窮愁不須恥。", "我爲乃翁留十日，掣電一歡何足恃。", "惟當火急作新詩，一醉兩翁勝酒美。"]}