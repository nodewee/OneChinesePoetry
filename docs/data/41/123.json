{"author": "蘇軾", "period": "宋", "type": "诗", "title": "戴道士得四字代作", "paragraphs": ["少小家江南，寄跡方外士。", "偶隨白雲出，賣藥彭城市。", "雪霜侵鬢髮，塵土污冠袂。", "頼此三尺桐，中有山水意。", "自從夷夏亂，七絲久已棄。", "心知鹿鳴三，不及胡琴四。", "使君獨慕古，嗜好與衆異。", "共弔桓魋宮，一灑孟嘗淚。", "歸來鎖塵匣，獨對斷絃喟。", "挂名石壁間，寂寞千歲事。"]}