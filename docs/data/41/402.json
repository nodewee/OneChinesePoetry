{"author": "蘇軾", "period": "宋", "type": "诗", "title": "岐亭五首  其三", "paragraphs": ["君家蜂作窠，歲歲添漆汁。", "我身牛穿鼻，卷舌聊自濕。", "二年三過君，此行真得得。", "愛君似劇孟，扣門知緩急。", "家有紅頰兒，能唱綠頭鴨。", "行當隔簾見，花霧輕羃羃。", "爲我取黄封，親拆官泥赤。", "仍須煩素手，自點葉家白。", "樂哉無一事，十年不蓄幘。", "閉門弄添丁，哇笑雜呱泣。", "西方正苦戰，誰補將帥缺。", "披圖見八陣，合散更主客。", "不須親戎行，坐論教君集。"]}