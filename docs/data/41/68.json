{"author": "蘇軾", "period": "宋", "type": "诗", "title": "中秋見月和子由", "paragraphs": ["明月未出羣山高，瑞光萬丈生白毫。", "一杯未盡銀闕涌，亂雲脫壞如崩濤。", "誰爲天公洗眸子，應費明河千斛水。", "遂令冷看世間人，照我湛然心不起。", "西南火星如彈丸，角尾奕奕蒼龍蟠。", "今宵注眼看不見，更許螢火爭清寒。", "何人艤舟臨古汴，千燈夜作魚龍變。", "曲折無心逐浪花，低昂赴節隨歌板。", "青熒滅沒轉山前，浪颭風迴豈復堅。", "明月易低人易散，歸來呼酒更重看。", "堂前月色愈清好，咽咽寒螿鳴露草。", "卷簾推戶寂無人，窗下咿啞惟楚老。", "南都從事莫羞貧，對月題詩有幾人。", "明朝人事隨日出，怳然一夢瑶臺客。"]}