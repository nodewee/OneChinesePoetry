{"author": "蘇軾", "period": "宋", "type": "诗", "title": "留別蹇道士拱辰", "paragraphs": ["黑月在濁水，何曾不清明。", "寸田滿荆棘，梨棗無從生。", "何時返吾真，歲月今崢嶸。", "屢接方外士，早知俗緣輕。", "庚桑託雞鵠，未肯化南榮。", "晚識此道師，似有宿世情。", "笑指北山雲，訶我不歸耕。", "仙人漢陰馬，微服方地行。", "咫尺不往見，煩子通姓名。", "願持空手去，獨控橫江鯨。"]}