{"author": "蘇軾", "period": "宋", "type": "诗", "title": "次韵趙景貺督兩歐陽詩破陳酒戒", "paragraphs": ["商也哀未忘，歲月忽已秋。", "祥琴雖未調，餘悲不敢留。", "矧此乃韵語，未入金石流。", "羲之生五子，總角出銀鈎。", "吾家有二許，下筆兩不休。", "君言不能詩，此語人信不。", "千鍾斯爲堯，百榼斯爲丘。", "陋矣陶士衡，當以大白浮。", "酒中那有失，醉則不驚鷗。", "明當罰二子，已洗兩玉舟。"]}