{"author": "蘇軾", "period": "宋", "type": "诗", "title": "次韵孔毅父久旱已而甚雨三首  其一", "paragraphs": ["饑人忽夢飯甑溢，夢中一飽百憂失。", "只知夢飽本來空，未悟真饑定何物。", "我生無田食破硯，爾來硯枯磨不出。", "去年太歲空在酉，傍舍壺漿不容乞。", "今年旱勢復如此，歲晚何以黔吾突。", "青天蕩蕩呼不聞，況欲稽首號泥佛。", "甕中蜥蜴尤可笑，跂跂脈脈何等秩。", "陰陽有時雨有數，民是天民天自卹。", "我雖窮苦不如人，要亦自是民之一。", "形容雖似喪家狗，未肯聑耳爭投骨。", "倒冠落幘謝朋友，獨與蚊雷共圭蓽。", "故人嗔我不開門，君視我門誰肯屈。", "可憐明月如潑水，夜半清光翻我室。", "風從南來非雨候，且爲疲人洗蒸鬰。", "褰裳一和快哉謠，未暇饑寒念明日。"]}