{"author": "蘇軾", "period": "宋", "type": "诗", "title": "過新息留示鄉人任師中", "paragraphs": ["昔年嘗羨任夫子，卜居新息臨淮水。", "怪君便爾忘故鄉，稻熟魚肥信清美。", "竹陂雁起天爲黑，桐柏烟橫山半紫。", "知君坐受兒女困，悔不先歸弄清泚。", "塵埃我亦失收身，此行蹭蹬尤可鄙。", "寄食方將依白足，附書未免煩黄耳。", "往雖不及來有年，詔恩倘許歸田里。", "却下關山入蔡州，爲買烏犍三百尾。"]}