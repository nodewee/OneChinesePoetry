{"author": "蘇軾", "period": "宋", "type": "诗", "title": "岐亭五首  其四", "paragraphs": ["酸酒如虀湯，甜酒如蜜汁。", "三年黄州城，飲酒但飲濕。", "我如更揀擇，一醉豈易得。", "幾思壓茅柴，禁網日夜急。", "西鄰推甕盎，醉倒豬與鴨。", "君家大如掌，破屋無遮羃。", "何從得此酒，冷面妒君赤。", "定應好事人，千石供李白。", "爲君三日醉，蓬髮不暇幘。", "夜深欲踰垣，卧想春甕泣。", "君奴亦笑我，鬢齒行禿缺。", "三年已四至，歲歲遭惡客。", "人生幾兩屐，莫厭頻來集。"]}