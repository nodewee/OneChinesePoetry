{"author": "蘇軾", "period": "宋", "type": "诗", "title": "送鄧宗古還鄉", "paragraphs": ["廣漢有姜子，孝弟行里閭。", "赤眉雖豺虎，弛兵過其墟。", "至今空清泉，無復雙鯉魚。", "南鄭有李郃，妙得甘公書。", "夜坐指流星，驚倒兩使車。", "抱關不肯仕，布褐蒙璠璵。", "西南固多士，君得二子餘。", "凜凜忠文公，搜士及樵漁。", "澗溪有幽討，蘋芷真嘉蔬。", "歲晚終不食，心惻當何如。"]}