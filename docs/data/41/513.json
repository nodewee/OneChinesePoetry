{"author": "蘇軾", "period": "宋", "type": "诗", "title": "南都妙峰亭", "paragraphs": ["千尋挂雲闕，十頃含風灣。", "開門弄清泚，照見雙銅鐶。", "池臺半禾黍，桃李餘榛菅。", "無人肯回首，日暮車班班。", "使君非世人，心與古佛閑。", "時要聲利客，來洗塵埃顔。", "新亭在東阜，飛宇臨通闤。", "古甃磨翠壁，霜林散煙鬟。", "孤雲抱商丘，芳草連杏山。", "俯仰盡法界，逍遥寄人寰。", "亭亭妙高峰，了了蓬艾間。", "五老壓彭蠡，三峰照潼關。", "均爲拳石小，配此一掬慳。", "煩公爲標指，免使勤躋攀。"]}