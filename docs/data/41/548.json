{"author": "蘇軾", "period": "宋", "type": "诗", "title": "次韵答賈耘老", "paragraphs": ["五年一夢南司州，饑寒疾病爲子憂。", "東來六月井無水，仰看古堰橫奔牛。", "平生管鮑子知我，今日陳蔡誰從丘。", "夜航爭渡泥水澀，牽挽直欲來瓜洲。", "自言嗜酒得風痺，故鄉不敢居溫柔。", "定將泛愛救溝壑，衰病不復從前樂。", "今年太守真卧龍，笑語炎天出冰雹。", "時低九尺蒼鬚髯，過我三間小池閣。", "故人改觀爭來賀，小兒不信猶疑錯。", "爲君置酒飲且哦，草間秋蟲亦能歌。", "可憐老驥真老矣，無心更秣天山禾。"]}