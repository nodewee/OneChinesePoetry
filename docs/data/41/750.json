{"author": "蘇軾", "period": "宋", "type": "诗", "title": "次前韵再送周正孺", "paragraphs": ["東川得望郎，坐與西爭重。", "高風傾石室，舊學鄙文冢。", "蜀人安使君，所至野不聳。", "竹馬迎細侯，大錢送劉寵。", "遥知句溪路，老稚相扶擁。", "看畫古叢祠，百怪朝幽拱。", "牛頭與兜率，雲木蔚堆壟。", "醉鄉追舊遊，筆陣賈餘勇。", "聊將詩酒樂，一掃簿書冗。", "西風吹好句，珠玉本無踵。"]}