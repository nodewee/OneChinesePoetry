{"author": "蘇軾", "period": "宋", "type": "诗", "title": "再和潛師", "paragraphs": ["化工未議蘇羣槁，先向寒梅一傾倒。", "江南無雪春瘴生，爲散冰花除熱惱。", "風清月落無人見，洗妝自趁霜鐘早。", "惟有飛來雙白鷺，玉羽瓊枝鬬清好。", "吳山道人心似水，眼浄塵空無可埽。", "故將妙語寄多情，橫機欲試東坡老。", "東坡習氣除未盡，時復長篇書小草。", "且撼長條餐落英，忍饑未擬窮呼昊。"]}