{"author": "蘇軾", "period": "宋", "type": "诗", "title": "和黄魯直食筍次韵", "paragraphs": ["飽食有殘肉，饑食無餘菜。", "紛然生喜怒，似被狙公賣。", "爾來誰獨覺，凜凜白下宰。", "一飯在家僧，至樂甘不壞。", "多生味蠹簡，食筍乃餘債。", "蕭然映樽俎，未肯雜菘芥。", "君看霜雪姿，童稚已耿介。", "胡爲遭暴橫，三嗅不忍嘬。", "朝來忽解籜，勢迫風雷噫。", "尚可餉三閭，飯筒纏五采。"]}