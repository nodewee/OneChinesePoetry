{"author": "蘇軾", "period": "宋", "type": "诗", "title": "小飲西湖懷歐陽叔弼兄弟贈趙景貺陳履常", "paragraphs": ["歲暮自急景，我閑方緩觴。", "歡飲西湖晚，步轉北渚長。", "地坐略少長，意行無澗岡。", "久知薺麥青，稍喜榆柳黄。", "盎盎春欲動，瀲瀲夜未央。", "水天鷗鷺靜，月露松檜香。", "撫景方晼晚，懷人重凄凉。", "豈無一老兵，坐念兩歐陽。", "我意正麋鹿，君材亦珪璋。", "此會不可再，此歡不可忘。"]}