{"author": "蘇軾", "period": "宋", "type": "诗", "title": "送戴蒙赴成都玉局觀將老焉", "paragraphs": ["拾遺被酒行歌處，野梅官柳西郊路。", "聞道華陽版籍中，至今尚有城南杜。", "我欲歸尋萬里橋，水花風葉暮蕭蕭。", "芋魁徑尺誰能盡，榿木三年已足燒。", "百歲風狂定何有，羨君今作峨眉叟。", "縱未家生執戟郎，也應世出埋輪守。", "莫欺老病未歸身，玉局他年第幾人。", "會待子猷清興發，還須夜雪去尋君。"]}