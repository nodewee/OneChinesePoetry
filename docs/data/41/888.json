{"author": "蘇軾", "period": "宋", "type": "诗", "title": "寄題梅宣義園亭", "paragraphs": ["仙人子真後，還隠吳市門。", "不惜十年力，治此五畝園。", "初期橘爲奴，漸見桐有孫。", "清池壓丘虎，異石來湖黿。", "敲門無貴賤，遂性各琴樽。", "我本放浪人，家寄西南坤。", "敝廬雖尚在，小圃誰當樊。", "羨君欲歸去，柰此未報恩。", "愛子幸僚友，久要疑弟昆。", "明年過君西，飲我空瓶盆。"]}