{"author": "蘇軾", "period": "宋", "type": "诗", "title": "楊康功有石狀如醉道士爲賦此詩", "paragraphs": ["楚山固多猿，青者黠而壽。", "化爲狂道士，山谷恣騰蹂。", "誤入華陽洞，竊飲茅君酒。", "君命囚巌間，巌石爲械杻。", "松根絡其足，藤蔓縛其肘。", "蒼苔瞇其目，叢棘哽其口。", "三年化爲石，堅瘦敵瓊玖。", "無復號雲聲，空餘舞杯手。", "樵夫見之笑，抱賣易升斗。", "楊公海中仙，世俗那得友。", "海邊逢姑射，一笑微俯首。", "胡不載之歸，用此頑且醜。", "求詩紀其異，本末得細剖。", "吾言豈妄云，得之亡是叟。"]}