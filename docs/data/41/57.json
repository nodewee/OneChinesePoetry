{"author": "蘇軾", "period": "宋", "type": "诗", "title": "密州宋國博以詩見紀在郡雜詠次韵答之", "paragraphs": ["吾觀二宋文，字字照縑素。", "淵源皆有考，奇險或難句。", "後來邈無繼，嗣子其殆庶。", "胡爲尚流落，用舍真有數。", "當時苟悅可，慎勿笑杕杜。", "斲窗誰赴捄，袖手良優裕。", "山城辱吾繼，缺短煩遮護。", "昔年謬陳詩，無人聊瓦注。", "於今賡絕唱，外重中已懼。", "何當附家集，擊壤追咸濩。"]}