{"author": "黄庭堅", "period": "宋", "type": "诗", "title": "贈送張叔和", "paragraphs": ["張侯溫如鄒子律，能令陰谷黍生春。", "有齊先君之季女，十年擇對無可人。", "箕帚掃公堂上塵，家風孝友故相親。", "廟中時薦南澗蘋，兒女衣袴得補紉。", "兩家俱爲白頭計，察公與人意甚真。", "吏能束縛老姦手，要使鰥寡無顰呻。", "但迴此光還照己，平生倦學皆日新。", "我提養生之四印，君家所有更贈君。", "百戰百勝不如一忍，萬言萬當不如一默。", "無可簡擇眼界平，不藏秋毫心地直。", "我肱三折得此醫，自覺兩踵生光輝。", "團蒲日靜鳥吟時，爐薰一炷試觀之。"]}