{"author": "蘇軾", "period": "宋", "type": "诗", "title": "復次放魚韵答趙承議陳教授", "paragraphs": ["擾擾萬生同大塊，搶榆不羨培風背。", "青丘已吞雲夢芥，黄河復繚天門带。", "長譏韓子隘且陋，一飽鯨鯢何足膾。", "東坡也是可憐人，披抉泥沙收細碎。", "逝將歸休八節灘，又欲往釣七里瀨。", "正似此魚逃網中，未與造物遊數外。", "且將新句調二子，湖上秋高風月會。", "爲君更喚木腸兒，脚扣兩舷歌小海。"]}