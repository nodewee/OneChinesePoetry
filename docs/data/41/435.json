{"author": "蘇軾", "period": "宋", "type": "诗", "title": "張近幾仲有龍尾子石硯以銅劍易之", "paragraphs": ["我家銅劍如赤蛇，君家石硯蒼璧橢而漥。", "君持我劍向何許，大明宮裏玉佩鳴衝牙。", "我得君硯亦安用，雪堂窗下爾雅箋蟲蝦。", "二物與人初不異，飄落高下隨風花。", "蒯緱玉具皆外物，視草草玄無等差。", "君不見秦趙城易璧，指圖睨柱相矜誇。", "又不見二生妾換馬，驕鳴啜泣思其家。", "不如無情兩相與，永以爲好譬之桃李與瓊華。"]}