{"author": "蘇軾", "period": "宋", "type": "诗", "title": "和趙景貺栽檜", "paragraphs": ["汝陰多老檜，處處屯蒼雲。", "地連丹砂井，物化青牛君。", "時有再生枝，還作左紐紋。", "王孫有古意，書室延清芬。", "應憐四孺子，不墮凡木羣。", "體備松柏姿，氣含芝朮薰。", "初扶鶴立骨，未出龍纏筋。", "巢根白蟻亂，網葉青蟲紛。", "乃知蔽芾初，甚要封殖勤。", "他年皮三寸，狐鼠了不聞。"]}