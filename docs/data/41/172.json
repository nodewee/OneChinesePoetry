{"author": "蘇軾", "period": "宋", "type": "诗", "title": "與客遊道場何山得鳥字", "paragraphs": ["清溪到山盡，飛路盤空小。", "紅亭與白塔，隠見喬木杪。", "中休得小庵，孤絕寄雲表。", "洞庭在北戶，雲水天渺渺。", "庵僧俗緣盡，浄業洗未了。", "十年畫鵲竹，益以詩自繞。", "高堂儼像設，禪室各深窈。", "奔泉何處來，華屋過溪沼。", "何山隔幽谷，去路清且悄。", "長松度翠蔓，絕壁挂啼鳥。", "我友自杭來，尚歎所歷少。", "歸途風雨作，一洗紅日燎。", "俄驚萬竅號，黑霧卷蓬蓼。", "舟人紛變色，坐羨輕鷗矯。", "我獨喚酒杯，醉死勝流殍。", "書生例强狠，造物空煩擾。", "更將掀舞勢，把燭畫風篠。", "美人爲破顔，正似腰支嫋。", "明朝更陳迹，清景墮空杳。", "作詩記餘歡，萬古一昏曉。"]}