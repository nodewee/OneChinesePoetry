{"author": "蘇軾", "period": "宋", "type": "诗", "title": "次韵毛滂法曹感雨", "paragraphs": ["江南佳公子，遺我錦繡端。", "攬之溫如春，公子焉得寒。", "興雨自有時，膚寸便濛𩆓。", "斂藏以自潤，牛斗何足干。", "空庭月與影，强結三友歡。", "我豈不足歟，要此清團團。", "欲歡在一醉，常恐樽中乾。", "捨酒尚可樂，明珠如彈丸。", "但恐千仞雀，匆匆發虛彈。", "迨子閑暇時，種子田中丹。", "一朝涉世故，空腹容欺謾。", "我頃在東坡，秋菊爲夕餐。", "永愧坡間人，布褐爲我完。", "雪堂初覆瓦，上簟無下莞。", "時時亦設客，每醉筒輒殫。", "一笑便傾倒，五年得輕安。", "公子豈我徒，衣缽傳一簞。", "定非郊與島，筆勢江河寬。", "悲吟古寺中，穿帷雪漫漫。", "他年記此味，芋火對嬾殘。"]}