{"author": "蘇軾", "period": "宋", "type": "诗", "title": "用前韵答西掖諸公見和", "paragraphs": ["雙猊蟠礎龍纏棟，金井轆轤鳴曉甕。", "小殿垂簾白玉鉤，大宛立仗朱絲鞚。", "風馭賓天雲雨隔，孤臣忍淚肝腸痛。", "羨君意氣風生座，落筆縱橫盤走汞。", "上樽日日瀉黄封，賜茗時時開小鳳。", "閉門憐我老太玄，給札看君賦雲夢。", "金奏不知江海眩，木瓜屢費瑶瓊重。", "豈惟蹇步苦追攀，已覺侍史疲奔送。", "春還宮柳腰支活，水入御溝鱗甲動。", "借君妙語發舂容，顧我風琴不成弄。"]}