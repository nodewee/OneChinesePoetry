{"author": "蘇軾", "period": "宋", "type": "诗", "title": "遷居臨皋亭", "paragraphs": ["我生天地間，一蟻寄大磨。", "區區欲右行，不救風輪左。", "雖云走仁義，未免違寒餓。", "劍米有危炊，針氈無穩坐。", "豈無佳山水，借眼風雨過。", "歸田不待老，勇决凡幾箇。", "幸茲廢棄餘，疲馬解鞍馱。", "全家占江驛，絕境天爲破。", "饑貧相乘除，未見可弔賀。", "澹然無憂樂，苦語不成些。"]}