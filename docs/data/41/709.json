{"author": "蘇軾", "period": "宋", "type": "诗", "title": "昨見韓丞相言王定國今日玉堂獨坐有懷其人", "paragraphs": ["晝卧玉堂上，微風舉輕紈。", "銅瓶下碧井，百尺鳴飛瀾。", "俯仰清夢餘，愛此一掬寒。", "似予平生友，苦語凉肺肝。", "秀眉玉兩頰，矯矯如翔鸞。", "置之江淮交，清詩洗江湍。", "紅鱗對白酒，信美非所安。", "丞相功業成，還家酒杯寬。", "人間有此客，折簡呼不難。", "相將扣東閣，起舞盡餘歡。"]}