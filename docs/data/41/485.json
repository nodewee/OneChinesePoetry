{"author": "蘇軾", "period": "宋", "type": "诗", "title": "龜山辯才師", "paragraphs": ["此生念念浮雲改，寄語長淮今好在。", "故人宴坐虹梁南，新河巧出龜山背。", "木魚呼客振林莽，鐵鳳橫空飛綵繪。", "忽驚堂宇變雄深，坐覺風雷生謦欬。", "羨師游戲浮漚間，笑我榮枯彈指內。", "嘗茶看畫亦不惡，問法求詩了無礙。", "千里孤帆又獨來，五年一夢誰相對。", "何當來世結香火，永與名山供井磑。"]}