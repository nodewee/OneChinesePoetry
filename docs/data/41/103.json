{"author": "蘇軾", "period": "宋", "type": "诗", "title": "祈雪霧豬泉出城馬上作贈舒堯文", "paragraphs": ["三年走吳越，踏遍千重山。", "朝隨白雲去，暮與棲鴉還。", "翩如得木狖，飛步誰能攀。", "一爲符竹累，坐老敲榜間。", "此行亦何事，聊散腰脚頑。", "浩蕩城西南，亂山如玦環。", "山下野人家，桑柘雜榛菅。", "歲晏風日暖，人牛相對閑。", "薄雪不蓋土，麥苗稀可刪。", "願君發豪句，嘲詼破天慳。"]}