{"author": "蘇軾", "period": "宋", "type": "诗", "title": "送家安國教授歸成都", "paragraphs": ["別君二十載，坐失兩鬢青。", "吾道雖艱難，斯文終典刑。", "屢作退飛鷁，羞看乾死螢。", "一落戎馬間，五見霜葉零。", "夜談空說劍，春夢猶橫經。", "新科復舊貫，童子方乞靈。", "須煩凌雲手，去作入蜀星。", "蒼苔高眹室，古柏文翁庭。", "初聞編簡香，稍覺鋒鏑腥。", "岷峨有雛鳳，梧竹養修翎。", "嗚呼應嶰律，飛舞集虞廷。", "吾儕便歸老，亦足慰餘齡。"]}