{"author": "蘇軾", "period": "宋", "type": "诗", "title": "張安道見示近詩", "paragraphs": ["人物一衰謝，微言難重尋。", "殷勤永嘉末，復聞正始音。", "清談未足多，感時意殊深。", "少年有奇志，欲和南風琴。", "荒林蜩蚻亂，廢沼蛙蟈淫。", "遂欲掩兩耳，臨文但噫瘖。", "蕭然王郎子，來自緱山陰。", "云見浮丘伯，吹簫明月岑。", "遺聲落淮泗，蛟鼉爲悲吟。", "願公正王度，祈招繼愔愔。"]}