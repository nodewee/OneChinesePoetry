{"author": "蘇軾", "period": "宋", "type": "诗", "title": "留別叔通元弼坦夫", "paragraphs": ["田三昔同僚，向我每傾倒。", "當年或齟齬，反覆看愈好。", "寇三我部民，孝弟化鄰保。", "有如袁伯業，苦學到衰老。", "石生吾邑子，勁立風中草。", "宦遊甑生塵，菽水媚翁媼。", "我窮交舊絕，計拙集枯槁。", "三子尤見存，往復紛紵縞。", "迎我淮水北，送我睢陽道。", "願存金石契，凜凜貫華皓。"]}