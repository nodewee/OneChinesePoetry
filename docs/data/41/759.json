{"author": "蘇軾", "period": "宋", "type": "诗", "title": "次韵王郎子立風雨有感", "paragraphs": ["百年一俯仰，寒暑相主客。", "稍增裘褐氣，已覺團扇厄。", "不煩計榮辱，此喪彼有獲。", "我琴終不敗，無攫亦無醳。", "後生不自牧，呻吟空挾策。", "揠苗不待長，買菜苦求益。", "此郎獨靜退，門外無行迹。", "但恐陶淵明，每爲饑所迫。", "淒風弄衣結，小雪穿門席。", "願君付一笑，造物亦戲劇。", "朝來賦雲夢，筆落風雨疾。", "爲君裁春衫，高會開桂籍。"]}