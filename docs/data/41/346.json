{"author": "蘇軾", "period": "宋", "type": "诗", "title": "次韵和王鞏六首  其二", "paragraphs": ["少年带刀劍，但識從軍樂。", "老大服犁鋤，解佩付鎔鑠。", "雖無獻捷功，會賜力田爵。", "敲冰春搗紙，刈葦秋織箔。", "櫟林斬冬炭，竹塢收夏籜。", "四時俯有取，一飽天所酢。", "君生紈綺間，欲學非其脚。", "左右玉纖纖，束薪誰爲縛。", "勿令聞此語，翠黛頩將惡。", "笑我一間茅，婦姑紛六鑿。"]}