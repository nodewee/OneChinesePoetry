{"author": "蘇軾", "period": "宋", "type": "诗", "title": "次韵僧潛見贈", "paragraphs": ["道人胸中水鏡清，萬象起滅無逃形。", "獨依古寺種秋菊，要伴騷人餐落英。", "人間底處有南北，紛紛鴻雁何曾冥。", "閉門坐穴一禪榻，頭上歲月空崢嶸。", "今年偶出爲求法，欲與慧劍加礱硎。", "雲衲新磨山水出，霜髭不剪兒童驚。", "公侯欲識不可得，故知倚市無傾城。", "秋風吹夢過淮水，想見橘柚垂空庭。", "故人各在天一角，相望落落如晨星。", "彭城老守何足顧，棗林桑野相邀迎。", "千山不憚荒店遠，兩脚欲趁飛猱輕。", "多生綺語磨不盡，尚有宛轉詩人情。", "猿吟鶴唳本無意，不知下有行人行。", "空階夜雨自清絕，誰使掩抑啼孤惸。", "我欲仙山掇瑶草，傾筐坐歎何時盈。", "簿書鞭扑晝填委，煮茗燒栗宜宵征。", "乞取摩尼照濁水，共看落月金盆傾。"]}