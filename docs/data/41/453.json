{"author": "蘇軾", "period": "宋", "type": "诗", "title": "同王勝之遊蔣山", "paragraphs": ["到郡席不暖，居民空惘然。", "好山無十里，遺恨恐他年。", "欲款南朝寺，同登北郭船。", "朱門收畫戟，紺宇出青蓮。", "夾路蒼髯古，迎人翠麓偏。", "龍腰蟠故國，鳥爪寄層巔。", "竹杪飛華屋，松根泫細泉。", "峰多巧障日，江遠欲浮天。", "略彴橫秋水，浮圖插暮烟。", "歸來踏人影，雲細月娟娟。"]}