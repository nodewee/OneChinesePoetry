{"author": "蘇軾", "period": "宋", "type": "诗", "title": "弔李臺卿", "paragraphs": ["我初未識君，人以君爲笑。", "垂頭老鸛雀，烟雨霾七竅。", "敝衣來過我，危坐若持釣。", "褚裒半面新，鬷蔑一語妙。", "徐徐涉其瀾，極望不可徼。", "却觀元嫵媚，士固難輕料。", "看書眼如月，罅隙靡不照。", "我老多遺忘，得君如再少。", "從橫通雜藝，甚博且知要。", "所恨言無文，至老幽不耀。", "其生世莫識，已死誰復弔。", "作詩遺故人，庶解俗子譙。"]}