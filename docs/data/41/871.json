{"author": "蘇軾", "period": "宋", "type": "诗", "title": "安州老人食蜜歌", "paragraphs": ["安州老人心似鐵，老人心肝小兒舌。", "不食五穀惟食蜜，笑指蜜蜂作檀越。", "蜜中有詩人不知，千花百草爭含姿。", "老人咀嚼時一吐，還引世間癡小兒。", "小兒得詩如得蜜，蜜中有藥治百疾。", "正當狂走捉風時，一笑看詩百憂失。", "東坡先生取人廉，幾人相歡幾人嫌。", "恰似飲茶甘苦雜，不如食蜜中邊甜。", "因君寄與雙龍餠，鏡空一照雙龍影。", "三吳六月水如湯，老人心似雙龍井。"]}