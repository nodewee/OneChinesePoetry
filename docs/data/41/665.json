{"author": "蘇軾", "period": "宋", "type": "诗", "title": "諸公餞子敦軾以病不往復次前韵", "paragraphs": ["君爲江南英，面作河朔偉。", "人間一好漢，誰似張長史。", "上書苦留君，言拙輒報已。", "置之勿復道，出處俱可喜。", "攀輿共六尺，食肉飛萬里。", "誰言遠近殊，等是朝廷美。", "遥知送別處，醉墨爭淋紙。", "我以病杜門，商頌空振履。", "後會知何日，一歡如覆水。", "善保千金軀，前言戲之耳。"]}