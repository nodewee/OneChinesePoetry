{"author": "蘇軾", "period": "宋", "type": "诗", "title": "送張嘉州", "paragraphs": ["少年不願萬戶侯，亦不願識韓荆州。", "頗願身爲漢嘉守，載酒時作凌雲遊。", "虛名無用今白首，夢中却到龍泓口。", "浮雲軒冕何足言，惟有江山難入手。", "峨眉山月半輪秋，影入平羌江水流。", "謫仙此語誰解道，請君見月時登樓。", "笑談萬事真何有，一時付與東巌酒。", "歸來還受一大錢，好意莫違黄髮叟。"]}