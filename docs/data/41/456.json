{"author": "蘇軾", "period": "宋", "type": "诗", "title": "眉子石硯歌贈胡誾", "paragraphs": ["君不見成都畫手開十眉，橫雲却月爭新奇。", "游人指點小顰處，中有漁陽胡馬嘶。", "又不見王孫青瑣橫雙碧，腸斷浮空遠山色。", "書生性命何足論，坐費千金買消渴。", "爾來喪亂愁天公，謫向君家書硯中。", "小窗虛幌相嫵媚，令君曉夢生春紅。", "毘耶居士談空處，結習已空花不住。", "試教天女爲磨鉛，千偈瀾翻無一語。"]}