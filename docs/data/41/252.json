{"author": "蘇軾", "period": "宋", "type": "诗", "title": "石芝", "paragraphs": ["空堂明月清且新，幽人睡息來初勻。", "了然非夢亦非覺，有人夜呼祁孔賓。", "披衣相從到何許，朱欄碧井開瓊戶。", "忽驚石上堆龍蛇，玉芝紫筍生無數。", "鏘然敲折青珊瑚，味如蜜藕和雞蘇。", "主人相顧一撫掌，滿堂坐客皆盧胡。", "亦知洞府嘲輕脫，終勝嵇康羨王烈。", "神山一合五百年，風吹石髓堅如鐵。"]}