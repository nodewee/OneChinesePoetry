{"author": "蘇軾", "period": "宋", "type": "诗", "title": "中秋月寄子由三首  其二", "paragraphs": ["六年逢此月，五年照離別。", "歌君別時曲，滿座爲淒咽。", "留都信繁麗，此會豈輕擲。", "鎔銀百頃湖，挂鏡千尋闕。", "三更歌吹罷，人影亂清樾。", "歸來北堂下，寒光翻露葉。", "喚酒與婦飲，念我向兒說。", "豈知衰病後，空盞對梨栗。", "但見古河東，荍麥花鋪雪。", "欲和去年曲，復恐心斷絕。"]}