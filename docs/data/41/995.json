{"author": "蘇軾", "period": "宋", "type": "诗", "title": "次前韵送劉景文", "paragraphs": ["白雲在天不可呼，明月豈肯留庭隅。", "怪君西行八百里，清坐十日一事無。", "路人不識呼尚書，但見凜凜雄千夫。", "豈知入骨愛詩酒，醉倒正欲蛾眉扶。", "一篇向人寫肝肺，四海知我霜鬢鬚。", "歐陽趙陳皆我有，豈謂夫子駕復迂。", "爾來又見三黜柳，共此暖熱餐氈蘇。", "酒肴酸薄紅粉暗，祇有潁水清而姝。", "一朝寂寞風雨散，對影誰念月與吾。", "何時歸帆泝江水，春酒一變甘棠湖。"]}