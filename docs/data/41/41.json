{"author": "黄庭堅", "period": "宋", "type": "诗", "title": "送謝公定作竟陵主簿", "paragraphs": ["謝公文章如虎豹，至今斑斑在兒孫。", "竟陵主簿極多聞，萬事不理專討論。", "澗松無心古鬚鬣，天球不瑑中粹溫。", "落筆塵沙百馬奔，劇談風霆九河翻。", "胸中恢疏無怨恩，當官持廉庭不煩。", "吏民欺公亦可忍，慎勿驚魚使水渾。", "漢濱耆舊今誰存，駟馬高蓋徒紛紛。", "安知四海習鑿齒，拄笏看度南山雲。"]}