{"author": "蘇軾", "period": "宋", "type": "诗", "title": "中秋月寄子由三首  其一", "paragraphs": ["殷勤去年月，瀲灧古城東。", "憔悴去年人，卧病破窗中。", "徘徊巧相覓，窈窕穿房櫳。", "月豈知我病，但見歌樓空。", "撫枕三歎息，扶杖起相從。", "天風不相哀，吹我落瓊宮。", "白露入肺肝，夜吟如秋蟲。", "坐令太白豪，化爲東野窮。", "餘年知幾何，佳月豈屢逢。", "寒魚亦不睡，竟夕相噞喁。"]}