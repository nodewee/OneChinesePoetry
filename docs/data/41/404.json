{"author": "蘇軾", "period": "宋", "type": "诗", "title": "岐亭五首  其五", "paragraphs": ["枯松强鑽膏，槁竹欲瀝汁。", "兩窮相值遇，相哀莫相濕。", "不知我與君，交游竟何得。", "心法幸相語，頭然未爲急。", "願爲穿雲鶻，莫作將雛鴨。", "我行及初夏，煮酒映疏羃。", "故鄉在何許，西望千山赤。", "茲游定安歸，東泛萬頃白。", "一歡寧復再，起舞花墮幘。", "將行出苦語，不用兒女泣。", "吾非固多矣，君豈無一缺。", "各念別時言，閉戶謝衆客。", "空堂浄掃地，虛白道所集。"]}