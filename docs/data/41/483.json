{"author": "蘇軾", "period": "宋", "type": "诗", "title": "次韵王定國南遷回見寄", "paragraphs": ["土暈銅花蝕秋水，要須悍石相礱砥。", "十年冰蘗戰膏粱，萬里煙波濯紈綺。", "歸來詩思轉清激，百丈空潭數魴鯉。", "逝將桂浦擷蘭蓀，不記槐堂收劍履。", "却思庾嶺今何在，更說彭城真夢耳。", "君知先竭是甘井，我願得全如苦李。", "妄心不復九迴腸，至道終當三洗髓。", "廣陵陽羨何足較，只有無何真我里。", "樂全老子今禪伯，掣電機鋒不容擬。", "心通豈復問云何，印可聊須答如是。", "相逢爲我話留滯，桃花春漲孤舟起。"]}