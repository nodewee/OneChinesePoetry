{"author": "蘇軾", "period": "宋", "type": "诗", "title": "大寒步至東坡贈巢三", "paragraphs": ["春雨如暗塵，春風吹倒人。", "東坡數間屋，巢子誰與鄰。", "空牀斂敗絮，破竈鬰生薪。", "相對不言寒，哀哉知我貧。", "我有一瓢酒，獨飲良不仁。", "未能頳我頰，聊復濡子唇。", "故人千鍾祿，馭吏醉吐茵。", "那知我與子，坐作寒螿呻。", "努力莫怨天，我爾皆天民。", "行看花柳動，共享無邊春。"]}