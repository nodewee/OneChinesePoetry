{"author": "蘇軾", "period": "宋", "type": "诗", "title": "送楊孟容", "paragraphs": ["我家峨眉陰，與子同一邦。", "相望六十里，共飲玻璃江。", "江山不違人，遍滿千家窗。", "但苦窗中人，寸心不自降。", "子歸治小國，洪鐘噎微撞。", "我留侍玉座，弱步敧豐扛。", "後生多高才，名與黄童雙。", "不肯入州府，故人餘老龐。", "殷勤與問訊，愛惜霜眉厖。", "何以待我歸，寒醅發春缸。"]}