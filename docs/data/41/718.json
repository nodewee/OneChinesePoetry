{"author": "蘇軾", "period": "宋", "type": "诗", "title": "送喬仝寄賀君六首  其一", "paragraphs": ["君年二十美且都，初得惡疾墮眉鬚。", "紅顔白髮驚妻孥，覽鏡自嫌欲棄軀。", "結茅窮山啖松腴，路逢逃秦博士盧。", "方瞳照野清而癯，再拜未起煩一呼。", "覺知此身了非吾，炯然蓮花出泥塗。", "隨師東游渡濰邞，山頭見我兩輪朱。", "豈知仙人混屠沽，爾來八十胸垂胡。", "上山如飛嗔人扶，東歸有約不敢渝。", "新年當參老仙儒，秋風西來下雙鳬，得棗如瓜分我無。"]}