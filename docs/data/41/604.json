{"author": "蘇軾", "period": "宋", "type": "诗", "title": "送陳睦知潭州", "paragraphs": ["華清縹緲浮高棟，上有纈林藏石甕。", "一杯此地初識君，千巌夜上同飛鞚。", "君時年少面如玉，一飲百觚嫌未痛。", "白鹿泉頭山月出，寒光潑眼如流汞。", "朝元閣上酒醒時，卧聽風鑾鳴鐵鳳。", "舊遊空在人何處，二十三年真一夢。", "我得生還雪髯滿，君亦老嫌金带重。", "有如社燕與秋鴻，相逢未穩還相送。", "洞庭青草渺無際，天柱紫蓋森欲動。", "湖南萬古一長嗟，付與騷人發嘲弄。"]}