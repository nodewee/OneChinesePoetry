{"author": "蘇軾", "period": "宋", "type": "诗", "title": "次韵劉景文登介亭", "paragraphs": ["澤國梅雨餘，衰年困蒸溽。", "高堂磨新磚，頗覺利腰足。", "松根百尺井，兩綆飛浄淥。", "流觴聚兒童，一笑爲捧腹。", "清風信可御，剛氣在巌麓。", "始知共此世，物外無三伏。", "長歌入雲去，不待絃管逐。", "西湖真西子，烟樹點眉目。", "濤江少醖藉，高浪翻雪屋。", "俯仰拊四海，百世飛鳥速。", "遠追錢氏餘，近弔祖侯躅。", "吾生如寄耳，寸晷輕尺玉。", "誰似劉將軍，逸韵謝邊幅。", "千言一揮手，五車不再讀。", "春巌彩雞舞，月峽哀猿哭。", "朝先啼鴂起，暮與寒螿續。", "我老廢吟哦，頼君時擊觸。", "從今事遠覽，發軔此幽谷。", "清游得三昧，至樂謝五欲。", "莫作狂道士，氣壓劉師服。"]}