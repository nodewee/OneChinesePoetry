{"author": "蘇軾", "period": "宋", "type": "诗", "title": "送顧子敦奉使河朔", "paragraphs": ["我友顧子敦，軀膽兩俊偉。", "便便十圍腹，不但貯書史。", "容君數百人，一笑萬事已。", "十年卧江海，了不見慍喜。", "磨刀向豬羊，釃酒會鄰里。", "歸來如一夢，豐頰愈茂美。", "平生批敕手，濃墨寫黄紙。", "會當勒燕然，廊廟登劍履。", "翻然向河朔，坐念東郡水。", "河來屹不去，如尊乃勇耳。"]}