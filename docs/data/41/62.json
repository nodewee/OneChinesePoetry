{"author": "蘇軾", "period": "宋", "type": "诗", "title": "送將官梁左藏赴莫州", "paragraphs": ["燕南垂，趙北際，其間不合大如礪。", "至今父老哀公孫，蒸土爲城鐵作門。", "城中積穀三百萬，猛士如雲驕不戰。", "一旦鼓角鳴地中，帳下美人空掩面。", "豈如千騎平時來，笑談謦欬生風雷。", "葛巾羽扇紅塵靜，投壺雅歌清燕開。", "東方健兒虓虎樣，泣涕懷思廉恥將。", "彭城老守亦凄然，不見君家雪兒唱。"]}