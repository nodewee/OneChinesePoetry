{"author": "蘇軾", "period": "宋", "type": "诗", "title": "次韵孫莘老斗野亭寄子由在邵伯堰", "paragraphs": ["落帆謝公渚，日脚東西平。", "孤亭得小憩，暮景含餘清。", "坐待斗與牛，錯落挂南甍。", "老僧如夙昔，一笑意已傾。", "新詩出故人，舊事疑前生。", "吾生七往來，送老海上城。", "逢人輒自哂，得魚不忍烹。", "似聞績溪老，復作東都行。", "小詩如秋菊，艷艷霜中明。", "過此感我言，長篇發春榮。"]}