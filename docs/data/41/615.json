{"author": "蘇軾", "period": "宋", "type": "诗", "title": "次韵和王鞏", "paragraphs": ["謫仙竄夜郎，子美耕東屯。", "造物豈不惜，要令工語言。", "王郎年少日，文如瓶水翻。", "爭鋒雖剽甚，聞鼓或驚奔。", "天欲成就之，使觸羝羊藩。", "孤光照微陋，耿如月在盆。", "歸來千首詩，傾瀉五石樽。", "却疑彭澤在，頗覺蘇州煩。", "君看騶忌子，廉折配春溫。", "知音必無人，壞壁挂桐孫。"]}