{"author": "蘇軾", "period": "宋", "type": "诗", "title": "問淵明", "paragraphs": ["子知神非形，何復異人天。", "豈惟三才中，所在靡不然。", "我引而高之，則爲星斗懸。", "我散而卑之，寧非山與川。", "三皇雖云沒，至今在我前。", "八百要有終，彭祖非永年。", "皇皇謀一醉，發此露槿妍。", "有酒不辭醉，無酒斯飲泉。", "立善求我譽，饑人食饞涎。", "委運憂傷生，憂去生亦還。", "縱浪大化中，正爲化所纏。", "應盡便須盡，寧復事此言。"]}