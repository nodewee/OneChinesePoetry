{"author": "蘇軾", "period": "宋", "type": "诗", "title": "太虛以黄樓賦見寄作詩爲謝", "paragraphs": ["我在黄樓上，欲作黄樓詩。", "忽得故人書，中有黄樓詞。", "黄樓高十丈，下建五丈旗。", "楚山以爲城，泗水以爲池。", "我詩無傑句，萬景驕莫隨。", "夫子獨何妙，雨雹散雷椎。", "雄辭雜今古，中有屈宋姿。", "南山多磬石，清滑如流脂。", "朱蠟爲摹刻，細妙分毫釐。", "佳處未易識，當有來者知。"]}