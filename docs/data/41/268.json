{"author": "蘇軾", "period": "宋", "type": "诗", "title": "次韵子由病酒肺疾發", "paragraphs": ["憶子少年時，肺喘疲坐卧。", "喊呀或終日，勢若風雨過。", "虛陽作浮漲，客冷仍下墮。", "妻孥恐悵望，膾炙不登坐。", "終年禁晚食，半夜發清餓。", "胃强鬲苦滿，肺斂腹輒破。", "三彭恣啖嚙，二豎肯逋播。", "寸田可治生，誰勸耕黄糯。", "探懷得真藥，不待君臣佐。", "初如雪花積，漸作櫻珠大。", "隔牆聞三嚥，隠隠如轉磨。", "自茲失故疾，陽唱陰輒和。", "神仙多歷試，中路或坎坷。", "平生不盡器，痛飲知無奈。", "舊人眼看盡，老伴餘幾箇。", "殘年一斗粟，待子同舂簸。", "云何不自珍，醉病又一挫。", "真源結梨棗，世味等糠莝。", "耕耘當待穫，願子勤自課。", "相將賦遠遊，仙語不用些。"]}