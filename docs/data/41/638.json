{"author": "蘇軾", "period": "宋", "type": "诗", "title": "虢國夫人夜游圖", "paragraphs": ["佳人自鞚玉花驄，翩如驚燕蹋飛龍。", "金鞭爭道寶釵落，何人先入明光宮。", "宮中羯鼓催花柳，玉奴弦索花奴手。", "坐中八姨真貴人，走馬來看不動塵。", "明眸皓齒誰復見，只有丹青餘淚痕。", "人間俯仰成今古，吳公臺下雷塘路。", "當時亦笑張麗華，不知門外韓擒虎。"]}