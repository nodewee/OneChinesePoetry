{"author": "蘇軾", "period": "宋", "type": "诗", "title": "李憲仲哀詞", "paragraphs": ["大夢行當覺，百年特未滿。", "遑哀已逝人，長眠寄孤館。", "念我同年生，意長日月短。", "鹽車困騏驥，烈火廢圭瓚。", "後生有奇骨，出語已精悍。", "蕭然野鶴姿，誰復識中散。", "有生寓大塊，死者誰不窾。", "嗟君獨久客，不識黄土煖。", "推衣助孝子，一溉滋湯旱。", "誰能脫左驂，大事不可緩。"]}