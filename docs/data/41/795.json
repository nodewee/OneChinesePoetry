{"author": "蘇軾", "period": "宋", "type": "诗", "title": "寄傲軒", "paragraphs": ["先生英妙年，一掃千兔禿。", "仕進固有餘，不肯踐場屋。", "通闤何所傲，傲名非傲俗。", "定知軒冕中，享榮不償辱。", "豈無自安計，得失猶轉轂。", "先生獨揚揚，憂患莫能瀆。", "得如虎挾乙，失若龜藏六。", "茅簷聊寄寓，俯仰亦自足。", "東坡無邊春，方寸盡藏蓄。", "醉哦旁若無，獨侑一樽醁。", "牀頭車馬道，殘月挂疏木。", "朝客紛擾時，先生睡方熟。"]}