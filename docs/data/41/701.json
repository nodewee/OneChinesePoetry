{"author": "蘇軾", "period": "宋", "type": "诗", "title": "次韵米黻二王書跋尾二首  其一", "paragraphs": ["三館曝書防蠹毀，得見來禽與青李。", "秋蛇春蚓久相雜，野鶩家雞定誰美。", "玉函金籥天上來，紫衣敕使親臨啟。", "紛綸過眼未易識，磊落挂壁空雲委。", "歸來妙意獨追求，坐想蓬山二十秋。", "怪君何處得此本，上有桓玄寒具油。", "巧偷豪奪古來有，一笑何似癡虎頭。", "君不見長安永寧里，王家破垣誰復修。"]}