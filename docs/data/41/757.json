{"author": "蘇軾", "period": "宋", "type": "诗", "title": "送程七表弟知泗州", "paragraphs": ["江湖不在眼，塵土坐滿顔。", "繫舟清洛尾，初見淮南山。", "淮山相媚好，曉鏡開烟鬟。", "持此娛使君，一笑簿領間。", "使君如天馬，朝燕暮荆蠻。", "時無王良手，空老十二閑。", "聊當出毫末，化服狡與頑。", "勿謂無人知，古佛臨清灣。", "赤子視萬類，流萍閱人寰。", "但使可此人，餘事真茅菅。"]}