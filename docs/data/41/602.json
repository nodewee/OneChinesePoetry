{"author": "蘇軾", "period": "宋", "type": "诗", "title": "次韵王覿正言喜雪", "paragraphs": ["聖人與天通，有詔寬獄市。", "好語夜喧街，濕雲朝覆砌。", "紛然退朝後，色映宮槐媚。", "欲誇剪刻工，故上朱藍袂。", "我方執筆侍，未敢書上瑞。", "君猶伏閣爭，高論亦少慰。", "霏霏止還作，盎盎風與氣。", "神龍久潛伏，一怒勢必倍。", "行當見三白，拜舞讙萬歲。", "歸來飲君家，酣詠追既醉。"]}