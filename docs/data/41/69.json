{"author": "蘇軾", "period": "宋", "type": "诗", "title": "答王鞏", "paragraphs": ["汴泗遶吾城，城堅如削鐵。", "中有李臨淮，號令肝膽裂。", "古來彭城守，未省怕惡客。", "惡客云是誰，祥符相公孫。", "是家豪逸生有種，千金一擲頗黎盆。", "連車載酒來，不飲外酒嫌其村。", "子有千瓶酒，我有萬株菊。", "任子滿頭插，團團見花不見目。", "醉中插花歸，花重壓折軸。", "問客何所須，客言我愛山。", "青山自遶郭，不要買山錢。", "此外有黄樓，樓下一河水。", "美哉洋洋乎，可以療饑并洗耳。", "彭城之游樂復樂，客惡何如主人惡。"]}