{"author": "蘇軾", "period": "宋", "type": "诗", "title": "贈章默", "paragraphs": ["章子親未葬，餘生抱羸疾。", "朝吟噎鄰里，夜淚腐茵席。", "前年黑花生，今歲白髮出。", "身隨日月逝，恨與天地畢。", "願求不毛田，親築長夜室。", "難從王孫裸，未忍夏后堲。", "五陵多豪士，百萬付一擲。", "心知義財難，甘就貧友乞。", "不辭毛髮施，行自丘山積。", "此志苟朝遂，夕死真不戚。", "誓求無生理，不踐有爲迹。", "棄身尸陀林，烏鳶任狼藉。"]}