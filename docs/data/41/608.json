{"author": "蘇軾", "period": "宋", "type": "诗", "title": "送表弟程六知楚州", "paragraphs": ["炯炯明珠照雙璧，當年三老蘇程石。", "里人下道避鳩杖，刺史迎門倒鳬舄。", "我時與子皆兒童，狂走從人覓梨栗。", "健如黄犢不可恃，隙過白駒那暇惜。", "醴泉寺古垂橘柚，石頭山高暗松櫟。", "諸孫相逢萬里外，一笑未解千憂集。", "子方得郡古山陽，老手生風謝刀筆。", "我正含毫紫微閣，病眼昏花困書檄。", "莫教印綬繫餘年，去掃墳墓當有日。", "功成頭白早歸來，共藉梨花作寒食。"]}