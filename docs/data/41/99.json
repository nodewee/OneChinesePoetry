{"author": "蘇軾", "period": "宋", "type": "诗", "title": "百步洪二首  其一", "paragraphs": ["長洪斗落生跳波，輕舟南下如投梭。", "水師絕叫鳬雁起，亂石一綫爭磋磨。", "有如兔走鷹隼落，駿馬下注千丈坡。", "斷弦離柱箭脫手，飛電過隙珠翻荷。", "四山眩轉風掠耳，但見流沫生千渦。", "嶮中得樂雖一快，何意水伯誇秋河。", "我生乘化日夜逝，坐覺一念逾新羅。", "紛紛爭奪醉夢裏，豈信荆棘埋銅駝。", "覺來俯仰失千劫，回視此水殊委蛇。", "君看岸邊蒼石上，古來篙眼如蜂窠。", "但應此心無所住，造物雖駛如吾何。", "回船上馬各歸去，多言譊譊師所呵。"]}