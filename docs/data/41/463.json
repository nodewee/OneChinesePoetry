{"author": "蘇軾", "period": "宋", "type": "诗", "title": "送沈逵赴廣南", "paragraphs": ["嗟我與君皆丙子，四十九年窮不死。", "君隨幕府戰西羌，夜渡冰河斫雲壘。", "飛塵漲天箭灑甲，歸對妻孥真夢耳。", "我謫黄岡四五年，孤舟出沒烟波裏。", "故人不復通問訊，疾病饑寒疑死矣。", "相逢握手一大笑，白髮蒼顔略相似。", "我方北渡脫重江，君復南行輕萬里。", "功名如幻何足計，學道有涯真可喜。", "勾漏丹砂已付君，汝陽甕盎吾何恥。", "君歸赴我雞黍約，買田築室從今始。"]}