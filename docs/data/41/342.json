{"author": "蘇軾", "period": "宋", "type": "诗", "title": "次韵孔毅父久旱已而甚雨三首  其三", "paragraphs": ["天公號令不再出，十日愁霖併爲一。", "君家有田水冒田，我家無田憂入室。", "不如西州楊道士，萬里隨身惟兩膝。", "沿流不惡泝亦佳，一葉扁舟任飄突。", "山芎麥麴都不用，泥行露宿終無疾。", "夜來饑腸如轉雷，旅愁非酒不可開。", "楊生自言識音律，洞簫入手清且哀。", "不須更待秋井塌，見人白骨方銜杯。"]}