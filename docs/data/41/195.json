{"author": "蘇軾", "period": "宋", "type": "诗", "title": "趙閱道高齋", "paragraphs": ["見公奔走謂公勞，聞公隠退云公高。", "公心底處有高下，夢幻去來隨所遭。", "不知高齋竟何義，此名之設緣吾曹。", "公年四十已得道，俗緣未盡餘伊臯。", "功名富貴皆逆旅，黄金知繫何人袍。", "超然已了一大事，挂冠而去真秋毫。", "坐看猿猱落罝罔，兩手未肯置所操。", "乃知賢達與愚陋，豈直相去九牛毛。", "長松百尺不自覺，企而羨者蓬與蒿。", "我欲贏糧往問道，未應舉臂辭盧敖。"]}