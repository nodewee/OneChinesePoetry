{"author": "蘇軾", "period": "宋", "type": "诗", "title": "書林逋詩後", "paragraphs": ["吳儂生長湖山曲，呼吸湖光飲山綠。", "不論世外隠君子，傭奴販婦皆冰玉。", "先生可是絕俗人，神清骨冷無由俗。", "我不識君曾夢見，瞳子瞭然光可燭。", "遺篇妙字處處有，步遶西湖看不足。", "詩如東野不言寒，書似留臺差少肉。", "平生高節已難繼，將死微言猶可錄。", "自言不作封禪書，更肯悲吟白頭曲。", "我笑吳人不好事，好作祠堂傍修竹。", "不然配食水仙王，一盞寒泉薦秋菊。"]}