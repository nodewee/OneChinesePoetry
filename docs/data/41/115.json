{"author": "蘇軾", "period": "宋", "type": "诗", "title": "送參寥師", "paragraphs": ["上人學苦空，百念已灰冷。", "劍頭惟一鷄，焦穀無新穎。", "胡爲逐吾輩，文字爭蔚炳。", "新詩如玉屑，出語便清警。", "退之論草書，萬事未嘗屏。", "憂愁不平氣，一寓筆所騁。", "頗怪浮屠人，視身如丘井。", "頹然寄淡泊，誰與發豪猛。", "細思乃不然，真巧非幻影。", "欲令詩語妙，無厭空且靜。", "靜故了羣動，空故納萬境。", "閱世走人間，觀身卧雲嶺。", "鹹酸雜衆好，中有至味永。", "詩法不相妨，此語更當請。"]}