{"author": "蘇軾", "period": "宋", "type": "诗", "title": "次韵曹子方龍山真覺院瑞香花", "paragraphs": ["幽香結淺紫，來自孤雲岑。", "骨香不自知，色淺意殊深。", "移栽青蓮宇，遂冠薝蔔林。", "紉爲楚臣珮，散落天女襟。", "君持風霜節，耳冷歌笑音。", "一逢蘭蕙質，稍回鐵石心。", "置酒要妍暖，養花須晏陰。", "及此陰晴間，恐致慳嗇霖。", "彩雲知易散，鷤䳏憂先吟。", "明朝便陳迹，試著丹青臨。"]}