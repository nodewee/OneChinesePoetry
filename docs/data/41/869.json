{"author": "蘇軾", "period": "宋", "type": "诗", "title": "葉教授和溽字韵詩復次韵爲戲記龍井之遊", "paragraphs": ["先生魯諸儒，飲食清不溽。", "空腸出秀句，吟嚼五味足。", "華堂鬧絲管，眸子漲春淥。", "先生疾走避，面冷毒在腹。", "歸來煮瓠葉，弟子歌旱麓。", "聲淫及靈臺，中有麀鹿伏。", "功名一走兔，何用千人逐。", "故應容我輩，清坐時閉目。", "高亭石排衙，木杪挂飛屋。", "我來無時節，客亦不待速。", "似聞雪髯叟，西嶺訪遺躅。", "朝陽入潭洞，金碧涵水玉。", "泉扉夜不扃，雲袂本無幅。", "慈皇付寶偈，神侶得幽讀。", "訥庵有老人，宴坐天魔哭。", "時來獻瓔珞，法供燈相續。", "吾儕詩酒污，欲往無乃觸。", "齋厨費晨炊，車騎滿山谷。", "願聞第一義，缽飯非所欲。", "便投切雲冠，予幼好奇服。"]}