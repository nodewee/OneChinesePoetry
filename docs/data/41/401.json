{"author": "蘇軾", "period": "宋", "type": "诗", "title": "岐亭五首  其二", "paragraphs": ["我哀籃中蛤，閉口護殘汁。", "又哀網中魚，開口吐微濕。", "刳腸彼交病，過分我何得。", "相逢未寒溫，相勸此最急。", "不見盧懷慎，烝壺似烝鴨。", "坐客皆忍笑，髠然發其羃。", "不見王武子，每食刀几赤。", "琉璃載烝㹠，中有人乳白。", "盧公信寒陋，衰髮得滿幘。", "武子雖豪華，未死神已泣。", "先生萬金璧，護此一蟻缺。", "一年如一夢，百歲真過客。", "君無廢此篇，嚴詩編杜集。"]}