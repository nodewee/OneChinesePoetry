{"author": "蘇軾", "period": "宋", "type": "诗", "title": "喜劉景文至", "paragraphs": ["天明小兒更傳呼，髯劉已到城南隅。", "尺書真是髯手迹，起坐熨眼知有無。", "今人不作古人事，今世有此古丈夫。", "我聞其來喜欲舞，病自能起不用扶。", "江淮旱久塵土惡，朝來清雨濯鬢鬚。", "相看握手了無事，千里一笑毋乃迂。", "平生所樂在吳會，老死欲葬杭與蘇。", "過江西來二百日，冷落山水愁吳姝。", "新隄舊井各無恙，參寥六一豈念吾。", "別後新詩巧摹寫，袖中知有錢塘湖。"]}