{"author": "蘇軾", "period": "宋", "type": "诗", "title": "弔徐德占", "paragraphs": ["美人種松柏，欲使低映門。", "栽培雖易長，流惡病其根。", "哀哉歲寒姿，骯髒誰與論。", "竟爲明所誤，不免刀斧痕。", "一遭兒女污，始覺山林尊。", "從來覓棟梁，未省傍籬藩。", "南山隔秦嶺，千樹龍蛇奔。", "大厦若畏傾，萬牛何足言。", "不然老巌壑，合抱枝生孫。", "死者不可悔，吾將遺後昆。"]}