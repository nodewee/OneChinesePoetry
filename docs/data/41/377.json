{"author": "蘇軾", "period": "宋", "type": "诗", "title": "聞子由爲郡僚所捃恐當去官", "paragraphs": ["少學不爲身，宿志固有在。", "雖然敢自必，用舍置度外。", "天初若相我，發跡造宏大。", "豈敢負所付，捐軀欲投會。", "寧知事大謬，舉步得狼狽。", "我已無可言，墮甑難追悔。", "子雖僅自免，雞肋安足頼。", "低回畏罪罟，黽勉敢言退。", "若人疑或使，爲子得微罪。", "時哉歸去來，共抱東坡耒。"]}