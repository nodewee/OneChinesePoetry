{"author": "蘇軾", "period": "宋", "type": "诗", "title": "袁公濟和劉景文登介亭詩復次韵答之", "paragraphs": ["昏昏墮醉夢，奈此六月溽。", "君詩如清風，吹我朝睡足。", "登臨得佳句，江白照湖淥。", "袖手獨不言，默稿已在腹。", "是時風雨過，靄靄雲歸麓。", "疏星带微月，金火爭見伏。", "惜哉此清景，變滅不可逐。", "歸來讀君詩，耿耿猶在目。", "却思少年日，聲價爭場屋。", "文如翻水成，賦作叉手速。", "秋風起鴻雁，我亦繼華躅。", "那知君蹭蹬，獨泣荆山玉。", "相見南新道，青衫垂破幅。", "早知事大謬，恨不十年讀。", "莫嫌馮唐老，終勝賈誼哭。", "今年復爲僚，舊好許重續。", "升沉何足道，等是蠻與觸。", "共爲湖山主，出入窮澗谷。", "衆馳君不爭，人棄我所欲。", "何時神武門，相約挂冠服。"]}