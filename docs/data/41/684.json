{"author": "蘇軾", "period": "宋", "type": "诗", "title": "和穆父新凉", "paragraphs": ["家居妻兒號，出仕猿鶴怨。", "未能逐什一，安敢摶九萬。", "常恐樗櫟身，坐纏冠蓋蔓。", "受知如負債，粗報乃焚券。", "但知眠牛衣，寧免刺虎圈。", "清風來既雨，新稻香可飯。", "紫蟹應已肥，白酒誰能勸。", "君今崔蔡手，政比趙張健。", "三公行可致，一語先自獻。", "幸推江湖心，適我魚鳥願。"]}