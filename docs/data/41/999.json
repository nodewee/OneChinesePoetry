{"author": "蘇軾", "period": "宋", "type": "诗", "title": "次韵陳履常張公龍潭", "paragraphs": ["明經宣城宰，家此百尺瀾。", "鄭公不量力，敢以非意干。", "玄黄雜兩戰，絳青表雙蟠。", "烈氣斃强敵，仁心惻饑寒。", "精誠禱必赴，苟簡求亦難。", "蕭條麥麰枯，浩蕩日月寬。", "念子無吏責，十日勤征鞍。", "春蔬得雨雪，少助先生盤。", "龍不憚往來，而我獨宴安。", "閉閣默自責，神交清夜闌。"]}