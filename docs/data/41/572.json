{"author": "蘇軾", "period": "宋", "type": "诗", "title": "再過超然臺贈太守霍翔", "paragraphs": ["昔飲雩泉別常山，天寒歲在龍蛇間。", "山中兒童拍手笑，問我西去何當還。", "十年不赴竹馬約，扁舟獨與漁蓑閑。", "重來父老喜我在，扶挈老幼相遮攀。", "當時襁褓皆七尺，而我安得留朱顔。", "問今太守爲誰歟，護羌充國鬢未斑。", "躬持牛酒勞行役，無復杞菊嘲寒慳。", "超然置酒尋舊迹，尚有詩賦鑱堅頑。", "孤雲落日在馬耳，照耀金碧開烟鬟。", "邞淇自古北流水，跳波下瀨鳴玦環。", "願君談笑作石埭，坐使城郭生溪灣。"]}