{"author": "蘇軾", "period": "宋", "type": "诗", "title": "端午遍遊諸寺得禪字", "paragraphs": ["肩輿任所適，遇勝輒流連。", "焚香引幽步，酌茗開浄筵。", "微雨止還作，小窗幽更妍。", "盆山不見日，草木自蒼然。", "忽登最高塔，眼界窮大千。", "卞峰照城郭，震澤浮雲天。", "深沉既可喜，曠蕩亦所便。", "幽尋未云畢，墟落生晚煙。", "歸來記所歷，耿耿清不眠。", "道人亦未寢，孤燈同夜禪。"]}