{"author": "蘇軾", "period": "宋", "type": "诗", "title": "初秋寄子由", "paragraphs": ["百川日夜逝，物我相隨去。", "惟有宿昔心，依然守故處。", "憶在懷遠驛，閉門秋暑中。", "藜羹對書史，揮汗與子同。", "西風忽淒厲，落葉穿戶牖。", "子起尋裌衣，感歎執我手。", "朱顔不可恃，此語君莫疑。", "別離恐不免，功名定難期。", "當時已悽斷，況此兩衰老。", "失途既難追，學道恨不早。", "買田秋已議，築室春當成。", "雪堂風雨夜，已作對牀聲。"]}