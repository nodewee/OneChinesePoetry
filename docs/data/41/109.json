{"author": "蘇軾", "period": "宋", "type": "诗", "title": "贈狄崇班季子", "paragraphs": ["狄生臂鷹來，見客不會揖。", "踞牀咤得雋，借筯數禽入。", "短後椈豹裘，猶濺猩血濕。", "指呼索酒嘗，快作長鯨吸。", "半酣論刀槊，怒髮欲起立。", "北方老猘子，狂突尚不縶。", "要須此慓悍，氣壓邊烽急。", "夜走追鋒車，生斬活離級。", "持歸獻天王，封侯穩可拾。", "何爲走獵師，日使羣毛泣。"]}