{"author": "蘇軾", "period": "宋", "type": "诗", "title": "送劉寺丞赴餘姚", "paragraphs": ["中和堂後石楠樹，與君對牀聽夜雨。", "玉笙哀怨不逢人，但見香烟橫碧縷。", "謳吟思歸出無計，坐想蟋蟀空房語。", "明朝開鎖放觀潮，豪氣正與潮爭怒。", "銀山動地君不看，獨愛清香生雲霧。", "別來聚散如宿昔，城郭空存鶴飛去。", "我老人間萬事休，君亦洗心從佛祖。", "手香新寫法界觀，眼浄不覷登伽女。", "餘姚古縣亦何有，龍井白泉甘勝乳。", "千金買斷顧渚春，似與越人降日注。"]}