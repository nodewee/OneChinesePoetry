{"author": "蘇軾", "period": "宋", "type": "诗", "title": "次韵秦太虛見戲耳聾", "paragraphs": ["君不見詩人借車無可載，留得一錢何足頼。", "晚年更似杜陵翁，右臂雖存耳先聵。", "人將蟻動作牛鬬，我覺風雷真一噫。", "聞塵掃盡根性空，不須更枕清流派。", "大朴初散失渾沌，六鑿相攘更勝敗。", "眼花亂墜酒生風，口業不停詩有債。", "君知五藴皆是賊，人生一病今先差。", "但恐此心終未了，不見不聞還是礙。", "今君疑我特佯聾，故作嘲詩窮嶮怪。", "須防額癢出三耳，莫放筆端風雨快。"]}