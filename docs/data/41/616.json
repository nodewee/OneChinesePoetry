{"author": "蘇軾", "period": "宋", "type": "诗", "title": "用王鞏韵贈其姪震", "paragraphs": ["衡門老苔蘚，竹柏千兵屯。", "開樽邀落日，未對烏鳥言。", "清風舉吹籟，散亂書帙翻。", "傳呼一何急，人馬從車奔。", "貧居少賓客，鄰婦窺籬藩。", "牆頭過春酒，綠泛田家盆。", "比來伏青蒲，坐捉白獸樽。", "王猷修潤色，亦有簿領煩。", "朝廷貴二陸，屢聞天語溫。", "猶能整筆陣，愧我非韓孫。"]}