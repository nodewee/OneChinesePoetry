{"author": "黄庭堅", "period": "宋", "type": "诗", "title": "同錢志仲飯藉田錢孺文官舍", "paragraphs": ["帝藉開千畝，農功先九州。", "王孫守耒耜，吏隠極風流。", "永夏豐草木，五雲衛郊丘。", "牛羊卧籬落，賓客解衣裘。", "汲井羞熱啜，挽溪供甘柔。", "倒靫收蓮的，剖蚌煮鴻頭。", "野日草光合，水風荷氣浮。", "稻畦下白鷺，林樾應鳴鳩。", "主人發清賞，況復佳同遊。", "歸扇障小雨，真成一賜休。"]}