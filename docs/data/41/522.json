{"author": "蘇軾", "period": "宋", "type": "诗", "title": "贈眼醫王彥若", "paragraphs": ["鍼頭如麥芒，氣出如車軸。", "間關脈絡中，性命寄毛粟。", "而況清浄眼，內景含天燭。", "琉璃貯沆瀣，輕脆不任觸。", "而子於其間，來往施鋒鏃。", "笑談紛自若，觀者頸爲縮。", "運鍼如運斤，去翳如拆屋。", "常疑子善幻，他技雜符祝。", "子言吾有道，此理君未矚。", "形骸一塵垢，貴賤兩草木。", "世人方重外，妄見瓦與玉。", "而我初不知，刺眼如刺肉。", "君看目與翳，是翳要非目。", "目翳苟二物，易分如麥菽。", "寧聞老農夫，去草更傷穀。", "鼻端有餘地，肝膽分楚蜀。", "吾於五輪間，蕩蕩見空曲。", "如行九軌道，並驅無擊轂。", "空花誰開落，明月自胐朒。", "請問樂全堂，忘言老尊宿。"]}