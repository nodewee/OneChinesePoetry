{"author": "蘇軾", "period": "宋", "type": "诗", "title": "西山詩和者三十餘人再用前韵爲謝", "paragraphs": ["朱顔發過如春醅，胸中梨棗初未栽。", "丹砂未易掃白髮，赤松却欲參黄梅。", "寒溪本自遠公社，白蓮翠竹依崔嵬。", "當時石泉照金瑞，神光夜發如五臺。", "飲泉鑑面得真意，坐視萬物皆浮埃。", "欲收暮景返田里，遠泝江水窮離堆。", "還朝豈獨羞老病，自歎才盡傾空罍。", "諸公渠渠若夏屋，吞吐風月清隅隈。", "我如廢井久不食，古甃缺落生陰苔。", "數詩往復相感發，汲新除舊寒光開。", "遥知二月春江闊，雪浪倒卷雲峰摧。", "石中無聲水亦靜，云何解轉空山雷。", "欲就諸公評此語，要識憂喜何從來。", "願求南宗一勺水，往與屈賈湔餘哀。"]}