{"author": "蘇軾", "period": "宋", "type": "诗", "title": "用王鞏韵送其姪震知蔡州", "paragraphs": ["九門插天開，萬馬先朝屯。", "舉鞭紅塵中，相見不得言。", "夜走清虛宿，扣門驚鵲翻。", "君家汾陽家，永巷車雷奔。", "夕郎方不夕，列戟以自藩。", "相逢開月閣，畫簷低金盆。", "至今夢中語，猶舉燈前樽。", "阿戎修玉牒，未憚筆削煩。", "君歸助獻納，坐繼岑與溫。", "我客二子間，不復尋諸孫。"]}