{"author": "蘇軾", "period": "宋", "type": "诗", "title": "送呂行甫司門倅河陽", "paragraphs": ["結交不在久，傾蓋如平生。", "識子今幾日，送別亦有情。", "子生公相家，高義久崢嶸。", "天才既超詣，世故亦屢更。", "譬如追風驥，豈免羈與纓。", "念我山中人，久與麋鹿并。", "誤出挂世網，舉動俗所驚。", "歸田雖未果，已覺去就輕。", "河陽豈云遠，出處恐異程。", "便當從此別，有酒無徒傾。"]}