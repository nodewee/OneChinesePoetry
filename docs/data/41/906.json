{"author": "蘇軾", "period": "宋", "type": "诗", "title": "次韵劉景文路分上元", "paragraphs": ["華燈閟艱歲，冷月挂空府。", "三吳重時節，九陌自歌舞。", "云從月幾望，遂至一百五。", "嘉辰可屈指，樂事相繼武。", "今宵掃雲陣，極目浄天宇。", "嬉遊各忘歸，闐咽頃未睹。", "飛毬互明滅，激水相吞吐。", "老去反兒童，歸來尚鐃鼓。", "新年消暗雪，舊歲添絲縷。", "何時九江城，相對兩漁父。"]}