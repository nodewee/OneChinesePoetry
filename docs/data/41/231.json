{"author": "蘇軾", "period": "宋", "type": "诗", "title": "次韵前篇", "paragraphs": ["去年花落在徐州，對月酣歌美清夜。", "今年黄州見花發，小院閉門風露下。", "萬事如花不可期，餘年似酒那禁瀉。", "憶昔扁舟泝巴峽，落帆樊口高桅亞。", "長江衮衮空自流，白髮紛紛寧少借。", "竟無五畝繼沮溺，空有千篇淩鮑謝。", "至今歸計負雲山，未免孤衾眠客舍。", "少年辛苦真食蓼，老境安閑如啖蔗。", "饑寒未至且安居，憂患已空猶夢怕。", "穿花踏月飲村酒，免使醉歸官長駡。"]}