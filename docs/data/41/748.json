{"author": "蘇軾", "period": "宋", "type": "诗", "title": "次前韵送程六表弟", "paragraphs": ["君家兄弟真連璧，門十朱輪家萬石。", "竹使猶分刺史符，上方行賜尚書舄。", "前年持節發倉廩，到處賣刀收繭栗。", "歸來閉口不論功，却走渡江誰復惜。", "君才不用如澗松，我老得全猶社櫟。", "青衫莫厭百僚底，白首上有千薪積。", "憶昔江湖一釣舟，無數雲山供點筆。", "未應便障西風扇，只恐先移北山檄。", "憑君寄謝江南叟，念我空見長安日。", "浮江泝蜀有成言，江水在此吾不食。"]}