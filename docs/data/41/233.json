{"author": "蘇軾", "period": "宋", "type": "诗", "title": "安國寺尋春", "paragraphs": ["卧聞百舌呼春風，起尋花柳村村同。", "城南古寺修竹合，小房曲檻敧深紅。", "看花歎老憶年少，對酒思家愁老翁。", "病眼不羞雲母亂，鬢絲强理茶烟中。", "遥知二月王城外，玉仙洪福花如海。", "薄羅勻霧蓋新粧，快馬爭風鳴雜佩。", "玉川先生真可憐，一生耽酒終無錢。", "病過春風九十日，獨抱添丁看花發。"]}