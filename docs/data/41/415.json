{"author": "蘇軾", "period": "宋", "type": "诗", "title": "廬山二勝 棲賢三峽橋", "paragraphs": ["吾聞太山石，積日穿綫溜。", "況此百雷霆，萬世與石鬬。", "深行九地底，險出三峽右。", "長輸不盡溪，欲滿無底竇。", "跳波翻潛魚，震響落飛狖。", "清寒入山骨，草木盡堅瘦。", "空濛烟靄間，澒洞金石奏。", "彎彎飛橋出，瀲瀲半月彀。", "玉淵神龍近，雨雹亂晴晝。", "垂瓶得清甘，可嚥不可漱。"]}