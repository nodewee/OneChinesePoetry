{"author": "蘇軾", "period": "宋", "type": "诗", "title": "石炭", "paragraphs": ["君不見前年雨雪行人斷，城中居民風裂骭。", "濕薪半束抱衾裯，日暮敲門無處換。", "豈料山中有遺寶，磊落如䃜萬車炭。", "流膏迸液無人知，陣陣腥風自吹散。", "根苗一發浩無際，萬人鼓舞千人看。", "投泥潑水愈光明，爍玉流金見精悍。", "南山栗林漸可息，北山頑鑛何勞鍛。", "爲君鑄作百鍊刀，要斬長鯨爲萬段。"]}