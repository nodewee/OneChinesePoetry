{"author": "蘇軾", "period": "宋", "type": "诗", "title": "送王伯敭守虢", "paragraphs": ["華山東麓秦遺民，當時依山來避秦。", "至今風俗含古意，柔桑綠水招行人。", "行人掉臂不回首，爭入崤函土囊口。", "惟有使君千里來，欲飲三堂無事酒。", "三堂本來一事無，日長睡起聞投壺。", "牀頭硯石開雲月，澗底松根劚雪腴。", "山棚盜散人安寢，勸買耕牛發陳廩。", "歸來只作水衡卿，我欲携壺就君飲。"]}