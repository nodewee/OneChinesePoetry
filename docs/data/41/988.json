{"author": "蘇軾", "period": "宋", "type": "诗", "title": "禱雨張龍公既應劉景文有詩次韵", "paragraphs": ["張公晚爲龍，抑自龍中來。", "伊昔風雲會，咄嗟潭洞開。", "精誠苟可貫，賓主真相陪。", "洞簫振羽舞，白酒浮雲罍。", "言從關州妃，遠去焦氏臺。", "傾倒瓶中雨，一洗麥上埃。", "破旱不論功，乘雲却空回。", "嗟龍與我輩，用意豈遠哉。", "使君今子義，英風冠東萊。", "笑說龍爲友，幽明莫相猜。"]}