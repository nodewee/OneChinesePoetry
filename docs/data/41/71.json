{"author": "蘇軾", "period": "宋", "type": "诗", "title": "與頓起孫勉泛舟探韵得未字", "paragraphs": ["窗前堆梧桐，牀下鳴絡緯。", "佳人尺書到，客子中夜喟。", "朝來一樽酒，晤語聊自慰。", "秋蠅已無聲，霜蟹初有味。", "當爲壯士飲，眥裂鬚磔蝟。", "勿作兒女懷，坐念蠨蛸畏。", "山城亦何有，一笑瀉肝胃。", "泛舟以娛君，魚鼈多可餼。", "縱爲十日飲，未遽主人費。", "吾儕俱老矣，耿耿知自貴。", "寧能傍門戶，啼笑雜猩狒。", "要將百篇詩，一吐千丈氣。", "蕭條歲行暮，迨此霜雪未。", "明朝出城南，遺跡觀楚魏。", "西風迫吹帽，金菊亂如沸。", "願君勿言歸，輕別吾所諱。"]}