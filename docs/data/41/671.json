{"author": "蘇軾", "period": "宋", "type": "诗", "title": "次韵子由書李伯時所藏韓幹馬", "paragraphs": ["潭潭古屋雲幕垂，省中文書如亂絲。", "忽見伯時畫天馬，朔風胡沙生落錐。", "天馬西來從西極，勢與落日爭分馳。", "龍膺豹股頭八尺，奮迅不受人間羈。", "元狩虎脊聊可友，開元玉花何足奇。", "伯時有道真吏隠，飲啄不羨山梁雌。", "丹青弄筆聊爾耳，意在萬里誰知之。", "幹惟畫肉不畫骨，而況失實空留皮。", "煩君巧說腹中事，妙語欲遣黄泉知。", "君不見韓生自言無所學，廐馬萬匹皆吾師。"]}