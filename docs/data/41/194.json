{"author": "蘇軾", "period": "宋", "type": "诗", "title": "又次前韵贈賈耘老", "paragraphs": ["具區吞滅三州界，浩浩湯湯納千派。", "從來不著萬斛船，一葉漁舟恣奔快。", "仙壇古洞不可到，空聽餘瀾鳴湃湃。", "今朝偶上法華嶺，縱觀始覺人寰隘。", "山頭卧碣弔孤冢，下有至人僵不壞。", "空餘白棘網秋蟲，無復青蓮出幽怪。", "我來徙倚長松下，欲掘茯苓親洗曬。", "聞道山中富奇藥，往往靈芝雜葵薤。", "詩人空腹待黄精，生事只看長柄械。", "今年大熟期一飽，食葉微蟲直癬疥。", "白花半落紫穟香，攘臂欲助磨鎌鎩。", "安得山泉變春酒，與子一洗尋常債。"]}