{"author": "蘇軾", "period": "宋", "type": "诗", "title": "送小本禪師赴法雲", "paragraphs": ["寓形天宇內，出處會有役。", "澹然都無營，百年何由畢。", "山林等憂患，軒冕亦戲劇。", "我未即歸休，師寧便安逸。", "王城滿豪傑，議論紛黑白。", "聖諦第一義，對面誰不識。", "師來亦何事，孤月挂空碧。", "是身如浮雲，安得限南北。", "出岫本無心，既雨歸亦得。", "珠泉有舊約，何年挂瓶錫。"]}