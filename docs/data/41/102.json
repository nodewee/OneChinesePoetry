{"author": "蘇軾", "period": "宋", "type": "诗", "title": "雲龍山觀燒得雲字", "paragraphs": ["丁女真水妃，寒山便火耘。", "隕霜知已殺，坯戶聽初焚。", "束縕方熠燿，敲石俄氤氳。", "落點甘泉烽，橫烟楚塞氛。", "窮蛇上喬木，潛蛟躡浮雲。", "驚飛墮傷雁，狂走迷癡麏。", "谷蟄起蜩燕，山妖竄夔羵。", "野竹爆哀聲，幽桂飄冤芬。", "悲同秋照蟹，快若夏燎蚊。", "火牛入燕壘，燧象奔吳軍。", "崩騰井陘口，萬馬皆朱幩。", "摇曳驪山陰，諸姨爛紅裙。", "方隨長風卷，忽值絕澗分。", "我本山中人，習見匪獨聞。", "偶從二三子，來訪張隠君。", "君家亦何有，物象移朝曛。", "把酒看飛燼，空庭落繽紛。", "行觀農事起，畦壠如纈紋。", "細雨發春穎，嚴霜倒秋蕡。", "始知一炬力，洗盡狐兔羣。"]}