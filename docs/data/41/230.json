{"author": "蘇軾", "period": "宋", "type": "诗", "title": "定惠院寓居月夜偶出", "paragraphs": ["幽人無事不出門，偶逐東風轉良夜。", "參差玉宇飛木末，繚繞香烟來月下。", "江雲有態清自媚，竹露無聲浩如瀉。", "已驚弱柳萬絲垂，尚有殘梅一枝亞。", "清詩獨吟還自和，白酒已盡誰能借。", "不惜青春忽忽過，但恐歡意年年謝。", "自知醉耳愛松風，會揀霜林結茅舍。", "浮浮大甑長炊玉，溜溜小槽如壓蔗。", "飲中真味老更濃，醉裏狂言醒可怕。", "閉門謝客對妻子，倒冠落佩從嘲駡。"]}