{"author": "蘇軾", "period": "宋", "type": "诗", "title": "百步洪二首  其二", "paragraphs": ["佳人未肯回秋波，幼輿欲語防飛梭。", "輕舟弄水買一笑，醉中蕩槳肩相摩。", "不學長安閭里俠，貂裘夜走臙脂坡。", "獨將詩句擬鮑謝，涉江共採秋江荷。", "不知詩中道何語，但覺兩頰生微渦。", "我時羽服黄樓上，坐見織女初斜河。", "歸來笛聲滿山谷，明月正照金叵羅。", "奈何捨我入塵土，擾擾毛羣欺卧駝。", "不念空齋老病叟，退食誰與同委蛇。", "時來洪上看遺跡，忍見屐齒青苔窠。", "詩成不覺雙淚下，悲吟相對惟羊何。", "欲遣佳人寄錦字，夜寒手冷無人呵。"]}