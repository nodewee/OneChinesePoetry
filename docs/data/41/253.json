{"author": "蘇軾", "period": "宋", "type": "诗", "title": "遊武昌寒溪西山寺", "paragraphs": ["連山蟠武昌，翠木蔚樊口。", "我來已百日，欲濟空搔首。", "坐看鷗鳥沒，夢逐麇麚走。", "今朝橫江來，一葦寄衰朽。", "高談破巨浪，飛屨輕重阜。", "去人曾幾何，絕壁寒溪吼。", "風泉兩部樂，松竹三益友。", "徐行欣有得，芝朮在蓬莠。", "西上九曲亭，衆山皆培塿。", "却看江北路，雲水渺何有。", "離離見吳宮，莽莽真楚藪。", "空傳孫郎石，無復陶公柳。", "爾來風流人，惟有漫浪叟。", "買田吾已决，乳水況宜酒。", "所須修竹林，深處安井臼。", "相將踏勝絕，更裹三日糗。"]}