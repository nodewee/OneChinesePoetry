{"author": "蘇軾", "period": "宋", "type": "诗", "title": "和秦太虛梅花", "paragraphs": ["西湖處士骨應槁，只有此詩君壓倒。", "東坡先生心已灰，爲愛君詩被花惱。", "多情立馬待黄昏，殘雪消遲月出早。", "江頭千樹春欲闇，竹外一枝斜更好。", "孤山山下醉眠處，點綴裙腰紛不掃。", "萬里春隨逐客來，十年花送佳人老。", "去年花開我已病，今年對花還草草。", "不知風雨捲春歸，收拾餘香還畀昊。"]}