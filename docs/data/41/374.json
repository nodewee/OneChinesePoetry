{"author": "蘇軾", "period": "宋", "type": "诗", "title": "孔毅父妻挽詞", "paragraphs": ["結褵記初歡，同穴期晚歲。", "擇夫得溫嶠，生子勝王濟。", "高風相賓友，古義仍兄弟。", "從君吏隠中，窮達初不計。", "云何抱沉疾，俯仰便一世。", "幽陰淒房櫳，芳澤在巾袂。", "百年縱得滿，此路行亦逝。", "那將有限身，長瀉無益涕。", "君文照今古，不比山石脆。", "當觀千字誄，寧用百金瘞。"]}