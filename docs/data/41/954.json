{"author": "蘇軾", "period": "宋", "type": "诗", "title": "感舊詩", "paragraphs": ["床頭枕馳道，雙闕夜未央。", "車轂鳴枕中，客夢安得長。", "新秋入梧葉，風雨驚洞房。", "獨行殘月影，悵焉感初凉。", "筮仕記懷遠，謫居念黄岡。", "一往三十年，此懷未始忘。", "扣門呼阿同，安寢已太康。", "青山映華髮，歸計三月糧。", "我欲自汝陰，徑上潼江章。", "想見冰盤中，石蜜與柿霜。", "憐子遇明主，憂患已再嘗。", "報國何時畢，我心久已降。"]}