{"author": "蘇軾", "period": "宋", "type": "诗", "title": "送周朝議守漢州", "paragraphs": ["茶爲西南病，岷俗記二李。", "何人折其鋒，矯矯六君子。", "君家尤出力，流落初坐此。", "謂當收桑榆，華髮看劍履。", "胡爲犯風雪，歲晚行未已。", "念歸誠得計，顧自爲謀耳。", "吾聞江漢間，瘡痏有未起。", "莫輕龔遂老，君王付尺箠。", "召還當有詔，挽袖謝鄰里。", "猶堪作水衡，供張園林美。"]}