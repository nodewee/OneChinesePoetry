{"author": "蘇軾", "period": "宋", "type": "诗", "title": "鐵拄杖", "paragraphs": ["柳公手中黑蛇滑，千年老根生乳節。", "忽聞鏗然爪甲聲，四坐驚顧知是鐵。", "含簧腹中細泉語，迸火石上飛星裂。", "公言此物老有神，自昔閩王餉吳越。", "不知流落幾人手，坐看變滅如春雪。", "忽然贈我意安在，兩脚未許甘衰歇。", "便尋轍迹訪崆峒，徑渡洞庭探禹穴。", "披榛覓藥採芝菌，刺虎鏦蛟擉蛇蝎。", "會教化作兩錢錐，歸來見公未華髮。", "問我鐵君無恙否，取出摩挲向公說。"]}