{"author": "蘇軾", "period": "宋", "type": "诗", "title": "用舊韵送魯元翰知洺州", "paragraphs": ["我在東坡下，躬耕三畝園。", "君爲尚書郎，坐擁百吏繁。", "鳴蛙與鼓吹，等是俗物喧。", "永謝十年舊，老死三家村。", "惟君綈袍信，到我雀羅門。", "緬懷故人意，欲使薄夫敦。", "新年對宣室，白首代堯言。", "相逢問前輩，所見多後昆。", "道館雖云樂，冷卿當復溫。", "還持刺史節，却駕朱輪軒。", "黄髮方用事，白髮宜少存。", "嗣聖真生知，拯民如救燔。", "初囚羽淵魄，盡返湘江魂。", "坐憂東郡决，老守思王尊。", "北流桑柘沒，故道塵埃翻。", "知君一寸心，可敵千步垣。", "流亡自棲止，老幼忘崩奔。", "得閑閉閣坐，勿使道眼渾。", "聊乘應捨筏，直泝無生源。", "歸來成二老，夜榻當重論。"]}