{"author": "蘇軾", "period": "宋", "type": "诗", "title": "用前韵作雪詩留景文", "paragraphs": ["萬松嶺上黄千葉，載酒年年踏松雪。", "劉郎去後誰復來，花下有人心斷絕。", "東齋夜坐搜雪句，兩手龜坼霜鬚折。", "無情豈亦畏嘲弄，穿簾入戶吹燈滅。", "紛紛兒女爭所似，碧海長鯨君未掣。", "朝來雲漢接天流，顧我小詩如點纈。", "歐陽趙陳在戶外，急掃中庭鋪木屑。", "交游雖似雪柏堅，聚散行作風花瞥。", "晴光融作一尺泥，歸有何事真無說。", "泥乾路穩放君去，莫倚馬蹄如踣鐵。"]}