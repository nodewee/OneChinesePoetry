{"author": "蘇軾", "period": "宋", "type": "诗", "title": "次韵答參寥", "paragraphs": ["我有方外客，顔如瓊之英。", "十年塵土窟，一寸冰雪清。", "朅來從我遊，坦率見真情。", "顧我無足戀，戀此山水青。", "新詩如彈丸，脫手不暫停。", "昨日放魚回，衣巾滿浮萍。", "今日扁舟去，白酒載烏程。", "山頭見月出，江路聞鼉鳴。", "莫作孺子歌，滄浪濯吾纓。", "吾詩自堪唱，相子棹歌聲。"]}