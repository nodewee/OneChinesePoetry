{"author": "蘇軾", "period": "宋", "type": "诗", "title": "蘇子容母陳夫人挽詞", "paragraphs": ["蘇陳甥舅真冰玉，正始風流起頹俗。", "夫人高節稱其家，凜凜寒松映修竹。", "雞鳴爲善日日新，八十三年如一晨。", "豈惟家室宜壽母，實與朝廷生異人。", "忘軀殉國乃吾子，三仕何曾知慍喜。", "不須擁笏强垂魚，我視去來皆夢爾。", "誦詩相挽真區區，墓碑千字多遺餘。", "他年太史取家傳，知有班昭續漢書。"]}