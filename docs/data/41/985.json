{"author": "蘇軾", "period": "宋", "type": "诗", "title": "聚星堂雪", "paragraphs": ["窗前暗響鳴枯葉，龍公試手初行雪。", "映空先集疑有無，作態斜飛正愁絕。", "衆賓起舞風竹亂，老守先醉霜松折。", "恨無翠袖點橫斜，祇有微燈照明滅。", "歸來尚喜更鼓永，晨起不待鈴索掣。", "未嫌長夜作衣稜，却怕初陽生眼纈。", "欲浮大白追餘賞，幸有回飆驚落屑。", "模糊檜頂獨多時，歷亂瓦溝裁一瞥。", "汝南先賢有故事，醉翁詩話誰續說。", "當時號令君聽取，白戰不計持寸鐵。"]}