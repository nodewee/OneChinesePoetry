{"author": "蘇軾", "period": "宋", "type": "诗", "title": "十月十四日以病在告獨酌", "paragraphs": ["翠柏不知秋，空庭失摇落。", "幽人得嘉蔭，露坐方獨酌。", "月華稍澄穆，霧氣尤清薄。", "小兒亦何知，相語翁正樂。", "銅爐燒柏子，石鼎煮山藥。", "一杯賞月露，萬象紛酬酢。", "此生獨何幸，風纜欣初泊。", "誓逃顔跖網，行赴松喬約。", "莫嫌風有待，漫欲戲寥廓。", "泠然心境空，彷彿來笙鶴。"]}