{"author": "蘇軾", "period": "宋", "type": "诗", "title": "次韵王定國謝韓子華過飲", "paragraphs": ["楚有孫叔敖，長城隠千里。", "哀哉練裙子，負薪躡破履。", "豈無故交親，逝去如覆水。", "不如老優孟，談笑託諧美。", "世家不可恃，如倚折足几。", "祥符有賢相，手握天下砥。", "懿敏亦名公，三貴德爵齒。", "蓋棺今幾日，公子誰料理。", "誰要卿料理，欲說且止止。", "宅相開府公，久爲蒼生起。", "如何垂老別，冰盤饋蒼耳。", "親嫌妨鶚薦，相對發微泚。", "新詩如彈丸，脫手不移晷。", "我亦老賓客，苦語落紈綺。", "莫辭三上章，有道貧賤恥。"]}