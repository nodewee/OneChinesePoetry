{"author": "蘇軾", "period": "宋", "type": "诗", "title": "送歐陽推官赴華州監酒", "paragraphs": ["我觀文忠公，四子皆超越。", "仲也珠徑寸，照夜光如月。", "好詩真脫兔，下筆先落鶻。", "知音如周郎，議論亦英發。", "文章乃餘事，學道探玄窟。", "死爲長白主，名字書絳闕。", "傷心清潁尾，已伴白鷗沒。", "喜見三少年，俱有千里骨。", "千里不難到，莫遣歷塊蹶。", "臨分出苦語，願子書之笏。"]}