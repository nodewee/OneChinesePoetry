{"author": "蘇軾", "period": "宋", "type": "诗", "title": "張作詩送硯反劍乃和其詩卒以劍歸之", "paragraphs": ["贈君長鋏君當歌，每食無魚歎委蛇。", "一朝得見暴公子，櫑具欲與冠爭峨。", "豈比杜陵貧病叟，終日長鑱隨短蓑。", "斬蛟刺虎老無力，带牛佩犢吏所訶。", "故將換硯豈無意，恐君雕琢傷天和。", "作詩反劍亦何謂，知君欲以詩相磨。", "報章苦恨無好語，試向君硯求餘波。", "詩成劍往硯應笑，那將屋漏供懸河。"]}