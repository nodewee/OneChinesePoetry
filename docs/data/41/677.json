{"author": "蘇軾", "period": "宋", "type": "诗", "title": "送宋構朝散知彭州迎侍二親", "paragraphs": ["東來誰迎使君車，知是丈人屋上烏。", "丈人今年二毛初，登樓上馬不用扶。", "使君負弩爲前驅，蜀人不復談相如。", "老幼化服一事無，有鞭不施安用蒲。", "春波如天漲平湖，鞓紅照坐香生膚。", "帣鞲上壽白玉壺，公堂登歌鳳將雛。", "諸孫歡笑爭挽鬚，蜀人畫作西湖圖。"]}