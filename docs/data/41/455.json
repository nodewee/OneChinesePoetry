{"author": "蘇軾", "period": "宋", "type": "诗", "title": "至真州再和二首  其二", "paragraphs": ["公顔如雪柏，千載故依然。", "笑我無根柳，空中不待年。", "肯留歸闕旆，坐待逆風船。", "特許門傳籥，那知箭起蓮。", "相逢月上後，小語坐西偏。", "流落千帆側，追思百尺巔。", "躬耕懷谷口，水石羨平泉。", "茅屋歸元亮，霓裳醉樂天。", "行聞宣室召，歸近御爐烟。", "未用歌池上，隨宜教李娟。"]}