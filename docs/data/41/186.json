{"author": "蘇軾", "period": "宋", "type": "诗", "title": "林子中以詩寄文與可及余與可既歿追和其韵", "paragraphs": ["斯人所甚厭，投畀每不受。", "欲其少須臾，奪去惟恐後。", "云誰尸此職，無乃亦假守。", "賦才有巨細，無異斛與斗。", "胡不安其分，但聽物所誘。", "時來各飛動，意合無妍醜。", "坐令雞棲車，長載朱伯厚。", "平生無一旅，既死咤萬口。", "自聞與可亡，胸臆生堆阜。", "懸知臨絕意，要我一執手。", "相望五百里，安得自其牖。", "遺文付來哲，後事待諸友。", "伶俜嵇紹孤，老病孟光偶。", "世人賤目見，爭笑千金帚。", "君詩與楚詞，識者當有取。", "但知愛墨竹，此歎吾已久。", "故人多厚祿，能復哀君否。", "不見林與蘇，饑寒自奔走。"]}