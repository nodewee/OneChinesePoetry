{"author": "蘇軾", "period": "宋", "type": "诗", "title": "郭熙畫秋山平遠", "paragraphs": ["玉堂晝掩春日閑，中有郭熙畫春山。", "鳴鳩乳燕初睡起，白波青嶂非人間。", "離離短幅開平遠，漠漠疏林寄秋晚。", "恰似江南送客時，中流回頭望雲巘。", "伊川佚老鬢如霜，卧看秋山思洛陽。", "爲君紙尾作行草，炯如嵩洛浮秋光。", "我從公遊如一日，不覺青山映黄髮。", "爲畫龍門八節灘，待向伊川買泉石。"]}