{"author": "蘇軾", "period": "宋", "type": "诗", "title": "送千乘千能兩侄還鄉", "paragraphs": ["治生不求富，讀書不求官。", "譬如飲不醉，陶然有餘歡。", "君看龐德公，白首終泥蟠。", "豈無子孫念，顧獨貽以安。", "鹿門上冢回，牀下拜龍鸞。", "躬耕竟不起，耆舊節獨完。", "念汝少多難，冰雪落綺紈。", "五子如一人，奉養真色難。", "烹雞獨饋母，自饗苜蓿盤。", "口腹恐累人，寧我食無肝。", "西來四千里，敝袍不言寒。", "秀眉似我兄，亦復心閑寬。", "忽然舍我去，歲晚留餘酸。", "我豈軒冕人，青雲意先闌。", "汝歸蒔松菊，環以青琅玕。", "榿陰三年成，可以挂我冠。", "清江入城郭，小圃生微瀾。", "相從結茅舍，曝背談金鑾。"]}