{"author": "蘇軾", "period": "宋", "type": "诗", "title": "次韵樂著作野步", "paragraphs": ["老來幾不辨西東，秋後霜林且强紅。", "眼暈見花真是病，耳虛聞蟻定非聰。", "酒醒不覺春强半，睡起常驚日過中。", "植杖偶逢爲黍客，披衣閑詠舞雩風。", "仰看落蕊收松粉，俯見新芽摘杞叢。", "楚雨還昏雲夢澤，吳潮不到武昌宮。", "廢興古郡詩無數，寂寞閑窗易粗通。", "解組歸來成二老，風流他日與君同。"]}