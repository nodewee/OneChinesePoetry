{"author": "蘇軾", "period": "宋", "type": "诗", "title": "生日王郎以詩見慶次其韵并寄茶二十一片", "paragraphs": ["折楊新曲萬人趨，獨和先生于蒍于。", "但信櫝藏終自售，豈知碗脫本無橅。", "朅從冰叟來游宦，肯伴臞仙亦號儒。", "棠棣並爲天下士，芙蓉曾到海邊郛。", "不嫌霧谷霾松柏，終恐虹梁荷棟桴。", "高論無窮如鋸屑，小詩有味似連珠。", "感君生日遥稱壽，祝我餘年老不枯。", "未辦報君青玉案，建溪新餠截雲腴。"]}