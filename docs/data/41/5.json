{"author": "黄庭堅", "period": "宋", "type": "诗", "title": "送劉士彥赴福建轉運判官", "paragraphs": ["秋葉雨墮來，冥鴻天資高。", "車馬氣成霧，九衢行滔滔。", "中有寂寞人，靈府扃鎖牢。", "西風持漢節，騎從嚴弓刀。", "惟閩七聚落，惸獨困吏饕。", "土弊禾黍惡，水煩鱗介勞。", "南驅將仁氣，百城共一陶。", "察人極涇渭，問俗及豚羔。", "官閒得勝日，杖屨之林臯。", "人間閱忠厚，物外訪英豪。"]}