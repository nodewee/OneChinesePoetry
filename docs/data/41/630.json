{"author": "蘇軾", "period": "宋", "type": "诗", "title": "送程建用", "paragraphs": ["先生本舌耕，文字浩千頃。", "空倉付公子，坐待發苕穎。", "十年困新說，兒女爭捕影。", "鑿垣種蒿蓬，嘉穀誰復省。", "空餘南陔意，太息北堂冷。", "織屨隨方進，採薪教韋逞。", "辛勤守一經，菽水賢五鼎。", "今年聞起廢，魯史復光景。", "公子亦改官，三就繁馬頸。", "歸來一笑粲，素髮颯垂領。", "會看金花詔，湯沐奉朝請。", "天公不吾欺，壽與龜鶴永。"]}