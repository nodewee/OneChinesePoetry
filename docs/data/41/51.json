{"author": "黄庭堅", "period": "宋", "type": "诗", "title": "次韵子瞻武昌西山", "paragraphs": ["漫郎江南酒隠處，古木參天應手栽。", "石坳爲尊酌花鳥，自許作鼎調鹽梅。", "平生四海蘇太史，酒澆不下胸崔嵬。", "黄州副使坐閒散，諫疏無路通銀臺。", "鸚鵡洲前弄明月，江妃起舞襪生埃。", "次山醉魂招彷彿，步入寒溪金碧堆。", "洗湔塵痕飲嘉客，笑倚武昌江作罍。", "誰知文章照今古，野老爭席漁爭隈。", "鄧公勒銘留刻畫，刳剔銀鈎洗綠苔。", "琢磨十年煙雨晦，摸索一讀心眼開。", "謫去長沙憂鵩入，歸來杞國痛天摧。", "玉堂却對鄧公直，北門喚仗聽風雷。", "山川悠遠莫浪許，富貴崢嶸今鼎來。", "萬壑松聲如在耳，意不及此文生哀。"]}