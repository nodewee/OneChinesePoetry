{"author": "蘇軾", "period": "宋", "type": "诗", "title": "子由自南都來陳三日而別", "paragraphs": ["夫子自逐客，尚能哀楚囚。", "奔馳二百里，徑來寬我憂。", "相逢知有得，道眼清不流。", "別來未一年，落盡驕氣浮。", "嗟我晚聞道，款啟如孫休。", "至言難久服，放心不自收。", "悟彼善知識，妙藥應所投。", "納之憂患場，磨以百日愁。", "冥頑雖難化，鎸發亦已周。", "平時種種心，次第去莫留。", "但餘無所還，永與夫子遊。", "此別何足道，大江東西州。", "畏蛇不下榻，睡足吾無求。", "便爲齊安民，何必歸故丘。"]}