{"author": "蘇軾", "period": "宋", "type": "诗", "title": "送歐陽季默赴闕", "paragraphs": ["先生豈止一懷祖，郎君不減王文度。", "膝上幾日今白鬚，今我眼中見此父。", "汝南相從三晦朔，君去苦早我來暮。", "霜風凄緊正脫木，潁水清淺可立鷺。", "莫辭白酒瀉香泉，已覺扁舟掠新渡。", "坐看士衡執別手，更遣夢得出奇句。", "郎君可是筦庫人，乃使驥隨蹇步。", "置之行矣無足道，賢愚豈在遇不遇。"]}