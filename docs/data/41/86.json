{"author": "蘇軾", "period": "宋", "type": "诗", "title": "次韵王鞏留別", "paragraphs": ["去國已八年，故人今有誰。", "當時交游內，未數蔡克兒。", "豈無知我者，好爵半已縻。", "爭爲東閣吏，不顧北山移。", "公子表獨立，與世頗異馳。", "不辭千里遠，成此一段奇。", "蛾眉亦可憐，無奈思餠師。", "無人伴客寢，惟有支牀龜。", "君歸與何人，文字相娛嬉。", "持此調張子，一笑當脫頤。"]}