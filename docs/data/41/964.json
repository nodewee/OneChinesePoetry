{"author": "蘇軾", "period": "宋", "type": "诗", "title": "六觀堂老人草書", "paragraphs": ["物生有象象乃滋，夢幻無根成斯須。", "方其夢時了非無，泡影一失俯仰殊。", "清露未晞電已徂，此滅滅盡乃真吾。", "云如死灰實不枯，逢場作戲三昧俱。", "化身爲醫忘其軀，草書非學聊自娛。", "落筆已喚周越奴，蒼鼠奮髯飲松腴。", "剡藤玉版開雪膚，遊龍天飛萬人呼，莫作羞澀羊氏姝。"]}