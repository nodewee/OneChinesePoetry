{"author": "蘇軾", "period": "宋", "type": "诗", "title": "豆粥", "paragraphs": ["君不見滹沱流澌車折軸，公孫倉皇奉豆粥。", "濕薪破竈自燎衣，饑寒頓解劉文叔。", "又不見金谷敲冰草木春，帳下烹煎皆美人。", "萍虀豆粥不傳法，咄嗟而辦石季倫。", "干戈未解身如寄，聲色相纏心已醉。", "身心顛倒不自知，更識人間有真味。", "豈如江頭千頃雪色蘆，茅簷出沒晨烟孤。", "地碓舂秔光似玉，沙瓶煮豆軟如酥。", "我老此身無著處，賣書來問東家住。", "卧聽雞鳴粥熟時，蓬頭曳履君家去。"]}