{"author": "蘇軾", "period": "宋", "type": "诗", "title": "岐亭五首  其一", "paragraphs": ["昨日雲陰重，東風融雪汁。", "遠林草木暗，近舍烟火濕。", "下有隠君子，嘯歌方自得。", "知我犯寒來，呼酒意頗急。", "撫掌動鄰里，遶村捉鵝鴨。", "房櫳鏘器聲，蔬果照巾羃。", "久聞蔞蒿美，初見新芽赤。", "洗盞酌鵝黄，磨刀削熊白。", "須臾我徑醉，坐睡落巾幘。", "醒時夜向闌，唧唧銅瓶泣。", "黄州豈云遠，但恐朋友缺。", "我當安所主，君亦無此客。", "朝來靜庵中，惟見峰巒集。"]}