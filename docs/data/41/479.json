{"author": "蘇軾", "period": "宋", "type": "诗", "title": "蔡景繁官舍小閣", "paragraphs": ["使君不獨東南美，典型尚記先君子。", "戲嘲王叟短轅車，肯爲徐郎書紙尾。", "三年弭節江湖上，千首放懷風月裏。", "手開西閣坐虛明，目浄東溪照清泚。", "素琴濁酒容一榻，落霞孤鶩供千里。", "大舫何時繫門柳，小詩屢欲書窗紙。", "文昌新構滿鵷鸞，都邑正喧收杞梓。", "相逢一醉豈有命，南來寂寞君歸矣。"]}