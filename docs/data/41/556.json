{"author": "蘇軾", "period": "宋", "type": "诗", "title": "金山妙高臺", "paragraphs": ["我欲乘飛車，東訪赤松子。", "蓬萊不可到，弱水三萬里。", "不如金山去，清風半帆耳。", "中有妙高臺，雲峰自孤起。", "仰觀初無路，誰信平如砥。", "臺中老比丘，碧眼照窗几。", "巉巉玉爲骨，凜凜霜入齒。", "機鋒不可觸，千偈如翻水。", "何須尋德雲，即此比丘是。", "長生未可學，請學長不死。"]}