{"author": "蘇軾", "period": "宋", "type": "诗", "title": "龍尾硯歌", "paragraphs": ["黄琮白琥天不惜，顧恐貪夫死懷璧。", "君看龍尾豈石材，玉德金聲寓於石。", "與天作石來幾時，與人作硯初不辭。", "詩成鮑謝石何與，筆落鍾王硯不知。", "錦茵玉匣俱塵垢，擣練支牀亦何有。", "況瞋蘇子鳳咮銘，戲語相嘲作牛後。", "碧天照水風吹雲，明窗大几清無塵。", "我生天地一閑物，蘇子亦是支離人。", "麤言細語都不擇，春蚓秋蛇隨意畫。", "願從蘇子老東坡，仁者不用生分別。"]}