{"author": "蘇軾", "period": "宋", "type": "诗", "title": "游浄居寺", "paragraphs": ["十載遊名山，自製山中衣。", "願言畢婚嫁，携手老翠微。", "不悟俗緣在，失身蹈危機。", "刑名非夙學，陷穽損積威。", "遂恐生死隔，永與雲山違。", "今日復何日，芒鞋自輕飛。", "稽首兩足尊，舉頭雙涕揮。", "靈山會未散，八部猶光輝。", "願從二聖往，一洗千劫非。", "徘徊竹溪月，空翠摇烟霏。", "鐘聲自送客，出谷猶依依。", "回首吾家山，歲晚將焉歸。"]}