{"author": "蘇軾", "period": "宋", "type": "诗", "title": "送江公著知吉州", "paragraphs": ["三吳行盡千山水，猶道桐廬更清美。", "豈惟濁世隠狂奴，時平亦出佳公子。", "初冠惠文讀城旦，晚入奉常陪劍履。", "方將華省起彈冠，忽憶釣臺歸洗耳。", "未應良木棄大匠，要使名駒試千里。", "奉親官舍當有擇，得郡江南差可喜。", "白粲連檣一萬艘，紅粧執樂三千指。", "簿書期會得餘閑，亦念人生行樂耳。"]}