{"author": "蘇軾", "period": "宋", "type": "诗", "title": "送曹輔赴閩漕", "paragraphs": ["曹子本儒俠，筆勢翻濤瀾。", "往來戎馬間，邊風裂儒冠。", "詩成橫槊裏，楯墨何曾乾。", "一旦事遠遊，紅塵隔嚴灘。", "平生羊炙口，並海搜鹹酸。", "一從荔支食，豈念苜蓿盤。", "我亦江海人，市朝非所安。", "常恐青霞志，坐隨白髮闌。", "淵明賦歸去，談笑便解官。", "我今何爲者，索身良獨難。", "憑君問清淮，秋水今幾竿。", "我舟何時發，霜露日已寒。"]}