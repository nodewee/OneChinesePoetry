{"author": "蘇軾", "period": "宋", "type": "诗", "title": "次韵子由送陳侗知陝州", "paragraphs": ["誰能如鐵牛，橫身負黄河。", "滔天不能沒，尺箠未易訶。", "世俗自無常，徐公故逶迤。", "別來不可說，事與浮雲多。", "當時無限人，毀譽即墨阿。", "虛聲了無實，夜蟲鳴機梭。", "相逢一笑外，奈此白髮何。", "天驥皆籋雲，長鳴飽芻禾。", "王庭旅百實，大貝隨弓戈。", "君獨一麾去，欲賡五袴歌。", "甘棠古樂國，白酒金叵羅。", "知君不久留，治行中新科。", "過客足嗔喜，東堂記分鵝。", "此外但坐嘯，後生工揣摩。"]}