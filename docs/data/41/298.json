{"author": "蘇軾", "period": "宋", "type": "诗", "title": "冬至日贈安節", "paragraphs": ["我生幾冬至，少小如昨日。", "當時事父兄，上壽拜脫膝。", "十年閱彫謝，白髮催衰疾。", "瞻前惟兄三，顧後子由一。", "近者隔濤江，遠者天一壁。", "今朝復何幸，見此萬里姪。", "憶汝總角時，啼笑爲梨栗。", "今來能慷慨，志氣堅鐵石。", "諸孫行復爾，世事何時畢。", "詩成却超然，老淚不成滴。"]}