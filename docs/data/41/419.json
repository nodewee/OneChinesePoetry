{"author": "蘇軾", "period": "宋", "type": "诗", "title": "過建昌李野夫公擇故居", "paragraphs": ["彭蠡東北源，廬阜西南麓。", "何人修水上，種此一雙玉。", "思之不可見，破宅餘修竹。", "四鄰戒莫犯，十畝森似束。", "我來仲夏初，解籜呈新綠。", "幽鳥向我鳴，野人留我宿。", "徘徊不忍去，微月挂喬木。", "遥想他年歸，解組巾一幅。", "對牀老兄弟，夜雨鳴竹屋。", "卧聽鄰寺鐘，書窗有殘燭。"]}