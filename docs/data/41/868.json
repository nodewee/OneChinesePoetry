{"author": "蘇軾", "period": "宋", "type": "诗", "title": "介亭餞楊傑次公", "paragraphs": ["籃輿西出登山門，嘉與我友尋仙村。", "丹青明滅風篁嶺，環珮空響桃花源。", "前朝欲上已蠟屐，黑雲白雨如傾盆。", "今晨積霧卷千里，豈畏觸熱生病根。", "在家頭陀無爲子，久與青山爲弟昆。", "孤峰盡處亦何有，西湖鏡天江抹坤。", "臨高揮手謝好住，清風萬壑傳其言。", "風迴響答君聽取，我亦到處隨君軒。"]}