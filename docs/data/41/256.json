{"author": "蘇軾", "period": "宋", "type": "诗", "title": "曉至巴河口迎子由", "paragraphs": ["去年御史府，舉動觸四壁。", "幽幽百尺井，仰天無一席。", "隔牆聞歌呼，自恨計之失。", "留詩不忍寫，苦淚漬紙筆。", "餘生復何幸，樂事有今日。", "江流鏡面浄，烟雨輕羃羃。", "孤舟如鳧鷖，點破千頃碧。", "聞君在磁湖，欲見隔咫尺。", "朝來好風色，旗脚西北擲。", "行當中流見，笑眼清光溢。", "此邦疑可老，修竹带泉石。", "欲買柯氏林，茲謀待君必。"]}