{"author": "蘇軾", "period": "宋", "type": "诗", "title": "登州海市", "paragraphs": ["東方雲海空復空，羣仙出沒空明中。", "蕩摇浮世生萬象，豈有貝闕藏珠宮。", "心知所見皆幻影，敢以耳目煩神功。", "歲寒水冷天地閉，爲我起蟄鞭魚龍。", "重樓翠阜出霜曉，異事驚倒百歲翁。", "人間所得容力取，世外無物誰爲雄。", "率然有請不我拒，信我人厄非天窮。", "潮陽太守南遷歸，喜見石廩堆祝融。", "自言正直動山鬼，豈知造物哀龍鍾。", "伸眉一笑豈易得，神之報汝亦已豐。", "斜陽萬里孤鳥沒，但見碧海磨青銅。", "新詩綺語亦安用，相與變滅隨東風。"]}