{"author": "蘇軾", "period": "宋", "type": "诗", "title": "觀杭州鈐轄歐育刀劍戰袍", "paragraphs": ["青綾衲衫暖襯甲，紅線勒帛光遶脇。", "禿襟小袖雕鶻盤，大刀長劍龍蛇柙。", "兩軍鼓譟屋瓦墜，紅塵白羽紛相雜。", "將軍恩重此身輕，笑履鋒鋩如一插。", "書生只肯坐帷幄，談笑毫端弄生殺。", "叫呼擊鼓催上竿，猛士應憐小兒黠。", "試問黄河夜偷渡，掠面驚沙寒霎霎。", "何如大艦日高眠，一枕清風夢苕霅。"]}