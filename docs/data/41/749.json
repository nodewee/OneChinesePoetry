{"author": "蘇軾", "period": "宋", "type": "诗", "title": "送周正孺知東川", "paragraphs": ["得郡書生榮，還家昔人重。", "而況東西川，千騎許上冢。", "里門下車入，父老自驚聳。", "端如何武賢，不事長卿寵。", "清時養材傑，杞梓方培擁。", "未應遺合抱，取用及把拱。", "如君尚出麾，顧我宜耕壟。", "先歸謝先手，求去悔不勇。", "豈云慕廉退，實自知衰冗。", "爲君掃棠陰，畫像或相踵。"]}