{"author": "蘇軾", "period": "宋", "type": "诗", "title": "贈月長老", "paragraphs": ["天形倚一笠，地水轉兩輪。", "五伯之所運，毫端棲一塵。", "功名半幅紙，兒女浪苦辛。", "子有折足鐺，中容五合陳。", "十年此中過，却是英特人。", "延我地爐坐，語軟意甚真。", "白灰如積雪，中有紅麒麟。", "勿觸紅麒麟，作灰維那瞋。", "拱手但默坐，牆壁徒諄諄。", "今宵恨客多，污子白㲲巾。", "後夜當獨來，不須主與賓。", "蒲團坐紙帳，自要觀我生。"]}