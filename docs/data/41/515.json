{"author": "蘇軾", "period": "宋", "type": "诗", "title": "寄蘄簟與蒲傳正", "paragraphs": ["蘭溪美箭不成笛，離離玉筯排霜脊。", "千溝萬縷自生風，入手未開先慘慄。", "公家列屋閑蛾眉，珠簾不動花陰移。", "霧帳銀牀初破睡，牙籤玉局坐彈棋。", "東坡病叟長羈旅，凍卧饑吟似饑鼠。", "倚頼春風洗破衾，一夜雪寒披故絮。", "火冷燈青誰復知，孤舟兒女自嚘咿。", "皇天何時反炎燠，愧此八尺黄琉璃。", "願君浄埽清香閣，卧聽風漪聲滿榻。", "習習還從兩腋生，請公乘此朝閶闔。"]}