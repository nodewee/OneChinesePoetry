{"author": "蘇軾", "period": "宋", "type": "诗", "title": "東川清絲寄魯冀州戲贈", "paragraphs": ["鵝溪清絲清如冰，上有千歲交枝藤。", "藤生谷底飽風雪，歲晚忽作龍蛇升。", "嗟我雖爲老侍從，骨寒只受布與繒。", "牀頭錦衾未還客，坐覺芒刺在背膺。", "豈如髯卿晚乃貴，福祿正似川方增。", "醉中倒著紫綺裘，下有半臂出縹綾。", "封題不敢妄裁剪，刀尺自有佳人能。", "遥知千騎出清曉，積雪未放浮塵興。", "白鬚紅带柳絲下，老弱空巷人相登。", "但放奇紋出領袖，吾髯雖老無人憎。"]}