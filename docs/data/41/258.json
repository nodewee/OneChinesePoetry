{"author": "蘇軾", "period": "宋", "type": "诗", "title": "與子由同游寒溪西山", "paragraphs": ["散人出入無町畦，朝游湖北暮淮西。", "高安酒官雖未上，兩脚垂欲穿塵泥。", "與君聚散若雲雨，共惜此日相提携。", "千摇萬兀到樊口，一箭放溜先鳧鷖。", "層層草木暗西嶺，瀏瀏霜雪鳴寒溪。", "空山古寺亦何有，歸路萬頃青玻璃。", "我今漂泊等鴻雁，江南江北無常棲。", "幅巾不擬過城市，欲踏徑路開新蹊。", "却憂別後不忍到，見子行迹空餘悽。", "吾儕流落豈天意，自坐迂闊非人擠。", "行逢山水輒羞歎，此去未免勤鹽虀。", "何當一遇李八百，相哀白髮分刀圭。"]}