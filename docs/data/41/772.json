{"author": "蘇軾", "period": "宋", "type": "诗", "title": "書王定國所藏烟江疊嶂圖", "paragraphs": ["江上愁心千疊山，浮空積翠如雲烟。", "山耶雲耶遠莫知，烟空雲散山依然。", "但見兩崖蒼蒼暗絕谷，中有百道飛來泉。", "縈林絡石隠復見，下赴谷口爲奔川。", "川平山開林麓斷，小橋野店依山前。", "行人稍度喬木外，漁舟一葉江吞天。", "使君何從得此本，點綴毫末分清妍。", "不知人間何處有此境，徑欲往買二頃田。", "君不見武昌樊口幽絕處，東坡先生留五年。", "春風摇江天漠漠，暮雲卷雨山娟娟。", "丹楓翻鴉伴水宿，長松落雪驚晝眠。", "桃花流水在人世，武陵豈必皆神仙。", "江山清空我塵土，雖有去路尋無緣。", "還君此畫三歎息，山中故人應有招我歸來篇。"]}