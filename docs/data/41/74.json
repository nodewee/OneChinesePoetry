{"author": "蘇軾", "period": "宋", "type": "诗", "title": "九日黄樓作", "paragraphs": ["去年重陽不可說，南城夜半千漚發。", "水穿城下作雷鳴，泥滿城頭飛雨滑。", "黄花白酒無人問，日暮歸來洗靴韈。", "豈知還復有今年，把盞對花容一呷。", "莫嫌酒薄紅粉陋，終勝泥中千柄鍤。", "黄樓新成壁未乾，清河已落霜初殺。", "朝來白霧如細雨，南山不見千尋剎。", "樓前便作海茫茫，樓下空聞櫓鴉軋。", "薄寒中人老可畏，熱酒澆腸氣先壓。", "烟消日出見漁村，遠水鱗鱗山齾齾。", "詩人猛士雜龍虎，楚舞吳歌亂鵝鴨。", "一杯相屬君勿辭，此景何殊泛清霅。"]}