{"author": "蘇軾", "period": "宋", "type": "诗", "title": "寄周安孺茶", "paragraphs": ["大哉天宇內，植物知幾族。", "靈品獨標奇，迥超凡草木。", "名從姬旦始，漸播桐君錄。", "賦咏誰最先，厥傳惟杜育。", "唐人未知好，論著始於陸。", "常李亦清流，當年慕高躅。", "遂使天下士，嗜此偶於俗。", "豈但中土珍，兼之異邦鬻。", "鹿門有佳士，博覽無不矚。", "邂逅天隨翁，篇章互賡續。", "開園頤山下，屏跡松江曲。", "有興即揮毫，粲然存簡牘。", "伊予素寡愛，嗜好本不篤。", "粵自少年時，低徊客京轂。", "雖非曳裾者，庇蔭或華屋。", "頗見紈綺中，齒牙厭粱肉。", "小龍得屢試，糞土視珠玉。", "團鳳與葵花，碔砆雜魚目。", "貴人自矜惜，捧玩且緘櫝。", "未數日注卑，定知雙井辱。", "於茲事研討，至味識五六。", "自爾入江湖，尋僧訪幽獨。", "高人固多暇，探究亦頗熟。", "聞道早春時，携籯赴初旭。", "驚雷未破蕾，采采不盈掬。", "旋洗玉泉蒸，芳馨豈停宿。", "須臾布輕縷，火候謹盈縮。", "不憚頃間勞，經時廢藏蓄。", "髹筒浄無染，箬籠勻且複。", "苦畏梅潤侵，暖須人氣燠。", "有如剛耿性，不受纖芥觸。", "又若廉夫心，難將微穢瀆。", "晴天敞虛府，石碾破輕綠。", "永日遇閑賓，乳泉發新馥。", "香濃奪蘭露，色嫩欺秋菊。", "閩俗競傳誇，豐腴面如粥。", "自云葉家白，頗勝中山醁。", "好是一杯深，午窗春睡足。", "清風擊兩腋，去欲凌鴻鵠。", "嗟我樂何深，水經亦屢讀。", "陸子咤中泠，次乃康王谷。", "蟆培頃曾嘗，瓶罌走僮僕。", "如今老且嬾，細事百不欲。", "美惡兩俱忘，誰能强追逐。", "薑鹽拌白土，稍稍從吾蜀。", "尚欲外形骸，安能徇口腹。", "由來薄滋味，日飯止脫粟。", "外慕既已矣，胡爲此羈束。", "昨日散幽步，偶上天峰麓。", "山圃正春風，蒙茸萬旂簇。", "呼兒爲招客，采製聊亦復。", "地僻誰我從，包藏置厨簏。", "何嘗較優劣，但喜破睡速。", "况此夏日長，人間正炎毒。", "幽人無一事，午飯飽蔬菽。", "困卧北窗風，風微動窗竹。", "乳甌十分滿，人世真局促。", "意爽飄欲仙，頭輕快如沐。", "昔人固多癖，我癖良可贖。", "爲問劉伯倫，胡然枕糟麴。"]}