{"author": "黄庭堅", "period": "宋", "type": "诗", "title": "次韵答邢惇夫", "paragraphs": ["爲山不能山，過在一簣止。", "渥洼騏驎兒，墮地志千里。", "岷江初濫觴，入楚乃無底。", "將升聖人堂，道固有廉陛。", "邢子好少年，如世有源水。", "方求無津涯，不作蛙井喜。", "兒中兀老蒼，趣造甚奇異。", "過閱王公門，袖中有漫刺。", "別來阻河山，望遠每障袂。", "斯文向千載，有志常寡遂。", "後生文楚楚，照影若孔翠。", "不應太玄草，睎價咸陽市。", "雨作枕簞秋，官閒省中睡。", "夢不到漢東，茗椀乃爲祟。", "聞君肺渴減，頗復佳食寐。", "讀書得新功，來雁寄一字。"]}