{"author": "蘇軾", "period": "宋", "type": "诗", "title": "和王晉卿", "paragraphs": ["先生飲東坡，獨舞無所屬。", "當時挹明月，對影三人足。", "醉眠草棘間，蟲虺莫予毒。", "醒來送歸雁，一寄千里目。", "悵然懷公子，旅食久不玉。", "欲書加餐字，遠託西飛鵠。", "謂言相濡沫，未足救溝瀆。", "吾生如寄耳，何者爲禍福。", "不如兩相忘，昨夢那可逐。", "上書得自便，歸老湖山曲。", "躬耕二頃田，自種十年木。", "豈知垂老眼，對此金蓮燭。", "公子亦生還，仍分刺史竹。", "賢愚有定分，樽俎守尸祝。", "文章何足云，執技等醫卜。", "朝廷方西顧，羌虜驕未伏。", "遥知重陽酒，白羽落黄菊。", "羨君真將家，浮面氣可掬。", "何當請長纓，一戰河湟復。"]}