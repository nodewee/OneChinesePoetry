{"author": "蘇軾", "period": "宋", "type": "诗", "title": "武昌銅劍歌", "paragraphs": ["雨餘江清風卷沙，雷公躡雲捕黄蛇。", "蛇行空中如枉矢，電光煜煜燒蛇尾。", "或投以塊鏗有聲，雷飛上天蛇入水。", "水上青山如削鐵，神物欲出山自裂。", "細看兩脅生碧花，猶是西江老蛟血。", "蘇子得之何所爲，蒯緱彈鋏詠新詩。", "君不見凌烟功臣長九尺，腰間玉具高拄頤。"]}