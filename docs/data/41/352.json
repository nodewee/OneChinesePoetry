{"author": "蘇軾", "period": "宋", "type": "诗", "title": "曹既見和復次韵", "paragraphs": ["造物本兒嬉，風噫雷電笑。", "誰令妄驚怪，失匕號萬竅。", "人人走江湖，一一操網釣。", "偶然連六鼇，便謂此手妙。", "空令任公子，三歲蹲海徼。", "長貧固不辭，一死實未料。", "難將蓍草算，除用佛眼照。", "何人嗣家學，恨子兒尚少。", "嗟我與曹君，衰老世不要。", "空言今無救，奇志後必耀。", "吟君五字詩，義重千金弔。", "收藏慎勿出，免使羣兒譙。"]}