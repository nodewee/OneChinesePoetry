{"author": "蘇軾", "period": "宋", "type": "诗", "title": "次韵李公擇梅花", "paragraphs": ["詩人固長貧，日午饑未動。", "偶然得一飽，萬象困嘲弄。", "尋花不論命，愛雪長忍凍。", "天公非不憐，聽飽即喧鬨。", "君爲三郡守，所至滿賓從。", "江湖常在眼，詩酒事豪縱。", "奉使今折磨，清比於陵仲。", "永懷茶山下，携妓修春貢。", "更憶檻泉亭，插花雲髻重。", "蕭然卧灊麓，愁聽春禽哢。", "忽見早梅花，不飲但孤諷。", "詩成獨寄我，字字愈頭痛。", "嗟君本侍臣，筆橐從上雍。", "脫靴吟芍藥，給札賦雲夢。", "何人慰流落，嘉蘤天爲種。", "杯傾笛中吟，帽拂果下鞚。", "感時念羈旅，此意吾儕共。", "故山今何有，桐花集幺鳳。", "君亦憶匡廬，歸掃藏書洞。", "何當種此花，各抱漢陰甕。"]}