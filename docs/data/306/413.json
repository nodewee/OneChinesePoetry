{"author": "呂本中", "period": "宋", "type": "诗", "title": "衡州逢解子中别後奉寄", "paragraphs": ["我來筠水陽，君亦發章貢。", "相逢瀟湘門，及此兵未動。", "卧聞羽書馳，起已行者衆。", "匆匆不及款，尚辱苦語送。", "慨然念平生，相從已如夢。", "交游半生死，所至多罅縫。", "我衰學不入，君亦老未用。", "熟知一世中，有此九鼎重。", "子賤則君子，閔子言必中。", "師門未遽絕，斯文實天奉。", "别離又幾日，坐想發孤諷。", "衡州逼南嶽，湘水寒不凍。", "頗傳江西擾，盜賊已放縱。", "往從田蘇游，此樂不得共。"]}