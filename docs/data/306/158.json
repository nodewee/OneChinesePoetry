{"author": "呂本中", "period": "宋", "type": "诗", "title": "精衛詩", "paragraphs": ["西山有鳥，其狀如烏。", "名曰精衛，其名自呼。", "精衛堙海，不堙不止。", "問誰之報，云帝之子。", "帝子女娃，往游不還。", "精衛求之，不敢有安。", "海流不改，汝堙不遷。", "嗟哉精衛，志則可憐。", "我昔讀書，惟聖之求。", "竭力從之，以春及秋。", "老人宴居，審吾之學。", "惟時友朋，日就雕琢。", "聖言甚微，吾意則近。", "近以識微，退或有進。", "三年于曹，惟罪之恐。", "人雖甚厭，子亦不勇。", "舒舒其雲，沄沄其水。", "子不與歸，而曰有以。", "豕羊在牢，芻秣之戀。", "烹庖及之，抑又誰怨。", "予學日遠，子道日疏。", "有愧精衛，其誰與居。", "精衛之飛，不必戾天。", "子之不如，寧有智焉。", "惟作與否，愚智之擇。", "小人作詩，惟一勸百。"]}