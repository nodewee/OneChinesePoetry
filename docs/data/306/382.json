{"author": "呂本中", "period": "宋", "type": "诗", "title": "答朱成伯見贈四首  其一", "paragraphs": ["三年轉東南，足跡不得息。", "新霜未壓瘴，已畏賊馬迫。", "蒼黄度嶺去，山路楓葉赤。", "慨然念平生，謬自有欣戚。", "交游半鬼錄，在者費相憶。", "朱卿早聞道，一如見舊識。", "新詩入要妙，如射已破的。", "我行囊貯空，所至但四壁。", "豈如投異縣，忽枉和氏璧。", "斯文得未喪，豈不係人力。", "出門仰高山，此道如矢直。"]}