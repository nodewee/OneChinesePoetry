{"author": "呂本中", "period": "宋", "type": "诗", "title": "大雪不出寄陽翟寧陵", "paragraphs": ["簿書終歲忙，風雪一日静。", "閉門近殘火，稍覺諸事勝。", "平生汗漫游，已負麋鹿性。", "微官不能歸，但見日月競。", "老人去已遠，我行復未定。", "訓言實在耳，無因問温清。", "歸心止陽翟，悲夢識新鄭。", "大女癡無比，有語多未聽。", "小女索乳啼，不與窮屋稱。", "想喚添丁來，與汝相和應。", "低頭坐兒曹，氣血安得盛。", "非無車馬心，未忍求捷徑。", "顧自阻饑寒，疇能免譏評。", "諸郎何時逢，相作玉樹映。", "文章有活法，得與前古並。", "默念智與成，猶能愈吾病。"]}