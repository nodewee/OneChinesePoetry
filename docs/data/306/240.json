{"author": "呂本中", "period": "宋", "type": "诗", "title": "寄馬巨濟察院時監泰州酒得宫祠歸南京", "paragraphs": ["新春款南園，積雨寒不歇。", "起望海陵城，幸未還往缺。", "聞公得安還，未放車軌折。", "毫端倒江海，胸次湛明月。", "東風片帆来，乃復爲此别。", "田園到荒蕪，歲事有曲折。", "不見南山松，高卧擁霜雪。", "鬢髯凜可畏，此豈念容悦。", "願公考其然，一向鼻頭說。"]}