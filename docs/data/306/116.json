{"author": "呂本中", "period": "宋", "type": "诗", "title": "言志", "paragraphs": ["馮驩客傳舍，彈鋏歌不已。", "託身孟嘗君，惟有一劍耳。", "何事食無魚，何事出無輿。", "先生猶有劍，至我劍亦無。", "一來曹南郡，優游聊自娱。", "春風吹我衣，春草生庭除。", "小便胞略轉，晚髮手自梳。", "仰面送歸雁，低頭羨游魚。", "幸有薄薄酒，浸漬滿腹書。", "安得待天命，吾心亦何如。", "長鋏莫漫彈，何必憶吾廬。"]}