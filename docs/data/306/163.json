{"author": "呂本中", "period": "宋", "type": "诗", "title": "讀秦碑", "paragraphs": ["秦人跨九州，欲以傳萬世。", "立石名山傍，往往章得意。", "至今見遺刻，字體甚雄異。", "壯哉蒼蘚文，未改回屈勢。", "風雨所侵蝕，中有千丈氣。", "嚴如虬龍蟠，深若鐵石利。", "餘威到山鬼，謹守敢失墜。", "漢魏能書人，亦豈可睥睨。", "未能識藩籬，何止趁姿媚。", "初無一日雅，但有三舍避。", "文章又奇古，遷雄蓋苗裔。", "觀其所稱述，肯爲尊者諱。", "巧言未大失，末乃爲俗累。", "嗚呼結繩前，此又誰與記。", "君臣共無爲，垂拱天下治。", "春秋紀日月，大易垂彖繋。", "嬴氏厭休息，動以衡石計。", "斯翁變古文，程邈分篆隸。", "自此更滋蔓，日以趨簡易。", "馳驅千百年，漫有紙筆費。", "誰能罷煩文，盡掃諸天外。", "此書雖見存，或以少爲貴。", "持此槁木枝，我亦無甚愧。"]}