{"author": "呂本中", "period": "宋", "type": "诗", "title": "印纍纍", "paragraphs": ["印纍纍，綬若若，不如相逢一餉樂。", "谷量牛馬斗量珠，不如閉門細讀平生書，居閑意氣或有餘。", "利害毫髮過，不能以手援其軀。", "風吹月明，落我庭樹。", "宿烏夜驚，徐徐飛去。", "晝夜有程，汝何不住。", "前畏彈射，後畏網羅。", "孰視鴻鵠，雲霄可摩。", "亦知人生，如意少不如意多。", "富貴欲長保，執斧不見柯。", "印纍纍如此，宿鳥飛去何。"]}