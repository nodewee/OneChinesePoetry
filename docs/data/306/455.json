{"author": "呂本中", "period": "宋", "type": "诗", "title": "東林珪雲門杲將如雪峰因成長韻奉送", "paragraphs": ["東風被澤國，君有千里行。", "送君不能遠，宿昔春水生。", "胡馬污中原，旁淮多賊城。", "即今江南岸，盜賊猶縱横。", "頗聞閩粤靜，農民方及耕。", "雪峰佳主人，况欲屣履迎。", "兩公與談道，正欲平其衡。", "但見演若頭，自然心地明。", "云何未覽鏡，便欲其流清。", "君行可語此，勿憂兒女驚。", "鄙夫牙齒缺，苦遭塵事攖。", "七年憂奔走，一飽費經營。", "野鶴出籠飛，尚須完翅翎。", "今者與君别，故鄉他日情。", "新詩見萬一，庶用託同盟。"]}