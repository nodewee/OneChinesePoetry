{"author": "呂本中", "period": "宋", "type": "诗", "title": "送方豐之秀才歸福唐", "paragraphs": ["我居江東，惟信之州。", "子來自南，而與我游。", "問其所友，一時之秀。", "其兄韞德，亦既有就。", "子學既立，子志甚遠。", "何以終之，止在不倦。", "貧賤勿厭，自然無悶。", "富貴勿羡，害德之本。", "彼古之人，能聖與仁。", "我胡不能，歎其絕塵。", "今子歸矣，歲亦有秋。", "何以告子，惟聖之求。", "水流有源，木生有根。", "惟源與根，入德之門。", "求聖根源，惟正之守。", "正之不守，棄師背友。", "絲毫之僞，勿萌于心。", "無有內外，亦無淺深。", "由此則聖，舍此則病。", "是以君子，所守先正。", "于以贈别，亦以自警。", "爲别後思，且以三省。"]}