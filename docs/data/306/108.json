{"author": "呂本中", "period": "宋", "type": "诗", "title": "己亥上元數同晁季一叔用清坐不出", "paragraphs": ["北風凜凜吹月高，萬木夜作窮猿號。", "卧聽車馬赴塵土，愛此一室明秋毫。", "小爐著火晚收焰，短檠照坐寒無膏。", "主人忘言客亦嬾，更煩赤脚送茗盌。", "子雲事業本清浄，維摩方丈常蕭散。", "出游苦畏今日閙，歸坐略盡平生款。", "自知衰病損剛腸，只要文書遮病眼。", "公能却掃趁閑暇，渠自低頭費牽挽。", "明朝乘興尚能來，咫尺吾廬不嫌遠。"]}