{"author": "呂本中", "period": "宋", "type": "诗", "title": "首夏二首  其一", "paragraphs": ["生平寡嗜欲，頗願得少閑。", "盡讀未見書，徧尋雲外山。", "往来二十年，昔者盟未寒。", "妻子見驅廹，低頭言作官。", "朝翻朱墨案，暮對藜藿盤。", "豈無一畝宫，令汝得少安。", "向来棲息地，苔竹奉餘歡。", "何時二三子，共駕牛車還。", "汝實江海人，悮令塵土干。", "舊游在彷彿，欲往當不難。", "但去眼界窄，自然心地寛。"]}