{"author": "呂本中", "period": "宋", "type": "诗", "title": "寄江端太子之晁冲之叔用", "paragraphs": ["往歲孟秋月，我行東出關。", "人烟眇歸路，風雨轉河灣。", "别恨友游失，心成木石頑。", "有隨妻子嘆，無語鳥烏閑。", "曩事空回首，微官真强顔。", "舊諳塵土迸，頻辱簿書頒。", "日月勤憂患，庭闈實阻艱。", "自忘身窘束，時得淚潺湲。", "疾病衰猶活，漂流老未還。", "悮霑文字癖，虚覺鬢毛斑。", "苦語終難好，蕪辭漫不刪。", "絕知出意表，敢復見顔間。", "二子今懷璧，羣公時賜環。", "寄書常恨草，雕句得無慳。", "晚照雲千疊，新涼月半彎。", "相忘有道術，那得厭塵寰。", "聖治光三輔，皇威極百蠻。", "物能同應瑞，民自不藏姦。", "薄技寧堪奏，餘光或許攀。", "何須陽翟望，咫尺是箕山。"]}