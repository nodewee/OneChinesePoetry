{"author": "呂本中", "period": "宋", "type": "诗", "title": "題趙丞瑞薏苡圖", "paragraphs": ["甘泉殿中芝九莖，不與百草同條生。", "當時祥瑞已稠疊，薏苡亦未來争衡。", "漢星不容矍鑠翁，此物不與明珠同。", "爾来萬物更變化，薏苡寧甘死荒野。", "故遣根苗霜雪白，炯若微月来清夜。", "趙郎好事古亦無，俯拾傍觀盡圖畫。", "畫師不辭粉繪費，遇時亦得千金價。", "君不見古来異瑞與奇祥，何曾不致南宫下。"]}