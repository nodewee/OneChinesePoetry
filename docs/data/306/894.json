{"author": "呂本中", "period": "宋", "type": "诗", "title": "寄題王珉中玉通判夢山堂", "paragraphs": ["青山甚不遠，每因塵事疏。", "百念攪胸次，豈知山有無。", "君無適俗韻，常似山中居。", "出處本無二，夢覺固不殊。", "不知此山堂，始性從何途。", "未嘗走道路，亦不用舟車。", "溪流與山色，相對若有餘。", "此地甚閑曠，如君心地初。", "行雲映遠樹，中有此田廬。", "如今遂安處，始驗實不虚。", "得非神所相，無乃道力扶。", "親朋在左右，不待折簡呼。", "往來一笑樂，勝有十輪朱。", "何須從范子，辛苦泛五湖。", "亦不學淚溺，遠去斯人徒。", "從容萬事表，在我不在渠。", "欣然理前夢，已勝在華胥。"]}