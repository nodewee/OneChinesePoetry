{"author": "呂本中", "period": "宋", "type": "诗", "title": "高郵遇大熱作", "paragraphs": ["南風極炎暑，赤日不可傍。", "扁舟在地底，淺水安得强。", "坐懷長河冰，未盡暍飲狀。", "甚憎食案蠅，意欲不相讓。", "旱苗乾欲死，蒲藕秋可望。", "平生投筆手，中有無盡藏。", "爾來夜深藏，穏着犢鼻上。", "有如三年艾，更復加百壯。", "黑雲翻日脚，好雨終不放。", "雷聲無事來，殷殷車百兩。", "東街暴泥龍，西街設銅像。", "利害有不同，未易相得喪。", "農夫責催租，日夕困大杖。", "那知清歌前，把酒有餘量。"]}