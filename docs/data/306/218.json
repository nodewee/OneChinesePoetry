{"author": "呂本中", "period": "宋", "type": "诗", "title": "寄京師親舊", "paragraphs": ["屋頭橙實如李梅，庭下葵花深覆盃。", "豆田失雨不稱意，野菊出苗虚見猜。", "故人相望一尊酒，問我此住何時回。", "江山空自汚敲扑，筆硯洗復生塵埃。", "交情自惜少同調，人事只今多好乖。", "欲隨明月覓公處，限以白浪搖長淮。", "舟楫誤逢蛟鱷横，歲月苦遭霜露催。", "側身西望莫回首，堂上書生心已灰。"]}