{"author": "呂本中", "period": "宋", "type": "诗", "title": "六月初三日雨後步至城東", "paragraphs": ["涼秋生郊原，快雨灑庚伏。", "曲肱訪幽睡，朝夢不可續。", "開門招此山，爽氣滿岩谷。", "村蹊沒衰草，古院蟠翠木。", "東行得幽亭，小徑來已熟。", "下有十里濠，暑退萬荷綠。", "恨無沽酒錢，一醉起枵腹。", "人生要快意，豈止寄幽獨。", "若看後池蛙，聲韻故不俗。", "怡然供清歡，何必絲與竹。"]}