{"author": "呂本中", "period": "宋", "type": "诗", "title": "和趙承之", "paragraphs": ["十日九日昏夢集，職事向人如束濕。", "看朱成碧有底忙，然萁煮豆相煎急。", "長官抵几入門去，小吏垂頭就行立。", "塵埃上下久可厭，學問峥嶸老難入。", "平生謬欲師古人，遇事始知吾不及。", "正須眼底去涇渭，便自胸中無棨戟。", "丈夫蓋棺事則已，破屋頽牆使誰葺。", "要隨歸雁刺天飛，莫待枯魚過河泣。"]}