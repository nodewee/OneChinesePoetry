{"author": "呂本中", "period": "宋", "type": "诗", "title": "送胡明仲知永州", "paragraphs": ["君行西游浮沅湘，洞庭岳麓天一方。", "岳前老人望君久，歲晚不嫌歸路長。", "晴天萬里去鴻鵠，韞玉未售猶深藏。", "遠行固是君素願，多蓄奇謀羞自獻。", "後生紛紛了目前，大策定非凡所見。", "簿書汩沒渠自忙，道里嵠嶇我不倦。", "百州東下例無澗，要君嶷然如斷山。", "我老無用逢多艱，敢復著腳塵埃間。", "胸次偪塞良未寛，日夜矯首須君還。", "運斤成風君不難，不使世人漫鼻端。"]}