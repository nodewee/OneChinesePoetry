{"author": "呂本中", "period": "宋", "type": "诗", "title": "將去曹南連得江晁書因歎存沒諸友遂成長韻", "paragraphs": ["西風脱殘暑，我病不自聊。", "吏舍少還往，亦復長蓬蒿。", "欣然脱帽去，念此非一朝。", "陽翟未遽往，寧陵虚見招。", "初無食息地，未免柴水勞。", "故人數遺書，尚有江與晁。", "窮途感節義，俗耳受風騷。", "向來相知人，昔盛今寂寥。", "落日送汪謝，荒小留老饒。", "關侯最傑立，亦以膏自燒。", "後生有向子，更盡兒女嬌。", "出門天奪之，不令上雲霄。", "坐看朋友淚，未減春秋褒。", "怪我但羸疾，悮蒙風雨搖。", "日月費奔走，文章勤琢雕。", "會須領妻子，更欲投吾曹。", "耆舊喚歸隱，諸公憐久要。", "出同赴鷄黍，歸但守簞瓢。", "相將訪雲山，所至雜漁樵。", "還當古渡口，卧聽西江潮。"]}