{"author": "呂本中", "period": "宋", "type": "诗", "title": "送虞澹季然之官京師", "paragraphs": ["車如鷄棲馬如狗，勸君莫美循牆走。", "車如流水馬如龍，不如還家行御風。", "以尻爲輪神爲馬，世人計出車馬下。", "出門險阻道里遠，只今誰是能行者。", "海陵事劇俸則薄，得公相從亦不惡。", "小吏相欺官長怒，我自作煩公笑樂。", "庾公故是豐年玉，道貌更自見不足。", "斷崖獨立老松柏，青天何處飛鴻鵠。", "汴堤六月塵自障，請公登高更南望。", "馬煩車怠早歸来，且從夫子濠梁上。"]}