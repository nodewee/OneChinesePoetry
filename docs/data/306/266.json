{"author": "呂本中", "period": "宋", "type": "诗", "title": "歸自成園", "paragraphs": ["新春今幾時，忽有簷外朵。", "病眼久不明，念此歲月頗。", "橋南數畝園，風雨與關鎖。", "主人厭敲門，荆棘生道左。", "還家續殘章，妙句仍帖妥。", "雖無鑪錘工，亦有盤礴臝。", "歸帆渺江湖，宿疾眩風火。", "扶犁伴老農，此語當自我。", "君看鄉閭鬬，則有閉戶可。", "慎無學春蠶，作繭自纏裹。"]}