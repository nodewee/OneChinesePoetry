{"author": "呂本中", "period": "宋", "type": "诗", "title": "送韓臨亨提舉", "paragraphs": ["君有千里行，我獨留此居。", "君行赴何許，沅江隔重湖。", "我留此山中，欲去尚躊躇。", "沅江道里僻，罷民待君蘇。", "君亦憐其民，溼沫勤喣濡。", "涼風促君斾，小雨膏君車。", "漸去囂塵遠，及此夏景初。", "野色望行路，東門初首涂。", "風土日已好，誰能懷舊廬。", "舉手謝拘束，有若縱壑魚。", "路逢舊交游，相見問何如。", "道我且貧病，因風時寄書。"]}