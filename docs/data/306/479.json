{"author": "呂本中", "period": "宋", "type": "诗", "title": "王傳巖起樂齋", "paragraphs": ["人生各有樂，所樂故不同。", "吹竽與擊缶，同在可樂中。", "孰能識至樂，不計窮與通。", "顔子在陋巷，肯憂家屢空。", "朝從聖師游，暮歸無近功。", "忽然若有合，此樂固無窮。", "當時二三子，因之開蔽蒙。", "君生百世下，久已聞其風。", "端居有遐想，客至聊從容。", "四壁倚蓬蒿，萬卷蟠心胸。", "回視世所求，天道迷西東。", "此樂既不遠，欲往吾其從。"]}