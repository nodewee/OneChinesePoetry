{"author": "呂本中", "period": "宋", "type": "诗", "title": "再簡范信中益謙呈張仲宗", "paragraphs": ["昨日之游樂不樂，主人愛客亦不惡。", "梅花遠近遍川谷，雨練風揉未全落。", "明日之游復如何，城南城北梅更多。", "對酒我不飲，把琖君當歌。", "酒炙雖勤主人費，且幸吾黨頻相過。", "梅花縱落君莫歎，與君同住海南岸。", "花開花落都幾時，君醉我醒人得知。", "相逢一笑俱有詩，如何不飲令君嗤。"]}