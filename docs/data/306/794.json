{"author": "呂本中", "period": "宋", "type": "诗", "title": "謙上人清湍亭", "paragraphs": ["道人結庵殊未就，先起小亭山左右。", "不將溪水濯塵埃，且以清湍爲客壽。", "雲烟映靄作春濃，草木堅枯辨秋瘦。", "客來相對兩無語，豈有浮辭問時候。", "一生行脚如夢覺，天意似于君獨厚。", "我今留滯未得往，想像此亭如故舊。", "再三伸紙誦清詩，已勝開尊飲醇酎。", "簞瓢可樂不淡薄，蘭菊重生足滋茂。", "他時有暇更分題，此游未落諸公後。"]}