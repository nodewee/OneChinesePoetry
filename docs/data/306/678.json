{"author": "呂本中", "period": "宋", "type": "诗", "title": "廖用中世綵堂", "paragraphs": ["廖氏居七閩，土俗變齊魯。", "子孫仁且壽，每繼先父祖。", "作堂名世綵，此意天所予。", "近者得矜式，遠者快先覩。", "今公懷直道，邪正有區處。", "還家上此堂，父祖當笑許。", "小人慕清風，想像濯煩暑。", "孰知少年場，有此毛髪古。", "何時望世綵，得聽公笑語。", "老松卧歲寒，亦以蔽風雨。", "人或不予知，亦莫予敢侮。"]}