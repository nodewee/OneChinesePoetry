{"author": "呂本中", "period": "宋", "type": "诗", "title": "同狼山印老早飯建隆遂登平山堂", "paragraphs": ["塵埃障西風，草木被朝日。", "籃輿郭北門，未厭來往疾。", "僮奴嬾不進，頗復費呵叱。", "道人先我行，宴坐已一室。", "殷勤勸客住，午飯當促膝。", "爐烟窗紙明，鳥語樹葉密。", "却上平山堂，晚景更蕭瑟。", "澄江渺天際，妙句不容乞。", "平生泉石念，固自有遺失。", "何能從兒曹，十事九不實。", "茲游豈不快，此老固坦率。", "尚從文殊師，一往問摩詰。"]}