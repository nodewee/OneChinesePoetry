{"author": "呂本中", "period": "宋", "type": "诗", "title": "寄蔡伯世李良宇", "paragraphs": ["兩君羈旅宦西蜀，我亦江南住僧屋。", "想像平生肺腑親，晴天何處飛黄鵠。", "庾郎故是豐年玉，道兒更是見不足。", "藜羮脱粟有餘味，富貴薰天果非福。", "死生契闊今誰在，往事悠悠陵谷改。", "他年乘興下瞿塘，見我衰顔莫驚怪。", "别尋好語和君詩，償盡平生難韻債。", "掃除壁土更焚香，下酒如今有鮭菜。"]}