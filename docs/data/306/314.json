{"author": "呂本中", "period": "宋", "type": "诗", "title": "讀易", "paragraphs": ["春温瘡疥繁，衣敝蟣蝨細。", "頹然坐南軒，讀易初有味。", "初看象數殊，忽此爻彖異。", "紛紛者衆說，行各半途滯。", "大言累千百，雜說記一二。", "坐令天人分，復以小大計。", "或強出枝葉，或自起旒贅。", "孰能言語表，能使意獨至。", "空中本無華，眼病因有翳。", "沈思忽有得，是則入精義。", "吾生晚聞道，歲月今少憩。", "遺經日在眼，似足了一世。", "臨流濯垢衣，尚勿惜餘棄。"]}