{"author": "呂本中", "period": "宋", "type": "诗", "title": "贈眼醫張子驥郎中", "paragraphs": ["人生所有疾，萬種皆眼病。", "由眼不得明，故視有不正。", "指白以爲黒，遠邇皆未定。", "如何少醫膜，遂失本來性。", "今君有妙手，與世脱機穽。", "病雖有多端，但以一理勝。", "不須望奇功，藥病自相應。", "吾觀世間物，唯眼爲至淨。", "不容著纖毫，况復計少剩。", "自古大醫王，其治有捷徑。", "不能添汝明，但要除此症。", "鏡有塵則昏，塵本不在鏡。", "塵去鏡自明，豈必與物競。", "皎潔玉壺冰，澄澈秋月瑩。", "坦然望長途，欲往不待倩。", "其說甚易知，在汝聽不聽。", "請君明其然，說法我已竟。"]}