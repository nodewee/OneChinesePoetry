{"author": "呂本中", "period": "宋", "type": "诗", "title": "送晁公慶西歸", "paragraphs": ["頃從君家諸父游，談經語道久未休。", "死生契闊風塵起，往事追尋三十秋。", "疾病衰頹且深坐，喜見後生勤勝我。", "臨行索我送行詩，短句長篇無不可。", "少年學問要躬行，世人營營勿與爭。", "閉户忍窮心自樂，簞食瓢飲殊不惡。", "紛紛得失誰厚薄，得此失彼莫籌度。"]}