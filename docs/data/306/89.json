{"author": "呂本中", "period": "宋", "type": "诗", "title": "寄唐充之二十韻", "paragraphs": ["俗事自相促，吾生常作難。", "長河已萬折，險路復千盤。", "坎壈深藏步，岑嶔穏轉鞍。", "誰知守樗散，略不悮泥蟠。", "末學多乖謬，微軀寔控摶。", "小兒成頂領，烈士吐心肝。", "許下少文舉，吴中無伯鸞。", "直須識根柢，始是極波瀾。", "念此欲誰語，想公還自寛。", "屢成長劍倚，得洗夜蟲酸。", "解后終年别，殷勤一笑歡。", "已除舌本强，仍斵鼻端漫。", "直節羣公念，高名四海間。", "相期更無事，所祝在加餐。", "晚日留殘雪，春雷續淺寒。", "欲行殊未必，堅坐只長歎。", "不厭道里遠，敢辭裘褐單。", "却尋三語掾，重對兩蒲團。", "剩欲洗胸次，先留倒筆端。", "何須灞陵岸，回首望長安。"]}