{"author": "呂本中", "period": "宋", "type": "诗", "title": "陸庭元紹意齋", "paragraphs": ["聖人毋意物我同，大賢庶幾其屢空。", "今君胡爲用此意，乃欲酬酢萬化參天工。", "客來無窮君不厭，所施不同皆有驗。", "風寒燥濕互相伐，一理驅馳無頓漸。", "衡門端坐一事無，衆皆刼刼君有餘。", "見賢不避忘其軀，肯與俗子急錙銖。", "知君此意久已絕，爲爾病生吾有說。", "偫儲百藥待百病，任爾紛紛强分别。", "君但守此心如銕，徧與衆生除衆熱。", "是則名爲無意訣，剩放南山著秋月。"]}