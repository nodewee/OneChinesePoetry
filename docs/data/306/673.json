{"author": "呂本中", "period": "宋", "type": "诗", "title": "病夫", "paragraphs": ["病夫坐穏懶出門，底事逢春作癯瘦。", "故人相尋不憚遠，欲以一盃爲我壽。", "鋪張古昔引大義，勸使忍窮如忍詬。", "感君意氣但如昨，顧我情懷已非舊。", "平生甘作蟻旋磨，萬事只如船放溜。", "十年參差故鄉夢，一心守待靈芝秀。", "辱身竊比柳下惠，疾惡幸逢朱伯厚。", "他時城市望雲山，歲晚何由數相就。"]}