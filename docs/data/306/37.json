{"author": "呂本中", "period": "宋", "type": "诗", "title": "與吳迪吉諸人赴晁季一陳塘范園之游因成十韻", "paragraphs": ["春風未寂寞，頻枉故人車。", "客舎輕寒下，村煙宿雨餘。", "曉紅留隱映，新綠上扶疏。", "妙墨懸高榜，殘章得舊書。", "蛟龍忽舒卷，草木自清虛。", "渺渺登臨地，悠悠水竹居。", "只今那復有，本自不關渠。", "塘水空遺廟，鼉淙亦故墟。", "同行喜佳士，所到即吾廬。", "政恐習池飲，風流却未如。"]}