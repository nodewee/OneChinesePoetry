{"author": "呂本中", "period": "宋", "type": "诗", "title": "寄晁以道", "paragraphs": ["朝辭陘山清，暮宿頼水綠。", "往来百里間，得此意已足。", "吾人少如願，夫子更絕俗。", "閉門觀易象，未用傷局促。", "使我三日留，共此一室獨。", "皎如嶺頭月，凜若霜後竹。", "欲爲斯文壽，以作學者福。", "洛陽佳少年，撫事多慟哭。", "此其於聖學，何異狗尾續。", "寧知草玄翁，萬事不掛目。", "深湛而雅澹，亦不在反覆。", "吾祖早聞道，晚與夫子熟。", "相期千載外，未得一世伏。", "渫山竄鼯鼬，晚日度鴻鵠。", "誰能從公游，歲月如轉燭。"]}