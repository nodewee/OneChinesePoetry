{"author": "呂本中", "period": "宋", "type": "诗", "title": "留侯", "paragraphs": ["留侯下邳時，豪氣或未除。", "晚節欲輕舉，效在黄石書。", "其書本無言，一嘆三嗚呼。", "彼公實天人，識此鵷鳳雛。", "良田有蕪穢，令子痛自鉏。", "萬事不得已，一身常晏如。", "袖手默無語，四方瞻步趨。", "不知隆準公，果能知子無。", "小兒荀彧輩，下及崔浩徒。", "謂能明子心，此語亦已誣。", "不能處其知，正足殺其軀。", "所恨生已晚，聖門無坦途。", "學不盡其才，未免風俗驅。", "詩書在煨燼，子何不回車。", "試問禮之本，更觀心地初。"]}