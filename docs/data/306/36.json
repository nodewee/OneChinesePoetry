{"author": "呂本中", "period": "宋", "type": "诗", "title": "贈孫廣伯", "paragraphs": ["人皆笑君拙，我獨喜君直。", "拙則世所無，直則未易識。", "昔者中丞公，事主以一德。", "從容進退間，多士所取則。", "朝廷九鼎重，冠冕萬夫特。", "塵埃困大路，此老難再得。", "至今門下士，必以身許國。", "孰知强弩末，而有百鈞力。", "賢孫後來秀，見我好顔色。", "收功却掃中，欲任門內責。", "空弮入善陣，匹馬見勍敵。", "不嫌不識察，但恨無此獲。", "欲赤莫如丹，欲黑莫如墨。", "吾常持此言，以辨主與賊。", "苟無牛羊害，則有天地塞。", "君能但拙直，亦莫忘黑白。"]}