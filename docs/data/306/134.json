{"author": "呂本中", "period": "宋", "type": "诗", "title": "雪夜", "paragraphs": ["曹州城南三日雪，半夜疾風吹石裂。", "先生睡美喚不聞，不信衾裯冷如鐡。", "病妻索火少聲韻，稚子哦詩應歌節。", "殘書向人老可愛，舊劍空在磨先缺。", "未能去尋泉石伴，未用深藏狐兔穴。", "新正已過今幾日，歲事嬾復從人說。", "長江略無千里夢，故人動有十年别。", "相逢一笑又艱阻，所向端坐成癡絕。", "城中諸公不相棄，時有妙句扶衰拙。", "頗知晴意在明日，泥深不怕車輪折。", "便當脱帽過君家，共放南窗看新月。", "一杯凍酒君莫辭，預借炎天洗煩熱。"]}