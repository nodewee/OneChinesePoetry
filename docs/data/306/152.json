{"author": "呂本中", "period": "宋", "type": "诗", "title": "首夏二首  其二", "paragraphs": ["空庭下疏箔，樂此樹蔭美。", "鳥聲相續来，百種皆可喜。", "日長少文字，俗事不到耳。", "開窗略須夜，月露欣瀰瀰。", "頗念閑居樂，感歎投筆起。", "吾家老清源，愛我入骨髓。", "還家治場圃，喚我共料理。", "會同江海去，更欲附船尾。", "平生跨款段，不敢廢鞭箠。", "誰云馬中龍，一日有萬里。", "卜鄰吾所知，江晁老兄弟。"]}