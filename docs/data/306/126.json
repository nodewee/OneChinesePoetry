{"author": "呂本中", "period": "宋", "type": "诗", "title": "擬古", "paragraphs": ["西鄰有佳人，開户納明月。", "月照衣上纓，同心爲誰結。", "此結今幾時，未解心已折。", "隔林聞搗練，起坐更嗚噎。", "情人在萬里，我獨音問缺。", "不聞行路難，但見思歸切。", "年来契闊久，烈士或喪節。", "如何空牀居，初未見短闕。", "胡馬與越鳥，本自無離别。", "草搖新霜白，秋送池中竭。", "君心有斷絕，妾恨無盈歇。"]}