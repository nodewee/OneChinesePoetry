{"author": "呂本中", "period": "宋", "type": "诗", "title": "送晁季一罷官西歸", "paragraphs": ["少年閱人若郵傳，漢廷公卿日千變。", "故人一蹙便青雲，咫尺相逢不相見。", "丈夫鬚髯但如戟，黄塵沒馬渠未識。", "晁侯文采老不聞，兩耳壁塞目爲昏。", "三年刺促簿書裏，更覺和氣生春温。", "誰能種蘭生九畹，從公不辭墮車蹇。", "冰霜入眼蚊蚋去，桃李成蹊草茅遠。", "胸中滄海無水旱，眼底浮雲看舒卷。", "頃來江上幾送迎，聚蚊成雷公不驚。", "笙竽沸地不知曉，公但寒窗延短檠。", "乃知風雨晝窈冥，我亦不廢晨鷄鳴。", "箕山之下潁水邊，脱冠便歸須壯年。", "諸公先尋買山錢，我亦從今當着鞭。"]}