{"author": "呂本中", "period": "宋", "type": "诗", "title": "新霜行", "paragraphs": ["新霜下幽蘭，昔在顧眄間。", "時過理當爾，敢復致一言。", "物生無榮賤，悉是君所見。", "相值有相違，誰能滿吾願。", "田園棄荒蕪，官居走郵傳。", "誤尋文字盟，秣馬當百戰。", "一飯或未飽，逢人足嫌怨。", "窮於投林猿，窘若巢幕燕。", "忍學少年子，羽翼偷絢練。", "百萬買纒頭，千金奉娱宴。", "願爲匣中玉，不作秋後扇。", "丈夫重許與，正爾未爲倦。", "絕糧有不死，酒肉虛健羡。", "古人馬伏波，吾猶識君面。"]}