{"author": "呂本中", "period": "宋", "type": "诗", "title": "贈歐陽處士", "paragraphs": ["愛君年少便知足，今君雖老更無欲。", "閉門不出動經時，保此無窮清淨福。", "黄衣弟子雜僧徒，共守荒郊數椽屋。", "門前山水各有態，君但疏籬對脩竹。", "直如季路恥有聞，清似之推不言祿。", "坐看世事雲變化，一任兒曹手反覆。", "上皇龍飛三十春，臨軒亦嘗思異人。", "詔書屢下廣搜索，當時幾人能識真。", "君時聲名動天子，高臥不起空逡巡。", "謾收符籙養丹火，一旦四海生風塵。", "我來見君斛嶺下，識君無營真靜者。", "殷勤愛我莫遽行，尚肯相從結茅舍。", "時當喪亂足淹留，豺狼恣横空山夜。", "它年有意過匡廬，更許淵明入蓮社。"]}