{"author": "呂本中", "period": "宋", "type": "诗", "title": "送魏縣丞之官餘杭", "paragraphs": ["君去我逾靜，我病君得知。", "如何便相遠，未有再見期。", "溪橋已春晚，紅紫久離披。", "初無一尊酒，慰君别後思。", "君才則甚長，所用無不宜。", "但當歛光芒，匣劍深藏之。", "初非擊刺用，肯顧庸人嗤。", "平生富事業，餘事尤長詩。", "當官倘見念，琢句敢嫌遲。", "上以寄難兄，下以愈我饑。"]}