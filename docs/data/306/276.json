{"author": "呂本中", "period": "宋", "type": "诗", "title": "聞南寇已平歡快之甚作詩五十韻", "paragraphs": ["日月開南極，山河拱上都。", "聖朝頻決勝，賊黨莫狂圖。", "驛道傳烽燧，官軍下舳艫。", "弄兵心已壯，渫血氣猶粗。", "臘月杭州破，驩聲歙縣屠。", "跡雖連勁越，勢欲動全吳。", "劍戟排空上，芻糧夾路輸。", "予方在衰杖，意不保頭顱。", "豈謂除關傳，都非驗漢符。", "坐看前乘沒，誰救左輪朱。", "守將仍安枕，鄉豪肯棄軀。", "百川歸巨浸，一命仰洪鑪。", "撫事思同輩，低頭失壯夫。", "風雷蟄龍臥，名字列仙臞。", "遇寇來淮口，迎家傍海隅。", "未隨霜雪死，甘伴甲裳趨。", "每有妻孥問，寧知道里虞。", "荒城補泥土，旱水著菰蒲。", "交友多流寓，人煙乍有無。", "相逢可慟哭，掩淚只長吁。", "羽檄跡鋒數，江船取路迂。", "艱難脫紛擾，潤澤到焦枯。", "屢辱分金送，兼容折簡呼。", "同群見鸑鷟，猛獸伏於菟。", "往往投僧飯，時時就客廚。", "苦留春駘蕩，勤對色敷腴。", "不有溝中斷，其如屋上烏。", "身猶訪安佚，意獨離囚拘。", "行李催歸疾，生涯與舊殊。", "裹糧違戰地，舉足值窮途。", "悮厭韓城僻，虛隨潁水紆。", "舊書猶醤瓿，破屋但繩樞。", "蔣詡空三徑，楊雄更一區。", "生平從學圃，老復厭爲儒。", "愛草騎驢穩，看雲借杖扶。", "幾年供坎廩，盡室付崎嶇。", "觸熱醫頻喚，傾囊酒漫酤。", "素冠窮偪仄，白髪鬼揶揄。", "側轉驥縶足，往還狼跋胡。", "衆憐東郭困，自學北山愚。", "取別方搖扇，成詩欲斷壺。", "疏籬倒禾黍，驟雨落楸梧。", "苦語終難好，清談卻未須。", "家猶近墳墓，晚或望桑榆。", "今日祅氛滌，新秋暑氣蘇。", "如聞舊巢覆，盡伏逆臣誅。", "遣卒寬平賈，令民內半租。", "文章元典則，刑賞舊規摹。", "桀惡先函首，渠魁已獻俘。", "書地問安否，尚足慰馳驅。"]}