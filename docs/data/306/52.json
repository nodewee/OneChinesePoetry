{"author": "呂本中", "period": "宋", "type": "诗", "title": "學仙行", "paragraphs": ["長松拂雲根合抱，雪虐霜凌不相到。", "下有千歲老茯苓，化爲琥珀光自照。", "食之便可登廣寒，不但無病長少年。", "浮生溷濁那可言，和氣乃爲塵務煎。", "坐看靈藥置泥土，五味雜置成薰羶。", "豈不聞齊天子，黄金丹成不肯仙。", "且貪人間樂，不能從汝飛上天。", "惜哉韋郎之妙語，一失毫釐千萬年。"]}