{"author": "呂本中", "period": "宋", "type": "诗", "title": "盛華彦光丘壑軒", "paragraphs": ["盛侯少時偉儀觀，下筆不休人共歡。", "胸中别自有丘壑，萬里溪山藏几案。", "往來車馬閙泥土，盛侯何嘗著眼看。", "較量今古放同異，抖擻胸襟别真贋。", "今朝示我故人詩，老病窮愁得消散。", "故人相繼在鬼錄，君雖獨在飽憂患。", "且住溪南數間屋，坐穩不憂時節換。", "人言丘壑殊不惡，君守一丘只如昨。", "文章老健氣如虹，不向山巖何處著。"]}