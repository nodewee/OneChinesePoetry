{"author": "呂本中", "period": "宋", "type": "诗", "title": "雙廟", "paragraphs": ["唐四葉孫德下衰，久厭坐穩思奔馳。", "外由驕胡內艷妻，楊李氣燄相奪移。", "太宗之業甚整齊，爾曹忽來撞㨋之。", "旁人爲之掩涕悲，處之甚安渠不疑。", "賊風忽來吹白陂，翠輿走避彎弓追。", "倒立卻視千熊羆，猛將不解河北圍。", "睢陽失守東南危，城中月餘析骨炊。", "兩公奮髯死不回，鼎鑊在前惟恐遲。", "蜀中消息未可期，此輩未易折箠笞。", "念公不量勢力微，本自不辱國士知。", "大廈又非一木支，何必感慨如此爲。", "往時開元全盛時，公胡不念鱸魚歸，亦不往吊湘江纍。", "死後聲名何足奇，商山老人吾所歸。"]}