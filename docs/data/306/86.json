{"author": "呂本中", "period": "宋", "type": "诗", "title": "别後寄舍弟三十韻", "paragraphs": ["還家日已短，况此獨行情。", "客路三年别，秋帆十日程。", "小船擕手上，斜柳縱篙撐。", "岸失乖龍蟄，窗留素月縈。", "重回召伯埭，虛住廣陵城。", "破屋仍堅坐，殘鶯只强鳴。", "江猶渺漭去，草欲蔓延生。", "水縮蛙蟆鬬，場空霧雨横。", "土風沾瘧癘，民俗混蠻荆。", "豈識排門入，魚無倒屣迎。", "好詩思共讀，薄酒念同傾。", "枕席煩團扇，膏油乏短檠。", "可無道里念，或恐夢魂驚。", "惟昔交朋聚，相期文字盟。", "筆頭傳活法，胸次即圓成。", "孔劍猶霄鍊，隋珠有夜明。", "英華仰前輩，廓落到諸卿。", "敢計千金重，嘗叨一字榮。", "因觀劍器舞，復悟擔夫争。", "物固藏妙理，世誰能獨亨。", "乾坤在蒼莽，日月付峥嶸。", "凜凜曹劉上，容容沈謝并。", "直須用款款，未可笑平平。", "有弟能知我，他年肯過兄。", "初非强點灼，略不費譏評。", "短句箜篌引，長歌偪側行。", "力探加潤澤，極取更經營。", "徑就波瀾闊，勿求盆盎清。", "吾衰足欿轗，汝大不欹傾。", "莫以東南路，而無伊洛聲。"]}