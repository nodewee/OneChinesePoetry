{"author": "呂本中", "period": "宋", "type": "诗", "title": "離洪州渡西江至翠微寺紫清宫", "paragraphs": ["平明渡西江，西山正崔嵬。", "中流欲浪作，細雨隨風回。", "促櫂赴前浦，頗爲風雨催。", "寒沙引細路，人家山半隈。", "密雨蔭脩竹，久旱無莓苔。", "晚入翠微寺，諸峰環抱來。", "其西洪崖居，百代所仰懷。", "何年蛟龍怒，更擊深山開。", "懸瀑瀉洪井，噴噫藏風雷。", "客行少休息，暫此得徘徊。", "城中二三老，咫尺不得陪。", "豈無陵風翰，邀致山中臺。", "澗水清且寒，可以當餘杯。", "獨來不敢久，恐爲神物猜。"]}