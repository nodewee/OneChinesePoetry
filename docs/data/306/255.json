{"author": "呂本中", "period": "宋", "type": "诗", "title": "惡木", "paragraphs": ["惡木不忍伐，留我窻戶前。", "人皆笑我拙，我獨爲汝賢。", "共生天地間，誰不願長年。", "如何枝葉內，便縱斤斧穿。", "人或甚於斯，同被恩愛纏。", "燕昭與漢武，所享固已偏。", "樂極未肯休，更欲求神仙。", "孰能以此心，擴爲無盡泉。", "大哉周文王，尚結枯胔緣。", "傷生有禁止，亦具月令篇。", "好木雖云好，不須公愛憐。", "惡木雖云惡，莫自生讎冤。", "歲晏霜雪穩，夏深雷雨顛。", "扶疏有震落，與公常晏然。"]}