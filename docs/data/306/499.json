{"author": "呂本中", "period": "宋", "type": "诗", "title": "寄晁恭道鄭德成二漕", "paragraphs": ["二年住閩中，不識建溪茶。", "處處得殘杯，顧未愜齒牙。", "饑腸擁滯氣，病眼增昏花。", "故人持節來，憐我病有加。", "會當餉絕品，不但分新芽。", "蒼壁月墮曉，寶胯金披沙。", "一洗肝肺凈，兀坐如還家。", "陰雨又不解，天氣復未佳。", "持詩寄兩公，請爲交舊時。", "便續北苑譜，即日定等差。"]}