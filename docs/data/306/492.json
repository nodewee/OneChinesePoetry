{"author": "呂本中", "period": "宋", "type": "诗", "title": "贈王周士諸公", "paragraphs": ["空房夜氣清，落月傍簷明。", "念我平生友，相望隔荒城。", "我老未厭書，破窗猶短檠。", "君亦不奈閑，黙坐數殘更。", "共結香火社，同尋文字盟。", "王子潮州來，一笑冠欹傾。", "午飯展僧鉢，村醪傾客瓶。", "相逢但談道，絕口不論兵。", "未免俗眼笑，屢遭時輩輕。", "人生各有趣，小大俱有程。", "譬彼澗底松，難伴池中萍。", "雲鵬與斥鷃，已矣兩忘情。", "一洗瘴海耳，此言君可聽。"]}