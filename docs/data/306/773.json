{"author": "呂本中", "period": "宋", "type": "诗", "title": "送尹少稷賢良還懷玉山", "paragraphs": ["青松在庭檻，乃受衆目憐。", "念彼歲寒枝，肯爭桃李妍。", "不如卧澗壑，歲久霜雪前。", "尹侯東州英，炯若珠在淵。", "避地走南荒，因循留瘴烟。", "歸來懷玉山，草草屋數椽。", "深居絕萬慮，讀書欲忘年。", "偶出到城市，頗厭塵囂煎。", "搜腸出妙語，贈我以長篇。", "行潦被注挹，朽木煩彫鐫。", "紛紛車馬間，孰能知子賢。", "别歸值短晷，肯復更留連。", "我老百事廢，鈍馬難加鞭。", "清霜粲屋瓦，白雲常在天。", "悵望子所居，欲去無夤緣。"]}