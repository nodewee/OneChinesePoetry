{"author": "呂本中", "period": "宋", "type": "诗", "title": "贈筆工安伋", "paragraphs": ["昔人三年學屠龍，技成不試身已窮。", "安生不願洴澼封，嗜好乃與屠龍同。", "使世淬礪磨其鋒，側出逆曳求新功。", "伋也中立無適從，随所欲用吾能供。", "歙溪孕石南山松，四方萬里時一逢。", "病夫乍閑百念空，敗毫破管塵埃蒙。", "明窗浄几聊從容，眼無列宿羅心胸。", "使汝得見文章公，展卷略書吾已慵。"]}