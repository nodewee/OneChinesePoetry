{"author": "呂本中", "period": "宋", "type": "诗", "title": "秋日呈顔夷仲", "paragraphs": ["老去身已衰，事過意愈嬾。", "斯人未寂寞，吾此歸亦晚。", "疏籬带落葉，秋色忽已滿。", "南窗可炙背，喚婦同茗盌。", "舊讀無新功，亦復費編纂。", "凝塵亂朱墨，妙句折編簡。", "往者荷蓧翁，實具世外眼。", "不能與之游，只有興盡返。", "曹南二三老，夙昔荷推挽。", "平生萬卷書，未盡一日款。", "微詞絕端兆，自怪識者罕。", "願聞片言佳，庶用收褊短。"]}