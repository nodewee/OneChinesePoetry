{"author": "呂本中", "period": "宋", "type": "诗", "title": "夜坐有感", "paragraphs": ["五更月落雞未鳴，小爐殘火猶晶熒。", "道人强起理衰疾，不聞松聲聞雨聲。", "跏趺坐稳百念去，豈有宿夢令神驚。", "平生于世萬事嬾，况復今兹飽憂患。", "中原北望四千里，三年不見南飛雁。", "著身天涯未爲遠，所至風沙莫深歎。", "時寒但趁僧房火，日暖可赴鄰家飯。", "嶺南無瘴便可老，江頭有酒猶堪喚。", "嗟哉甯子不自休，辛苦飯牛過夜半。"]}