{"author": "呂本中", "period": "宋", "type": "诗", "title": "謝宇文漳州送茶", "paragraphs": ["暑氣侵人病逾劇，虚堂坐調出入息。", "漳州太守送茶來，王圭小鳳俱無敵。", "太守憐我病無語，故遣此茶相勞苦。", "千金一餅君未許，百金一盞如潑乳。", "其它鬬芽未足數，下視紛紛等塵土。", "病夫未飲病先愈，坐覺爽氣生肺腑。", "城中車馬閙如雨，更有樂善如君否。"]}