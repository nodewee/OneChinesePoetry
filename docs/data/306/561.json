{"author": "呂本中", "period": "宋", "type": "诗", "title": "送楊晨當時赴夔漕", "paragraphs": ["楊侯從舊名籍籍，吳中一見如舊識。", "憐我衰頽病已侵，怪我辛勤百無益。", "今君遽作巴蜀行，江頭宿昔春水生。", "路經三峽不艱阻，遍與疲民問疾苦。", "隨身長劍莫輕舞，試伐蛟鼉斬豺虎。", "此來人士衆如雨，得君此行慰羈旅。", "君但垂情一笑許，勝使區區入州府。", "百城因之遂安堵，亦勝無事閑坐否。"]}