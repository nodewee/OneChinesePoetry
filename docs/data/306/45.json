{"author": "呂本中", "period": "宋", "type": "诗", "title": "古劍歌", "paragraphs": ["寒江九月雷殷空，落日倒射千山紅。", "江頭樹木半傾倒，袞袞不盡洪濤風。", "風中有物如長戟，電光忽来傾霹靂。", "雨罷晴開不復知，乃是潛蛟倚長石。", "蒼皮半卷頗飛動，澁蘚中開欲跳擲。", "青熒野火下絕水，夭矯長烟轉空壁。", "天生神物有時出，歲月飄流爲誰得。", "銅花欲盡秋水渾，尚有千年妖血痕。", "向来天地亦兒戲，俄頃變怪徒紛紜。", "君不見豐城之來亦不久，寶氣何爲上牛斗。"]}