{"author": "呂本中", "period": "宋", "type": "诗", "title": "送晁侍郎知撫州", "paragraphs": ["與君相從四十載，老病昏昏君不怪。", "交游大半在鬼錄，一時輩行惟君在。", "前年簮筆侍明光，論議風流傳梗概。", "邇來同住此荒城，笑語瀾翻絕機械。", "薄酒重尋他日盟，新詩未了平生債。", "今君奉詔作鄰郡，共喜朝廷有除拜。", "定知惠政及斯民，一洗從來州郡隘。", "甕頭春色早晚熟，遠寄還須例霑丐。", "爲君試草德政碑，蕭何自昔文無害。"]}