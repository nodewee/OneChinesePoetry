{"author": "呂本中", "period": "宋", "type": "诗", "title": "龔彦承觀軒", "paragraphs": ["愛山不能歸，常恐山怪責。", "終歲在行役，感動頭已白。", "高秋强僮僕，路過龔掾宅。", "蒙君開南軒，除我眼界窄。", "白波遶青嶂，彷彿見顔色。", "江上飛來峰，却立對君側。", "蕭蕭蒲葦叢，不受塵土隔。", "知君有奇趣，笑我常偪仄。", "人生無窮已，得一乃願百。", "牀頭貯美酒，窗下著好客。", "請公但黙然，歲晚當有獲。"]}