{"author": "呂本中", "period": "宋", "type": "诗", "title": "南山", "paragraphs": ["南山佳有餘，我病不自得。", "今日飲君家，把酒到曛黒。", "秋風浩萬頃，涼月挂江色。", "對此不能歡，何以消偪塞。", "人生少如意，百語輸一黙。", "喜逢佳主人，略爲解覊勒。", "歡然有餘味，即此自温克。", "陽春內空洞，隱如一敵國。", "世賢首陽餓，我愛鄭朝穆。", "却懷三年艾，未盡一醉力。", "青蠅鬨殘暑，小雨頻敗北。", "漸須把蟹螯，莫訃舟摧抑。", "君看女兒笑，終勝官事逼。", "殘盃蓋餘瀝，慎勿貸鷄肋。", "要看知我真，不獨觀酒德。"]}