{"author": "呂本中", "period": "宋", "type": "诗", "title": "發翠微寺", "paragraphs": ["古殿突兀風有聲，粥魚欲打雞三鳴。", "披衣起坐問行李，僕夫屢報天陰晴。", "昨日路長頻雨阻，今日東風得無苦。", "杉松連山寒欲動，橘柚隔籬香半吐。", "却憶京城無事時，人家打酒夜深歸。", "醉裏不知妻子罵，醒後肯顧兒啼饑。", "如今流落長江上，所至盜賊猶旌旗。", "已憐吳縣風俗僻，况復中原消息稀。"]}