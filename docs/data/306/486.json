{"author": "呂本中", "period": "宋", "type": "诗", "title": "題孫子紹所藏王摩詰渡水羅漢", "paragraphs": ["問渠褰裳欲何往，彷徨徙倚滄波上。", "至人入水固不濡，何以有此恐怖狀。", "我知摩詰意未真，欲以筆端調世人。", "此水此渡俱非實，摩詰亦未嘗下筆。", "孫郎寶藏今幾年，往來周旋兵火間。", "世人險阻更百難，彼渡水者安如山。", "請君但作如此觀，莫更思維尋筆端。"]}