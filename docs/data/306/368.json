{"author": "呂本中", "period": "宋", "type": "诗", "title": "與仲安别後奉寄", "paragraphs": ["出門送君時，一步再徘徊。", "雖云非遠别，念與始謀乖。", "欲求連牆居，故作千里來。", "君今不我待，欲跨洪溝回。", "我獨滯一方，後會良未諧。", "冬初風浪息，蛟龍深蟄雷。", "其如中原盜，所至尚揚埃。", "子行莫夷猶，恐致狼虎猜。", "胡人更遠適，畏死投烟霾。", "皇天久助順，似不及吾儕。", "獨以智力免，寧有此理哉。", "因書寄苦語，亦以謝不才。", "新春好天色，指望妖氛開。", "即當候歸艎，取酒尋尊罍。", "欣然得一笑，便足禳千災。", "豫章百里遠，可以慰客懷。", "須君起我病，同上徐孺臺。"]}