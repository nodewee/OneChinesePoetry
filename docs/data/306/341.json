{"author": "呂本中", "period": "宋", "type": "诗", "title": "景德北窗", "paragraphs": ["雲横樹陰濃，雨漲溪水白。", "故人喚我出，已度蒸暑厄。", "北窗非不佳，尚苦眼界窄。", "小樓隱床後，自與塵霧隔。", "更憐昭亭山，相向有佳色。", "君能具鷄黍，略不厭須索。", "我能知子窮，子亦能愛客。", "人生要如是，一舉乃諷百。", "我病思遠引，未塞交友責。", "便當約諸公，歸耕作長策。", "囊無一錢贏，歲晚會有獲。"]}