{"author": "呂本中", "period": "宋", "type": "诗", "title": "送宋仲安往虔州", "paragraphs": ["已流之水不可以復回，已往之日不可以復來。", "唯有野外籬邊之黄菊，年年歲歲見花開。", "君如此菊不我厭，處處相逢同酒杯。", "三年喪亂那可說，君頭已白我齒缺。", "高才抑塞久未用，坐守松檜凌霜雪。", "君今又作章貢游，我猶少忍住筠州。", "破屋不憂遭鬼瞰，端坐或恐貽神羞。", "求田問舍古所歎，敢有遠去惟身謀。", "爲約嶺南三數子，明年乘興欲東流。"]}