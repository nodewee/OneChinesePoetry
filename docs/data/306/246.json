{"author": "呂本中", "period": "宋", "type": "诗", "title": "謝任伯夫人挽詩", "paragraphs": ["幽蘭在深山，無人終自芳。", "豈伊桃李顔，取媚少年腸。", "高氏有潛德，奕世被輝光。", "自其父祖来，低首不肯昂。", "夫人生既賢，豈止秀閨房。", "出身事夫子，和鳴更鏘鏘。", "笙鏞列兩序，圭幣羅中堂。", "云何去日遠，遂棄凌風翔。", "伋也奉慈訓，將見久必昌。", "瞻彼汝南路，松柏泣新霜。", "凄然馬鬛封，千歲終不亡。"]}