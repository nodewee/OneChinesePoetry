{"author": "呂本中", "period": "宋", "type": "诗", "title": "周仲固尚論齋", "paragraphs": ["周侯不出何所爲，閉門讀書心自知。", "簞瓢陋巷君不厭，讀書萬卷能忘饑。", "上參羲皇下秦漢，采取英華幾脱腕。", "是非榮辱姑置之，忽若乘船到彼岸。", "古人之學有傳授，君生寂寞千載後。", "問君何以識古人，袖手無言坐清晝。", "以此讀書爲尚友，是事渺茫人信否。", "人信不信君不問，松柏固難生培塿。", "朝來落葉亂荒城，青山照人溪水横。", "往來車馬作塵土，想君深夜讀書聲。"]}