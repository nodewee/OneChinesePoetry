{"author": "呂本中", "period": "宋", "type": "诗", "title": "同晁季一李天紀過沈宗師北荘因成長韻", "paragraphs": ["三年城南居，不識城北土。", "但聞玉雪郎，去作猿鶴主。", "今晨籃輿來，握手相勞苦。", "勝遊有佳士，洗耳聽妙語。", "晴窗背雲壑，落日在環堵。", "晚風生白楊，想像原野古。", "斷崕懸老木，小港聚寒雨。", "却觀城市人，努力自熬煮。", "畏塗出衽席，禍福有未覩。", "杜陵懷壯游，無忌笑豪舉。", "二者覓真是，政恐君未許。", "千秋柴桑翁，妙句聊一吐。"]}