{"author": "呂本中", "period": "宋", "type": "诗", "title": "清都行", "paragraphs": ["我昔謁帝白玉墀，獨駕翠虬驂赤螭。", "御風而行過日圍，遂登清都游太微。", "廣殿上建明月旗，綴以列宿懸雙蜺。", "帝顧而歎憐其癡，寸田不治來何遲。", "我拜稽首心自疑，世俗逼隘臣所知。", "黜慢之故還無期，後有美人雲霧衣。", "玉坐交映生光輝，不必翠被緣珠璣。", "祕文玉簡手自持，見我而笑揚蛾眉。", "問我此去来何時，握手贈吾藍田芝。", "汝生甚良學則宜，無自輕厭令神馳。", "一来人間今幾時，恍如夢覺不可追。", "骨肉腥穢顔忸怩，北風吹寒霜露微。", "想視倒景凌空飛，却從帝居尋玉妃，爲汝更賦無言詩。"]}