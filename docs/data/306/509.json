{"author": "呂本中", "period": "宋", "type": "诗", "title": "過劉忠顯公鄉縣作", "paragraphs": ["疾風知勁草，世亂識忠臣。", "自古有此語，今代豈無人。", "劉公生東南，節義邁等倫。", "時危出一死，以捍胡馬塵。", "遂令天下人，稍知吾道尊。", "至今生氣在，凜凜凌層雲。", "我行崇安野，瞻望彼高墳。", "流澤既未遠，有子賢而文。", "會當廣德業，早爲建殊勲。", "此意苟不泯，楚人生伍員。"]}