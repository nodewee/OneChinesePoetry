{"author": "呂本中", "period": "宋", "type": "诗", "title": "將至南嶽先寄演公禪師善公華嚴", "paragraphs": ["胡馬揚塵烽燧作，我行乃在天一角。", "江西趼足過湖南，本赴郴陽故人約。", "中途羣盜又蜂起，所至往往爲囊橐。", "遲回改路心自笑，隱忍畏事人所薄。", "不因此去渡湘水，更欲何時到南嶽。", "山中况有二老人，萬里同來且安樂。", "遙瞻見我應大笑，白鬚黒面都如昨。", "平生故舊幾人在，不早從公老丘壑。", "自經喪亂可過從，每一思之懷抱惡。", "請公更說因地初，一解人間因慧縛。"]}