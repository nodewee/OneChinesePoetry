{"author": "呂本中", "period": "宋", "type": "诗", "title": "朱成伯秀野堂", "paragraphs": ["客愁固多岐，我懷亦蕭散。", "連年尋故人，見子二水岸。", "官居少閑暇，歲月忽已換。", "有堂名秀野，未入俗眼看。", "得名自君子，可當清淨觀。", "未能藝桃李，且自飽藜莧。", "荒涼城一隅，初不越門限。", "脱身少年場，念此已熟爛。", "嗟予老病侵，閲世蓋多難。", "相逢黙無語，自足洗憂患。", "窮冬足雨雪，近市乏薪炭。", "時來正堂堂，尚得一笑粲。"]}