{"author": "呂本中", "period": "宋", "type": "诗", "title": "次韻堯明貢院詩", "paragraphs": ["忍窮不能歸，强飯亦良計。", "東風頻報春，草木可次第。", "厭爲龍頭縮，寧作龜尾曳。", "從來翰墨場，即有聞見滯。", "譬如已耕田，更欲深種藝。", "或蒙鹵莽報，未肯即賣棄。", "不聞太倉粟，亦校毫髮細。", "王卿固倦游，穢濁有蟬蜕。", "聲名動時人，我實託末契。", "泥塗倒屐齒，塵埃涴衣裌。", "要爲無用用，乃作不事事。", "下馬舊戰場，午日在庭戺。", "向来槁木枝，忽有紅綠綴。", "來非偶然住，去亦無所詣。", "聚蚊著甌中，得聽此鶴唳。", "窗前有餘馥，勝韻入松桂。", "扁舟下淮南，閭里思少憩。", "熟觀昔所歷，請與居士戲。", "江湖要同歸，不假木蘭枻。"]}