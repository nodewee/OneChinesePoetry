{"author": "呂本中", "period": "宋", "type": "诗", "title": "黄池西阻風", "paragraphs": ["烏雲銜日日不出，驟雨飄風吼三日。", "扁舟寸步不得行，坐歎輕鷗如箭疾。", "我行去家秋復冬，故園回思春夢中。", "客愁茫茫若江水，生計渺渺隨征鴻。", "三年京城共憔悴，一杯此地難從容。", "長溪卷浪雪花碎，遠山横空眉黛濃。", "故人别我上江去，亦有書來喚同住。", "破屋數間君有餘，太倉五升吾已具。", "嚴霜未放鷹隼擊，盤渦恐致蛟龍怒。", "片帆欲挂任篙師，君但徐行莫深懼。"]}