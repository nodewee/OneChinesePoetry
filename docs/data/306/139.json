{"author": "呂本中", "period": "宋", "type": "诗", "title": "陵城歌", "paragraphs": ["北風吹沙秋草黄，漢家故陵當路傍。", "殘墓斷壠趁風雨，狹徑小樹行牛羊。", "當時王子朝未央，飛燕姊弟承龍光。", "大策已定回朝陽，不知外家諸舅忙。", "後來變化尤猖狂，佞賢賊莽分行藏。", "豈知漢運中更長，濟陽舍中方赤光。", "終亦變化隨飛揚，何獨此地令人傷。", "人生覩此當自顧，位高金多終此路。", "君不見五陵佳氣且如此，更復何情說丁傅。"]}