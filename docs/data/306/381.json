{"author": "呂本中", "period": "宋", "type": "诗", "title": "陽山道中遇大風雨暴寒有感", "paragraphs": ["嶺南二月春已盡，百花委棄隨風吹。", "山前山後綠陰滿，已過中原初夏時。", "不知何氣忽乖沴，風雨夜作雷乘之。", "鞭笞宇宙敝日月，萬象倒錯藏光輝。", "巖傾澗絕水府現，捕搏虎豹擒蛟螭。", "百圍老樹不須說，忍凍欲壓摧其枝。", "崢嶸屋瓦走飛雹，如戰初合麾旌旗。", "我行避地更值此，閉目但聽兒啼饑。", "僕夫噤死者數輩，牛馬懼不存毛皮。", "長途三日斷還往，况有鳥雀凌雲飛。", "只今胡塵暗江路，盜賊往往乘餘威。", "良民雖在困須索，四海萬里皆瘡痍。", "天公忍不一顧此，反更震動窮荒爲。", "此方亦是神所主，我欲告訴心先疑。", "明朝風定寒亦解，收召魂魄尋歸期。", "澗毛自可薦筐筥，試出苦語令神知。"]}