{"author": "呂本中", "period": "宋", "type": "诗", "title": "送一上人", "paragraphs": ["我齒久已搖，君髮日向白。", "相逢不相笑，共被老境迫。", "周旋三十年，近歲多間隔。", "伊昔無事時，日夕望顔色。", "此道要琢磨，苦語費思索。", "不能如宿心，每負朋友責。", "别我寧陵縣，隨我昭德宅。", "所期無二三，可恨已千百。", "交游大半死，况值兵火厄。", "舉首望八荒，無乃天地窄。", "涼風吹秋深，江湖動行客。", "誰能于此時，出語見肝膈。", "胡塵蔽中原，盜賊暗阡陌。", "公其無遽行，待我有良策。"]}