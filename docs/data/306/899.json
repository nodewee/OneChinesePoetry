{"author": "呂本中", "period": "宋", "type": "诗", "title": "送趙十一弟之官南安", "paragraphs": ["君爲千里行，我有一尊酒。", "把酒持勸君，欲以爲君壽。", "南安傍庾嶺，瘴癘亦時有。", "德人固天相，和氣生戶牖。", "斯民得安樂，如我屈伸肘。", "居然變遠俗，共感賢太守。", "我病居上饒，忽忽歲月久。", "杜門百事廢，亦復厭奔走。", "得君暫相從，感嘆成皓首。", "頗念河朔時，相從誦詩否。", "人生只此是，不必更抖擻。", "有便即寄書，頻來問衰朽。"]}