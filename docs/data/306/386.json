{"author": "呂本中", "period": "宋", "type": "诗", "title": "連州行衙水閣望溪西諸山", "paragraphs": ["嶠南氣常昏，終日如霧隔。", "我來已經時，初不辨山色。", "紛紛翳犯眼，黙黙悸動魄。", "今晨忽晴快，如語見肝膈。", "羣峰插天青，野水恣意白。", "深窺木杪靜，細數鳥道窄。", "天心豈無意，直欲慰北客。", "才經盜賊擾，更脫瘴癘厄。", "湖湘雖未定，勢已初夏迫。", "頗聞鐵騎遠，不復更追索。", "我歸當何時，俗事累千百。", "便擬衡山前，今年飽新麥。", "憂慮則未已，四海方逼仄。", "羣公獻納際，或肯任此責。", "先當肅區夏，次用及蠻貃。", "豈容肆蹂躙，歲必有大獲。", "天雖未悔禍，世豈無良策。", "生人苟未盡，狐兔當有宅。"]}