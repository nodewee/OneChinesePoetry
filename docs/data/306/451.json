{"author": "呂本中", "period": "宋", "type": "诗", "title": "錢遜叔諸公賦石鼓文請同作", "paragraphs": ["江頭羽書相續來，城中草木凍不開。", "腐儒坐視了無策，但守寒爐吹死灰。", "我公送我石鼓文，令我琢句要春回。", "簸蕩風雲走蛟蜃，百虫久蟄聞驚雷。", "錢公自是力扛鼎，持此浮游轉湖嶺。", "漢碑秦篆已么麽，况復鍾王敢馳騁。", "後來頗供兒女弄，神物有知當遠屏。", "石鼓之文公所知，正是周室中興時。", "庶幾我皇亦如此，一掃狂虜隨風飛。", "石鼓之文尚可讀，小臣願繼車攻詩。"]}