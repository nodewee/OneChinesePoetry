{"author": "呂本中", "period": "宋", "type": "诗", "title": "范伯言藥隱", "paragraphs": ["烈士故徇名，中民但榮官。", "寧知陋巷士，堅坐有餘歡。", "出從聖師游，歸坐守一簞。", "出門視天壤，密邇心自寛。", "范侯嬾仕宦，决意歸西山。", "西山有藥隱，此地可盤桓。", "誓將從古人，上追孔與顔。", "有田可以耕，有屋可以安。", "寧能伴兒曹，日夜不得閑。", "我亦倦游者，世味更百難。", "夢寐想君家，父子兄弟間。", "便當卜隣居，一生長往還。", "相依得情話，出語清肺肝。", "後生有郢質，更爲斵其漫。", "君行問安否，此盟當未寒。"]}