{"author": "呂本中", "period": "宋", "type": "诗", "title": "毛彦謨容膝軒", "paragraphs": ["黄金爲樓玉爲梯，畫旗素錦生光輝。", "不如一庵醉而歸，倒卧側立無東西。", "君才于用無不宜，會稽竹箭梁山犀。", "賈而不售君不疑，亦不自以爲珍奇。", "淵明妙處君得之，萬古一首歸来辭。", "一庵容膝君所知，不用芥子藏須彌。", "望風懷想三歸依，眼前有睫見者誰。", "世人紛紛不自治，何異羊質蒙臯比。", "見豺而戰忘其皮，牆頭燕雀莫漫肥。", "汝不仰看鴻鵠飛，伯夷去採西山薇。", "想渠瘦亦不勝衣，不羡汝曹腰十圍。"]}