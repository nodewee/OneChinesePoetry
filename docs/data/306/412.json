{"author": "呂本中", "period": "宋", "type": "诗", "title": "贈嶺東陳秀才", "paragraphs": ["風吹賀江浪如雪，浮梁左右行人絕。", "病夫坐稳懶出行，破屋只愁吹瓦裂。", "東縣陳卿忽叩門，笑語歡然相暖熱。", "怪我長貧走道路，所至不安寧有說。", "鄰州賊報又警急，欲泛扁舟窮百粤。", "如君長才亦未用，獨守區區負奇莭。", "未能俯首效兒輩，肯便出門探虎穴。", "馬羣時致千里足，烈士寧無一時傑。", "我復何人敢言事，一世摧頽甘短拙。", "幸君無事時一過，喜聽高談健其決。", "瘴癘參差畏久留，歲月崢嶸惜輕别。"]}