{"author": "呂本中", "period": "宋", "type": "诗", "title": "送邢道州趙邵州歸湖南", "paragraphs": ["相逢不得款，奈此别離何。", "長塗已新秋，從此風雨多。", "欣然出殘暑，如鳥離網羅。", "我獨此淹留，衰病日婆娑。", "跂足望二子，洞庭秋始波。", "道州通家舊，口辯如懸河。", "邵州我表弟，玉也保不磨。", "無由得相就，相近日經過。", "黄塵翻馬足，未暇眄庭柯。", "何時寄書來，與我消睡魔。", "天涼不飲酒，爲子一高歌。"]}