{"author": "呂本中", "period": "宋", "type": "诗", "title": "曹南過五丈河隄入城訪顔岐夷仲清談久之乃歸", "paragraphs": ["春色不自惜，落花如許愁。", "晴天一望遠，漕水十分流。", "每遶長隄去，頻因好句留。", "相隨覓季主，不必貸河侯。", "論極文章秘，居兼竹石幽。", "和風落香燼，晚日泛茶甌。", "壯節知無用，諸儒誤見收。", "江山亦在眼，歲月忽忘憂。", "南郭今喪我，長卿仍倦游。", "漫成長韻律，勝與小蠻謳。", "簿領憎頻過，塵埃嬾再謀。", "何須五湖口，風雨轉船頭。"]}