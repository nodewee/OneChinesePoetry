{"author": "呂本中", "period": "宋", "type": "诗", "title": "金谿董需彦先凌岑庵", "paragraphs": ["我爲江南游，衰病轉不堪。", "往來信撫間，未上凌岑庵。", "凌岑賢主人，清峻如山巖。", "避事若荼苦，守貧如薺甘。", "平生好交游，十不存二三。", "令弟又繼往，世不聞清談。", "高風故絕俗，想像令人慙。", "浮生有欣戚，此味久已諳。", "請君但高枕，客來睡方酣。", "茫茫岐路間，與渠爲指南。", "乘風本餘事，不向鼻端參。"]}