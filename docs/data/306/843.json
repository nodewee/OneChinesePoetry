{"author": "呂本中", "period": "宋", "type": "诗", "title": "葉尚書普光明庵", "paragraphs": ["日月豈不明，明乃有昏晝。", "四時所出火，更自表新舊。", "寧知普光明，亘古不傳授。", "獨照萬物表，不見所成就。", "遠乃包須彌，近不間圭竇。", "茫茫濁水源，我此明亦透。", "尚書所居庵，草木甚癯瘦。", "收藏萬丈光，歛退著懷袖。", "至寶久不耀，却立萬夫後。", "我願從公游，昏病方待救。", "先持此微言，遠寄爲公壽。"]}