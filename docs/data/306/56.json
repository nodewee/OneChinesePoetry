{"author": "呂本中", "period": "宋", "type": "诗", "title": "宿楚丘懷石子植顔平仲趙才仲", "paragraphs": ["暮行楚丘北，適與寒雨值。", "旅舍一尺泥，又乏芻秣費。", "故人渺天涯，客子初夜至。", "披衣附殘火，煮茗當晚饋。", "昏昏傍晚枕，悄悄入清睡。", "向來談笑聲，已若異世事。", "但覺舌本間，尚有宿酒味。", "鴻鵠乘秋風，意在網羅外。", "强飯無多談，此語敢失墜。"]}