{"author": "呂本中", "period": "宋", "type": "诗", "title": "吳傅朋游絲書", "paragraphs": ["君不見往時文學顧八分，中郎之後典型存。", "又不見先朝文惠書堆墨，大榜濃雲照南北。", "未似只今上饒守，靜寫游絲不停手。", "非烟非雲斷復續，緩步徐行不拘束。", "斷崖一落千丈滑，遠望筆行如一髮。", "鬼神竭力覷不見，鐵礦消亡網作線。", "線舞飛揚不自由，縱横自在勝銀鈎。", "知君此意非安排，妙處不從筆下來。", "心疑形釋萬事去，信手却立無纖埃。", "滿堂回頭莫見猜，我自悟此忘胸懷。", "操舟相馬在事外，顔氏識此由心齋。", "如君下筆少有意，錦繡寧不悞剪裁。", "君惟無心故若此，秋毫自可纒風雷。", "鍾王歛手謝不敏，長史懷素慙衰頹。", "病夫覩此心目開，向來窮愁安在哉。"]}