{"author": "呂本中", "period": "宋", "type": "诗", "title": "初去白沙再望路中江南諸山慨然有懷", "paragraphs": ["青山如美人，濃淡各有態。", "挽之不肯來，乃似孤竹隘。", "念無千里風，限此一衣带。", "夏木與藩屏，不畏炎日曬。", "三年白沙游，藉爾寛眼界。", "脱身塵垢中，一笑終不壞。", "别君更舉酒，未了清净債。", "雖無絲竹娱，會有詩律快。", "何如少陵翁，亦爲杜鵑拜。", "吾詩有餘歡，此語君勿怪。"]}