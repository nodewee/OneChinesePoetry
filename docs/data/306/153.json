{"author": "呂本中", "period": "宋", "type": "诗", "title": "問晁伯宇疾二首  其一", "paragraphs": ["晁子臥京城，歲月晚不用。", "偷身出塵土，閉戶忍疾痛。", "客來不與語，有口吾懶動。", "今年又請老，氣力當少縱。", "生平厭筆墨，棄去不復弄。", "頗念白頭親，甘旨須子奉。", "呻吟不衽席，妙語時一諷。", "誰令稻粱謀，未答泉石夢。", "鄙夫託未契，義實憂患共。", "天定或勝人，寡固不敵衆。", "請公但縮手，保此清凈供。", "因書報安否，兼與問群從。"]}