{"author": "呂本中", "period": "宋", "type": "诗", "title": "赴濟陰留别一公", "paragraphs": ["近别君莫嗟，遠别君莫惜。", "往来天壤間，誰爲不相識。", "十年幾相别，日月虛棄擲。", "見君長江口，已作胡眼碧。", "别君廣陵城，妙語摧霹靂。", "今别知幾時，復念駒過隙。", "坐成千里阻，當有片言益。", "不勸君愛身，不勸君强食。", "勸君以勇决，萬事要努力。", "愚夫之所欣，智士之所戚。", "譬如醉而顛，亦有傍震虩。", "聲色糾纒人，萬劫困封植。", "本自驕惰生，亦以因循得。", "實惟招侮慢，豈止礙空寂。", "居然耳目內，反務化勍敵。", "誰能深山中，弄此無孔笛。", "芳草變蕭艾，每爲長太息。", "如公定不然，此語當謾憶。", "何妨膏腴地，更論去荆棘。", "君看一壺用，亦有千金直。"]}