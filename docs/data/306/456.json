{"author": "呂本中", "period": "宋", "type": "诗", "title": "贈童堯詢蔡楠謝敏行", "paragraphs": ["七年避胡塵，無復少年事。", "適從嶺外歸，眼病不識字。", "尚幸戎馬間，得見此數士。", "蔡童南城傑，所養蓋有自。", "兩謝名家子，學已前作似。", "相逢眼暫明，已足慰遲暮。", "如何捨我去，使我起千慮。", "江深羽檄繁，况此日月騖。", "猶餘大謝留，與我相近住。", "風霜渺墟落，泥土暗道路。", "得無經此别，各復走他處。", "期君則甚遠，苦語不厭屢。", "微言恐遂絕，其誰與調護。", "要當發憤求，不欲僥倖遇。", "聖門極坦平，渠自有回互。", "河清倘有期，未死或可俟。"]}