{"author": "呂本中", "period": "宋", "type": "诗", "title": "讀司馬公集解大玄", "paragraphs": ["京城半年圍，道路三月病。", "輕舟過江來，所向復未定。", "客房夜涼冷，氣體亦粗勝。", "月穿窗罅白，風入桐葉勁。", "挑燈讀太玄，愛此頃刻靜。", "物數極三甲，此理本天命。", "首贊則分行，故未及世應。", "古曆漢則亡，易實更三聖。", "哀哉楊子雲，上與數子競。", "雖云耗心力，固自有捷徑。", "後來司馬公，獨斂衆說盛。", "錙銖判訛謬，一宗蒙是正。", "讀玄則知易，此實公所證。", "如何少年子，便欲獻譏評。", "我老未知學，讀此知不稱。", "掩卷坐搔首，一洗肝肺淨。", "明朝尋故人，此語殊未竟。"]}