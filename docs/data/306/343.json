{"author": "呂本中", "period": "宋", "type": "诗", "title": "昨日之熱一首贈趙彦強", "paragraphs": ["昨日之熱未爲熱，涼風頗隨團扇發。", "今日之熱不可言，西山火炎塵障天。", "高樓堅坐若燔炙，常恐秋到無夤緣。", "與君相從今幾日，欲度一日如長年。", "憶昔京城值秋雨，人家邂逅得細語。", "不愁歸舍少薪米，且喜尊前好賓主。", "去年君自雲中歸，隔巷尋君相勞苦。", "是時強虜在城下，耳猶厭聽賊營鼓。", "豈知喪亂到江南，同向宣城過殘暑。", "晚來一雨天遂涼，便思約君來對床。", "床前適有新酒熟，君醉可舞吾能狂。", "醉中談天亦未妨，回船吳中君勿忙。"]}