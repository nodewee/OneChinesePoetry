{"author": "呂本中", "period": "宋", "type": "诗", "title": "將遊嵩少題石淙", "paragraphs": ["南山吐雲柳絮飛，北山之外煙草微。", "南山北山日在眼，問公此去何時歸。", "石淙山水更奇絕，水怒決石山崩摧。", "長空無聲曉色靜，忽聽萬壑懸驚雷。", "珊瑚缺折玉破碎，月落倒卷從天回。", "中流險絕不須道，笑侮灧澦憐離堆。", "平生好事心突兀，時於圖畫見仿佛。", "褰衣度水公莫畏，何須苦避蛟龍窟。", "明朝更作嵩少遊，五更絕頂看日出。"]}