{"author": "呂本中", "period": "宋", "type": "诗", "title": "李珹拙軒", "paragraphs": ["念彼巧者勞，知此拙者安。", "拙者固無營，一生長得閑。", "子豈真拙者，託此以自安。", "何嘗曵長裾，顧肯卑小官。", "世人極變態，翻手覆手間。", "子獨如不聞，黙坐安如山。", "九衢走紅塵，百事不相干。", "我老始見子，古井久不瀾。", "贈子拙軒詩，留子靜處看。", "當蒙一笑許，敢言愁肺肝。"]}