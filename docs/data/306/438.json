{"author": "呂本中", "period": "宋", "type": "诗", "title": "送元上人歸禾山", "paragraphs": ["長囂而寂，方作而息。", "如射破的，初不以力。", "子居深山，又處絕頂。", "避囂不作，二事俱屏。", "往來臨川，道里且千。", "一見我喜，如舊交然。", "我欲屬子，重于發言。", "子請則堅，之子之賢。", "遍尋諸方，不主先入。", "唯是之從，何拘何執。", "惟昔善財，我曹之師。", "其心廣大，誰能間之。", "山高海深，德則不孤。", "不深不高，培塿潢汚。", "奚必深山，惟靜之守。", "求寂念息，以閲永久。"]}