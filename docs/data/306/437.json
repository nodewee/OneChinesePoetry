{"author": "呂本中", "period": "宋", "type": "诗", "title": "浯溪", "paragraphs": ["五月行人汗如雨，意緒昏昏雜塵土。", "浯溪一見中興碑，便有清風濯煩暑。", "中興之業誠艱難，敢作漢武周宣看。", "紛然大歷上元間，文恬武嬉主則孱。", "但知追咎一祿山，袖手不作如旁觀。", "天亦未使庸夫干，故生李郭在人間。", "一時節士張許顔，其誰不知唐已安。", "道州落筆風雨寒，魯公大書鎮百蠻。", "訶叱水怪摧神姦，有臣若此亡所歎。", "而不能使君心還，我來轉嶺逾千盤。", "對此凜然清肺肝，想見羣小遭譏彈。", "爾曹何心猶誕謾，至今怒髪常衝冠。"]}