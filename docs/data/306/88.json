{"author": "呂本中", "period": "宋", "type": "诗", "title": "夜坐", "paragraphs": ["廣陵城中聽夜雨，倒牀不眠問更鼓。", "西風萬里卷長河，徧與淮山洗塵土。", "淮南米賤魚亦好，敢復摧頹歎羈旅。", "重簾複幕嬾相負，細字寒燈且如許。", "漫如爾雅注蟲魚，更就篇章考齊古。", "粗知俛首受寒餓，未暇着意尋豪舉。", "牀頭有酒不敢飲，况復閨門畫眉嫵。", "故人此去今幾時，亦有文字相撐拄。", "東明縣前濟陽路，每一夢至猶能數。", "少年不憚道里遠，平生未省别離苦。", "只今多病鬚已白，尚能呼渠醉而舞。", "田園未還君可恨，歲月漸晚吾何取。", "饑蟲遶壁不自聊，爾獨何情促機杼。"]}