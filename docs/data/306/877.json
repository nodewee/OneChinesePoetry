{"author": "呂本中", "period": "宋", "type": "诗", "title": "謝周侍郎送木瓜", "paragraphs": ["染以猩猩血，緣以刺繡文。", "天生此碩果，似是百果君。", "杯槃快先覩，便足張吾軍。", "雅宜椽燭照，正合侑金尊。", "環橙與大柑，其從蓋如雲。", "我病日已衰，故人時見存。", "晨興有奇事，此果蒙光分。", "開緘見珍異，坐使童僕奔。", "把玩不去手，舉室生清芬。", "所恨茅屋底，著此大不倫。", "瓊琚永不報，拙句聊相聞。"]}