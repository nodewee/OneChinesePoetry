{"author": "呂本中", "period": "宋", "type": "诗", "title": "畫馬圖", "paragraphs": ["平沙遠草春未生，萬木夜起争悲鳴。", "秋雲欲墜都護壘，急雪暗下屯田營。", "胡人却走畏深入，漢家飛將已雲集。", "此時一馬直萬錢，隴右河湟更供給。", "邊塵净盡今百年，萬馬潦倒西風前。", "天生駿骨例艱阻，是處雕鞍蒙受憐。", "君家九幅開新帳，欻見腰褭華堂上。", "長鞭不用覊絡遠，霧縠雲羅倚惆悵。", "高旌嫋嫋霜露微，苜蓿得雨連山肥。", "同時戰士今不歸，曹霸弟子能神奇。", "毫端妙處君得之，駑駘往来空爾爲。"]}