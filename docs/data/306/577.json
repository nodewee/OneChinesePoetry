{"author": "呂本中", "period": "宋", "type": "诗", "title": "贈孫首之", "paragraphs": ["子窮非一時，所歷固長久。", "自從太平時，以至戎馬後。", "今兹益窮甚，所至但縮手。", "遂令甑生塵，不止衿見肘。", "未能脱身去，且作避地走。", "金盤貯火齊，熟視不一取。", "溪船下濤江，亦未還南斗。", "固知松柏生，必不在培塿。", "見我嚴州城，世事嬾到口。", "念子抱奇才，有節空自守。", "簞瓢在陋巷，世亦如此不。", "乘離勿重言，寒甚且飲酒。"]}