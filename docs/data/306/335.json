{"author": "呂本中", "period": "宋", "type": "诗", "title": "城中紀事", "paragraphs": ["生平足艱窘，可歎不可言。", "兩遭重城閉，再因羣盜奔。", "今兹所值遇，我豈不與聞。", "脱身保兒女，恐辜明主恩。", "傍徨不忍去，敢計生理存。", "昨者城破日，賊燒東郭門。", "中夜半天赤，所憂驚至尊。", "是日雪正作，疾風飄大雲。", "十室九經盜，巨家多見焚。", "至今馳道中，但行塞馬羣。", "翠華久不返，魏闕横烟氛。", "都人向天泣，欲語聲復吞。", "我病未即死，爾來春既分。", "剥床供晨炊，兩眼烟已昏。", "豈無好少年，可與共殊勲。", "志士或不恥，有身期報君。", "塞水須塞源，伐木須伐根。", "子莫笑短拙，荆蠻生伍員。"]}