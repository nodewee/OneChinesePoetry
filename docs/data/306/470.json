{"author": "呂本中", "period": "宋", "type": "诗", "title": "寄題暨尚卿雙蓮亭", "paragraphs": ["異畝同穎久未出，雙觡共抵復何物。", "今君何以得此花，和氣所致無他術。", "雙蓮共蔕中連理，相映同心出秋水。", "秋水池塘曉自涼，雙蓮中含風露香。", "飛燕姊妺不相妬，並騁逸艷來昭陽。", "自然容質見高韻，不必粉黛呈新粧。", "君家孝友聞近縣，故使奇祥眼中見。", "一洗東南戰鬬塵，小人知之亦革面。", "我來崎嶇山嶺間，忽聞雙蓮能解顔。", "請君更畫作圖看，毋使惡木譏彫殘。"]}