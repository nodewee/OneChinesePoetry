{"author": "呂本中", "period": "宋", "type": "诗", "title": "送韓撝秉則赴棣倅", "paragraphs": ["公如玉壺冰，見即離煩熱。", "况當清秋懸，更自貯霜月。", "中邊本無垢，何處覓焚爇。", "盛以百鍊銅，此亦不得折。", "初蒙一日款，遽有千里别。", "扁舟轉青齊，歲事當雨雪。", "遠行不贏糧，已悟服食訣。", "古来饕餮徒，頗謂一世傑。", "唾壺彼何知，便爲如意缺。", "觀其所用心，俱不異鼠竊。", "首陽獨往人，渠自飽薇蕨。", "舉頭公一笑，百慮無以絕。", "江源初濫觴，末乃流不竭。", "傷哉韝上鷹，一飽便飛掣。"]}