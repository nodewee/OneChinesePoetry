{"author": "呂本中", "period": "宋", "type": "诗", "title": "送范才元", "paragraphs": ["胡塵犯中原，冠蓋走東南。", "同時辟地人，十不存二三。", "相逢各衰病，豈復能清談。", "君今尚行役，未暇脱征衫。", "聲名自宿昔，文字性所眈。", "誰能隨少年，下筆令人慙。", "並海雖名郡，嗜愛殊酸鹹。", "君但撫罷民，未須嚴轡銜。", "開堂宴賓客，清詩消半酣。", "時寄荔子來，尚能憐我饞。", "自餘君不問，只向鼻端參。"]}