{"author": "呂本中", "period": "宋", "type": "诗", "title": "山水圖", "paragraphs": ["君家茅屋低蓬蒿，客來頗厭蛙蚓號。", "何得有此山突兀，氣壓太華陵嵩高。", "坐看遠澗受懸瀑，似聽跬步鳴秋濤。", "槎牙老樹半枯死，上倚絕壁緣飛猱。", "我行日畏盜賊逼，敢厭瘴癘多腥臊。", "偶逢坐稳懶歸去，豁達眼界無纖毫。", "嶺南山水固多異，恨無中州清淑氣。", "對君圖障心怳然，便如太華嵩高前。", "君但對此能高眠，當有好句令君傳。"]}