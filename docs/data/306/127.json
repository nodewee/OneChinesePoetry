{"author": "呂本中", "period": "宋", "type": "诗", "title": "正月十五日試院中烹茶因閲溪碑", "paragraphs": ["小爐方鼎蛙蚓鳴，那知簾外東風驚。", "亂雲初破盤鳳影，缺月半墮春江明。", "已驅簿領出門去，更洗肝肺令愁醒。", "大碑古字久寂寞，高堂素壁空崢嶸。", "坐看光焰掃塵土，便覺冰霰臨窗屏。", "文章斷絕生氣在，妙句直欲無蘭亭。", "嶧山野火燒欲盡，瘞鶴半在江中陵。", "不知此書更奇古，反覆饜飫無譏評。", "山精地神肯愛護，至今歐虞來乞靈。", "要令石鼓舉吉日，不必細字臨黄庭。", "生平訪古少如意，對此自足忘經營。", "世間兒女爭媚好，紙上姓名誰重輕。", "邇來半月得堅坐，一室當行千里程。", "南樓燈火漫明滅，北里笙竽頻送迎。", "儒生事業了不惡，故人浮沈吾嬾聽。", "更闌更自取書讀，喚起奴僕尋短檠。"]}