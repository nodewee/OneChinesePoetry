{"author": "呂本中", "period": "宋", "type": "诗", "title": "次韻錢遜叔畫圖", "paragraphs": ["西風著人塵滿襟，江山縱近難追尋。", "當年寫此數幅妙，坐使几案頻登臨。", "斷雲黤慘出古寺，遠岸杳靄連荒岑。", "漁舟蕩漾江路晚，烟雨濛籠山店陰。", "已知落筆氣象古，一任世間消息沈。", "最憐霜榦倚長石，不待歲久成枯林。", "知公此中興不淺，此畫故能留意深。", "只今燕坐一室裏，尚費從來長短吟。", "詩成掩卷坐秋晚，一唱三嘆求遺音。"]}