{"author": "呂本中", "period": "宋", "type": "诗", "title": "贈鄭侍郎", "paragraphs": ["鄭公一勺酒，時與故人傾。", "况兹冲和天，草木日向榮。", "山茶逞獨艶，著意呈軒楹。", "坐中四五客，還來尋此盟。", "主人久未厭，頻得倒屣迎。", "燒燭夜照花，知公有餘情。", "清歌洗俗耳，軟語令心醒。", "豈伊鶴頂丹，獨自能傾城。", "要令同二妙，相伴作三英。", "紛紛桃李花，開謝略不停。", "誰知此深院，别有高世名。", "我老百事廢，對此眼暫明。", "還家不能寐，起坐數殘更。", "明朝有新句，更欲煩公聽。"]}