{"author": "呂本中", "period": "宋", "type": "诗", "title": "寄題曾黄州重修睡足齋", "paragraphs": ["雲濤際天江北路，郡古人稀春欲暮。", "平生想像睡足庵，頗見王杜安身處。", "十年兵火庵已壞，草莽連崗穴狐兔。", "使君初來席未暖，重就新齋立窗戶。", "疏疏脩竹带泉石，歷歷幽光點烟霧。", "竹樓月波不寂寞，雪堂東坡復共住。", "昔者同遭盜賊擾，今者定蒙神物護。", "使君忘言坐搔首，抖擻衣襟脱巾履。", "下簾高枕百吏散，一任江頭風斷渡。", "會思王杜與新詩，夢裏相逢得奇句。"]}