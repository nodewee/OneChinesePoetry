{"author": "呂本中", "period": "宋", "type": "诗", "title": "記夜", "paragraphs": ["殘暑薰炙人，安夢不得長。", "忽蒙千里風，慰此六尺牀。", "高梧舞清影，上懸明月光。", "初知枕簟穏，未厭塵土忙。", "中宵有臭蟲，其大如蛣蜣。", "排闥觸屏帳，怒欲凌空翔。", "熟視不得名，但見兩翼張。", "本草所不載，爾雅所未詳。", "夏蟲盛百族，此物尤猖狂。", "東窗不得睡，幸無疾病妨。", "惜哉有知物，點汚此微涼。", "人生要更事，美惡無不嘗。", "悉除糞壤念，頓悟服食方。", "去爲千丈松，凜然衝雪霜。", "慎勿學瓜瓠，置身籬落傍。"]}