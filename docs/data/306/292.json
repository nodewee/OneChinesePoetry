{"author": "呂本中", "period": "宋", "type": "诗", "title": "登太室絕頂", "paragraphs": ["生平仰嵩丘，今日上絕頂。", "蒼天不能高，星斗閟光景。", "風雲乍起伏，雷雨半蘇醒。", "下看飛鳥背，錯亂松柏影。", "神龍不深遁，偃蹇臥半嶺。", "舊聞飛石鬬，不受懸瀑梗。", "大河東北流，渺渺黄數頃。", "五更看日出，平地湧金餅。", "誰能啜其華，夜氣初未冷。", "諸峰環而立，一一皆秀整。", "中居此丈夫，衆象不得騁。", "巍然萬物表，獨閱百代永。", "同來有奇士，可得一笑領。", "不用貯微言，區區吊箕潁。"]}