{"author": "呂本中", "period": "宋", "type": "诗", "title": "送周靈運入閩浙", "paragraphs": ["青松著塵市，不辭塵土侵。", "忍恥伴桃李，不言歸故林。", "交游在貧賤，始見平生心。", "周侯客異縣，屢蒙金玉音。", "殷勤不我厭，自昔以至今。", "使其少富貴，未必能相尋。", "豈謂子誠然，此風今則深。", "子欲轉嶺海，歲暮足愁陰。", "路經盜賊窟，往往未就擒。", "加鞭策駑馬，欲行無滯淫。", "故人散天涯，所在亦崎嶔。", "相尋倘見及，道我病難任。"]}