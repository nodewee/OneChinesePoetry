{"author": "呂本中", "period": "宋", "type": "诗", "title": "問晁伯宇疾二首  其二", "paragraphs": ["取驥伏鹽車，更欲縶其足。", "於物未有害，罰汝則已酷。", "晁子江海士，老去自窘束。", "平生萬卷書，豈止十年讀。", "隨身幾箱篋，一一手自錄。", "初無解衣贈，未免操戈逐。", "仲也抱瑚璉，幼亦好奇服。", "西堂老弘微，與子同軌躅。", "過門有江謝，共語喧破屋。", "棄官吾已懶，覆種子未孰。", "逢人強應接，遇事多詬辱。", "何時把鋤頭，得止季路宿。"]}