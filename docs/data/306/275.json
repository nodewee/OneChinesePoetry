{"author": "呂本中", "period": "宋", "type": "诗", "title": "宿潁昌范氏水閣", "paragraphs": ["溪流淺無聲，月色初到竹。", "主人中夜歸，客子睡已熟。", "向來湖海興，歲事方窘束。", "云何蟋蟀歌，更自傷局促。", "相尋覓舊約，見子故未足。", "翛然解衣臥，高枕被數幅。", "賢哉五年別，有此一室獨。", "我鬚日已白，子髪良未禿。", "尚懷平生歡，歌呼聲徹屋。", "何須豕腹脹，更伴尾續。", "明朝尋故人，戲語公一讀。"]}