{"author": "呂本中", "period": "宋", "type": "诗", "title": "寄計議弟張彦實錢元成夏庭列", "paragraphs": ["遠書來稍稀，叔也經月病。", "微官自拘束，歸興復未定。", "誰能相勞苦，頗亦奉朝請。", "安身子有道，可保在不競。", "寧聞鄭子真，肯待當世聘。", "張錢平生歡，未貴渠有命。", "舊交餘此人，豈减昔日盛。", "夏郎來幾時，問學當轉勝。", "高風隕寒梧，相助筆鋒勁。", "同歸定何日，不必有三徑。", "相從說平生，保此一室靜。"]}