{"author": "呂本中", "period": "宋", "type": "诗", "title": "永州西亭", "paragraphs": ["舊聞西亭勝，獨盛湘湖間。", "山秀水亦好，千里在憑欄。", "今來乃不然，眼境故未寛。", "環城但濁水，滿目唯荒山。", "如何柳司馬，肯爲此解顔。", "始知憂慮久，方覺所遇安。", "我從避地來，山水亦飫觀。", "初不厭嶺嶠，况敢嫌荆蠻。", "徘徊念昔人，亦作故意看。", "所慚二三子，來不倦躋攀。", "開軒納微涼，共享一日閑。", "說詩到雅頌，論文參誥盤。", "快若箭破的，圓如坂下丸。", "此樂固可樂，此盟安得寒。", "天暑畏道路，時危安阻難。", "相逢得少款，莫問何時還。", "何須待杯酒，始盡平生歡。"]}