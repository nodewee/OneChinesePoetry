{"author": "呂本中", "period": "宋", "type": "诗", "title": "報暉庵", "paragraphs": ["寸草仰生活，春暉常照臨。", "不知欲報德，何以見此心。", "江漢有時竭，此心無淺深。", "魏氏有令德，傳家非獨今。", "結庵在山阿，日瞻松柏林。", "仁風被遠迹，猛獸不敢侵。", "令子守直道，意往無崎嶔。", "遂令此鄉人，得聞金玉音。", "我行時序晚，回望西山岑。", "延領長太息，聊爲純孝吟。"]}