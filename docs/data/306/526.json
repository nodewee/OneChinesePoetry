{"author": "呂本中", "period": "宋", "type": "诗", "title": "夜涼早起尋李貽季陸慶長所惠詩有作", "paragraphs": ["夜長忘陰晴，忽聽簷雨滴。", "空房閉重門，涼氣通枕席。", "欣然欲攬被，如覓舊相識。", "那知庚伏內，得此睡通夕。", "起尋兩君詩，令我生氣力。", "成蹊長桃李，已自除荆棘。", "遠游得數士，舍此百無益。", "挑燈視皮膚，不顧蚊齩赤。", "因之不復寐，爲子增嘆息。"]}