{"author": "呂本中", "period": "宋", "type": "诗", "title": "贈唐充之兼簡益中", "paragraphs": ["三年白沙看江山，可當中原故人面。", "今来千里逢故人，笑談却作江山見。", "江山故人不相遠，平生志願于君滿。", "唐侯獨立一代無，張侯與之來集枯。", "老松本自歲寒外，良馬不畏長途驅。", "饑年百室仰粟廪，暑路六月懸冰壺。", "念昔關汪不相貸，視世好爵如機械。", "上書索去不作難，云我未了平生債。", "後生少年延頸觀，諸公故人思一快。", "基本未定天奪之，賴有君侯數人在。", "龍媒已遠風馭回，坐歎四海梁木摧。", "爾來老謝又繼往，但覺眼界常塵埃。", "長江無津出光怪，迥野入夜開風雷。", "此語不誣君可驗，請君更討防身劍。"]}