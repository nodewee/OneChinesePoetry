{"author": "呂本中", "period": "宋", "type": "诗", "title": "學道", "paragraphs": ["學道如養氣，氣實病自除。", "驗之寒暑中，可見實與虚。", "頹然覺志滿，乃是氣有餘。", "豈惟煖臍腹，便足榮肌膚。", "但能嚴關鍵，百歲終不枯。", "道苟明于心，如馬得堅車。", "養以歲月久，自然登坦途。", "江河失風浪，草莽成膏腴。", "熟視八荒中，何物能勝予。", "時來與消息，吾自有卷舒。", "死生亦大矣，汝急吾自徐。", "捷行不爲速，曲行不爲迂。", "一漚寓大海，此物定有無。", "誰能具此眼，况望捋其鬚。", "學有不精盡，遂至玉碔砆。", "昔人中道立，爲汝指一隅。", "千言不知要，徒自費吹嘘。", "所以季路勇，不如顔氏愚。", "請子罷百慮，一念回須臾。", "忽然遇事入，此語當不誣。"]}