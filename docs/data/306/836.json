{"author": "呂本中", "period": "宋", "type": "诗", "title": "和汪教授", "paragraphs": ["羡君鬚作緣坡竹，飽飯我詩聲徹屋。", "閉門不出動經旬，坐看禪房花柳簇。", "却記冰霜動地時，半夜小園風折木。", "一尊相對任濁清，三徑閑行漫松菊。", "長篇短句動盈軸，想像清香有餘馥。", "問君何以得此妙，未潤只緣山有玉。", "我窮猶敢和君詩，不留和氣滿臍腹。", "搜尋險韻少工夫，敢與諸公鬬遲速。"]}