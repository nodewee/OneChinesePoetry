{"author": "呂本中", "period": "宋", "type": "诗", "title": "長葛道中遇周原仲", "paragraphs": ["羸馬衝寒驕不駛，積雪殘冰雜泥滓。", "長葛縣中日落時，舉頭忽見周夫子。", "下馬相看兩驚怪，各喜南歸此身在。", "僧房夜語久不眠，更摩枵腹償詩債。", "子行四方尚謀食，我亦年來倦行役。", "櫪下驊騮世得知，海底珊瑚人未識。", "長安公卿富貴客，誰能日在子思側。", "洛陽年少未宜輕，看子重陳治安策。"]}