{"author": "呂本中", "period": "宋", "type": "诗", "title": "余病不能蔬食懼有五味口爽之責作詩自戒", "paragraphs": ["君不如屈大夫，夕餐但秋菊。", "又不如顔平原，未晝且食粥。", "雖知舌本欠滋味，頗覺和氣實其腹。", "癡人要盈餘，椒有八百斛。", "錢有一百屋，鼎俎涴腥膻。", "杯盤眩紅綠，四方採珍異。", "亦未極所欲，寧知下箸處，但有一飽足。", "坐償姓命債，百死有未贖。", "何如野僧飯，晚菜下脱粟。", "撞鐘撃鼓坐高堂，童奴唱飯來相續。", "竹間新筍大如椽，樹頭老耳肥於肉。", "亦不見蟹躁擾，亦不見牛觳觫。", "石郎愛惜韭萍虀，晉侯睥睨熊蹯熟。", "以此相重輕，於君未爲福。"]}