{"author": "呂本中", "period": "宋", "type": "诗", "title": "海陵夜作", "paragraphs": ["夜長夜長天復霜，海陵城中今夜長。", "夜長夜長冬向晚，寒階無人看月滿。", "路長家遠来信稀，水闊山深歸夢短。", "堂上書生頭已白，朔方健兒十年客。", "想渠當此夜長時，撫劍雖長酒杯窄。", "明妃愛惜漢宫衣，烏孫公主終不歸。", "戚姬去視鴻鵠舉，更爲君王作楚舞。", "當此夜長誰送迎，此月還如今夜明。", "夜長夜短公莫厭，寒即重裘熱須簟。", "夜長夜短公莫憂，多憂多厭公白頭。"]}