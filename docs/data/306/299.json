{"author": "呂本中", "period": "宋", "type": "诗", "title": "李文若季敵訪余高安留連累日臨行贈之", "paragraphs": ["十年奔走風塵中，學殖不進身愈窮。", "夢斷江南不得往，坐嘆歲月如驚鴻。", "君家政當匡廬路，時有僧行附書去。", "每念君家草堂好，便欲移家就君住。", "當時氣象已參差，今日情懷況遲暮。", "斯文未喪欲誰託，交游十人九不樂。", "百川東下障狂瀾，伯兄嶷然如斷山。", "蒼蒼在上久無意，空使妙句留人間。", "兩季只今名籍籍，北方人士所未識。", "未歇中原胡馬塵，且喜沙頭風浪息。", "高安相遇一長吟，盛夏苦雨成淫霖。", "顧我無能甘畎畝，如君豈合在山林。", "豫章老矣棟梁在，莫厭它時斤斧尋。"]}