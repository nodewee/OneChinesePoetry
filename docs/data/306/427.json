{"author": "呂本中", "period": "宋", "type": "诗", "title": "送密上人歸江西", "paragraphs": ["輕舟君先行，羸馬我已往。", "湖山已在望，南嶽行可仰。", "不憂盜賊繁，漸喜草木長。", "密也負奇氣，少已離塵網。", "飽參諸方禪，所至被稱賞。", "獨留末後句，未肯休吾黨。", "經尋卓錐地，更足以自養。", "囊空脚頗健，體儉心甚廣。", "喜談江西勝，妙處猶指掌。", "未見頻寄書，悠然發遐想。"]}