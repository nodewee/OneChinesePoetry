{"author": "呂本中", "period": "宋", "type": "诗", "title": "十一月一日步河堤上", "paragraphs": ["簿書糾纒人，欲出不自許。", "老叟環我前，更作附耳語。", "脱身上河隄，頗似晝伏鼠。", "河堤平如掌，下有千歲土。", "夕陽斂殘照，草木過寒雨。", "游魚著鈎餌，舟子快新煮。", "煮魚得放飯，尚歎行役苦。", "江湖平生心，歲月可逆數。", "故人書斷絕，吾事有去取。", "歸来討清尊，妙句還一吐。"]}