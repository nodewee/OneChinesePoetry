{"author": "項安世", "period": "宋", "type": "诗", "title": "送莊賢良赴召試", "paragraphs": ["丙午陂當復，王春瑞習占。", "龍樓上寶冊，鶴詔下窮簷。", "地脈通閩蜀，人才出老嚴。", "定羞新學曲，只守舊心潜。", "剩想堯眉樂，深垂舜目謙。", "有懷天變數，無計士風廉。", "庶證方如此，君行得滯淹。", "六題聊復爾，制策待韜鈐。", "久噎須詳吐，沈疴與痛砭。", "一扶媮意立，盡解結喉箱。", "人士回生氣，乾坤振絕燄。", "宏開九縣赤，永息萬方黔。", "治世吾何用，媸人影自嫌。", "弃荆宜入蜀，比素詎將縑。", "逐食俱隨雁，論心偶類鶼。", "雅懷欽粹淑，盛事愜窺覘。", "從此遲爲圃，它年說作監。", "因聲到邛僰，市肆覓疎簾。"]}