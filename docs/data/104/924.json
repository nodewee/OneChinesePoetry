{"author": "朱熹", "period": "宋", "type": "诗", "title": "次張彥輔賞梅韻", "paragraphs": ["朔風萬里開雲屏，清霜夜墜朝景晴。", "南枝浩蕩正春色，凍蘂的皪含空明。", "花邊偶對青銅鏡，槁項不堪冰雪映。", "擁爐獨坐只悲吟，振策出遊舒遠興。", "暗香何處時一飄，行行復值最長條。", "仰頭欲折渺誰贈，滿意相思那得邀。", "極知異縣淹行李，心賞未甘輕付畀。", "石雄賦罷不相聞，秀野書來因舉似。", "兩翁句法爭新奇，畫出踈影沉寒漪。", "幽探自出塵境外，勝概未許兒曹知。", "祇今嚼蘂攀條處，它日重來記前度。", "風臺月觀悄無言，玉笛冰灘索同賦。", "嗟予衰懶倦將迎，過眼紛紛無復情。", "尚喜踈英窺水白，更憐落片點苔青。", "興來亂插飛蓬首，擬向君家醉君酒。", "酒酣耳熱莫狂歌，布鼓雷門須縮手。"]}