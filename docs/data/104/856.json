{"author": "朱熹", "period": "宋", "type": "诗", "title": "感事書懷十六韻", "paragraphs": ["胡虜何年盛，神州遂陸沉。", "翠華棲浙右，紫塞僅淮陰。", "志士憂虞切，朝家預備深。", "一朝頒細札，三捷便聞音。", "授鉞無遺算，沈機識聖心。", "東西兵合勢，南北怨重尋。", "小却奇還勝，窮凶禍所臨。", "旃裘方舞雪，血刃已披襟。", "殘類隨煨燼，遺黎脫斧碪。", "戴商仍夙昔，思漢劇謳吟。", "共惜山河固，同嗟歲月侵。", "泉蓍久憔翠，陵柏幸蕭椮。", "正爾資羣策，何妨試盍簪。", "折衝須舊衮，出牧仗南金。", "衆志非難狥，天休詎可諶。", "故人司獻納，早晚奉良箴。"]}