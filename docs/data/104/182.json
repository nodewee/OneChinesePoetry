{"author": "項安世", "period": "宋", "type": "诗", "title": "五月四日賀楊秘書知吉州五十韻", "paragraphs": ["自識楊夫子，於今十二年。", "甲辰來右淛，丁未向西川。", "逆旅初聞譽，摳衣亟致虔。", "未能情款款，已覺志拳拳。", "不謂攀天箐，仍逢汎水蓮。", "茲爲元禮御，始執晏平鞭。", "遠客心危甚，仁人教竭焉。", "精能嘉舊作，虛濫鄙新妍。", "贈送時三復，經行慮十全。", "趍隅殘臘月，判袂暮春天。", "度夏留巴國，開秋迓蜀船。", "追鋒承詔急，繫纜爲情牽。", "漕席尊同右，轅門謁並先。", "高登諸葛廟，朗詠少陵篇。", "歲月催行李，雲霄入峻躔。", "側聆參帝牒，俄見貳州權。", "進退朝紳竦，恩威俗珥悛。", "我分湘麓教，公返汝溪廛。", "城郭當來往，書題審食眠。", "誤恩叨給札，假道愜登筵。", "竟日留輸寫，憂時共涕漣。", "歲丁昭奮紀，律值夾姑旋。", "謬上鰲扉對，慚充玉府仙。", "急驚寒暑變，遐想鬢毛遷。", "吉語聞收召，樞籌頼繹編。", "遂酬平昔願，信有切磋緣。", "崇禮明真學，修辭戒妄編。", "河東來屬爾，陽翟去翩然。", "世道重開闢，皇情極聘筵。", "復來嗟黽勉，同直幸纏綿。", "有得皆令飫，逢疑必爲蠲。", "性情深灌埴，言行密裁朘。", "指點吟哦字，鋪陳獻納牋。", "得師今以始，尚友昔無前。", "賢念懷符竹，愚悰慕菽饘。", "清班難共戀，良悟迫俱捐。", "騏驥先辭櫪，駑駘續跨韉。", "離群悲欲割，示訓語期鎸。", "王宋摛文備，曾蘇草奏便。", "意精言鑿鑿，事析理平平。", "養氣歸深厚，持身趣重堅。", "呂公賢贊確，仲子戒辭專。", "永寘盤盂裏，終懷杖屨邊。", "此州多白粲，故部即青氈。", "畏愛群心洽，綱條衆目聯。", "弛張元有見，寬猛冀無偏。", "郡有青原老，人如綠野賢。", "年高能著述，身健早林泉。", "故事堪頻扣，成書爲遠傳。", "西江足魚雁，秋浦正相連。"]}