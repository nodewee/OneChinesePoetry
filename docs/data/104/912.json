{"author": "朱熹", "period": "宋", "type": "诗", "title": "社後一日作", "paragraphs": ["聖作重品節，等殺古所詳。", "里有秦社稷，僭差遂無章。", "王綱諒已隳，精意尚不亡。", "尚論千載前，簡編有遺芳。", "侃侃陳孺子，恂恂萬春鄉。", "敬恭事耆老，禱賽謹田桑。", "悠悠我里居，歲事有故常。", "向來諸老翁，惇厖亦端莊。", "交神庶或享，與物同樂康。", "今我胡不樂，悵然下頹岡。", "古人不可見，今人自猖狂。"]}