{"author": "項安世", "period": "宋", "type": "诗", "title": "人日從王安撫鑑湖上分韵得禹字成八十韵", "paragraphs": ["環山鎮清淵，哲匠儼前矩。", "懷哉萬夫雄，犯此衆鬼怒。", "豪芒等一死，利澤均衆甫。", "至今越山下，尸祝配神禹。", "我來問父老，三嘆說亂縷。", "湖高籍田丈，海下斗門五。", "蓄洩官有程，水旱儂不苦。", "墾田彼何人，竭澤禍吾土。", "侵尋近百載，饑饉以十數。", "豐穰豈不有，得失詎相補。", "此病日以深，吾生亦云窳。", "我爲父老慙，今非昔人忤。", "直無兩漢吏，更說三王祖。", "是誠我輩責，將柰汝曹瘉。", "且如去年夏，坐看連月雨。", "如人窒其吭，滿脰不得吐。", "陽侯助之决，高岸化爲鹵。", "時聞十萬軍，誰控三千弩。", "向來禾黍場，歘作魚鴈浦。", "哀哉百萬命，政用一擲賭。", "初猶蝦蟹餐，稍復茈葛取。", "木皮食且盡，骨肉儂得聚。", "呱呱載塗巷，赤子弃不乳。", "貿貿出闉闍，枯骸岌相拄。", "見之不能飯，泪下紛淒淒。", "排閽叫吾君，如子陟彼岵。", "吾君甚仁聖，恩德天漾溥。", "朝聞嬰兒號，暮發曾孫廋。", "已歌元侯夏，復授使者斧。", "亟從武夷山，遠聘白鹿主。", "並遣周四人，來蘇漢三輔。", "白製後苑皮，紅輸太倉腐。", "細書問流殍，真意及貧窶。", "只今王尚書，匹馬到公宇。", "齋厨羞杞菊，賓榻罷歌舞。", "臣心但宣布，吏職在摩撫。", "豈無燕寢念，正恐王事盬。", "百脈已膏肓，一寒纔喣嫗。", "惜無厦萬間，可給人二鬴。", "人言太勞生，分勇方可賈。", "畏貧不育子，何以爲人父。", "公意民自知，車行輒如堵。", "金錢隨手散，歡喜失尪傴。", "老幼紛後先，手額慰覘覩。", "人日城東南，叢祠客三五。", "凭高望田場，入里訪農扈。", "此日異登臨，晴天候繁森。", "庶幾麰麥秋，一飽到蓬戶。", "未惟四載人，廟食存簋{籋/皿}。", "當時饑溺念，此意貫千古。", "萬生共血氣，一念通肺腑。", "兒啼通裂石，婦饁愧鳴鼓。", "不知足生胝，但覺步成踽。", "豈惟彼劉子，遠績洛川滸。", "固應百世下，嚴祀無敢侮。", "同僚具蕭鬰，再拜瞻殿廡。", "傑閣峙百尋，脩廊插千柱。", "菲泉出山脈，可以佑牲脯。", "園陵稽傳記，嬪嗣按經譜。", "同朝班岳牧，相遜列羆虎。", "舊物見圭璧，所欠惟搏拊。", "一特同德人，配食悉周普。", "惟餘嫡孫行，商箕與周武。", "滎河出寶書，大法垂訓詁。", "傳心顧不錄，秩祀無乃魯。", "旁羅越君臣，泰岱臨岣嶁。", "婉彼西家姝，亦復具翁姥。", "又疑黻冕尊，反作羽衣嫵。", "邇來壞梁木，頗覺侵藻黼。", "前窺汗浹背，却立粟生股。", "况當田里甿，正索父母怙。", "未能稱宗禮，何以速神祜。", "茲遊肅真境，精意頼明府。", "鳩工葺崇締，換客挹清酤。", "評詩酌雲瓢，論事落風塵。", "同來五六士，衝珩間琚瑀。", "野人邊州客，强使襲章哻。", "登山迹類湛，涉七句漸愈。", "分題旅瑰彥，勝事得誇詡。", "何以壽君佞，今年長禾稌。"]}