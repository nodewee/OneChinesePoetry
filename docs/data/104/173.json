{"author": "項安世", "period": "宋", "type": "诗", "title": "金陵紀遊百韻", "paragraphs": ["艤棹秦淮日，中秋萬客船。", "水門高夾岸，河道曲通廛。", "港對青林直，洲橫皓鷺鮮。", "會憐桃渡檝，離惜柳亭鞭。", "木誌嬋娟墓，香埋睥睨顛。", "賞心飛觀出，旌德舊題鎸。", "沙白寒籠月，波清暝宿烟。", "酒家知是否，商婦唱依然。", "兒病留三月，身閒近半年。", "遊山情亹亹，弔古筆翩翩。", "寺覓清凉邃，堂窺德慶懸。", "雉墉尋古址，虎踞出層巔。", "處峻生堪戮，袁劉死合甄。", "山腰舟萬竹，峯頂上千川。", "楚甸前開闢，吳山後接連。", "似垣環泰一，如陣擁中權。", "江觸崖根轉，潮衝石角旋。", "莫愁迷繫艇，王濬罷揚旃。", "離殿逃唐暑，精藍變竺乾。", "雖知悲李主，未免佞金仙。", "兌野情方倦，春墟興已遄。", "門經白下過，溝傍冶亭沿。", "舊驛分携處，新園欲餞邊。", "路趨鍾阜近，人畏谷靈專。", "軒冕吾無欲，文移汝勿儇。", "半山悲故相，晚歲悅空詮。", "零落逢詩板，荒寒見采椽。", "騎馿當獨往，挾冊想深研。", "僧刻前朝詔，農耕遶舍田。", "爭堆猶在眼，說字已成筌。", "後嶂當胸闊，中峰覆頂圓。", "披山安萬柱，聚衲演三元。", "突兀留髠塔，煒煌誌老筵。", "齊梁陳繼踵，刀尺拂隨肩。", "木末幽軒綴，雲間小徑穿。", "定林庵莽蒼，功德水潺湲。", "洗硯池涵月，栽松幹拂天。", "摇摇支敗屋，草草訂遺篇。", "壇祀陽郊僣，巖居少海偏。", "未窮山背屐，已迫日西韉。", "朔易需明旦，周遭了勝緣。", "鷄籠殘兀兀，玄武斷涓涓。", "閲士常于此，傾城每往焉。", "因高營玉帳，就下列金鋋。", "憶昨南朝盛，開湖後苑妍。", "汎舟崇讌席，應詔想英躔。", "牲酒叢祠瀆，香燈佛屋虔。", "草堂鐘唄肅，蘭籍鼓簫闐。", "蔣尉官爲帝，周儒宅化禪。", "神兵功易誑，俗駕耻難湔。", "南陌開朱闕，三橋跨碧漣。", "觀臺誇鳳翥，講席偉牛牽。", "李白愁難解，蕭延蔽莫蠲。", "浮雲迷帝所，花雨眩胡襖。", "朱雀波聲小，烏衣草色蔫。", "詎詢華屋礎，誰見大航舷。", "鬰鬰長干迥，岧岧崒堵騫。", "芳巒青宛宛，香逕綠芊芊。", "秀水橫塘外，平池曲檻前。", "一春來士女，千兩擁輜軿。", "郭內清溪好，州東舊迹傳。", "名園花隠映，甲第錦蟬聯。", "門巷喧車馬，樓臺沸管絃。", "若非江令出，即是褚公還。", "綺院摧荒圃，瑶池逗淺濺。", "空餘楊嫋嫋，時有芰娟娟。", "新閣虛堪愛，危橋凈可憐。", "花殘思戰柵，神遇想靈淵。", "步月逢嬌魄，彈霜引膩咽。", "金簪花恍惚，銀碗意微綿。", "復有陳宮井，深依北壘堧。", "哀聲啼斷綆，辱色玷清泉。", "欄石文雖暗，亭碑義更宣。", "桐彫疑隕黛，花墜憶飄鈿。", "狎客謠瓊樹，姀嬪踏寶蓮。", "自矜魚目比，寧悟鵲毛填。", "珠玉施窗带，沉檀製屋櫋。", "鬼工三閣就，神器一朝捐。", "證聖無存瓦，臺城絕斷磚。", "永爲前鑑渴，長使後車悛。", "右轉遵琳館，西郛記冶埏。", "誰知黄土貴，下有玉人眠。", "事變明高節，時艱別巨賢。", "光華三卞死，磊落一門全。", "俗愛風流久，人無操行堅。", "忠肝甘虎口，孝骨委蛟涎。", "子岫王公竁，寅岡將相阡。", "麒麟紛雜遝，翁仲藹蹁躚。", "獨美斯邱石，堪同信史編。", "六朝多勝槩，孤冢孰爭先。", "我有耽幽癖，家無買墅錢。", "隨身憑拄杖，繫脚頼行纏。", "此地聞疇素，陪京冠幅員。", "孫劉同相宅，王謝迭扶邅。", "今歲知何幸，茲來得所便。", "侵星齎糗餌，借力荷輿箯。", "吟笑髭頻斷，登臨頸屢延。", "山川窮表裏，善惡究薌羶。", "愧匪詩三百，空成字一千。", "更須無黨注，還與鄭玄箋。"]}