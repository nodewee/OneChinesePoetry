{"author": "朱熹", "period": "宋", "type": "诗", "title": "與諸同寮謁奠北山過白巖小憩", "paragraphs": ["聯車涉修坂，覽物窮山川。", "踈林汎朝景，翠嶺含雲煙。", "祠殿何沈邃，古木鬰蒼然。", "明靈自安宅，牲酒告恭虔。", "肸蠁理潜通，神虯亦蜿蜒。", "既欣歲事舉，重喜景物妍。", "解带憩精廬，尊酌且留連。", "縱談遺名跡，煩慮絕拘牽。", "迅晷諒難留，歸軫忽已騫。", "蒼蒼暮色起，反旆東城阡。"]}