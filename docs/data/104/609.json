{"author": "朱熹", "period": "宋", "type": "诗", "title": "遠游篇", "paragraphs": ["舉坐且停酒，聽我歌遠游。", "遠游何所至，咫尺視九州。", "九州何茫茫，環海以爲疆。", "上有孤鳳翔，下有神駒驤。", "孰能不憚遠，爲我游其方。", "爲子奉尊酒，擊鋏歌慨慷。", "送子臨大路，寒日爲無光。", "悲風來遠壑，執手空徊徨。", "問子何所之，行矣戒關梁。", "世路百險艱，出門始憂傷。", "東征憂暘谷，西遊畏羊腸。", "南轅犯癘毒，北駕風裂裳。", "願子馳堅車，躐險摧其剛。", "峩峩既不支，瑣瑣誰能當。", "朝登南極道，暮宿臨太行。", "睥睨即萬里，超忽凌八荒。", "無爲蹩躠者，終日守空堂。"]}