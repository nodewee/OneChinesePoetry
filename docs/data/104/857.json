{"author": "朱熹", "period": "宋", "type": "诗", "title": "次韻劉彥采觀雪之句", "paragraphs": ["朔風吹空林，眇眇無因依。", "但有西北雲，冉冉東南飛。", "須臾層陰合，慘淡周八維。", "凍雨不流淵，飛花舞妍姿。", "翳空乍滅沒，散影還參差。", "萬點隨飄零，百嘉潛潤滋。", "徘徊瞻詠久，默識造化機。", "上寒下必溫，欲積無根基。", "漸看谷樹變，稍覺叢篁低。", "皓然遂同色，宇宙乃爾奇。", "繁華改新觀，凜冽忘前悲。", "摛章愧佳友，佇立迎寒吹。", "感此節物好，嘆息今何時。", "當念長江北，鐵馬紛交馳。"]}