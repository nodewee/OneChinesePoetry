{"author": "項安世", "period": "宋", "type": "诗", "title": "燎蚊", "paragraphs": ["欲昏疑霧合，未暗已雷鳴。", "驅逐無長策，紛紜劇亂兵。", "晝潜如設伏，夜嘯若先聲。", "喙慘戈矛利，身微坌𡏖輕。", "嘬膚來汗血，皤腹去朱櫻。", "壁以青油固，麾之白羽明。", "聞風聊讋息，得路即喧轟。", "婉婉工乘隙，騷騷故徹更。", "據經當烈澤，考傳合熸荆。", "耿耿銀缸動，熒熒爝火行。", "翼焦身尚奮，力盡勢還傾。", "壘合無逃虜，膏血可築京。", "周遭期勦絕，小大悉炮烹。", "爇左時驚合，禽縱或走橫。", "奔軍容蹔脫，搜諜靡餘生。", "走操華容道，追劉白帝城。", "周瑜方奏凱，陸遜遂成名。", "一覺華胥夢，千年戰國情。", "區區兩蠻觸，何足較踦贏。"]}