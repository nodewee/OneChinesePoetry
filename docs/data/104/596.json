{"author": "項安世", "period": "宋", "type": "诗", "title": "讀文與可集效其體送新邛州范宗丞", "paragraphs": ["邛州官多書，大字宜眵昏。", "中有與可集，瑶琨貯金盆。", "王郎以贈我，讀之淚紛紛。", "每到和蘇作，姓詭字亦諼。", "多稱蘇子平，或號胡使君。", "家侯馬之譜，其事蓋有云。", "是時黨禍起，無敢交蘇門。", "子孫抱遺稿，塗改仍竄焚。", "至今集中字，舛駁難具論。", "最憐黄樓賦，一字今不存。", "哀哉誰作俑，見此傷人魂。", "君今當清時，往駕刺史轅。", "萬一布宣暇，再三修此文。"]}