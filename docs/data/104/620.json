{"author": "朱熹", "period": "宋", "type": "诗", "title": "邵武道中", "paragraphs": ["風色戒寒候，歲事已逶遲。", "勞生尚行役，遊子能不悲。", "林壑無餘秀，野草不復滋。", "禾黍經秋成，收歛已空畦。", "田翁喜歲豐，婦子亦嘻嘻。", "而我獨何成，悠悠長路岐。", "凌霧即曉裝，落日命晚炊。", "不惜容鬢凋，鎮日長空饑。", "征鴻在雲天，浮萍在青池。", "微蹤政如此，三嘆復何爲。"]}