{"author": "朱熹", "period": "宋", "type": "诗", "title": "次張彥輔韻", "paragraphs": ["風霜歲云徂，塵事瞇雙目。", "故人書鼎來，照眼一連玉。", "把玩不知疲，日晏坐空腹。", "卷藏什襲秘，寒光夜穿櫝。", "嗟予骯髒姿，十駕不能速。", "丘壑聊自娛，簞瓢亦云足。", "君侯湖海士，逸氣謝追逐。", "胡爲不予鄙，乃肯顧林谷。", "高軒緩前期，清夢遶雙竹。", "起將杜陵句，寫寄玉川屋。", "我窮詩未工，最覺貂難續。", "感君慇懃意，吟苦屢更燭。", "羣公饒藻思，裂牋動盈束。", "歷險正摧輈，爭先俄擊轂。", "低回欲引避，悵望曷歸宿。", "出吻竟無奇，彊顔終自恧。", "北風催歲年，兩鬢失新綠。", "樊生念學稼，曹子悲食粟。", "死灰寧復然，寡過良所欲。", "耿耿自知明，何勞詹尹卜。"]}