{"author": "項安世", "period": "宋", "type": "诗", "title": "原酒", "paragraphs": ["惟天降命，造此芳醇。", "以養老疾，以奉祭賓。", "少壯强艾，學仕耕耘。", "食焉不暇，何酒之云。", "世衰道降，禮喪法淪。", "以酒爲膳，每食必陳。", "童稚擬老，閨闥僣神。", "心鉗廢慮，體緩妨勤。", "業荒弗竟，行毀弗成。", "俊才中畫，毅志早惛。", "勿謂有常，異于湎沉。", "褻天慢性，其罪則均。", "作此自諭，諭我子孫。", "恐干衆怒，勿示外人。"]}