{"author": "朱熹", "period": "宋", "type": "诗", "title": "擬古八首  其六", "paragraphs": ["高樓一何高，俯瞰窮山河。", "秋風一夕至，憔悴已復多。", "寒暑遞推遷，歲月如頹波。", "離騷感遲暮，惜誓閔蹉跎。", "放意極歡虞，咄此可奈何。", "邯鄲多名姬，素豔凌朝華。", "妖歌掩齊右，緩舞傾陽阿。", "徘徊起梁塵，綷縩紛衣羅。", "麗服秉奇芬，顧我長咨嗟。", "願生喬木陰，寅緣若絲蘿。"]}