{"author": "朱熹", "period": "宋", "type": "诗", "title": "卓國太生朝  其二", "paragraphs": ["玄冬周四運，肅氣驅煩喧。", "孕此貞秀質，德美難具論。", "巍巍北堂高，福履神所敦。", "晨昏極榮養，夙昔蒙天恩。", "明年啟國封，屈狄文魚軒。", "斑衣結紫綬，玉樹承金尊。", "歡娛何所忘，千載如飛奔。", "惟應玄中趣，眇眇自本根。", "洗心河漢津，入此無窮門。", "超然謝衆甫，永與天壤存。"]}