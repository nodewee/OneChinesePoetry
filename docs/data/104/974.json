{"author": "朱熹", "period": "宋", "type": "诗", "title": "題祝生畫", "paragraphs": ["裴侯愛畫老成癖，歲晚倦遊家四壁。", "隨身只有萬疊山，秘不示人私自惜。", "俗人教看亦不識，我獨摩挲三太息。", "問君何處得此奇，和璧隋珠未爲敵。", "答云衢州老祝翁，胸次自有陰陽工。", "峙山融川取世界，咳雲唾雨呼雷風。", "昨來邂逅衢城東，定交斗酒歡無窮。", "自言妙處容我識，爲我掃此須臾中。", "爾時聞名今識面，回首十年齊掣電。", "裴侯已死我亦衰，祇君雖老身猶𡏖。", "眼明骨輕鬚不變，筆下江山轉葱蒨。", "爲君多織機中練，更約無事重相見。"]}