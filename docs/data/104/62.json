{"author": "項安世", "period": "宋", "type": "诗", "title": "題畫扇", "paragraphs": ["前舟半出垂楊港，兒子把篙翁撒網。", "後舟兒小未能篙，媼自哺雛斜刺舫。", "何處兩生來看魚，野服綸巾意森爽。", "路窮有叟獨施罛，短策驚魚水聲響。", "隔岸誰家蓋茆竹，軒楹閴寂無來往。", "臨溪曬網不知收，斜日欲歸天莽蒼。", "去年我作月宮遊，此景西湖恣探賞。", "歸來和月剪并刀，得此一泓寬夢想。", "日長弄扇忽成眠，第一橋邊蕩蘭槳。", "覺來風雨浪粘天，急喚小舟真欲上。"]}