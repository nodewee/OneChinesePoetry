{"author": "朱熹", "period": "宋", "type": "诗", "title": "壽母生朝  其一", "paragraphs": ["秋風蕭爽天氣凉，此日何日升斯堂。", "堂中老人壽而康，紅顔綠鬢雙瞳方。", "家貧兒癡但深藏，五年不出門庭荒。", "竈陘十日九不煬，豈辦甘脆陳壺觴。", "低頭包羞汗如漿，老人此心久已忘。", "一笑謂汝庸何傷，人間榮耀豈可常。", "惟有道義思無疆，勉勵汝節彌堅剛。", "熹前再拜謝阿娘，自古作善天降祥。", "但願年年似今日，老萊母子俱徜徉。"]}