{"author": "項安世", "period": "宋", "type": "诗", "title": "二十四日省宿次楊文公集賢宿直韻兼擬其體", "paragraphs": ["雲氣陰陰繞殿廬，雨聲摵摵響階除。", "薰爐翠被延周蝶，黄墨朱缸訂魯魚。", "野性登朝常蹙踖，親年須祿向躊躇。", "叨陪大典論疑信，濫等諸儒課密疏。", "漢殿修文開白虎，海邦張樂享爰居。", "綺寮蕙草青霏入，瑶圃梅梢玉雪初。", "史藁堆牀殊未已，詩材滿地欲焉如。", "倦投東觀中郎筆，起讀西崑病監書。", "節想清忠侔汲直，詞欽雅麗出唐餘。", "高情炯炯軒裳外，長向金門憶飯蔬。"]}