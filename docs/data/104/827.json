{"author": "朱熹", "period": "宋", "type": "诗", "title": "奉酬子厚詠雪之作", "paragraphs": ["遥夜不能寐，披衣起彷徨。", "仰視天正黑，寒氣慘悲凉。", "飛霰忽下零，雪花亦飄揚。", "飄揚未云已，須臾滿空翔。", "前山失舊姿，川谷流素光。", "念昔少小時，無事志四方。", "五年江海上，不見雪與霜。", "飄颻今日情，浩蕩誰能量。", "凌晨飲一杯，竟日守空堂。", "竚立玩奇變，永言獲新章。", "躊躇欲何報，玉樹生瓊岡。"]}