{"author": "項安世", "period": "宋", "type": "诗", "title": "糟蟹和潘德文", "paragraphs": ["大戴笑汝無穴空雙螯，小戴笑汝有筐如子臯。", "太玄笑汝長郭索，入穴慚蟺升慚猱。", "知心但有畢吏部，卧起與汝同酒糟。", "後來愛者蘇長公，亦祇許汝中山醪。", "固知合向一丘老，安得上與三辰翱。", "長公貌喜心未敬，雖羨微生猶惡饕。", "我疑吳儂修稻怨，和秫醢汝償民膏。", "雖然因此得長醉，痛貶未必非深褒。", "又疑畢叟妬劉掾，曾以螟蛉輕二豪。", "故回左手就箕倨，持蟹藉糟成兩高。"]}