{"author": "陸游", "period": "宋", "type": "诗", "title": "不入城半年矣作短歌遣興", "paragraphs": ["我居城西南，渺渺水雲鄉。", "舟車皆十里，來往道豈長。", "今夏我來時，天風吹荷香。", "再來已孟冬，慘然天霣霜。", "市南兩株柳，葉盡萌已黄。", "乃知多事人，歲晚虛悲傷。", "名藍墮劫火，鞠爲瓦礫場。", "河橋比一新，華表照康莊。", "成壞莽相尋，推理海芒芒。", "疾豎造物兒，吾手扼其吭。", "砥柱天下險，一葦乃可杭。", "養氣倘能全，斯言豈荒唐。"]}