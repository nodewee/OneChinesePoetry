{"author": "陸游", "period": "宋", "type": "诗", "title": "唐希雅雪鵲", "paragraphs": ["烈風大雪吞江湖，巨木摧折竹葦枯。", "烏鳶瑟縮墮地死，豈復能顧卵與雛。", "棘枝拔出亂石罅，凜凜生氣獨有餘。", "耐寒兩鵲亦異稟，羽族有此山澤癯。", "神凝氣勁中自足，不待晴日相鳴呼。", "深知畫手亦怪偉，用意直刮造化爐。", "氄毛雖細爪翮健，落筆豈獨今所無。", "我評此畫如奇書，顔筋柳骨追歐虞。"]}