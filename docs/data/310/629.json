{"author": "陸游", "period": "宋", "type": "诗", "title": "項王祠", "paragraphs": ["項里溪水聲潺湲，溪上青山峨髻鬟。", "烟村人語虛市合，石橋日落漁樵還。", "堂上君王凜八尺，大冠如箕熊豹顔。", "筑祠不知始何代，典祀千載誰敢刪。", "肅清亭障息剽奪，掃蕩螟螣囚神奸。", "范增玉斗久已碎，虞姬粧面留餘潸。", "小人平生仰遺烈，近廟欲結茅三間。", "時時長歌拔山曲，醉倒聊慰窮途艱。"]}