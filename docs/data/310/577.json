{"author": "陸游", "period": "宋", "type": "诗", "title": "農家歌", "paragraphs": ["村東買牛犢，舍北作牛屋。", "飯牛三更起，夜寐不敢熟。", "茫茫陂水白，纖纖稻秧綠。", "二月鳴搏黍，三月號布穀。", "爲農但力作，瘠鹵變衍沃。", "腰鐮卷黄雲，踏碓舂白玉。", "八月租稅畢，社甕醲如粥。", "老稚相扶携，閭里迭追逐。", "坐令百世後，復睹可封俗。", "君不見朱門玉食烹萬羊，不如農家小甑吳粳香。"]}