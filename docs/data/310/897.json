{"author": "陸游", "period": "宋", "type": "诗", "title": "游昭牛圖", "paragraphs": ["游昭木石師李唐，畫牛乃自其所長。", "出欄初聽一聲笛，意氣已無千頃荒。", "客居京口老益困，衣不揜脛鬚眉蒼。", "時時弄筆眼力健，蹄角毛骨分毫芒。", "我無沙堤金絡馬，拂拭此幅喜欲狂。", "乞骸幸蒙優詔許，置身忽在烟林傍。", "日落飲牛水滿塘，夜半飯牛天雨霜。", "俚醫灌藥美水草，老巫訶禁祓不祥。", "願我孫子勤農桑，願汝生犢筋脈强。", "碓聲驚破五更夢，歲負玉粒輸官倉。"]}