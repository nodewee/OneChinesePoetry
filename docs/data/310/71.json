{"author": "陸游", "period": "宋", "type": "诗", "title": "辛酉除夕", "paragraphs": ["衰境遇白雞，自分墮幽墟。", "造物偶見寬，俯仰復歲除。", "駸駸迫耄期，凜凜無根株。", "孰知尚堅頑，壯者有不如。", "銅瓶垂碧井，手自浸屠蘇。", "松煤染兔穎，秉燭題桃符。", "登梯挂鍾馗，祭竈分其餘。", "僮奴嘆我健，却立不敢扶。", "新春無五日，節物傾里閭。", "羅旛插紗帽，一醉當百壺。"]}