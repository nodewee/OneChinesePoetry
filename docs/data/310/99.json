{"author": "陸游", "period": "宋", "type": "诗", "title": "老學庵自規", "paragraphs": ["堯德被四表，其本在身修。", "江河水稽天，發源乃涓流。", "人忍於搏蝨，習熟且解牛。", "象箸與玉杯，漆器實其由。", "斯須失兢畏，惡名溢九州。", "始乎爲善士，終可蹈軻丘。", "孰置汝太山，孰擠汝污溝。", "降福孰汝私，得禍孰汝讎。", "聖狂在一念，禍福皆自求。", "易簀汝所知，垂死勿惰偷。"]}