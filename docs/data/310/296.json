{"author": "陸游", "period": "宋", "type": "诗", "title": "送子虡赴金壇丞", "paragraphs": ["與汝爲父子，忽逾五十年。", "平生知幾別，此別益酸然。", "念汝髮亦白，執手河橋邊。", "西行過臨平，想汝小繫船。", "悠悠陽羨路，渺渺雲陽川。", "京江昔所遊，想像在目前。", "今茲兩使君，幸有宿昔緣。", "汝雖登門晚，世好亦牽聯。", "顧於賞罰間，其肯爲汝偏。", "夙夜佐而長，努力忘食眠。", "醇如新豐酒，清若鶴林泉。", "棠宜使可愛，蒲正不須鞭。"]}