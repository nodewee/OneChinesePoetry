{"author": "陸游", "period": "宋", "type": "诗", "title": "晴窗讀書自勉", "paragraphs": ["今日雪始晴，繞舍鳥烏樂。", "老來少睡眠，雖病亦早作。", "豈無案上書，可與共寂寞。", "弦歌始風雅，次第窺灝噩。", "高明仰河漢，曲折窮脈絡。", "唐虞誠未遠，洙泗亦如昨。", "委佩聞都俞，避席承博約。", "膏肓幸施砭，幽閟欣納鑰。", "天全魯壁藏，不墮秦火虐。", "吾生百世餘，其敢負所託。"]}