{"author": "陸游", "period": "宋", "type": "诗", "title": "贈洞微山人", "paragraphs": ["我年六十四，獲譴輸鬼薪。", "束書出東門，揮手謝國人。", "笑指身上衣，不復染京塵。", "時有一老翁，祝我當自珍。", "却後十五年，迎君浙江濱。", "我笑語是翁，豈說他生身。", "事果不可知，邂逅如隔辰。", "鶴髮無餘鬒，鶉衣仍苦貧。", "秋風旱河頭，握手一笑新。", "買酒烹雞豚，往事得具陳。", "試數同朝舊，零落增悲辛。", "與翁雖俱老，肝膽猶輪囷。", "千里亦命駕，何况託近鄰。", "秋高佳風月，相過莫厭頻。"]}