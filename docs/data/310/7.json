{"author": "陸游", "period": "宋", "type": "诗", "title": "懷舊用昔人蜀道詩韵", "paragraphs": ["曩自白帝城，一馬獨入蜀。", "晝行多水湄，夜宿必山麓。", "時聞木客嘯，常憂射工毒。", "蜿蜒蛇兩頭，踸踔夔一足。", "豈惟耳目駭，直恐性命促。", "稍歷葭萌西，遂出劍閣北。", "奴僵不敢訴，馬病猶盡力。", "我亦困人客，一日带屢束。", "最憶蒼溪縣，送客一亭綠。", "豆枯狐兔肥，霜早柿栗熟。", "酒酸壓查梨，妓野立土木。", "主別意益勤，我去疲已極。", "行行求旅店，借問久乃得。", "溪聲答歌長，燈焰照影獨。", "村深寒更甚，薪盡燒簀竹。", "須臾風雨至，終夕苦漏屋。", "於時厭道途，自誓棄微祿。", "猶幾三十年，始謝祝史職。", "君恩念篤老，內閣使寓直。", "亦思秋豪報，力憊藝黍稷。", "却尋少時書，開卷有慚色。"]}