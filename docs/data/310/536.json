{"author": "陸游", "period": "宋", "type": "诗", "title": "目昏頗廢觀書以詩記其始時年七十九矣", "paragraphs": ["少時業詩書，慕古不自量。", "晨暮間弦誦，左右紛朱黄。", "積書山崇崇，探義海茫茫。", "同志三四人，辯論略相當。", "落筆輒千言，氣欲吞名場。", "忽焉六十年，綠鬢久已霜。", "食必觀本草，不療病在床。", "今秋又病目，始覺閑味長。", "車馬既不至，亦無書在傍。", "一坐漏十刻，甚倦則倚牆。", "蝴蝶吾前身，華胥吾故鄉。", "童子亦聽睡，不復呼燒香。"]}