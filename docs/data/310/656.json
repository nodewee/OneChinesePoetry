{"author": "陸游", "period": "宋", "type": "诗", "title": "雜言示子聿", "paragraphs": ["福莫大於不材之木，禍莫慘於自躍之金。", "鶴生於野兮何有於軒，桐爨則已兮豈慕爲琴。", "古今共戒玉自獻，卷舒要似雲無心。", "廬室但取蔽風雨，衣食過足豈所欽。", "我今餘年忽八十，歸耕幸得安山林。", "逢人雖嘆種種髮，入塾尚憶青青衿。", "吾兒殆可守孤學，相與竭力窮幽深。"]}