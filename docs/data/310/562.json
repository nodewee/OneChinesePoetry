{"author": "陸游", "period": "宋", "type": "诗", "title": "記東村父老言", "paragraphs": ["原上一縷雲，水面數點雨。", "夾衣己覺冷，秋令遽如許。", "行行適東村，父老可共語。", "披衣出迎客，芋栗旋烹煮。", "自言家近郊，生不識官府。", "甚愛問孝書，請學公勿拒。", "我亦爲欣然，開卷發端緒。", "講說雖淺近，於子或有補。", "耕荒兩黄犢，庇身一茅宇。", "勉讀庶人章，淳風可還古。"]}