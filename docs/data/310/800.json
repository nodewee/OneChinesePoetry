{"author": "陸游", "period": "宋", "type": "诗", "title": "書懷示子遹", "paragraphs": ["平生山林幾緉屐，何意隨人戴朝幘。", "口言報國直妄耳，斷簡圍坐晨至夕。", "道山堂東直廬冷，手種疏篁半窗碧。", "但虞風波起平地，豈有毫髮能補益。", "成書朝奏暮請老，入耳幸免煩言嘖。", "東望故山百餘里，父老歡忻來接迹。", "白羊綠酒爭下擔，長笛腰鼓紛如織。", "迢迢梅市過魯墟，觀者所至空巷陌。", "爾來呻吟又春盡，周視室中惟四壁。", "但令糲飯粗撐拄，猶勝朱門常踧踖。", "小兒助我理孤學，終歲伏几心如石。", "問看飲酒詠離騷，何似焚香對周易。"]}