{"author": "汪元量", "period": "宋", "type": "诗", "title": "七月初七夜渡黄河", "paragraphs": ["長河界破東南天，怒濤日夜如奔川。", "此行適逢七月夕，妖氛散作空中烟。", "牛郎織女涉清淺，支機石上今何年。", "揚帆一縱萬里目，身世恍若槎中仙。", "仰看銀河忽倒瀉，月明風露何娟娟。", "狂來拔劍斫河水，欲與祖逖爭雄鞭。", "扣舷把酒酹河伯，低頭細看河清漣。", "平生此懷具已久，到此欲說空回旋。", "嗟予不曉神靈意，咫尺雷雨心茫然。"]}