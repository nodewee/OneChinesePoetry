{"author": "陸游", "period": "宋", "type": "诗", "title": "客有言泰山者因思青城舊遊有作", "paragraphs": ["我登青城山，雲雨顧在下。", "月色縞巖谷，欲睡不忍捨。", "明朝下半嶺，頗怪哀湍瀉。", "山麓雲未歸，平地泥沒踝。", "乃知宿處高，所恨到者寡。", "有客談泰山，昔嘗宿石室。", "夜分林采變，暘谷看浴日。", "九州皆片塵，盛夏猶慘栗。", "我聞思一往，安得飛僊術。", "但願齊魯平，東封扈清蹕。"]}