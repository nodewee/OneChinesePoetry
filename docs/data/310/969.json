{"author": "汪元量", "period": "宋", "type": "诗", "title": "草地寒甚氈帳中讀杜詩", "paragraphs": ["少年讀杜詩，頗厭其枯槁。", "斯時熟讀之，始知句句好。", "書生挾蠹魚，流行萬里道。", "朱顔日以衰，玄髪日已老。", "耿耿不圓卿，寧方自爲皂。", "舉目無寸親，憂傷入懷抱。", "炎天冷如冰，磧地不生草。", "我馬跑沙石，我饑面蒼昊。", "人馬不相離，凍死俱未保。", "何當回白日，陰雲盡一掃。"]}