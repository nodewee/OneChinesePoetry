{"author": "陸游", "period": "宋", "type": "诗", "title": "新年七十有九", "paragraphs": ["中歲抱沉綿，詎敢望七十。", "造物偶脫遺，俯仰耄已及。", "寧知辱弓旌，扶憊去鄉邑。", "受恩不知報，懷抱空怏悒。", "天門邈難窺，地芥亦懶拾。", "隨身一詩囊，副以兩藥笈。", "何當復得謝，浩蕩脫維縶。", "擘浪畫楫飛，穿雲青鞋溼。", "餘年尚有幾，登覽當汲汲。", "狂吟題寺廊，大筆蘸墨汁。"]}