{"author": "陸游", "period": "宋", "type": "诗", "title": "老學庵北作假山既成即雨彌月不止", "paragraphs": ["古者封禪歲，乾封輒枯旱。", "不言絕民食，徒欲曬日觀。", "我今作小山，纔及仞有半。", "下潴數斗水，草木稍葱蒨。", "蕞爾何足言，造物亦幽贊。", "冥冥一月雨，陰翳迷昏旦。", "芳草爭抽萌，珍木亦擢幹。", "龜魚出復沒，鳥雀聚仍散。", "彼天初何私，遺我耳目玩。", "遂令閭巷間，日厭鵓鴣喚。", "淖深樵蘇絕，有米不能爨。", "爲小乃害大，未可以理斷。", "憂懼塞胸中，當食屢興嘆。", "培塿固易平，荷鍤愧吾懦。"]}