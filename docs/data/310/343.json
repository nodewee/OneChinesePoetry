{"author": "陸游", "period": "宋", "type": "诗", "title": "夢韓无咎如在京口時既覺枕上作短歌", "paragraphs": ["隆興之初客江皋，連榱結駟皆賢豪。", "坐中无咎我所畏，日夜酬唱兼詩騷。", "有時贈我玉具劍，間亦報之金錯刀。", "舊遊忽墮五更夢，舉首但覺鐵甕高。", "樽前美人亦黄土，吾輩鬼錄將安逃。", "死生一訣信已矣，所恨膏火常煎熬。", "平生不愛葱嶺話，方術亦陋葛與陶。", "但當東歸棄百事，爛醉海上觀雲濤。"]}