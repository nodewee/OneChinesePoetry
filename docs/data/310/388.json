{"author": "陸游", "period": "宋", "type": "诗", "title": "春晚懷故山", "paragraphs": ["吾廬烟樹間，正占湖一曲。", "遠山何所似，䰀鬌千髻綠。", "近山更可人，連娟兩眉蹙。", "澗蟠偃蓋松，路暗圍尺竹。", "海棠雖妍華，態度終不俗。", "最奇女郎花，宛有世外躅。", "雖云懶出遊，閉戶樂事足。", "年來殊失計，久耗太倉粟。", "淖糜不救口，斷簡欲滿屋。", "兀兀不知春，青燈伴幽獨。"]}