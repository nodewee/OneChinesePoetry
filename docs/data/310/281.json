{"author": "陸游", "period": "宋", "type": "诗", "title": "韓太傅生日", "paragraphs": ["珥貂中使傳天語，一片驚塵飛輦路。", "清霜粲瓦初作寒，天爲明時生帝傅。", "黄金飾奩雕玉觴，上尊御食傳恩光。", "紫駝之峰玄熊掌，不數沙苑千群羊。", "通天寶带連城價，受賜雍容看拜下。", "神皇外孫風骨殊，凜凜英姿不容畫。", "問今何人致太平，綿地萬里皆春耕。", "身際風雲手扶日，異姓真王功第一。"]}