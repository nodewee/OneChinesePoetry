{"author": "陸游", "period": "宋", "type": "诗", "title": "送辛幼安殿撰造朝", "paragraphs": ["稼軒落筆凌鮑謝，退避聲名稱學稼。", "十年高卧不出門，參透南宗牧牛話。", "功名固是券內事，且葺園廬了婚嫁。", "千篇昌谷詩滿囊，萬卷鄴侯書插架。", "忽然起冠東諸侯，黄旗皂纛從天下。", "聖朝仄席意未快，尺一東來煩促駕。", "大材小用古所嘆，管仲蕭何實流亞。", "天山挂旆或少須，先挽銀河洗嵩華。", "中原麟鳳爭自奮，殘虜犬羊何足嚇。", "但令小試出緒餘，青史英豪可雄跨。", "古來立事戒輕發，往往讒夫出乘罅。", "深仇積憤在逆胡，不用追思灞亭夜。"]}