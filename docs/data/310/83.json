{"author": "陸游", "period": "宋", "type": "诗", "title": "送子龍赴吉州掾", "paragraphs": ["我老汝遠行，知汝非得已。", "駕言當送汝，揮涕不能止。", "人誰樂離別，坐貧至于此。", "汝行犯胥濤，次第過彭蠡。", "波橫吞舟魚，林嘯獨脚鬼。", "野飯何店炊，孤櫂何岸檥。", "判司比唐時，猶幸免笞箠。", "庭參亦何辱，負職乃可耻。", "汝爲吉州吏，但飲吉州水。", "一錢亦分明，誰能肆讒毀。", "聚俸嫁阿惜，擇士教元禮。", "我食可自營，勿用念甘旨。", "衣穿聽露肘，履破從見指。", "山門雖被嘲，歸舍却睡美。", "益公名位重，凜若喬嶽峙。", "汝以通家故，或許望燕几。", "得見已足榮，切勿有所啟。", "又若楊誠齋，清介世莫比。", "一聞俗人言，三日歸洗耳。", "汝但問起居，餘事勿挂齒。", "希周有世好，敬叔乃鄉里。", "豈惟能文辭，實亦堅操履。", "相從勉講學，事業在積累。", "仁義本何常，蹈之則君子。", "汝去三年歸，我儻未即死。", "江中有鯉魚，頻寄書一紙。"]}