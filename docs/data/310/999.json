{"author": "汪元量", "period": "宋", "type": "诗", "title": "夷山醉歌  其二", "paragraphs": ["嗚呼再歌兮花滿臺，好月爲我光徘徊。", "人生在世不滿百，紛華過眼皆成灰。", "夷山青青汴水綠，西北高樓咽絲竹。", "美人十指纖如玉，爲我行觴歌一曲。", "含宮嚼徵當窗牖，露脚斜飛濕楊柳。", "就中有客話陳橋，如此山河落人手。", "客且住，聽我語，楚漢中分兩丘土。", "七雄爭戰總塵埃，三國鶑花浩無主。", "咸陽宮殿不復都，華清池沼溫泉枯。", "世間興廢奔如電，滄海桑田幾回變。", "人生得意且盡歡，何須苦苦爲高官。", "人生有命且行樂，何必區區歎牢落。", "遮莫金章與玉珂，何如桐江披釣簑。", "遮莫貂蟬貴此身，何如柴桑漉酒巾。", "君不見海上看羊手持節，饑來和雪和氈囓。", "又不見飯顆山頭人見嗤，愁吟痛飲真吾師。", "美人美人勸我酒，有客有客聽我歌。", "須臾客醉美人睡，我亦不知天與地。", "嗚呼再歌兮無人聽，月自落兮酒未醒。"]}