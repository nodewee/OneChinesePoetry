{"author": "陸游", "period": "宋", "type": "诗", "title": "農事稍間有作", "paragraphs": ["架犁架犁喚春農，布穀布穀督歲功。", "黄雲壓簷風日美，綠針插水霧雨濛。", "年豐遠近笑語樂，浦漲縱橫舟楫通。", "東家筑室窗戶綠，西舍迎婦花扇紅。", "我方祭竈徹豚酒，盤箸亦復呼鄰翁。", "客歸我起何所作，孝經論語教兒童。", "教兒童，莫匆匆，願汝日夜勤磨礱，烏巾白紵待至公。"]}