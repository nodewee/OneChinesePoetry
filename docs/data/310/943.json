{"author": "汪元量", "period": "宋", "type": "诗", "title": "燕歌行", "paragraphs": ["北風刮地愁雲彤，草木爛死黄塵蒙。", "撾鞞伐鼓聲鼕鼕，金鞍鐵馬摇玲瓏。", "將軍浩氣吞長虹，幽并健兒膽力雄。", "戰車軋軋馳先鋒，甲戈相撥聲摩空。", "雁行魚貫彎角弓，披霜踏雪渡海東。", "鬬血浸野吹腥風，捐軀報國效死忠。", "鼓衰矢竭誰收功，將軍卸甲入九重。", "錦袍宣賜金團龍，天子錫宴葡萄宮。", "烹龍炰鸞割駝峰，紫霞瀲灧琉璃鍾。", "天顔有喜春融融，乞與窈窕雙芙蓉。", "虎符腰佩官益穹，歸來賀客皆王公。", "戟門和氣春風中，美人左右如花紅。", "朝歌夜舞何時窮，豈知沙場雨溼悲風急，冤魂戰鬼成行泣。"]}