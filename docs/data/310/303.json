{"author": "陸游", "period": "宋", "type": "诗", "title": "送襄陽鄭帥唐老", "paragraphs": ["鄭侯骨相非復常，伏犀貫額面正方。", "聲名赫奕動天子，家世富貴連椒房。", "武能防秋北平道，文合落筆中書堂。", "畿西謀帥國大事，當宁久弄黄金章。", "一朝丹詔自天下，兩班仰首看騰驤。", "鄭侯此行端可羨，繡旗皂纛戈如霜。", "三更傳令出玉帳，平旦按陣來毬場。", "宿兵萬竈盡貔虎，牧馬千群皆驌驦。", "酒酣賦詩幕府和，縱橫健筆誰能當。", "雖然鄭侯志意遠，虎視直欲吞北荒。", "榆林雁門塞垣紫，孟津砥柱河流黄。", "出師有路吾能說，直自襄陽向洛陽。"]}