{"author": "陸游", "period": "宋", "type": "诗", "title": "謝徐志父帳幹惠詩編", "paragraphs": ["平生聞若人，筆墨極奇峭。", "相望二千里，安得接談笑。", "一朝獲其詩，驚喜踰素料。", "夜窗取吟諷，寒燈耿相照。", "舂容清廟歌，縹緲蘇門嘯。", "蹴天浙江濤，照野楚山燒。", "每篇十過讀，玩味頭屢掉。", "正如啜名酒，雖愛不忍釂。", "看君亦華髮，氣壓萬年少。", "予昔從茶山，辱賞三語妙。", "文章老不進，憔悴今可吊。", "誰知牛車鐸，黄鐘乃同調。", "願君時來過，勿恤俗子誚。"]}