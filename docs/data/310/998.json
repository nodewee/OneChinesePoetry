{"author": "汪元量", "period": "宋", "type": "诗", "title": "夷山醉歌  其一", "paragraphs": ["楚狂醉歌歌正發，更上梁臺望明月。", "朔風獵獵吹我衣，絕代佳人皎如雪。", "搥羯鼓，彈箜篌，烹羊宰牛坐糟丘，一笑再笑揚清謳。", "遥看汴水波聲小，錦櫂忘還事多少。", "昨日金明池上來，艮嶽淒凉麋鹿遶。", "麥青青，黍離離，萬年枝上鴉亂啼。", "二龍北狩不復返，六龍南渡無還期。", "金銅淚迸露盤濕，畫闌桂柱酸風急。", "鳩居鵲構蒼隼入，蛇出燕巢白狐立。", "東南地陷妖氛黑，雙鳳高飛海南陌。", "吳山日落天沈沈，母子同行向天北。", "關河萬里雨露深，小儒何必悲苦辛。", "歸來耳熱忘頭白，買笑揮金莫相失。", "呼奚奴，吹觱篥，美人縱復橫，今夕復何夕。", "楚狂醉歌歌欲輟，老猿爲我啼竹裂。"]}