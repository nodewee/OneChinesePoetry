{"author": "陸游", "period": "宋", "type": "诗", "title": "題趙生畫", "paragraphs": ["東都畫手排浮萍，天子獨賞一趙生。", "幅縑尺紙皆厚賜，眾史妒媢都人驚。", "爾來一筆不復見，好事往往空聞名。", "奇哉此獨出劫火，論價直恐千金輕。", "老廉博士最別識，一見自謂雙眼明。", "老夫寓居旱河上，矮軸正向幽窗橫。", "飯餘捫腹看不厭，林外重閣高崢嶸。", "憑誰喚住兩禪客，水邊共聽烟鐘聲。"]}