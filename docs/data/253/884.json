{"author": "孟郊", "period": "唐", "type": "诗", "title": "勸善吟", "paragraphs": ["瘦郭有志氣，相哀老龍鍾。", "勸我少吟詩，俗窄難爾容。", "一口百味別，況在醉會中。", "四座正當喧，片言何由通。", "顧余昧時調，居止多疎慵。", "見書眼始開，聞樂耳不聰。", "視聽互相隔，一身且莫同。", "天疾難自醫，詩癖將何攻。", "見君如見書，語善千萬重。", "自悲咄咄感，變作煩惱翁。", "煩惱不可欺，古劍澁亦雄。", "知君方少年，少年懷古風。", "藏書拄屋脊，不惜與凡聾。", "我願拜少年，師之學崇崇。", "從他笑爲矯，矯善亦可宗。"]}