{"author": "釋印肅", "period": "宋", "type": "诗", "title": "偈頌十四首  其二", "paragraphs": ["大家同受用此且富貴，不妨普菴一穴真風水。", "乾坤巽，本無位。", "二十四向絕遮欄，非舌頭人云心地。", "也無賤，也無貴，眼耳鼻舌通身意。", "無限山人不識龍，從前總是虛勞費。", "千峰萬峰連不斷，左右逢源無別水。", "榮華富貴幾遭埋，益子蔭孫無變己。", "驀直下，無忌諱，司馬頭陀沒意智。", "隨機設化謾留名，箇箇趁獐失即麂。", "更迷己，寒靜清明爭掛紙。", "豈知空界現圓融，不顧淺深撈水底。"]}