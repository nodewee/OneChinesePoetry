{"author": "孟郊", "period": "唐", "type": "诗", "title": "靖安寄居", "paragraphs": ["寄靜不寄華，愛茲嵽嵲居。", "渴飲濁清泉，飢食無名蔬。", "敗菜不敢火，補衣亦寫書。", "古云儉成德，今乃實起予。", "戇叟戇不足，賢人賢有餘。", "役生皆促促，心竟誰舒舒。", "萬馬踏風衢，衆塵隨犇車。", "高賓盡不見，大道夜方虛。", "臥有洞庭夢，坐無長安儲。", "英髦空駭耳，煙火獨微如。", "厚念恐傷性，薄田憶親鋤。", "承世不出力，冬竹肯抽葅。", "外物莫相誘，約心誓從初。", "碧芳既似水，日日詠歸歟。"]}