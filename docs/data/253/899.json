{"author": "孟郊", "period": "唐", "type": "诗", "title": "傷時", "paragraphs": ["常聞貧賤士之常，嗟爾富者莫相笑。", "男兒得路即榮名，邂逅失途成不調。", "古人結交而重義，今人結交而重利。", "勸人一種種桃李，種亦直須遍天地。", "一生不愛囑人事，囑即直須爲生死。", "我亦不羨季倫富，我亦不笑原憲貧。", "有財有勢即相識，無財無勢同路人。", "因知世事皆如此，却向東溪臥白雲。"]}