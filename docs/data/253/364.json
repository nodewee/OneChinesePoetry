{"author": "劉禹錫", "period": "唐", "type": "诗", "title": "和牛相公題姑蘇所寄太湖石兼寄李蘇州", "paragraphs": ["震澤生奇石，沈潛得地靈。", "初辭水府出，猶帶龍宮腥。", "發自江湖國，來榮卿相庭。", "從風夏雲勢，上漢古查形。", "拂拭魚鱗見，鏗鏘玉韻聆。", "煙波含宿潤，苔蘚助新青。", "嵌穴胡雛貌，纖鋩蟲篆銘。", "孱顏傲林薄，飛動向雷霆。", "煩熱近還散，餘酲見便醒。", "凡禽不敢息，浮壒莫能停。", "靜稱垂松蓋，鮮宜映鶴翎。", "忘憂常目擊，素尚與心冥。", "眇小欺湘燕，團圓笑落星。", "徒然想融結，安可測年齡。", "採取詢鄉耋，搜求按舊經。", "垂鉤入空隙，隔浪動晶熒。", "有獲人爭賀，歡謠衆共聽。", "一州驚閱寶，千里遠揚舲。", "覩物洛陽陌，懷人吳御亭。", "寄言垂天翼，早晚起滄溟。"]}