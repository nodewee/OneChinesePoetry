{"author": "呂溫", "period": "唐", "type": "诗", "title": "同舍弟恭歲暮寄晉州李六協律三十韻", "paragraphs": ["古人猶悲秋，況復歲暮時。", "急景迫流念，窮陰結長悲。", "陽烏下西嶺，月鵲驚南枝。", "攬衣步霜砌，倚杖臨冰池。", "怳怳若有失，悄悄良不怡。", "忽聞晨起吟，宛是同所思。", "有美壯感激，無何遠棲遲。", "摧藏變化用，掩抑扶搖姿。", "時傑豈虛出，天道信可欺。", "巨川望汔濟，寒谷待潛吹。", "劒匣益精利，玉韜寧磷緇。", "戒哉輕沽諸，行矣自寵之。", "伊我抱微尚，仲氏即心期。", "討論自少小，形影相差池。", "比來胸中氣，欲耀天下奇。", "雲雨沛蕭艾，煙閣雙萎蕤。", "幾年困方枘，一旦迷多岐。", "道因窮理悟，命以盡性知。", "事去類絕弦，時來如轉規。", "伊呂偶然得，孔墨徒爾爲。", "早行多露悔，強進觸藩羸。", "功名豈身利，仁義非吾私。", "萬物自身化，一失何驅馳。", "不如任行止，委命安所宜。", "勸君休感歎，與予陶希夷。", "明年郊天後，慶澤歲華滋。", "曲水杏花雪，香街青柳絲。", "良時且暫歡，罇酒聊共持。", "閑過漆園叟，醉看五陵兒。", "寄言思隱處，不久來相追。"]}