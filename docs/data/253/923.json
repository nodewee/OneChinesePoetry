{"author": "孟郊", "period": "唐", "type": "诗", "title": "亂離", "paragraphs": ["天下無義劍，中原多瘡痍。", "哀哀陸大夫，正直神反欺。", "子路已成血，嵇康今尚嗤。", "爲君每一慟，如劍在四肢。", "折羽不復飛，逝水不復歸。", "直松摧高柯，弱蔓將何依。", "朝爲春日歡，夕爲秋日悲。", "淚下無尺寸，紛紛天雨絲。", "積怨成疾疹，積恨成狂癡。", "怨草豈有邊，恨水豈有涯。", "怨恨馳我心，茫茫日何之。"]}