{"author": "劉禹錫", "period": "唐", "type": "诗", "title": "酬鄭州權舍人見寄十二韻", "paragraphs": ["朱戶凌晨啓，碧梧含早涼。", "人從桔柣至，書到漆沮傍。", "抃會因佳句，情深取斷章。", "愜心同笑語，入耳勝笙簧。", "憶昔三條路，居鄰數仞牆。", "學堂青玉案，綵服紫羅囊。", "麟角看成就，龍駒見抑揚。", "彀中飛一箭，雲際落雙鶬。", "甸邑叨前列，天臺媿後行。", "鯉庭傳事業，雞樹遂翱翔。", "書殿連鳷鵲，神池接鳳凰。", "追遊蒙尚齒，惠好結中腸。", "鎩翮方擡舉，危根易損傷。", "一麾憐棄置，五字借恩光。", "汝海崆峒秀，溱流芍藥芳。", "風行能偃草，境靜不爭桑。", "轉斾趨關右，頒條匝渭陽。", "病吟猶有思，老醉已無狂。", "塵滿鴻溝道，沙驚白狄鄉。", "佇聞黃紙詔，促召紫微郎。"]}