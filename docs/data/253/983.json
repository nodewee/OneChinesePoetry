{"author": "孟郊", "period": "唐", "type": "诗", "title": "秋懷 十二", "paragraphs": ["流運閃欲盡，枯折皆相號。", "棘枝風哭酸，桐葉霜顏高。", "老蟲乾鐵鳴，驚獸孤玉咆。", "商氣洗聲瘦，晚陰驅景勞。", "集耳不可遏，噎神不可逃。", "蹇行散餘鬱，幽坐誰與曹。", "抽壯無一線，剪懷盈千刀。", "清詩既名朓，金菊亦姓陶。", "收拾昔所棄，咨嗟今比毛。", "幽幽歲晏言，零落不可操。"]}