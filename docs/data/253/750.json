{"author": "呂溫", "period": "唐", "type": "诗", "title": "岳陽懷古", "paragraphs": ["晨飆發荆州，落日到巴丘。", "方知刳剡利，可接鬼神遊。", "二湖豁南寖，九派駛東流。", "襟帶三千里，盡在岳陽樓。", "憶昔鬬羣雄，此焉爭上游。", "吳昌屯虎旅，晉盛騖龍舟。", "宋齊紛禍難，梁陳成寇讎。", "鐘鼓長震耀，魚龍不得休。", "風雪一蕭散，功業忽如浮。", "今日時無事，空江滿白鷗。"]}