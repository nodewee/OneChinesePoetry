{"author": "釋印肅", "period": "宋", "type": "诗", "title": "偈頌三十首  其六", "paragraphs": ["普禮三身四智佛，一念阿僧祇劫中。", "身心一如遍法界，法身不滅壽無窮。", "一月六旬權準則，一年四會表參同。", "妄念不生無損益，五千連貫贈寰中。", "所得未嘗圖別用，共成進納續宗風。", "初法難傳憂不信，黄梅五百獨盧公。", "如今箇箇堪分付，報國資家理不窮。", "莫道祖師西土出，剎那自肯即心通。"]}