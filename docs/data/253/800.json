{"author": "呂溫", "period": "唐", "type": "诗", "title": "道州觀野火", "paragraphs": ["南風吹烈火，焰焰燒楚澤。", "陽景當晝遲，陰天半夜赤。", "過處若彗掃，來時如電激。", "豈復辨蕭蘭，焉能分玉石。", "蟲蛇盡爍爛，虎兕出奔迫。", "積穢一蕩除，和氣始融液。", "堯時既敬授，禹稼斯肇迹。", "遍生合穎禾，大秀兩岐麥。", "家有京坻詠，人無溝壑慼。", "乃悟焚如功，來歲終受益。"]}