{"author": "釋印肅", "period": "宋", "type": "诗", "title": "偈頌三十首  其二九", "paragraphs": ["臘月三十夜，髑髏自相罵。", "閻老索飯錢，汝等怕不怕。", "龜毛敲兔角，五彩虛空畫。", "正當恁麽時，摩尼誰著價。", "大年初一日，道閑却成急。", "自拜夢中人，妄想從誰立。", "唯我知不知，今古希相識。", "張三李四歌，草木空祇揖。", "日月轉眼睛，歷劫不曾停。", "三賢與十聖，枉費苦精神。", "常思達磨老，九年守少林。", "如今意不盡，瓦礫即真金。"]}