{"author": "釋印肅", "period": "宋", "type": "诗", "title": "偈頌三十首  其二七", "paragraphs": ["離諸名色相，實見如來藏。", "能轉語成經，本心非榜樣。", "說有即是無，說無無伎倆。", "不會自轉經，依語成妄想。", "夢裏推木輪，信施誰酬償。", "不出牛馬羊，入他闌圈養。", "一文四箇字，還足連他喪。", "悟者發真機，迷者墮鐵網。", "佛教空無相，妙契合無上。", "天鼓解說經，懺悔罪無量。", "有無空不空，真實不虛誑。", "圓信六神通，不刻天龍像。", "只麽轉心經，箇中誰擬向。"]}