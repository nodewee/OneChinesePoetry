{"author": "劉禹錫", "period": "唐", "type": "诗", "title": "樂天少傅五月長齋廣延緇徒謝絕文友坐成睽間因以戲之", "paragraphs": ["五月長齋戒，深居絕送迎。", "不離通德里，便是法王城。", "舉目皆僧事，全家少俗情。", "精修無上道，結念未來生。", "賓閤緇衣占，書堂信鼓鳴。", "戲童爲塔象，啼鳥學經聲。", "黍用青菰角，葵承玉露烹。", "馬家供薏苡，劉氏餉蕪菁。", "暗網籠歌扇，流塵晦酒鐺。", "不知何次道，作佛幾時成。"]}