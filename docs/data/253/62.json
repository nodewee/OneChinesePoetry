{"author": "釋印肅", "period": "宋", "type": "诗", "title": "靈濟橋語", "paragraphs": ["此渡若非橋，不放眾生過。", "過去現在佛，并西來達磨。", "皆是接群迷，直指人這箇。", "如今人不知，顛倒成患禍。", "堅執有爲功，善惡爭揚播。", "學道不識心，所以塵不破。", "若悟即本心，永劫無退墮。", "說法非干舌，山河大地和。", "行脚不曾移，舉步無空過。", "如斯妙性空，方與人擔荷。", "大用這無心，非福亦非禍。", "於中無妄作，不異阿彌陀。", "法界無別物，一菩提爲座。", "修橋布路爲含靈，轉凡成聖如行貨。", "遊戲菩提誰得知，只恐迷情却放過。", "大丈夫，莫放過，提起眉毛來繼和。", "大家拍手渡橋來，方笑普菴只這箇。", "咄，開口全音只我聞，桃花含笑亂紛紛。", "心非遍界真成妄，意浄情忘法法真。"]}