{"author": "劉禹錫", "period": "唐", "type": "诗", "title": "和李六侍御文宣王廟釋奠作", "paragraphs": ["歎息魯先師，生逢周室卑。", "有心律天道，無位救陵夷。", "歷聘不能用，領徒空爾爲。", "儒風正禮樂，旅象入蓍龜。", "西狩非其應，中都安足施。", "世衰由我賤，泣下爲人悲。", "遺教光文德，興王叶夢期。", "土田封後胤，冕服飾虛儀。", "鐘鼓膠庠薦，牲牢郡邑祠。", "聞君喟然歎，偏在上丁時。"]}