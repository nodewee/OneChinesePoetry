{"author": "釋印肅", "period": "宋", "type": "诗", "title": "偈頌十四首  其六", "paragraphs": ["實相無空無不空，將不空執尚違宗。", "一多無位誰分別，萬象森羅一鏡中。", "菴本非菴開不開，靈知自性即如來。", "尋源窮處烟霞伴，南嶺風光近日回。", "上無片瓦下無錐，被喧卜靜了無依。", "多求欲叩無心者，既了無心豈是非。", "若將色見普菴人，未免隨流不契津。", "千里無來同受用，縱橫妙用自家珍。", "莫怪渠儂不出頭，了心非相永無求。", "相逢誰覺夢中夢，浪靜閑乘般若舟。"]}