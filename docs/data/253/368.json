{"author": "劉禹錫", "period": "唐", "type": "诗", "title": "歷陽書事七十韻", "paragraphs": ["一夕爲湖地，千年列郡名。", "霸王迷路處，亞父所封城。", "漢置東南尉，梁分肘腋兵。", "本吳風俗剽，兼楚語音傖。", "沸井今無湧，烏江舊有名。", "土臺遊柱史，石室隱彭鏗。", "曹操祠猶在，濡須塢未平。", "海潮隨月大，江水應春生。", "憶昨深山裏，終朝看火耕。", "魚書來北闕，鷁首下南荆。", "雲雨巫山暗，蕙蘭湘水清。", "章華樹已失，鄂渚草來迎。", "廬阜香爐出，湓城粉堞明。", "鴈飛彭蠡暮，鴉噪大雷晴。", "平野分風使，恬和趁夜程。", "貴池登陸峻，舂穀渡橋鳴。", "駱驛主人問，悲歡故舊情。", "幾年方一面，卜晝便三更。", "助喜杯盤盛，忘機笑語訇。", "管清疑警鶴，弦巧似嬌鶯。", "熾炭烘蹲獸，華茵織鬬鯨。", "回裾飄霧雨，急節墮瓊英。", "斂黛凝愁色，施鈿耀翠晶。", "容華本南國，妝束學西京。", "日落方收鼓，天寒更炙笙。", "促筵交履舄，痛飲倒簪纓。", "謔浪容優孟，嬌憐許智瓊。", "蔽明添翠帟，命燭拄金莖。", "坐久羅衣皺，盃頻粉面騂。", "興來從請曲，意墮即飛觥。", "令急重須改，歡馮醉盡呈。", "詰朝還選勝，來日又尋盟。", "道別殷勤惜，邀筵次第爭。", "唯聞嗟短景，不復有餘酲。", "衆散扃朱戶，相攜話素誠。", "晤言猶亹亹，殘漏自丁丁。", "出祖千夫擁，行廚五熟烹。", "離亭臨野水，別思入哀箏。", "接境人情洽，方冬饌具精。", "中流爲界道，隔岸數飛甍。", "沙浦王渾鎮，滄洲謝脁城。", "望夫人化石，夢帝日環營。", "半渡趨津吏，緣堤簇郡甿。", "場黃堆晚稻，籬碧見冬菁。", "里社爭來獻，壺漿各自擎。", "鴟夷傾底寫，[粔籹]鬬成。", "采石風傳柝，新林暮擊鉦。", "繭綸牽撥刺，犀焰照澄泓。", "露冕觀原野，前驅抗斾旌。", "分庭展賓主，望闕拜恩榮。", "比屋惸嫠輩，連年水旱幷。", "遐思常後已，下令必先庚。", "遠岫低屏列，支流曲帶縈。", "湖魚香勝肉，官酒重於餳。", "憶昔泉源變，斯須地軸傾。", "雞籠爲石顆，龜眼入泥坑。", "事繫人風重，官從物論輕。", "江春俄澹蕩，樓月幾虧盈。", "柳長千絲宛，田塍一線絣。", "遊魚將婢從，野雉見媒驚。", "波淨攢鳧鵲，洲香發杜蘅。", "一鍾菰葑米，千里水葵羹。", "受譴時方久，分憂政未成。", "比瓊雖碌碌，於鐵尚錚錚。", "早忝登三署，曾聞奏六英。", "無能甘負弩，不慎在提衡。", "口語成中遘，毛衣阻上征。", "時聞關利鈍，智亦有聾盲。", "昔媿山東妙，今慙海內兄。", "後來登甲乙，早已在蓬瀛。", "心托秦明鏡，才非楚白珩。", "齒衰親藥物，宦薄傲公卿。", "捧日皆元老，宣風盡大彭。", "好令朝集使，結束赴新正。"]}