{"author": "劉禹錫", "period": "唐", "type": "诗", "title": "和浙西李大夫伊川卜居", "paragraphs": ["早入八元數，嘗承三接恩。", "飛鳴天上路，鎮壓海西門。", "清望寰中許，高情物外存。", "時來誠不讓，歸去每形言。", "洛下思招隱，江干壓作藩。", "按經修道具，依樣買山村。", "開鑿隨人化，幽陰爲律暄。", "遠移難得樹，立變舊荒園。", "絕塞通潛徑，平泉占上原。", "煙霞遙在想，簿領益爲繁。", "丹禁虛東閤，蒼生望北轅。", "徒令雙白鶴，五里自翩飜。"]}