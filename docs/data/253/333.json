{"author": "劉禹錫", "period": "唐", "type": "诗", "title": "奉和吏部楊尚書太常李卿二相公策免後即事述懷贈答十韻", "paragraphs": ["文雅關西族，衣冠趙北都。", "有聲真漢相，無纇勝隋珠。", "當軸龍爲友，臨池鳳不孤。", "九天開內殿，百辟看晨趨。", "誡滿澄欹器，成功別大罏。", "餘芳在公論，積慶是神扶。", "步武離台席，徊翔集帝梧。", "詮材秉秦鏡，典樂去齊竽。", "瀟灑風塵外，逢迎詩酒徒。", "唯應待華誥，更食萬錢廚。"]}