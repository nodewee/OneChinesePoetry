{"author": "劉禹錫", "period": "唐", "type": "诗", "title": "奉和中書崔舍人八月十五日夜翫月二十韻", "paragraphs": ["暮景中秋爽，陰靈既望圓。", "浮精離碧海，分照接虞淵。", "迥見孤輪出，高從倚蓋旋。", "二儀含皎澈，萬象共澄鮮。", "整御當西陸，舒光麗上玄。", "從星變風雨，順日助陶甄。", "遠近同時望，晶熒此夜偏。", "運行調玉燭，潔白應金天。", "曲沼疑瑤鏡，通衢若象筵。", "逢人盡冰雪，遇景即神仙。", "引素吞銀漢，凝清洗綠煙。", "臯禽警露下，鄰杵思風前。", "水是還珠浦，山成種玉田。", "劒沈三尺影，燈罷九枝然。", "象外形無迹，寰中影有遷。", "稍當雲闕正，未映斗城懸。", "靜對揮宸翰，閑臨襞彩牋。", "境同牛渚上，宿在鳳池邊。", "興掩尋安道，詞勝命仲宣。", "從今紙貴後，不復詠陳篇。"]}