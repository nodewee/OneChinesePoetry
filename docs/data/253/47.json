{"author": "釋印肅", "period": "宋", "type": "诗", "title": "偈頌三十首  其三一", "paragraphs": ["時人須警覺，應道不癡顛。", "苦牛并急馬，也只少他錢。", "今生還不足，來生又喫鞭。", "道人雖無事，不忍哭蒼天。", "今古論如是，豈可向愚言。", "無我無錢質，此處靜悄然。", "顯跡靈光在，夢然一炷烟。", "普菴何處去，分明在目前。", "須當如是體，可學老婆禪。", "莫住空花相，謗佛結深冤。", "以善能銷惡，以順和逆顛。", "以道資頑狠，以心助普賢。", "以師爲心本，以念於無緣。", "以身如父母，以力報愚賢。", "出家爲佛子，動靜自光鮮。", "超凡并越聖，真實不堪言。", "曾經千萬劫，碎身報未圓。", "我今排次定，更莫聽胡喧。", "順我大家吉，逆我眾無緣。", "孤峰無覓處，三千遍大千。", "此時思一偈，虛空應不得。", "非是我做作，真如體自然。"]}