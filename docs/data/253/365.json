{"author": "劉禹錫", "period": "唐", "type": "诗", "title": "浙西李大夫述夢四十韻幷浙東元相公酬和斐然繼聲", "paragraphs": ["位是才能取，時因際會遭。", "羽儀呈鸑鷟，鋩刃試豪曹。", "洛下推年少，山東許地高。", "門承金鉉鼎，家有玉璜韜。", "海浪扶鵬翅，天風引驥髦。", "便知蓬閣閟，不識魯衣襃。", "興發春塘草，魂交益部刀。", "形開猶抱膝，燭盡遽揮毫。", "昔仕當初筮，逢時詠載橐。", "懷鉛辨蟲蠹，染素學鵝毛。", "車騎方休汝，歸來欲效陶。", "南臺資謇諤，內署選風騷。", "羽化如乘鯉，樓居舊冠鼇。", "美香焚濕麝，名果賜乾萄。", "議赦蠅棲筆，邀歌蟻泛醪。", "代言無所戲，謝表自稱叨。", "蘭焰凝芳澤，芝泥瑩玉膏。", "對頻聲價出，直久夢魂勞。", "草詔令歸馬，批章答獻獒。", "銀花懸院牓，翠羽映簾條。", "諷諫欣然納，奇觚率爾操。", "禁中時諤諤，天下免忉忉。", "左顧龜成印，雙飛鵠織袍。", "謝賓緣地密，潔己是心豪。", "五日思歸沐，三春羨衆邀。", "茶爐依綠笋，棊局就紅桃。", "溟海桑潛變，陰陽炭暗熬。", "仙成脫屣去，臣戀捧弓號。", "建節辭烏柏，宣風看鷺濤。", "土山京口峻，鐵甕郡城牢。", "曲島花千樹，官池水一篙。", "鶯來和絲管，雁起拂麾旄。", "宛轉傾羅扇，回旋墮玉搔。", "罰籌長豎纛，觥盞樣如舠。", "山是千重障，江爲四面濠。", "臥龍曾得雨，孤鶴尚鳴臯。", "劍用熊開匣，弓閑蟄受弢。", "鳳姿嘗在竹，鷃羽不離蒿。", "吳月分雙鎮，東西接萬艘。", "今朝比潘陸，江海更滔滔。"]}