{"author": "孟郊", "period": "唐", "type": "诗", "title": "擇友", "paragraphs": ["獸中有人性，形異遭人隔。", "人中有獸心，幾人能真識。", "古人形似獸，皆有大聖德。", "今人表似人，獸心安可測。", "雖笑未必和，雖哭未必戚。", "面結口頭交，肚裏生荆棘。", "好人常直道，不順世間逆。", "惡人巧諂多，非義苟且得。", "若是傚真人，堅心如鐵石。", "不諂亦不欺，不奢復不溺。", "面無恡色容，心無詐憂惕。", "君子大道人，朝夕恒的的。"]}