{"author": "鄭澣", "period": "唐", "type": "诗", "title": "贈毛仙翁", "paragraphs": ["至道無名，至人長生。", "爰觀繪事，以挹真形。", "方口渥丹，濃眉刷青。", "松姿本秀，鶴質自輕。", "道德神仙，內蘊心靈。", "紅肌絲髮，外彰華精。", "色如含芳，貌若和光。", "胚渾造化，含吐陰陽。", "吾聞安期，隱見不常。", "或在世間，或遊上蒼。", "猗歟真人，得非後身。", "寫此仙骨，久而不磷。", "皎皎明眸，瞭然如新。", "藹藹童顏，的然如春。", "金石可並，丹青不冺。", "通天臺上，有見常人。", "俗士觀瞻，方悟幽塵。", "君子圖之，敬兮如神。"]}