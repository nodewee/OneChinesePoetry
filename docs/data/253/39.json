{"author": "釋印肅", "period": "宋", "type": "诗", "title": "偈頌三十首  其二三", "paragraphs": ["顯老明禪，入理深淵。", "文殊爲體，妙用普賢。", "鳳山得旨，妙契南源。", "三株樹下，坐斷雲烟。", "金剛作眼，鼻孔遼天。", "言談諷詠，草木皆鮮。", "欽風久矣，偶睹惠然。", "如天甘露，沃我心田。", "希有希有，世外金仙。", "老婆心切，示我窺鞭。", "自知本有，久被塵纏。", "普光明殿，海印俱全。", "彌勒閣中，了了何言。", "常在不欠，觸目無邊。", "一毫頭上，妙絕偏圓。", "含融法界，本體現前。"]}