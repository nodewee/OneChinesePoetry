{"author": "釋印肅", "period": "宋", "type": "诗", "title": "偈頌三十首  其二六", "paragraphs": ["善者多魔自古今，佛魔一體只空心。", "心迷不覺慳成賊，心悟回頭便捨金。", "莫怪迷心心怕賊，賊心對面也難尋。", "三途地獄因斯得，奉報須防仁不仁。", "不是道人先注脚，免他來喜去沈吟。", "一年三百六十日，夢想顛倒不曾息。", "耳聞眼見善菴名，更莫邪言喧戲劇。", "思量生死大驚神，唯了本心稱第一。", "暫時忽聽本無心，解脫沉淪千萬億。", "寄語諸人莫蹈虛，勾闌不穩莫稍依。", "莫令墮入深坑下，未免先當說與伊。", "來往任觀心不住，聲香味觸且隨時。", "孤峰獨特誰爲伴，塵世忙然我道奇。"]}