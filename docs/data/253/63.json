{"author": "釋印肅", "period": "宋", "type": "诗", "title": "造袁州浮橋語", "paragraphs": ["普菴教化修浮橋，信心自肯大豐饒。", "解脫皆因不思議，度人無量永逍遥。", "秀江千古源何極，非干今日與明朝。", "一生補處誰知有，萬德咸歡寂體寥。", "蚊子眼中藏剎土，紅燈焰裏熱眉毛。", "毫髮虛空全不漏，海山相擊浪滔滔。", "石牛喫盡張公粟，木女垂絲釣巨鰲。", "新羅國打西川鼓，東震旦拋北越刀。", "孔自孔，毛自毛，針劄不入大雄豪。", "妄想顛倒蘇公盛，未解撐船弄竹篙。", "豈在文言多卜度，德山拄杖不敲槽。"]}