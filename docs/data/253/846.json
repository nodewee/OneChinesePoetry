{"author": "孟郊", "period": "唐", "type": "诗", "title": "殺氣不在邊", "paragraphs": ["殺氣不在邊，凜然中國秋。", "道險不在山，平地有摧輈。", "河南又起兵，清濁俱鎖流。", "豈唯私客艱，擁滯官行舟。", "況余隔晨昏，去家成阻修。", "忽然兩鬢雪，同是一日愁。", "獨寢夜難曉，起視星漢浮。", "涼風蕩天地，日夕聲颼飗。", "萬物無少色，兆人皆老憂。", "長策苟未立，丈夫誠可羞。", "靈響復何事，劍鳴思戮讐。"]}