{"author": "劉禹錫", "period": "唐", "type": "诗", "title": "許給事見示哭工部劉尚書詩因命同作", "paragraphs": ["漢室賢王後，孔門高第人。", "濟時成國器，樂道任天真。", "特達圭無玷，堅貞竹有筠。", "總戎寬得衆，市義貴能貧。", "護塞無南牧，馳心拱北辰。", "乞身來闕下，賜告臥漳濱。", "榮耀初題劒，清羸已拖紳。", "宮星徒列位，隙日不回輪。", "自昔追飛侶，今爲侍從臣。", "素弦哀已絕，青簡歎猶新。", "未遂揮金樂，空悲撤瑟晨。", "淒涼竹林下，無復見清塵。"]}