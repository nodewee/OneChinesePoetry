{"author": "孟郊", "period": "唐", "type": "诗", "title": "秋懷 十三", "paragraphs": ["霜氣入病骨，老人身生冰。", "衰毛暗相刺，冷痛不可勝。", "鷕鷕伸至明，強強攬所憑。", "瘦坐形欲折，腹飢心將崩。", "勸藥左右愚，言語如見憎。", "聳耳噎神開，始知功用能。", "日中視餘瘡，暗隙聞繩蠅。", "彼齅一何酷，此味半點凝。", "潛毒爾無厭，餘生我堪矜。", "凍飛幸不遠，冬令反心懲。", "出沒各有時，寒熱苦相凌。", "仰謝調運翁，請命願有徵。"]}