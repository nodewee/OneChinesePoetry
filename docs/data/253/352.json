{"author": "劉禹錫", "period": "唐", "type": "诗", "title": "牛相公見示新什謹依本韻次用以抒下情", "paragraphs": ["劇韻新篇至，因難始見能。", "雨天龍變化，晴日鳳騫騰。", "遊海驚何極，聞韶素不曾。", "愜心時拊髀，擊節日麾肱。", "符彩添隃墨，波瀾起剡藤。", "揀金光熠熠，累璧勢層層。", "珠媚多藏賈，花撩欲定僧。", "封來真寶物，寄與媿交朋。", "已老無時疾，長貧望歲登。", "雀羅秋寂寂，蟲翅曉薨薨。", "羸驥方辭絆，虛舟已絕絙。", "榮華甘死別，健羨亦生憎。", "玉柱琤瑽韻，金觥雹凸棱。", "何時良宴會，促膝對華燈。"]}