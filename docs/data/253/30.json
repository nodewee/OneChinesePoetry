{"author": "釋印肅", "period": "宋", "type": "诗", "title": "偈頌三十首  其一四", "paragraphs": ["打折達磨西來脚，莫令有誤本來人。", "當處得心非向背，九年面壁寂光明。", "庭中立雪憨癡漢，海裏口乾渴愛津。", "如今大有心顛倒，夢寐胡諍學道人。", "且向自心中體究，於斯如實更證明。", "須觀古德皆如是，萬莫瞞心自發輕。", "誑謗定招無間業，未全本覺且依經。", "修行未了身依口，莫學提綱沒量人。", "對病用醫須有意，指權歸實救迷情。", "迷悟不同誰解意，三乘猶尚未全明。", "不契一乘爲外道，經生持戒不知。", "徒勞南北與東西，滿口文章不合義。", "不曾親近正知見，色見聲聞弄識神。", "髑髏幾度皮消殞，林下追尋沒一人。", "妄把玄詮爲事會，五千救網變成塵。", "看經須用錢財雇，佛事全憑鐃鈸音。", "餕餡餅皮紗布絹，豬羊犬馬折經金。", "僧俗一同輪苦趣，辜負牟尼古佛心。", "致使類多賢行少，仁慈鮮矣足孤貧。", "榮華富貴千無一，菩薩神仙不降生。", "如麻似粟人頭面，殺盜貪嗔勝畜心。", "不管剎那沉劫海，且徒眼下樂精神。", "背善惡臨無解處，燒香合掌告觀音。", "大慈大悲來救苦，須臾命斷嘆悲深。", "一生不布纖毫善，悔懼雙交沒主人。", "方知今死難思悔，黑業無邊我自成。", "寄語世間今未死，光陰莫負早迴心。", "何況出家親悟者，喃喃直指古同今。", "所以辦心供作務，將勤補拙助元靈。", "相逢來往無心見，大事未成戒行深。", "只欲心空如及第，迴頭救接未歸人。", "始合老師弘大願，先難後易嘆吟吟。", "十字街頭不見客，孤峰頂上目群生。", "助柴活計元如是，不負當時這老僧。"]}