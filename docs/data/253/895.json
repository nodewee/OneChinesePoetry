{"author": "孟郊", "period": "唐", "type": "诗", "title": "隱士", "paragraphs": ["本末一相返，漂浮不還真。", "山野多餒士，市井無飢人。", "虎豹忌當道，麋鹿知藏身。", "奈何貪競者，日與患害親。", "顏貌歲歲改，利心朝朝新。", "孰知富生禍，取富不取貧。", "寶玉忌出璞，出璞先爲塵。", "松栢忌出山，出山先爲薪。", "君子隱石壁，道書爲我隣。", "寢興思其義，澹泊味始真。", "陶公自放歸，尚平去有依。", "草木擇地生，禽鳥順性飛。", "青青與冥冥，所保各不違。"]}