{"author": "劉禹錫", "period": "唐", "type": "诗", "title": "酬楊八庶子喜韓吳興與余同遷見贈", "paragraphs": ["早遇聖明朝，鴈行登九霄。", "文輕傅武仲，酒逼蓋寬饒。", "捨矢同瞻鵠，當筵共賽梟。", "琢磨三益重，唱和五音調。", "臺柏煙常起，池荷香暗飄。", "星文辭北極，旗影度東遼。", "直道由來黜，浮名豈敢要。", "三湘與百越，雨散又雲搖。", "遠守慙侯籍，徵還荷詔條。", "顇容唯舌在，別恨幾魂銷。", "滿眼悲陳事，逢人少舊僚。", "煙霞爲老伴，蒲柳任先凋。", "虎綬懸新印，龍舼理去橈。", "斷腸天北郡，攜手洛陽橋。", "幢蓋今雖貴，弓旌會見招。", "其如草玄客，空宇久寥寥。"]}