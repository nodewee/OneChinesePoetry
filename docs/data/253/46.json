{"author": "釋印肅", "period": "宋", "type": "诗", "title": "偈頌三十首  其三○", "paragraphs": ["出家無易事，了道亦非難。", "各自要努力，如人擔上山。", "累劫負償命，此生莫等閑。", "遇時若不順，展轉落讎關。", "佛與人方便，度人及登山。", "布身而填險，爲眾代艱難。", "荷擔如來者，莫道不當番。", "汝逆和尚順，明朝報愈艱。", "汝見有福者，擁從物如山。", "在處皆如是，因修得世間。", "若爭人我相，不如快下山。", "若酬自己債，豈用學燒丹。", "相逢無別有，動不是風幡。", "前後都還却，獨坐大雄山。"]}