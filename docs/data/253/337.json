{"author": "劉禹錫", "period": "唐", "type": "诗", "title": "和汴州令狐相公到鎮改月偶書所懷", "paragraphs": ["受脤新梁苑，和羹舊傅巖。", "援毫動星宿，垂釣取韜鈐。", "赫奕三川至，歡呼百姓瞻。", "綠油貔虎擁，青紙鳳皇銜。", "外壘曾無警，中廚亦罷監。", "推誠人自服，去殺令逾嚴。", "赳赳容皆飾，幡幡口盡鉗。", "爲兄憐庾翼，選壻得蕭咸。", "鬱倔咽喉地，駢臻水陸兼。", "度橋鳴紺幰，入肆颺雲帆。", "端月當中氣，東風應遠占。", "管弦喧夜景，燈燭掩寒蟾。", "酒每傾三雅，書能發百函。", "詞人羞布鼓，遠客獻貂襜。", "歌榭白團扇，舞筵金縷衫。", "旌旗遙一簇，舄履近相攙。", "花樹當朱閣，晴河逼翠簾。", "衣風飄靉靆，燭淚滴巉巖。", "玉斝虛頻易，金爐暖更添。", "映鐶窺豔豔，隔袖見纖纖。", "謝傅何由接，桓伊定不凡。", "應憐郡齋老，旦夕鑷霜䫇。"]}