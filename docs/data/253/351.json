{"author": "劉禹錫", "period": "唐", "type": "诗", "title": "酬樂天醉後狂吟十韻", "paragraphs": ["散誕人間樂，逍遙地上仙。", "詩家登逸品，釋氏悟真筌。", "制誥留臺閣，歌詞入管弦。", "處身於木鴈，任世變桑田。", "吏隱情兼遂，儒玄道兩全。", "八關齋適罷，三雅興尤偏。", "文墨中年舊，松筠晚歲堅。", "魚書曾替代，香火有因緣。", "欲向醉鄉去，猶爲色界牽。", "好吹楊柳曲，爲我舞金鈿。"]}