{"author": "馬異", "period": "唐", "type": "诗", "title": "荅盧仝結交詩", "paragraphs": ["有鳥自南翔，口銜一書扎，達我山之維。", "開緘金玉煥陸離，乃是盧仝結交詩。", "此詩峭絕天邊格，力與文星色相射。", "長河拔作數條絲，太華磨成一拳石。", "莫嗟獨笑無往還，月中芳桂難追攀。", "況值亂邦不平年，迴陵倒谷如等閑。", "與君俯首大艱阻，喙長三尺不得語。", "因君今日形章句，羨獼猴兮著衣裳。", "悲蚯蚓兮安翅羽，上天不識察。", "仰我爲遼天失所，將吾劒兮切淤泥。", "使良驥兮捕老鼠，昨日脫身卑賤籠。", "卯星借與老人峯，抱鋤劚地芸芝朮。", "偃蓋參天舊有松，朮與松兮保身世。", "臥居居兮起于于，漱潺潺兮聆嘒嘒。", "道在其中可終歲，不教辜負堯爲帝。", "燒我荷衣摧我身，回看天地如砥平。", "鋼刀銼骨不辭去，卑躬君子今明明。", "俛首辭山心慘惻，白雲雖好戀不得。", "看雲且擬直須臾，疾風又卷西飛翼。", "爲報覃懷心結交，死生富貴存後凋。", "我心不畏朱公叔，君意須防劉孝標。", "以膠投漆苦不早，就中相去萬里道。", "河水悠悠山之間，無由把袂攄懷抱。", "憶仝吟能文，洽臭成蘭薰。", "不知何處清風夕，擬使張華見陸雲。"]}