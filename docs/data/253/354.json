{"author": "劉禹錫", "period": "唐", "type": "诗", "title": "奉和淮南李相公早秋即事寄成都武相公", "paragraphs": ["八柱共承天，東西別隱然。", "遠夷爭慕化，真相故臨邊。", "竝進夔龍位，仍齊龜鶴年。", "同心舟已濟，造膝璧常聯。", "對領專征寄，遙持造物權。", "斗牛添氣色，井絡靜氛煙。", "獻可通三略，分甘出萬錢。", "漢南趨節制，趙北賜山川。", "玉帳觀渝舞，虹旌獵楚田。", "步嫌雙綬重，夢入九城偏。", "秋雨離情動，新詩樂府傳。", "聆音還竊抃，不覺撫么弦。"]}