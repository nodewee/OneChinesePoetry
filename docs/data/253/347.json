{"author": "劉禹錫", "period": "唐", "type": "诗", "title": "奉和裴令公新成綠野堂即書", "paragraphs": ["藹藹鼎門外，澄澄洛水灣。", "堂皇臨綠野，坐臥看青山。", "位極却忘貴，功成欲愛閑。", "官名司管籥，心術去機關。", "禁苑凌晨出，園花及露攀。", "池塘魚拔刺，竹逕鳥綿蠻。", "志在安瀟灑，嘗經歷險艱。", "高情方造適，衆意望徵還。", "好客交珠履，華筵舞玉顏。", "無因隨賀燕，翔集畫梁間。"]}