{"author": "樊宗師", "period": "唐", "type": "诗", "title": "蜀綿州越王樓詩", "paragraphs": ["危樓倚天門，如𨶻星辰宮。", "榱薄龍虎怪，洄洄繞雷風。", "徂秋試登臨，大靄屯喬空。", "不見西北路，考懷益彫窮。", "石瀨薄濺濺，上山杳穹穹。", "昔人創爲逝，所適酡顏紅。", "今我茲之來，猶校成歲功。", "輟田植科畝，遊圃歌芳叢。", "地財無叢厚，人室安取豐。", "既乏富庶能，千萬慙文翁。"]}