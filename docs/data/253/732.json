{"author": "呂溫", "period": "唐", "type": "诗", "title": "道州夏日郡內北橋新亭書懷贈何元二處士", "paragraphs": ["結構池梁上，登臨日幾迴。", "晴空交密葉，陰岸積蒼苔。", "爽氣中央滿，清風四面來。", "振衣生羽翰，高枕出塵埃。", "齊物魚何樂，忘機鳥不猜。", "閑銷炎晝靜，選勝火雲開。", "僻遠宜孱性，優游賴廢材。", "願爲長泛梗，莫作重然灰。", "守道窮非過，先時動是灾。", "寄言徐孺子，賓榻旦徘徊。"]}