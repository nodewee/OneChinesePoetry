{"author": "釋印肅", "period": "宋", "type": "诗", "title": "偈頌三十首  其二五", "paragraphs": ["顛倒夢想忽然破，直入孤峰常獨坐。", "不曾相見與相親，祇麽巍巍迎達磨。", "東西露柱滿添湯，南北石頭快推磨。", "到與不到俱喫茶，萬里清風同唱和。", "快活快活也大哥，達磨達磨真老婆。", "多時尋覓覓不見，却來草裏念摩訶。", "幾年相伴急走過，新羅低頭覓不見，舉首又蹉過。", "今日無知知，不是强揚播。", "若有知知者，未免番成禍。", "四七二三不立形，歷劫三祇祇這箇。", "從古迄今食不餐，肚脹氣均常不餓。", "傷嗟捉月夜猿癡，往復疲勞多退墮。", "不知古佛只傳心，除了此心無別可。", "師子子，不消多，直下無心唱哩囉。", "拈却眼來作鼻孔，呵呵大笑探禪河。", "無量劫來風泡子，至今汩沒和巴歌。", "稽首寶積佛，敬禮阿彌陀。", "普菴此來無箇事，大家相勸演若多。", "元來不識頭依舊，何須苦苦更波波。"]}