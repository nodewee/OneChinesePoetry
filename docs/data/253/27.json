{"author": "釋印肅", "period": "宋", "type": "诗", "title": "偈頌三十首  其一一", "paragraphs": ["若無一切心，何用一切法。", "佛說一切法，爲除一切心。", "若人解實相，於中無虛誑。", "說與不說同，是即名最上。", "實相未全融，語默空花同。", "而復結空果，後進不能通。", "何故不能通，緣師指落空。", "依妄不歸實，師子墮邪宗。", "二妄相依墮，带累千萬箇。", "因一人道虛，萬類皆招禍。", "不了却自心，只管說他過。", "將謂佛法僧，也似陳行貨。", "倒牀喫不得，苦痛忍難過。", "曉夕無把捉，又見火輪磨。", "始悔我自錯，無福轉加禍。", "未得將爲得，未證將爲證。", "妄想一剎那，果招沙劫病。", "皆是自欺心，不依佛慧命。", "六度未能圓，五戒猶未定。", "口說一切無，貪嗔轉增盛。", "人問道如何，胡應全無性。", "此不見性種，三界魔民蟲。", "眾生若遭遇，萬劫墮貧窮。", "自壞他亦壞，自聾他亦聾。", "自墮彼亦墮，自空彼亦空。", "究竟還如佛，萬像一鏡中。", "若能如是解，可表警凡籠。"]}