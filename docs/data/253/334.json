{"author": "劉禹錫", "period": "唐", "type": "诗", "title": "晚歲登武陵城顧望水陸悵然有作", "paragraphs": ["星象承烏翼，蠻陬想犬牙。", "俚人祠竹節，仙洞閉桃花。", "城基歷漢魏，江源自賨巴。", "華表廖王墓，菜地黃瓊家。", "霜輕菊秀晚，石淺水紋斜。", "樵音繞故壘，汲路明寒沙。", "清風稍改葉，盧橘始含葩。", "野橋過驛騎，叢祠發逈笳。", "跳鱗避舉網，倦鳥寄行楂。", "路塵高出樹，山火遠連霞。", "夕曛轉赤岸，浮靄起蒼葭。", "軋軋渡水槳，連連赴林鴉。", "呌閽道非遠，賜環期自賒。", "孤臣本危涕，喬木在天涯。"]}