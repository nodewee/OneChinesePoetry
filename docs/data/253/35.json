{"author": "釋印肅", "period": "宋", "type": "诗", "title": "偈頌三十首  其一九", "paragraphs": ["佛是西天之梵語，此土將覺義以同名。", "心迷不覺屬眾生，心轉覺時一切佛。", "佛開口處爲言教，化導迷心轉覺心。", "眾生開口成寐語，沙魘群迷叫不醒。", "迷悟不同希達者，諸佛方便救迷情。", "情忘想盡明心者，海藏琅函不可輕。", "在在處處堪聞演，共祝吾皇亙古今。", "臣忠子孝那邊靜，風雨調和物物成。", "是非一體元無二，佛與眾生不出心。", "我今圓滿如來藏，唯願眾生發信心。", "等與如來同受用，一聞千悟永瞻欽。", "這回針芥若不遇，剎那失足墜幽冥。", "閻公問汝將何答，未免刀山火燄林。", "地獄皆因心不悟，一十八界杳難尋。", "八萬四千城可畏，鐵圍無間苦呻吟。", "箇中不遇佛光照，萬劫無由得出輪。", "忉利諸天因業墜，後聞天皷復超升。", "人生有限空花相，光陰迅速豈堪停。", "古人究道如救頭，後士無依豈不驚。", "一失人身難再復，榮華富貴苦來臨。", "如今自有非他事，性水澄清理甚深。", "海印森羅融萬象，湛然無古亦無今。", "化無所化知無二，自肯隨心了此經。"]}