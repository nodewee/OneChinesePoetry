{"author": "孟郊", "period": "唐", "type": "诗", "title": "秋懷 十四", "paragraphs": ["黃河倒上天，衆水有却來。", "人心不及水，一直去不迴。", "一直亦有巧，不肯至蓬萊。", "一直不知疲，唯聞至省臺。", "忍古不失古，失古志易摧。", "失古劒亦折，失古琴亦哀。", "夫子失古淚，當時落漼漼。", "詩老失古心，至今寒皚皚。", "古骨無濁肉，古衣如蘚苔。", "勸君勉忍古，忍古銷塵埃。"]}