{"author": "孟郊", "period": "唐", "type": "诗", "title": "南陽公請東櫻桃亭子春讌", "paragraphs": ["萬木皆未秀，一林先含春。", "此地獨何力，我公布深仁。", "霜葉日舒卷，風枝遠埃塵。", "初英濯紫霞，飛雨流清津。", "賞異出囂雜，折芳積懽忻。", "文心茲焉重，俗尚安能珍。", "碧玉粧粉比，飛瓊穠豔均。", "鴛鴦七十二，花態併相新。", "常恐遺秀志，迨茲廣讌陳。", "芳菲爭勝引，歌詠竟良辰。", "方知戲馬會，永謝登龍賓。"]}