{"author": "釋印肅", "period": "宋", "type": "诗", "title": "偈頌三十首  其一六", "paragraphs": ["自從達解本心光，陳見解者希相許。", "今蒙大士墜名香，妙明寂照揮倫楮。", "清風匝地意何窮，自這賢儒誰伴侶。", "自傷嗟，憑誰語，若問吾男歸何處。", "普菴達本不曾生，水月空花無實據。", "不離當處常湛然，覓即知君不可取。", "此靈都是祖宗因，因果歷然隨誰聚。", "如今依舊復來生，何必自迷求解注。", "今古誰曾得久長，唯有法身鎮常住。", "不消追拔與看經，三界唯心須了義。"]}