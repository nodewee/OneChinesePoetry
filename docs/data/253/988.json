{"author": "孟郊", "period": "唐", "type": "诗", "title": "雪", "paragraphs": ["忽然太行雪，昨夜飛入來。", "崚嶒墮庭中，嚴白何皚皚。", "奴婢曉開戶，四肢凍徘徊。", "咽言詞不成，告訴情狀摧。", "官給未入門，家人盡以灰。", "意勸莫笑雪，笑雪貧爲災。", "將暖此殘疾，典賣爭致杯。", "教令再舉手，誇曜餘生才。", "強起吐巧詞，委曲多新裁。", "爲爾作非夫，忍恥轟暍雷。", "書之與君子，庶免生嫌猜。"]}