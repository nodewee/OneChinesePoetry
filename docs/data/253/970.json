{"author": "孟郊", "period": "唐", "type": "诗", "title": "乙酉歲舍弟扶侍歸興義莊居後獨止舍待替人", "paragraphs": ["誰言舊居止，主人忽成客。", "僮僕強與言，相懼終脉脉。", "出亦何所求，入亦何所索。", "飲食迷精麤，衣裳失寬窄。", "回風卷閑簟，新月生空壁。", "士有百役身，官無一姓宅。", "丈夫恥自餙，衰鬚從颯白。", "蘭交早已謝，榆景徒相迫。", "惟予心中鏡，不語光歷歷。"]}