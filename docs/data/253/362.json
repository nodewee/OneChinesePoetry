{"author": "劉禹錫", "period": "唐", "type": "诗", "title": "和兵部鄭侍郎省中四松詩十韻", "paragraphs": ["右相歷中臺，移松武庫栽。", "紫茸抽組綬，青實長玫瑰。", "便有干霄勢，看成搆廈材。", "數分天柱半，影逐日輪回。", "舊賞台階去，新知谷口來。", "息陰常仰望，翫境幾裴回。", "翠粒晴懸露，蒼鱗雨起苔。", "凝音助瑤瑟，飄蘂泛金罍。", "月桂花遙燭，星榆葉對開。", "終須似雞樹，榮茂近昭回。"]}