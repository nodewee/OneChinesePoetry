{"author": "呂溫", "period": "唐", "type": "诗", "title": "登少陵原望秦中諸川太原王至德妙用有水術因用感歎", "paragraphs": ["少陵最高處，曠望極秋空。", "君山噴清源，脉散秦川中。", "荷鍤自成雨，由來非鬼工。", "如何盛明代，委棄傷豳風。", "涇灞徒絡繹，漆沮虛會同。", "東流滔滔去，沃野飛秋蓬。", "大禹平水土，吾人得其宗。", "發機迴地勢，運思與天通。", "早欲獻奇策，豐財敘西戎。", "豈知年三十，未識大明宮。", "卷爾出岫雲，追吾入冥鴻。", "無爲學驚俗，狂醉哭途窮。"]}