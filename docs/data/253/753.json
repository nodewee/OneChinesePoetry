{"author": "呂溫", "period": "唐", "type": "诗", "title": "奉敕祭南嶽十四韻", "paragraphs": ["皇家禮赤帝，謬獲司風域。", "致齋紫蓋下，宿設祝融側。", "鳴澗驚宵寐，清猿遞時刻。", "澡潔事夙興，簪佩思盡飾。", "危壇象嶽趾，秘殿翹翬翼。", "登拜不遑願，酌獻皆累息。", "贊道儀匪繁，祝史詞甚直。", "忽覺心魂悸，如有精靈逼。", "漠漠雲氣生，森森杉栢黑。", "風吹虛簫韻，露洗寒玉色。", "寂寞有至公，馨香在明德。", "禮成謝邑吏，駕言歸郡職。", "憩桑訪蠶事，遵疇課農力。", "所願風雨時，迴首瞻南極。"]}