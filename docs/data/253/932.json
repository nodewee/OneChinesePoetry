{"author": "孟郊", "period": "唐", "type": "诗", "title": "投所知", "paragraphs": ["苦心知苦節，不容一毛髮。", "鍊金索堅貞，洗玉求明潔。", "自慙所業微，功用如鳩拙。", "何殊嫫母顏，對彼寒塘月。", "君存古人心，道出古人轍。", "盡美固可揚，片善亦不遏。", "朝向公卿說，暮向公卿說。", "誰謂黃鍾管，化爲君子舌。", "一說清嶰竹，二說變嶰谷。", "三說四說時，寒花拆寒木。", "𣊪𣊪家道路，燦燦我衣服。", "豈直輝友朋，亦用慰骨肉。", "一暖荷匹素，一飽荷升粟。", "而況大恩恩，此身報得足。", "且將食檗勞，酬之作金刀。"]}