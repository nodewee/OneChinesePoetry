{"author": "釋印肅", "period": "宋", "type": "诗", "title": "偈頌三十首  其一五", "paragraphs": ["眾生本是佛，悟了一體同。", "若人不達本，逐末走西東。", "君子當務本，本立佛性同。", "通一萬事畢，終不被塵籠。", "非塵體不動，本實理含融。", "先天唯此物，今古學無蹤。", "難了意在處，塞頑空色空。", "本無有指，妄言色空。", "若得妄消歇，真體者何窮。", "真體非形相，不離形相中。", "幻質皆虛僞，大智發於中。", "幻盡覺圓滿，心光寥廓通。", "此通無對待，天地在其中。", "森羅并萬像，影現一鏡中。", "鏡中實我體，寂湛印倥侗。", "若能同道者，與理本相同。", "唯守性清浄，眼耳若盲聾。", "情忘兼想盡，忽覺己身空。", "自了本無物，强以道言通。", "此法滯諸學，皆幻質相容。", "若離一切相，形體外靈通。", "左右逢其源，煩不入胸中。", "我尚不可得，非我何可得。", "眷屬猶如夢，非冤不遇逢。", "如今兒女者，皆再來祖宗。", "一根來復去，如觀桑葉同。", "本樹何曾動，凋葉有來冬。", "葉落明年發，根深不怕風。", "但能勤力護，勿使火兼蟲。", "毀壞本根者，萬劫墮貧窮。", "如今憂生死，猶如顛哭空。", "不知空本無，如翳生眼中。", "眼明雖說實，不可順盲聾。"]}