{"author": "釋印肅", "period": "宋", "type": "诗", "title": "偈頌三十首  其一七", "paragraphs": ["失却本來面目，箇箇日南長至。", "先祖時節苦臨，處處笙歌樂醉。", "也參禪，亦詳義，也貧窮，亦富貴。", "蒙頭塞耳有誰知，大地茫茫沒巴鼻。", "智悲同運，野店橫溪。", "頭頭物物，實理希奇。", "悟本誰悟，迷是誰迷。", "家家觀世音，戶戶禮牟尼。", "亨老總不知，都料斫木底。", "不因這三門，如何在這裏。", "老師本無節，世間如夢寐。", "我今夢中說，說者覺如義。", "若有未覺者，好蓋令飽睡。", "等待睡惺時，自己難迴避。", "恐彼少鹽醋，米麵并豆豉。", "我擊木童兒，汝定知來意。", "每人與一飽，大家要了利。", "冬日莫更歇，臘盡相將至。", "如人各上山，努力爭先勢。", "時節莫瞞心，早歸歡喜地。", "堅箇彌勒樓，露出真慈氏。", "了知生死即涅槃，自性如空包天地。", "試問空空空不知，不知知處法不二。"]}