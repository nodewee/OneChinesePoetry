{"author": "李賀", "period": "唐", "type": "诗", "title": "昌谷詩", "paragraphs": ["昌谷五月稻，細青滿平水。", "遙巒相壓疊，頹綠愁墮地。", "光潔無秋思，涼曠吹浮媚。", "竹香滿淒寂，粉節塗生翠。", "草髮垂恨鬢，光露泣幽淚。", "層圍爛洞曲，芳徑老紅醉。", "攢蟲鎪古柳，蟬子鳴高邃。", "大帶委黃葛，紫蒲交狹涘。", "石錢差復藉，厚葉皆蟠膩。", "汰沙好平白，立馬印青字。", "晚鱗自遨遊，瘦鵠暝單跱。", "嘹嘹溼蛄聲，咽源驚濺起。", "紆緩玉真路，神娥蕙花裏。", "苔絮縈澗礫，山實垂頳紫。", "小柏儼重扇，肥松突丹髓。", "鳴流走響韻，壠秋拖光穟。", "鶯唱閔女歌，瀑懸楚練帔。", "風露滿笑眼，駢巖雜舒墜。", "亂條迸石嶺，細頸喧島毖。", "日脚埽昏翳，新雲啓華閟。", "謐謐厭夏光，商風道清氣。", "高眠服玉容，燒桂祀天几。", "霧衣夜披拂，眠壇夢真粹。", "待駕棲鸞老，故宮椒壁圮。", "鴻瓏數鈴響，羈臣發涼思。", "陰藤束朱鍵，龍帳著魈魅。", "碧錦帖花檉，香衾事殘貴。", "歌塵蠹木在，舞綵長雲似。", "珍壤割繡段，里俗祖風義。", "鄰凶不相杵，疫病無邪祀。", "鮐皮識仁惠，丱角知靦恥。", "縣省司刑官，戶乏詬租吏。", "竹藪添墮簡，石磯引鉤餌。", "溪灣轉水帶，芭蕉傾蜀紙。", "岑光晃縠襟，孤景拂繁事。", "泉尊陶宰酒，月眉謝郎妓。", "丁丁幽鐘遠，矯矯單飛至。", "霞巘殷嵯峨，危溜聽爭次。", "淡蛾流平碧，薄月眇陰悴。", "涼光入澗岸，廓盡山中意。", "漁童下宵網，霜禽竦煙翅。", "潭鏡滑蛟涎，浮珠噞魚戲。", "風桐瑤匣瑟，螢星錦城使。", "柳綴長縹帶，篁掉短笛吹。", "石根緣綠蘚，蘆筍抽丹漬。", "漂旋弄天影，古檜拏雲臂。", "愁月薇帳紅，罥雲香蔓刺。", "芒麥平百井，閑乘列千肆。", "刺促成紀人，好學鴟夷子。"]}