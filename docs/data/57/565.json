{"author": "王十朋", "period": "宋", "type": "诗", "title": "中秋對月用昌黎贈張功曹韵呈同官", "paragraphs": ["水精爲鑑金爲波，挂空影寫山與河。", "清光此夜十分好，有酒有客宜高歌。", "去年今日行役苦，浪叟谿邊宿逢雨。", "傳聞蜀道如天高，崖懸壁絕哀猿號。", "波橫劍戟不易上，陸有虎豹何由逃。", "江山舊恃白帝險，風俗猶带烏蠻臊。", "驅馳兩月到西塞，夢寐萬里還東皐。", "嗅梅踏雪巴子里，路入鬼門欣不死。", "飛飛倦鳥惟思還，玉筍豈是粗官班。", "餘生但願閑及酒，虛名寧顧觸與蠻。", "良宵佳客十有五，雲放月入尊罍間。", "頹然老子興不淺，韓詩坡句聊追攀。", "君不見天寶雲霓羽衣歌，人間樂舞難同科，遺音猶在悲凉多。", "有酒且飲遑卹他，不飲如此良夜何。"]}