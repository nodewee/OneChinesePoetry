{"author": "王十朋", "period": "宋", "type": "诗", "title": "送元章改漕成都", "paragraphs": ["取友四十載，普天半交游。", "蒹葭群玉間，莫盛登瀛洲。", "元章真國士，未見心已投。", "雅抱畎畆志，共懷天下憂。", "舘閣育人材，孰云專校讎。", "慷慨論世事，不見范尹歐。", "疆埸况如許，寧不憂宗周。", "精忠屹肝膽，苦語驚冕旒。", "君去最勇决，我行尚遲留。", "初別擬十載，相逢忽三秋。", "龍飛起元老，江淮握貔貅。", "禮羅得奇才，戎幕資良籌。", "人事苦好違，壯懷莫能酬。", "去持夔州節，遥泛瞿唐舟。", "我亦來自鄱，茲行豈人謀。", "八陣觀壯圖，三峽窺倒流。", "訪君義勝堂，顧我制勝樓。", "如馬謁白帝，卧龍尋武侯。", "江亭覽月色，園花賞春柔。", "果分餘味甘，蘭贈深林幽。", "詩篇浩卷軸，墨妙輝山丘。", "氣薄文艷杜，詞卑竹枝劉。", "吏事容拙踈，交情荷綢繆。", "綸言下北闕，綉衣使西州。", "流錢豈君事，易地曾何優。", "胡不班玉笋，入告嘉謀猷。", "巴子國最貧，瘡痍民未瘳。", "君去誰撫摩，欲借嗟無由。", "我已上祠章，歸歟老田疇。", "遲君還日邊，寄書到東甌。"]}