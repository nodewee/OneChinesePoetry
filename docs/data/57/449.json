{"author": "王十朋", "period": "宋", "type": "诗", "title": "自鄂渚至夔府途中記所見一百十韻", "paragraphs": ["流火郡離饒，悠悠驛路迢。", "黄華舟解鄂，渺渺大江遥。", "肩弛鄱人檐，身隨楚客橈。", "東甌鄉夢遠，南浦別魂銷。", "不過漢陽壘，猶勞郡守軺。", "遠山看八字，古國避三苗。", "別水由通濟，羈帆渡泬漻。", "方隨鷗浩蕩，俄值雨飄颻。", "夾岸華疑雪，舂天浪似潮。", "枝栖並烏鵲，苕宿伴鷦鷯。", "旅思憑詩遣，愁腸頼酒澆。", "無魚不彈鋏，忘味若聞韶。", "孺子滄浪曲，漁人欵乃謠。", "逃虛音可喜，得雋語同囂。", "秋老江經夏，湖平境過宵。", "夜鳴疑有虎，昏吠喜聞獢。", "遺俗懷吳主，荒祠類楚昭。", "巨鱗烹縮項，白粲糴長腰。", "茅舍橘初熟，江村楓未凋。", "柳枝猶楚楚，竹淚尚思姚。", "雨後禾收晚，霜前麥見蕎。", "風清玉沙界，月吐紫微霄。", "一瓣香聞佛，千齡壽祝堯。", "沱潛終共道，江漢訖同朝。", "渡口聽雞唱，洲邊記鷺翹。", "地名思故里，詩句憶同僚。", "塔子瞻山色，天門認斗杓。", "航便河廣葦，風順若邪樵。", "石首欣相問，劉郎似見招。", "雙帆方快意，五兩忽狂飆。", "誰弄黄昏笛，如聞赤壁簫。", "孤烟爲藕市，一葉是漁舠。", "江水澄泥煮，蘆薪带濕燒。", "夢回驚枕撼，曉起覺風調。", "蔬擷纔盈握，魚䐹莫計艘。", "橫波沉密網，巨浪脫高跳。", "紅想鄉醪滑，黄看野菊嬌。", "左公城穴兔，油口樹喑蜩。", "水是蛟龍地，桑餘羽葆條。", "竹由忠愍插，木自洞庭漂。", "大士精藍壯，將軍畫像驍。", "江空無戰艦，水落有乘橇。", "促織蟲知備，淘河鳥受徭。", "風高鳴過雁，天闊戾飛鵰。", "雲夢封疆遠，荆衡氣象遼。", "建都曾王楚，爲郡自平蕭。", "息壤那容盜，章臺可戒驕。", "韓詩誇府大，漢史志民僄。", "燕集堂開杞，笙歌樂舞逍。", "樓登一日暇，賦就百憂消。", "落帽觀成阻，游山興謾飄。", "書隨鱗出峽，詩附翼還鄡。", "離岸忽鳴櫓，滿艘仍豎幖。", "栖窗回蜥蜴，撲面集蠨蛸。", "沙市人家遠，方城草色葽。", "食梨蘇肺渴，啜茗愈頭痟。", "覆屋曾非瓦，名村浪有窯。", "枝江縣羅國，鳬舄颺王喬。", "百里環洲渚，千家在葦苕。", "津卿誰復禦，松邑已非僑。", "漢景餘清爽，臨江尚廟祧。", "轉灘驚見石，挽繂眩飛芀。", "澎湃聲如擊，玲瓏狀似雕。", "松楸悲相冢，香火靜僧寮。", "轉盼宜都過，橫雲楚塞嶠。", "虎牙端欲噬，銅柱爲誰標。", "月向夷陵看，杯思太白邀。", "文忠遺勁節，精采凜生綃。", "巖白形如鷂，魚黄狀類𧌁。", "邦人祀神禹，郭璞當臯陶。", "舟退風飛鷁，生浮旅泛薸。", "鯉溪穿犖确，牛峽隔岧嶤。", "孝起姜村感，音傳進足趫。", "山家收芋栗，土物貢薑椒。", "澗水何曾歇，桃花未肯夭。", "覆盆鳴鹿友，絕壁聚狐妖。", "野媼頭纏白，行人背負鐐。", "回看一州峽，下視衆山么。", "障日峯銜豆，鑽天石礙轎。", "道逢懷刺禰，卧聽誦書鼂。", "被冷公孫布，裘寒季子貂。", "猶堪耐氷雪，未暇憶炎歊。", "倦上九盤嶺，重觀三峽橋。", "好峯名佛頂，欲畫少僧繇。", "照黑紛持火，愁荒猛擊刀。", "流虹瞻魏闕，瑞白慶清朝。", "國壽緜箕翼，皇圖奕誦釗。", "歡聲形戴白，環視舞垂髫。", "避涉憂如馬，觀形怯類貓。", "眼經巫峽險，心過秭歸焦。", "熊繹山城古，靈均廟貌憔。", "離情隨梗斷，鄉思爲梅撩。", "境始臨夔府，魂頻夢象箾。", "輕生甘叱馭，愛物戒揚鑣。", "帥閫分誠濫，州麾把更僥。", "拜恩羅吏卒，列炬散鳶鴞。", "野渡水清淺，孤舟人寂寥。", "影防沙有蜮，音駭晝聞梟。", "聖洞雲深鎖，天池浪不摇。", "林梢鳴烈烈，峯頂灑瀌瀌。", "快睹天披霧，愁聽夜滴蕉。", "陽臺開愛日，陰氣廓玄枵。", "六六盤初過，三三界已超。", "生朝念弧失，旅食分簞瓢。", "遐想賦風玉，敬瞻行雨瑶。", "過關寧有鬼，及郭免逢魈。", "訪古尋詩史，觀風入郡譙。", "路難端可畏，形役尚奚勞。", "行也知誰使，官乎我亦聊。", "欲賡劉與杜，辭鄙甚篘蕘。"]}