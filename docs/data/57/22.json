{"author": "李賀", "period": "唐", "type": "诗", "title": "苦晝短", "paragraphs": ["飛光飛光，勸爾一杯酒。", "吾不識青天高，黃地厚。", "唯見月寒日暖，來煎人壽。", "食熊則肥，食蛙則瘦。", "神君何在，太一安有。", "天東有若木，下置銜燭龍。", "吾將斬龍足，嚼龍肉。", "使之朝不得迴，夜不得伏。", "自然老者不死，少者不哭。", "何爲服黃金，吞白玉。", "誰似任公子，雲中騎碧驢。", "劉徹茂陵多滯骨，嬴政梓棺費鮑魚。"]}