{"author": "王十朋", "period": "宋", "type": "诗", "title": "題何子應金華書院圖", "paragraphs": ["君不見杜陵野客老更狂，浣花溪上結草堂。", "又不見謫仙世人皆欲殺，匡山讀書頭如雪。", "二公同時鳴有唐，文章萬丈光艷長。", "鈞天無人帝呼去，草堂書館今荒凉。", "太平宰相張居士，外甥似舅金華子。", "胸中萬卷杜陵翁，筆下千篇謫仙李。", "向來衣冠拜僞楚，我乃宋臣惟有死。", "何曾著眼癡宰相，况肯低顔驄御史。", "天邊卿月落九疑，口誦離騷吊湘水。", "誅茅築室小東山，天下蒼生望公起。", "種梅志欲調商鼎，持斧夢刀聊爾耳。", "公生長安我東嘉，天遣邂逅鄱江涯。", "筆頭一語真戲劇，却將鐵面擬金華。", "金華自是金閨彥，金口褒揚兩朝眷。", "末須歸去金華山，行將入侍金華殿。"]}