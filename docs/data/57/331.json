{"author": "王十朋", "period": "宋", "type": "诗", "title": "廬山紀游四十韵", "paragraphs": ["我性好山水，思向廬山廬。", "五老招我游，有約芝山初。", "茲行適所願，孰曰非天與。", "入眼庾公樓，興已先籃輿。", "雲開聖治峯，石扣仙人居。", "香爐望烟靄，浄社觀芙蕖。", "虎溪聊自笑，天池步宜紓。", "半月圓通留，幽亭樂有餘。", "趣如六一翁，境似山環滁。", "侯溪煮月泉，石耳供巖蔬。", "破戒戲魚酒，踏園夢羊豬。", "賢關得家音，天恩拜新除。", "抗章復辭免，行色仍躊躇。", "遂作南山游，首過荆林虛。", "凌雲入康谷，臨流清可漁。", "欲飲第一水，山深足趑趄。", "湯泉本何來，忽從龍口噓。", "鸞溪尋故家，墨沼波猶潴。", "石鏡不可見，懸崖照誰梳。", "尋真到簡寂，入觀驚丘墟。", "緬懷黄與陸，何處飄霞裾。", "眼明見飛瀑，澗壑鳴瓊琚。", "何落句思李，練飛詩陋儒。", "新橋跨虹霓，出月明蟾蜍。", "兩州勞五馬，同日傳雙魚。", "神光照萬杉，飛白留天書。", "遥瞻星子城，青山點舂鉏。", "我行未及西，三峽知何如。", "登橋閲天險，奮地轟雷車。", "壯哉五丁力，鑿此千尺渠。", "群峯列耆老，深淵蓄璠璵。", "古剎依朱砂，穿林駭猿狙。", "萬卷已空閣，三竹猶扶踈。", "肩輿足繭卒，傳詩手疲胥。", "佳境尚無窮，雅興良已攄。", "身隨禽往還，興逐雲卷舒。", "重尋訥菴老，細論無言予。", "節物變炎凉，遲留費居諸。", "在路何悠悠，歸夢頻蘧蘧。", "秋風雁還蕩，緘封寄鄉閭。"]}