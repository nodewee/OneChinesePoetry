{"author": "李賀", "period": "唐", "type": "诗", "title": "蘭香神女廟", "paragraphs": ["古春年年在，閑綠搖暖雲。", "松香飛晚華，柳渚含日昏。", "沙砌落紅滿，石泉生水芹。", "幽篁畫新粉，蛾綠橫曉門。", "弱蕙不勝露，山秀愁空春。", "舞珮剪鸞翼，帳帶塗輕銀。", "蘭桂吹濃香，菱藕長莘莘。", "看雨逢瑤姬，乘船值江君。", "吹簫飲酒醉，結綬金絲裙。", "走天呵白鹿，遊水鞭錦鱗。", "密髮虛鬟飛，膩頰凝花勻。", "團鬢分蛛巢，穠眉籠小脣。", "弄蝶和輕妍，風光怯腰身。", "深幃金鴨冷，奩鏡幽鳳塵。", "踏霧乘風歸，撼玉山上聞。"]}