{"author": "王十朋", "period": "宋", "type": "诗", "title": "齒落用昌黎韻", "paragraphs": ["我來饒與夔，三載墮兩齒。", "懸知年非永，早悟仕當已。", "要須未落時，猛效二疏止。", "胡爲一再落，不已良可耻。", "慨然懷古人，未有長不死。", "因思年方少，輩行多勝己。", "顔紅齒牢潔，徃徃同逝水。", "吾衰况如許，寧復老彭比。", "覽鏡視顔色，今昨不相似。", "行年五十五，萬事可休矣。", "功名與富貴，磨滅何足紀。", "但願早還鄉，俯育三百指。", "婚嫁畢兒女，松楸依怙恃。", "弟兄飲真率，故舊忘汝爾。", "齒牙任摇脫，肉食吾不視。", "有身久爲患，無齒實堪喜。", "始憂笑韓公，可惜陋子美。", "未必傷我心，茲言聞柳子。"]}