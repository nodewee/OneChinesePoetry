{"author": "王十朋", "period": "宋", "type": "诗", "title": "二月朔日詣學講堂前杏花正開呈教授", "paragraphs": ["孔壇昔栽杏，魯人呼東家。", "當時三千株，化工無等差。", "雩風長其實，教雨濯其葩。", "木與聖化俱，芬芳無邇遐。", "數株能白紅，開向天之涯。", "况於芹藻間，相看意殊嘉。", "對之懷哲人，甘棠何以加。", "不比曲江春，祇名及第花。", "又異仙家桃，徒爾蒸紅霞。", "願言廣對殖，夔魯同光華。"]}