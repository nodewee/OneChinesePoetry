{"author": "王十朋", "period": "宋", "type": "诗", "title": "查元章自成都走書至江陵并貺蜀牋附子", "paragraphs": ["芝蘭道山舊，邂逅夔江邊。", "會合止半載，別離又經年。", "君猶滯使軺，我忽移霅川。", "東歸不及見，西望心悠然。", "尺書走健卒，追上江陵船。", "慇懃贈遠意，藥百紙以千。", "我老苦多病，得藥年可延。", "靜思苦口味，奚止沉疴痊。", "但非造樓手，誤辱文房牋。", "待將君詩文，傳寫千萬篇。", "書言作二記，付與夔人鎸。", "捍波記修壘，濟渴記義泉。", "深慚郡政謬，濫託雄文傳。", "君才高輩流，君譽藹民編。", "雅志在活人，何心肯流錢。", "當宁正念賈，諸公咸薦賢。", "定歸玉筍班，慷慨旒扆前。", "所陳必堯舜，那肯談武宣。", "早趣舍人裝，行著祖生鞭。", "我冠儻未掛，苕溪遲言旋。"]}