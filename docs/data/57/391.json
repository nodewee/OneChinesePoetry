{"author": "王十朋", "period": "宋", "type": "诗", "title": "買魚行", "paragraphs": ["風伯一怒聲如雷，排空濁浪山崔嵬。", "江湖千里人影絕，一葉小舟何處來。", "蘆荻花中有漁者，蓑笠爲衣楫爲馬。", "止將烟水作生涯，紅麴鹽魚荷裹鮓。", "舟人爭買不論錢，我亦聊將薦杯斝。", "烹庖入坐氣微腥，飣餖登盤色如赭。", "但能得趣酒杯中，也勝彈鋏人門下。", "君不見仲尼魚餒則不食，陳蔡面猶含菜色。", "又不見退之欲飽東海鯨，焉知家有啼饑聲。", "我居江鄉厭海味，今日魚蝦八珍貴。", "朱門日興費萬錢，未必一生常適意。", "爾曹異日宦西東，一飯安得如今同。", "寄鮓不須勞孟宗，但願清白傳家風。", "我將歸結雞豚社，不用擊鮮如陸賈。", "但願年豐魚米賤，欣然醉飽同天下。"]}