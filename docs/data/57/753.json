{"author": "王十朋", "period": "宋", "type": "诗", "title": "黄牛廟", "paragraphs": ["我從白帝城，舟次黄牛峽。", "黄牛遺廟存，石馬隻耳缺。", "宛如歐公夢，地靈亦奇絕。", "固宜鎮大川，千載食常血。", "何人讚巨力，曾不紀功烈。", "神乎豈求食，挽石駭舟楫。", "或云土勝水，茲亦强牽合。", "白帝將何云，吾爲究其詋。", "神禹昔治水，疏鑿九州別。", "百神各效職，僚佐力俱竭。", "功成禹化熊，塗山亦爲石。", "譬如穆南征，化者想非一。", "有化爲牛者，斷崖留遺跡。", "豈亦黄帝餘，與牛同一色。", "至今名此峽，援溺有陰力。", "淫祠自其俗，神手本正直。", "爵以保安侯，足以章神德。"]}