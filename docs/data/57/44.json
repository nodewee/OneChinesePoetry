{"author": "李賀", "period": "唐", "type": "诗", "title": "瑤華樂", "paragraphs": ["穆天子，走龍媒，八轡冬瓏逐天迴。", "五精掃地凝雲開，高門左右日月環。", "四方錯鏤稜層殷，舞霞垂尾長盤珊。", "江澄海淨神母顏，施紅點翠照虞泉。", "曳雲拖玉下崑山，列斾如松，張蓋如輪。", "金風殿秋，清明發春。", "八鑾十乘，矗如雲屯。", "瓊鍾瑤席甘露文，玄霜絳雪何足云，薰梅染柳將贈君。", "鉛華之水洗君骨，與君相對作真質。"]}