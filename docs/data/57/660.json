{"author": "王十朋", "period": "宋", "type": "诗", "title": "讀東坡詩", "paragraphs": ["東坡文章冠天下，日月爭光薄風雅。", "誰分宗派故謗傷，蚍蜉撼樹不自量。", "堂堂天人歐陽子，引鞭遜避門下士。", "天昌斯文大才出，先生弟子俱第一。", "天人詩如李謫仙，此論最公誰不然。", "詞無艱深非淺近，章成韵盡意不盡。", "味長何止飛鳥驚，臆說紛紛幾元稹。", "渾然天成無斧鑿，二百年來無此作。", "誰與爭先惟大蘇，謫仙退之非過呼。", "胸中萬卷古今有，筆下一點塵埃無。", "武庫森然富摛掞，利鈍一從人點檢。", "莫年海上詩更高，和陶之詩又過陶。", "地闢天開含萬彙，少陵相逢亦應避。", "北斗以南能幾人，大江之西有異議。", "日光玉潔一退之，亦言能文不能詩。", "碑淮頌聖十琴操，生民清廟離騷詞。", "舂容大篇騁豪怪，韵到窘束尤瑰奇。", "韓子於詩蓋餘事，詩至韓子將何譏。", "文章定價如金玉，口爲輕重專門學。", "向來學者尊西昆，詩無老杜文無韓。", "凈掃書齋拂塵几，瓣香敬爲三夫子。"]}