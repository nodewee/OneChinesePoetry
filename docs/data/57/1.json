{"author": "李賀", "period": "唐", "type": "诗", "title": "贈陳商", "paragraphs": ["長安有男兒，二十心已朽。", "楞伽堆案前，楚辭繫肘後。", "人生有窮拙，日暮聊飲酒。", "秪今道已塞，何必須白首。", "淒淒陳述聖，披褐鉏俎豆。", "學爲堯舜文，時人責衰偶。", "柴門車轍凍，日下榆影瘦。", "黃昏訪我來，苦節青陽皺。", "太華五千仞，劈地抽森秀。", "旁古無寸尋，一上戛牛斗。", "公卿縱不憐，寧能鎖吾口。", "李生師太華，大坐看白晝。", "逢霜作樸𣙙，得氣爲春柳。", "禮節乃相去，顦顇如芻狗。", "風雪直齋壇，墨組貫銅綬。", "臣妾氣態間，唯欲承箕帚。", "天眼何時開，古劒庸一吼。"]}