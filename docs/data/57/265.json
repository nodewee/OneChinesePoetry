{"author": "王十朋", "period": "宋", "type": "诗", "title": "徐孺子亭", "paragraphs": ["一室不暇掃，心期掃天下。", "一榻不妄設，所待必賢者。", "南州傑出士，林泉事瀟洒。", "閉門謝弓招，道合不吾舍。", "誰云性少通，得一不爲寡。", "豫章豈私交，端欲重宗社。", "漢廷無此賢，忍使遺在野。", "交章薦天闕，聘禮備車馬。", "高人竟不屈，清風凜華夏。", "寄聲郭有道，一木難支厦。", "肯同樊處士，聲名祇虛假。", "鷄酒弔知音，韜光老松檟。", "倘令居孔門，行藏似回也。", "江西今仲舉，吏事飾儒雅。", "神交千載友，丹青妙摹寫。", "作亭古東湖，鱗鱗萬椽瓦。", "序嗤滕閣王，詞偪長沙賈。", "佳客從公游，湖光瑩尊斚。", "孺子真可師，世途何土苴。", "行矣浙東西，鉏犂各歸把。"]}