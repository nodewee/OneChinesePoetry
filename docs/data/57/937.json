{"author": "王十朋", "period": "宋", "type": "诗", "title": "解舟", "paragraphs": ["解舟城之南，橙橘半青黄。", "時節豈不好，胡爲辭故鄉。", "親朋送我行，殷勤餽壺觴。", "我欲與之飲，舟去留靡遑。", "僮僕別我歸，黯然顔色傷。", "問我何時還，田園又成荒。", "我心媿其言，老矣身皇皇。", "五載走三州，道路險且長。", "屢請方得祠，暫歸又懷章。", "挈家入南閩，兒女不盡將。", "餘生疾病多，滿鏡鬚髯蒼。", "到官即有乞，行將返耕桑。"]}