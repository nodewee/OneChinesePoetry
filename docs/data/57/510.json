{"author": "王十朋", "period": "宋", "type": "诗", "title": "次韵韶美失舟閔書", "paragraphs": ["醫師籠參朮，良將枕戈矢。", "儒生嗜底物，書卷掛口齒。", "劉侯西南來，歲月十首尾。", "閉門閲古今，過眼分亥豕。", "異書照神藜，奇字哭妖鬼。", "許身如蠹魚，文字共生死。", "風流反得罪，去國果誰耻。", "仙舟載祕閣，便腹貯名理。", "江神亦世情，逐客多不喜。", "厄同焚書秦，惡類滅邢燬。", "沾濡徧箱篋，痛惜到骨髓。", "我初聞爲驚，終夜成坐起。", "得君詩細讀，罪己不罪水。", "願言坐嘯餘，書著子劉子。"]}