{"author": "李賀", "period": "唐", "type": "诗", "title": "自昌谷到洛後門", "paragraphs": ["九月大野白，蒼芩竦秋門。", "寒涼十月末，露霰濛曉昏。", "澹色結晝天，心事填空雲。", "道上千里風，野竹蛇涎痕。", "石澗涷波聲，雞叫清寒晨。", "強行到東舍，解馬投舊鄰。", "東家名廖者，鄉曲傳姓辛。", "杖頭非飲酒，吾請造其人。", "始欲南去楚，又將西適秦。", "襄王與武帝，各自留青春。", "聞道蘭臺上，宋玉無歸魂。", "緗縹兩行字，蟄蟲蠹秋芸。", "爲探秦臺意，豈命余負薪。"]}