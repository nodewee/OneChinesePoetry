{"author": "王十朋", "period": "宋", "type": "诗", "title": "泮宮杏花乃閻紫微爲教官時所殖復用前韵", "paragraphs": ["同年紫微公，昔游帝王家。", "穿楊百步間，妙不毫釐差。", "桂窟擢高枝，杏園賞仙葩。", "手移曲江根，不憚川塗遐。", "翺翔夫子壇，栽植泮水涯。", "花好實亦成，諸公欣拜嘉。", "我來節中和，數樹紅交加。", "不見紫微郎，如對紫微花。", "滿堂爛銀袍，賦詩麗綺霞。", "大勝瓜李桃，欲報無瓊華。"]}