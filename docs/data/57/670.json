{"author": "王十朋", "period": "宋", "type": "诗", "title": "王撫幹贈蘇黄真蹟酬以建茶", "paragraphs": ["蘇黄文章外，翰墨亦莫加。", "蘇得魯公法，黄自成一家。", "肥無塵俗點，瘦或風雨斜。", "可愛如其人，敬之無邇遐。", "真蹟落人間，蔀屋生光華。", "我無一字藏，天遣來三巴。", "吾宗東州秀，文翰俱可嘉。", "袖中出至寶，雙眸洗昏花。", "歸橐今不貧，持往東南誇。", "何以報嘉貺，龍團建溪芽。"]}