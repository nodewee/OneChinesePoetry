{"author": "王十朋", "period": "宋", "type": "诗", "title": "種蔬", "paragraphs": ["歸來日彈鋏，食無肉與魚。", "却將種花地，町畦毓嘉蔬。", "驕陽每抱甕，時雨親荷鉏。", "青青有生意，令我顔色舒。", "寧憂饉與饑，亦有瓶中儲。", "前身老闍梨，蔬氣端未除。", "文字亦宿業，復生魚蠹書。", "蠹書仍食蔬，苦淡味有餘。", "况茲清凈根，分來自僧居。", "端能納須彌，聊爾秀郊墟。", "洗我腥羶腸，襟宇生清虛。", "豈惟陶淵明，吾亦愛吾廬。", "荒園涉成趣，枯藤當安輿。", "困枕案頭卷，饑著盤中菹。", "孔門陳蔡色，借問何如予。"]}