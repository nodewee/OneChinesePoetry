{"author": "李賀", "period": "唐", "type": "诗", "title": "春歸昌谷", "paragraphs": ["束髮方讀書，謀身苦不早。", "終軍未乘傳，顏子鬢先老。", "天網信崇大，矯士常慅慅。", "逸目駢甘華，羈心如荼蓼。", "旱雲二三月，岑岫相顛倒。", "誰揭頳玉盤，東方發紅照。", "春熱張鶴蓋，兔目官槐小。", "思焦面如病，嘗膽腸似絞。", "京國心爛漫，夜夢歸家少。", "發軔東門外，天地皆浩浩。", "青樹驪山頭，花風滿秦道。", "宮臺光錯落，裝盡偏峰嶠。", "細綠及團紅，當路雜啼笑。", "香風下高廣，鞍馬正華耀。", "獨乘雞棲車，自覺少風調。", "心曲語形影，祗身焉足樂。", "豈能脫負檐，刻鶴曾無兆。", "幽幽太華側，老柏如建纛。", "龍皮相排戛，翠羽更蕩掉。", "驅趨委憔悴，眺覽強容貌。", "花蔓閡行輈，縠煙暝深徼。", "少健無所就，入門愧家老。", "聽講依大樹，觀書臨曲沼。", "知非出柙虎，甘作藏霧豹。", "韓鳥處[矰]繳，湘鯈在籠罩。", "狹行無廓落，壯士徒輕躁。"]}