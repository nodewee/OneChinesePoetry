{"author": "王十朋", "period": "宋", "type": "诗", "title": "太白晝見", "paragraphs": ["煌煌太白生東方，追逐殘月生光芒。", "太陽中天不肯藏，過午一點猶微茫。", "太史占之此何祥，咸憂兵起人流亡。", "金行用事多災傷，大風地震水旱蝗。", "有一于此宜預防，雜然並見何以當。", "臣言天意未可量，滔天赤地興堯湯，偃禾拔木悟成王。", "宋景一言國乃昌，災異不作憂楚莊。", "吾皇修德應彼蒼，去讒遠佞任忠良。", "推誠納諫正紀綱，內修政事仍外攘。", "誓雪國耻還封疆，强虜當弱吾當强。", "天戒爲福非爲殃，願勿徒以虛文禳。"]}