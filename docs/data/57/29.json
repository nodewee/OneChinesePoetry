{"author": "李賀", "period": "唐", "type": "诗", "title": "秋涼詩寄正字十二兄", "paragraphs": ["閉門感秋風，幽姿任契闊。", "大野生素空，天地曠肅殺。", "露光泣殘蕙，蟲響連夜發。", "房寒寸輝薄，迎風絳紗折。", "披書古芸馥，恨唱華容歇。", "百日不相知，花光變涼節。", "弟兄誰念慮，牋翰既通達。", "青袍度白馬，草簡奏東闕。", "夢中相聚笑，覺見半牀月。", "長思劇尋環，亂憂抵覃葛。"]}