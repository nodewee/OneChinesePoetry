{"author": "王十朋", "period": "宋", "type": "诗", "title": "九日寄表叔賈司理", "paragraphs": ["憶昔從師學絃誦，年與賈生相伯仲。", "九日登高鹿巖脊，感物題詩筆初弄。", "舊游回首半零落，三十六年真一夢。", "當時唱和三四老，尚有殘篇可吟諷。", "今年節物身在家，行樂山間謾隨衆。", "弟兄勸我登高山，身似駑駘不容鞚。", "河東先生今靖節，有酒寧須白衣送。", "朋尊聊獻菲蒙泉，賜茗仍分小團鳳。", "願公一飲壽千齡，三物年年敢馳貢。"]}