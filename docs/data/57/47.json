{"author": "李賀", "period": "唐", "type": "诗", "title": "公無出門", "paragraphs": ["天迷迷，地密密。", "熊虺食人魂，雪霜斷人骨。", "嗾犬狺狺相索索，舐掌偏宜佩蘭客。", "帝遣乘軒災自息，玉星點劒黃金軛。", "我雖跨馬不得還，歷陽湖波大如山。", "毒虬相視振金環，狻猊猰貐吐嚵涎。", "鮑焦一世披草眠，顏回廿九鬢毛斑。", "顏回非血衰，鮑焦不違天。", "天畏遭銜齧，所以致之然。", "分明猶懼公不信，公看呵壁書問天。"]}