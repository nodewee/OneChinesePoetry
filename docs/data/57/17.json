{"author": "李賀", "period": "唐", "type": "诗", "title": "秦宮詩", "paragraphs": ["越羅衫袂迎春風，玉刻麒麟腰帶紅。", "樓頭曲宴仙人語，帳底吹笙香霧濃。", "人間酒暖春茫茫，花枝入簾白日長。", "飛窗複道傳籌飲，十夜銅盤膩燭黃。", "禿衿小袖調鸚鵡，紫繡麻䪗踏哮虎。", "斫桂燒金待曉筵，白鹿青蘇夜半煮。", "桐英永巷騎新馬，內屋深屏生色畫。", "開門爛用水衡錢，卷起黃河向身瀉。", "皇天厄運猶曾裂，秦宮一生花底活。", "鸞篦奪得不還人，醉睡氍毺滿堂月。"]}