{"author": "李賀", "period": "唐", "type": "诗", "title": "相勸酒", "paragraphs": ["羲和騁六轡，晝夕不曾閑。", "彈烏崦嵫竹，抶馬蟠桃鞭。", "蓐收既斷翠柳，青帝又造紅蘭。", "堯舜至今萬萬歲，數子將爲傾蓋間。", "青錢白璧買無端，丈夫快意方爲歡。", "臛蠵臛熊何足云，會須鍾飲北海，箕踞南山。", "歌淫淫，管愔愔，橫波好送雕題金。", "人生得意且如此，何用強知元化心。", "相勸酒，終無輟，伏願陛下鴻名終不歇。", "子孫綿如石上葛，來長安，車駢駢。", "中有梁冀舊宅，石崇故園。"]}