{"author": "王十朋", "period": "宋", "type": "诗", "title": "次韻嘉叟讀和韓詩", "paragraphs": ["孔孟久不作，况雄莫能和。", "韓公生有唐，力欲拯頹挫。", "文興八代衰，學捄諸子過。", "佛老蔓中華，微公衽其左。", "餘事以詩鳴，語險鬼膽破。", "汗瀾高駕天，捷敏劇飛笴。", "騎龍歸帝旁，玉日人間墮。", "汗流籍湜輩，圭璧分半箇。", "柳和詞擬騷，郊聯語成些。", "咸知太山仰，誰繼北窗卧。", "我本虀鹽生，久供筆硯課。", "幽香摘天葩，光艷拾珠唾。", "後公三百年，杖屨無從荷。", "世無六一翁，孰知珍古貨。", "巴詞擬陽春，僭竊罪宜坐。", "神交有吾宗，涉世同坎軻。", "學繼青箱玉，詩高碧紗播。", "勉令添和篇，才薄知何奈。", "謬同赤效白，深媿愈知賀。", "世事置勿論，蚊睫蟲容麽。"]}