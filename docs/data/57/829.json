{"author": "王十朋", "period": "宋", "type": "诗", "title": "子長和詩并饋飲食再用泛清溪韻", "paragraphs": ["秋浦天作秋，清溪風更清。", "三宿不忍去，山以齊爲名。", "天台李御史，傾蓋即鍾情。", "憐我峽中歸，笑談洗枯榮。", "携壺上翠微，舉首望赤城。", "相期老巖壑，便欲遺簪纓。", "贈我十首詩，字字工且精。", "從今似杜老，對酒懷李生。", "何當細論文，萬戶侯可輕。"]}