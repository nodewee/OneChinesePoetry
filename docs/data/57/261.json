{"author": "王十朋", "period": "宋", "type": "诗", "title": "洪景盧以郡釀飲客于野處園賦詩見寄次韵", "paragraphs": ["老境厭吏事，歸心遶丘園。", "日月忽有夏，炎蒸變春溫。", "芝堂孰新釀，誰共論文尊。", "緬懷蓬山舊，情好素所敦。", "殷勤十從事，往掃東坡軒。", "深杯滑琉璃，不比田家盆。", "醉吟到高處，舞月成清歡。", "我獨坐空齋，靜對忘憂萱。", "萱多憂未忘，香清思猶昏。", "懷君不成寐，兩處一聲猿。"]}