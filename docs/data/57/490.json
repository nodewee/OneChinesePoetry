{"author": "王十朋", "period": "宋", "type": "诗", "title": "題卧龍山觀音泉呈行可元章", "paragraphs": ["去歲游廬山，社中觀白蓮。", "不飲遠公酒，聊酌聰明泉。", "肩輿過武昌，乘興西山巔。", "巖乳飲菩薩，詩篇誦蘇仙。", "夔州苦無井，癭俗殊可憐。", "竹筩喉不乾，可浣不可煎。", "日汲卧龍水，屢頼擔夫肩。", "所取都幾斛，深慚未投錢。", "前日招提游，入耳聲涓涓。", "泓澄可照膽，草木皆光妍。", "却疑南陽人，蟠蟄清泠淵。", "慘淡會風雲，滂沱霖普天。", "源如少陵詞，清入光芒篇。", "餘波漲瞿唐，洶湧吞百川。", "何人著水經，漏此不及編。", "道人出新茗，林間手新研。", "共以夷齊心，來結觀音緣。", "至今清夜夢，猶到幽亭邊。", "交游况離索，回首成悽然。", "何時鹿呦呦，重訪山中禪。"]}