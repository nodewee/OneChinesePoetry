{"author": "王十朋", "period": "宋", "type": "诗", "title": "郡圃無海棠買數根殖之", "paragraphs": ["少陵詩史有遺闕，海棠名花輒湮沒。", "孤芳千載逢蘇仙，竹籬一笑嫣然發。", "我從蜀錦亭邊來，遥入蒼蒼烟雨窟。", "綺霞曉抹神女肌，香醪春醉明妃骨。", "鮮鮮絲蘂垂更嫋，點點燕脂勻未歇。", "半含欲吐不勝情，沐露梳風睡明月。", "爲開酒尊苦多病，欲挿一枝羞白髮。", "照眼千株未觀蜀，回首十年深憶越。", "何人好事呼名友，姚魏不容矜閥閲。", "凝香有地胡不植，負郭無園何處謁。", "不煩飛鵠銜子來，自買芳根带花掘。", "明年高堂來燕子，想見繁紅映林樾。", "栽花老守在何許，雁蕩山中采薇蕨。", "憑誰爲問花消息，有夢遥驚山突兀。", "自慙不是召伯棠，那得詩人歌勿伐。"]}