{"author": "王十朋", "period": "宋", "type": "诗", "title": "詩史堂荔枝歌", "paragraphs": ["君不見詩人以來一子美，莫年流落來夔子。", "賦詩三百六十篇，西瀼東屯客愁裏。", "何人作堂畫遺像，收拾光芒榜詩史。", "堂前何有有荔枝，樹猶未老熟獨遲。", "世人貴早不貴晚，倘非我輩誰賞之。", "涪陵昔遭妃子污，萬顆包羞莫能訴。", "瀘戎一經少陵擘，至今傳誦輕紅句。", "少陵傷時淚成血，一點丹心不磨滅。", "散成朱實滿炎方，風味如詩兩奇絕。", "樂天曾畫忠州圖，自言香味人間無。", "君謨亦作閩中譜，陳紫聲名重南土。", "何如詩史堂前株，正是一飯孤忠餘。", "人爲世重物亦重，端如丈人屋上烏。", "巴圖閩譜合避路，奚用品第分錙銖。", "攙先熟者如楊盧，但可與之作前驅。", "閩娘十八婢妾爾，將軍大樹真傭奴。", "我生四百餘年後，來作先生游處守。", "登堂三嘆荔正丹，聊效柳人祠子厚。", "安得先生今復生，添賦夔州歌一首，要使荔枝之名長不朽。"]}