{"author": "貫休", "period": "唐", "type": "诗", "title": "送鄭使君", "paragraphs": ["刺婺廉閩動帝臺，唯將清淨作梯媒。", "綠沈槍卓妖星落，白玉壺澄苦霧開。", "仁愛久懸溪上月，恩光又發領頭梅。", "天資劉邵龔黃筆，神助韓彭衛霍才。", "古驛劒江分掩映，畫旗花舫下喧豗。", "鳳麟帟幕芙蓉坼，洞壑清威霹靂來。", "禮樂封疆添禮樂，塵埃時節勿塵埃。", "荔支花下驅千騎，薝葡林中禮萬迴。", "視事蠻奴磨玉硯，邀賓海月射金杯。", "謳歌合合千門樂，鼙角雄雄一閣雷。", "君父恩深頭早白，子孫榮襲日難陪。", "東陽緇素如何好，空向生祠祝上台。"]}