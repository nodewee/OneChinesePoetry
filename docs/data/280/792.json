{"author": "齊己", "period": "唐", "type": "诗", "title": "假山", "paragraphs": ["匡廬久別離，積翠杳天涯。", "靜室曾圖峭，幽亭復創奇。", "典衣酬土價，擇日運工時。", "信手成重疊，隨心作蔽虧。", "根盤驚院窄，頂聳訝簷卑。", "鎮地那言重，當軒未厭危。", "巨靈何忍擘，秦政肯輕移。", "晚覺莎煙觸，寒聞竹籟吹。", "藍灰澄古色，泥水合凝滋。", "引看僧來數，牽吟客散遲。", "九華渾髣髴，五老頗參差。", "蛛網藤蘿挂，春霖瀑布垂。", "加添雙石笋，映帶小蓮池。", "舊說雷居士，曾聞遠大師。", "紅霞中結社，白壁上題詩。", "顧此誠徒爾，勞心是妄爲。", "經營慙培塿，賞翫愧童兒。", "會入千峯去，[閑]蹤任屬誰。"]}