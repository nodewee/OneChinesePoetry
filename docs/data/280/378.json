{"author": "齊己", "period": "唐", "type": "诗", "title": "楊花", "paragraphs": ["暖景照悠悠，遮空勢漸稠。", "乍如飛雪遠，未似落花休。", "萬帶都門外，千株渭水頭。", "紛紜知近夏，銷歇恐成秋。", "軟著朝簪去，狂隨別騎遊。", "斾衝離館驛，鶯撲繞宮樓。", "江國晴愁對，池塘晚見浮。", "虛窗縈筆雅，深院藉苔幽。", "靜墮王孫酒，繁黏客子裘。", "詠吟何潔白，根本屬風流。", "向日還輕舉，因風更自由。", "不堪思汴岸，千里到揚州。"]}