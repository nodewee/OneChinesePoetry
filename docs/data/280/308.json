{"author": "貫休", "period": "唐", "type": "诗", "title": "{巩/言}光大師草書歌", "paragraphs": ["雪壓千峯橫枕上，窮困雖多還激壯。", "看師逸蹟兩相宜，高適歌行李白詩。", "海上驚驅山猛燒，吹斷狂煙著沙草。", "江樓曾見落星石，幾回試發將軍砲。", "別有寒雕掠絕壁，提上玄猨更生力。", "又見吳中磨角來，舞槊盤刀初觸擊。", "好文天子揮宸翰，御製本多推玉案。", "晨開水殿教題壁，題罷紫衣親寵錫。", "僧家愛詩自拘束，僧家愛畫亦局促。", "唯師草聖藝偏高，一掬山泉心便足。"]}