{"author": "貫休", "period": "唐", "type": "诗", "title": "賀鄭使君", "paragraphs": ["三衢蜂蠆陷城池，八詠龍韜整武貔。", "纔諭危亡書半幅，便思父母淚雙垂。", "戈收甲束投仁境，汗浹魂飄拜虎旗。", "死地再生知德重，精兵連譀覺山移。", "人和美叶禎祥出，陣善深爲典教推。", "仗信輸誠方始是，執俘折馘欲何爲。", "清威嚴令無纖𡏖，長路深山不拾遺。", "七邑恩波歌浩渺，一方雲物自鮮奇。", "天文仰視同諸掌，劒術無前更數誰。", "戰馬閑眠汀草遠，秋鼙乾揭岳霞隳。", "義爲土地精靈伏，仁作金湯鐵石卑。", "龔遂劉寬同煦嫗，張飛關羽太驅馳。", "笙歌席上偏憐客，刀劒林中亦念詩。", "縠渚美爲長飲水，金山高作受降碑。", "時猶草草秋方盡，陳是堂堂孰敢窺。", "寵渥豈唯分節鉞，勳庸須勒上鍾彝。", "神資天贊誰堪比，名遂功成自不知。", "捲箔倚闌雲欲雪，擁罏傾榼酒如飴。", "扶堯社稷常憂老，到郭汾陽亦未遲。", "釋子沾恩無以報，只將葑菲賀階墀。"]}