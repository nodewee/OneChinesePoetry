{"author": "貫休", "period": "唐", "type": "诗", "title": "贈楊公杜之舅", "paragraphs": ["分盡君憂一不遺，鳳書徵入萬民悲。", "風雲終日如相逐，雨露前程即可知。", "畫舸還盛江革石，秋山又看謝安棊。", "談諧盡是經邦術，頭角由來出世姿。", "天地事須歸橐籥，文章誰得到罘罳。", "扣舷傍島清吟健，問俗看漁晚泊遲。", "霞影滿江搖枕簟，鳥行和月下漣漪。", "周秦漢魏書書在，麟鳳龜龍步步隨。", "金殿恩波將浩浩，圭峯意緒謾孜孜。", "郡中條令春常在，境外謌謠美更奇。", "道者藥罏留要妙，林僧禪偈寄相思。", "王楊盧駱真何者，房杜蕭張更是誰。", "應念衢民千萬戶，家家皆置一生祠。"]}