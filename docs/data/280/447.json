{"author": "齊己", "period": "唐", "type": "诗", "title": "荆渚病中因思匡廬遂成三百字寄梁先輩", "paragraphs": ["生老病死者，早聞天竺書。", "相隨幾汩沒，不了堪欷歔。", "自理自可適，他人誰與袪。", "應當入寂滅，乃得長銷除。", "前月已骨立，今朝還貌舒。", "披衣試步履，倚策聊躊躇。", "江月青眸冷，秋風白髮疎。", "新題憶剡硾，舊約懷匡廬。", "張野久絕跡，樂[天]曾卜居。", "空龕掩薜荔，瀑布歕蟾蜍。", "古檜鳴玄鶴，涼泉躍錦魚。", "狂吟樹蔭映，縱踏花蔫菸。", "脣舌既已閑，心脾亦散攄。", "松窗有偃息，石徑無趦趄。", "夢冷通仙闕，神融合太虛。", "千峰杳靄際，萬壑明清初。", "長往期非晚，半生閑有餘。", "依劉未是詠，訪戴寧忘諸。", "稽古堪求己，觀時好笑渠。", "埋頭逐小利，沒脚拖長裾。", "道種將閑養，情田把藥鉏。", "幽香發蘭蕙，穢莽摧丘墟。", "敢謂囊盈物，那言庾滿儲。", "微煙動晨爨，細雨滋園蔬。", "蘚亂珍禽羽，門稀長者車。", "冥機坐兀兀，著履行徐徐。", "每許親朱履，多憐奉隼旟。", "簪嫌紅玳瑁，社念金芙蕖。", "海內競鐵馬，篋中藏紙驢。", "常言謝時去，此意將何如。"]}