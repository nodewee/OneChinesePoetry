{"author": "貫休", "period": "唐", "type": "诗", "title": "蜀王入大慈寺聽講", "paragraphs": ["玉節金珂響似雷，水晶宮殿步裴回。", "祗緣支遁談經妙，所以許詢都講來。", "帝釋鏡中遙仰止，魔軍殿上動崔巍。", "千重香擁龍鱗立，五種風生錦繡開。", "寬似大溟生日月，秀如四岳出塵埃。", "一條紫氣隨高步，九色仙花落古臺。", "謝太傅須同八凱，姚梁公可並三台。", "登樓喜色禾將熟，望國誠明首不迴。", "駕馭英雄如赤子，雌黃賢哲貢瓊瑰。", "六條消息心常苦，一劒晶熒敵盡摧。", "木鐸聲中天降福，景星光裏地無災。", "百千民擁聽經座，始見重天社稷才。"]}