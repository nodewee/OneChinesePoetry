{"author": "貫休", "period": "唐", "type": "诗", "title": "和毛學士舍人早春", "paragraphs": ["陋巷冬將盡，東風細雜籃。", "解牽窗夢遠，先是澗梅諳。", "茶癖金鐺快，松香玉露含。", "書齋山帚撅，盤饌藥花甘。", "雅得琴中妙，常挼臉似酣。", "雪消聞苦蟄，氣候似宜蠶。", "密勿須清甲，朝歸遶碧潭。", "丹心空拱北，新作繼周南。", "竹杖無斑點，紗巾不著簪。", "大朝名益重，後進力皆覃。", "至理雖亡一，臣時亦說三。", "不知門下客，誰上晏嬰驂。"]}