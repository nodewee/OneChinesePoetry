{"author": "齊己", "period": "唐", "type": "诗", "title": "瀟湘二十韻", "paragraphs": ["二水遠難論，從離向坎奔。", "冷穿千嶂脈，清過幾州門。", "闊去都凝白，傍來盡帶渾。", "經游聞舜禹，表裏見乾坤。", "浦靜魚閑釣，灣涼鴈自屯。", "月來分夜底，雲度見秋痕。", "暮氣藏鄰寺，寒濤聒近村。", "離騷傳永恨，鼓瑟奏遺魂。", "霧擁魚龍窟，槎欹島嶼根。", "秋風帆上下，落日樹沈昏。", "柳少沙洲缺，苔多古岸存。", "禽巢依橘柚，獺逕入蘭蓀。", "色自江南絕，名聞海內尊。", "吳頭雄莫遏，漢口壯堪吞。", "寥泬晴方映，馮夷信忽翻。", "渡遙峰翠疊，汀小荻花繁。", "勢接湖煙漲，聲和瘴雨歕。", "急搖吟客舫，狂濺野人樽。", "疎鑿誰窮本，澄鮮自有源。", "對茲傷九曲，含濁出崑崙。"]}