{"author": "齊己", "period": "唐", "type": "诗", "title": "禪庭蘆竹十二韻呈鄭谷郎中", "paragraphs": ["錯錯在禪庭，高宜與竹名。", "健添秋雨響，乾助夜風清。", "雀靜如枯折，僧閑見笋生。", "對吟殊灑落，負氣甚孤貞。", "密謝編欄固，齊由灌溉平。", "松姿真可敵，柳態薄難幷。", "映帶兼苔石，參差近畫楹。", "雪霜消後色，蟲鳥默時聲。", "遠憶滄洲岸，寒連暮角城。", "幽根狂亂迸，勁葉動相撐。", "避暑須臨坐，逃眠必遶行。", "未逢仙手詠，俗眼見猶輕。"]}