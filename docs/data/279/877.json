{"author": "項宗", "period": "唐", "type": "诗", "title": "雙禮珠彈雲璈而答歌一章", "paragraphs": ["玉清出九天，神館飛霞外。", "霄臺煥嵯峨，靈夏秀蔚翳。", "五雲興翠華，八風扇綠氣。", "仰吟消魔詠，俯研智與慧。", "萬真啓晨景，唱期絳房會。", "挺穎德音子，神映乃拂沛。", "天嶽凌空構，洞臺深幽邃。", "遊海悟井隘，履真覺世穢。", "儛輪宴重空，筌魚自然廢。", "廻我大椿羅，長謝朝生世。"]}