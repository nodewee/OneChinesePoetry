{"author": "文偃", "period": "唐", "type": "诗", "title": "北邙行", "paragraphs": ["前山後山高峨峨，喪車轔轔日日過。", "哀歌幽怨滿巖谷，聞者潛悲《薤露歌》。", "哀歌一聲千載別，孝子順孫徒泣血。", "世間何物得堅牢，大海須彌竟磨滅。", "人生還如露易晞，從來有會終別離。", "苦海哀傷不暫輟，況復百年驚夢馳。", "去人悠悠不復至，今人不會古人意。", "栽松起石駐墓門，欲爲死者長年計。", "魂魄悠揚形化土，五趣茫茫井輪度。", "今人還葬古人墳，今墳古墳無定主。", "洛陽城裏千萬人，終爲北邙山下塵。", "沉迷不計歸時路，爲君孤坐長悲辛。", "昔日送人哭長道，今爲孤墳臥芳草。", "妖狐穿穴藏子孫，耕夫撥骨尋珠寶。", "老木蕭蕭生野風，東西壞冢連晴空。", "寒食已過誰享祀，冢畔餘花寂寞紅。", "日月相催若流矢，貧富歸愚盡如此。", "安得同遊常樂鄉，縱經劫火無生死。", "（見明焦竑《焦氏類林》卷八）。"]}