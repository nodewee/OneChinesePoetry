{"author": "楊行真人", "period": "唐", "type": "诗", "title": "還丹歌 一", "paragraphs": ["世上人人緫愛藥，箇箇元來尋不著。", "也道用鉛不用鉛，及至用鉛還只錯。", "尋不著，莫生嗔，都爲黃芽不得真。", "有信有行堪分付，財色不染是真人。", "潛拯濟，莫彰露，本覓長生却短祚。", "慎勿將身遊貴門，醫卜經求且閑處。", "未能隱，沒閑處，且去經求無病藥，長生樂道何憂慮。", "鉛爲君，汞爲臣，火爲使者，赤血將軍，守陰守陽，制御伏藥，藥成先用點水銀。", "水銀被點堪服餌，鬼官不追人不死。", "世世喧喧若得之，閑處經求莫干貴。", "心口訣，手眼傳，制伏只在黃芽邊。", "心口不決，手眼不傳，耽荒酒色，與道無緣。"]}