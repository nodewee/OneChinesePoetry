{"author": "杜光庭", "period": "唐", "type": "诗", "title": "真人讚六首 三", "paragraphs": ["玄者七寶林，十華幷彌羅。", "紫烟冠靈暉，雲京秀玉阿。", "上有福德堂，宮室互參差。", "皆是清信士，真仙飛天家。", "三界通玄路，五道清不邪。", "善緣應根生，累功享福多。", "牽對相尋續，大法諒不虛。", "無有萬年人，皆與劫同徂。", "依依歡樂世，發言成詠歌。", "此世歡無極，常奈來運何。"]}