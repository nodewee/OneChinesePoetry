{"author": "蘇軾", "period": "宋", "type": "诗", "title": "兩橋詩 東新橋", "paragraphs": ["羣鯨貫鐵索，背負橫空霓。", "首摇翻雪江，尾插崩雲溪。", "機牙任信縮，漲落隨高低。", "轆轤卷巨綆，青蛟挂長隄。", "奔舟免狂觸，脫筏防撞擠。", "一橋何足云，讙傳廣東西。", "父老有不識，喜笑爭攀躋。", "魚龍亦驚逃，雷雹生馬蹄。", "嗟此病涉久，公私困留稽。", "姦民食此險，出沒如鳧鷖。", "似賣失船壺，如去登樓梯。", "不知百年來，幾人隕沙泥。", "豈知濤瀾上，安若堂與閨。", "往來無晨夜，醉病休扶携。", "使君飲我言，妙割無牛雞。", "不云二子勞，歎我捐腰犀。", "我亦壽使君，一言聽扶藜。", "常當修未壞，勿使後噬臍。"]}