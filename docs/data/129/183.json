{"author": "蘇軾", "period": "宋", "type": "诗", "title": "過高郵寄孫君孚", "paragraphs": ["過淮風氣清，一洗塵埃容。", "水木漸幽茂，菰蒲雜游龍。", "可憐夜合花，青枝散紅茸。", "美人游不歸，一笑誰當供。", "故園在何處，已偃手種松。", "我行忽失路，歸夢山千重。", "聞君有負郭，二頃收橫縱。", "卷野畢秋穫，殷牀聞夜舂。", "樂哉何所憂，社酒粥面醲。", "宦游豈不好，毋令到千鍾。"]}