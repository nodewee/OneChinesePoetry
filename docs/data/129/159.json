{"author": "蘇軾", "period": "宋", "type": "诗", "title": "次韵子由清汶老龍珠丹", "paragraphs": ["天公不解防癡龍，玉函寶方出龍宮。", "雷霆下索無處避，逃入先生衣袂中。", "先生不作金椎袖，玩世徜徉隠屠酒。", "夜光明月空自投，一鍛何勞緯蕭手。", "黄門寡好心易足，荆棘不生梨棗熟。", "玄珠白璧兩無求，無脛金丹來入腹。", "區區分別笑樂天，那知空門不是仙。"]}