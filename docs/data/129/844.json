{"author": "蘇軾", "period": "宋", "type": "诗", "title": "山坡陀行", "paragraphs": ["山坡陀兮下屬江，勢崖絕兮游波所蕩如頹牆。", "松茀律兮百尺，旁枝虬葛藟之。", "上不見日兮下可依，吾曳杖兮吾僮以吾之書隨。", "藐余望兮水中汦，頎然而長者黄冠而羽衣。", "澣頤坦腹盤石箕坐兮，山亦有趾安不危，四無人兮可忘饑。", "仙人偓佺自言其居瑶之圃，一日一夜飛相往來不可數。", "使其開口言兮，豈惟河漢無極驚余心。", "默不言兮，蹇昭氏之不鼓琴。", "憺將翔兮山海，與日月兮長在。", "若有人兮夢中仇池我歸路，此非小有兮噫乎何以樂此而不去。", "昔余游於葛天兮，身非陶氏猶與偕。", "乘渺茫良未果兮，僕夫悲余馬懷。", "聊逍遥兮容與，晞余髮兮蘭之渚。", "余論世兮千載一人猶並時，余行詰曲兮欲知余者稀。", "峨峨洋洋余方樂兮，譬余繫舟於水魚潛鳥舉亦不知。", "何必每念輒得應余若響，坐有如此兮人子期。"]}