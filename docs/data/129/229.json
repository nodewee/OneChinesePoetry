{"author": "蘇軾", "period": "宋", "type": "诗", "title": "花落復次前韵", "paragraphs": ["玉妃謫墮烟雨村，先生作詩與招魂。", "人間草木非我對，奔月偶桂成幽昏。", "闇香入戶尋短夢，青子綴枝留小園。", "披衣連夜喚客飲，雪膚滿地聊相溫。", "松明照坐愁不睡，井華入腹清而暾。", "先生來年六十化，道眼已入不二門。", "多情好事餘習氣，惜花未忍都無言。", "留連一物吾過矣，笑領百罰空罍樽。"]}