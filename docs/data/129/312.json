{"author": "蘇軾", "period": "宋", "type": "诗", "title": "小圃五詠 薏苡", "paragraphs": ["伏波飯薏苡，禦瘴傳神良。", "能除五溪毒，不救讒言傷。", "讒言風雨過，瘴癘久亦亡。", "兩俱不足治，但愛草木長。", "草木各有宜，珍産駢南荒。", "絳囊懸荔支，雪粉剖桄榔。", "不謂蓬荻姿，中有藥與糧。", "舂爲芡珠圓，炊作菰米香。", "子美拾橡栗，黄精誑空腸。", "今吾獨何者，玉粒照座光。"]}