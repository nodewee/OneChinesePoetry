{"author": "蘇軾", "period": "宋", "type": "诗", "title": "次韵吳傳正枯木歌", "paragraphs": ["天公水墨自奇絕，瘦竹枯松寫殘月。", "夢回疏影在東窗，驚怪霜枝連夜發。", "生成變壞一彈指，乃知造物初無物。", "古來畫師非俗士，妙想實與詩同出。", "龍眠居士本詩人，能使龍池飛霹靂。", "君雖不作丹青手，詩眼亦自工識拔。", "龍眠胸中有千駟，不獨畫肉兼畫骨。", "但當與作少陵詩，或自與君拈禿筆。", "東南山水相招呼，萬象入我摩尼珠。", "盡將書畫散朋友，獨與長鋏歸來乎。"]}