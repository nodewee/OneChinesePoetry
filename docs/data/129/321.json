{"author": "蘇軾", "period": "宋", "type": "诗", "title": "和陶詠二疏", "paragraphs": ["二疏事漢時，迹寓心已去。", "許侯何足道，寧識此高趣。", "可憐魏丞相，免冠謝陋舉。", "中興多名臣，有道獨兩傅。", "世途方轂擊，誰肯行此路。", "是身如委蛻，未蛻何所顧。", "已蛻則兩忘，身後誰毀譽。", "所以遺子孫，買田豈先務。", "我嘗游東海，所歷若有素。", "神交久從君，屢夢今乃悟。", "淵明作詩意，妙想非俗慮。", "庶幾二大夫，見微而知著。"]}