{"author": "蘇軾", "period": "宋", "type": "诗", "title": "和陶怨詩示龐鄧", "paragraphs": ["當歡有餘樂，在戚亦頹然。", "淵明得此理，安處故有年。", "嗟我與先生，所賦良奇偏。", "人間少宜適，惟有歸耘田。", "我昔墮軒冕，毫釐真市廛。", "困來卧重裀，憂愧自不眠。", "如今破茅屋，一夕或三遷。", "風雨睡不知，黄葉滿枕前。", "寧當出怨句，慘慘如孤烟。", "但恨不早悟，猶推淵明賢。"]}