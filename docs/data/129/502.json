{"author": "蘇軾", "period": "宋", "type": "诗", "title": "真一酒歌", "paragraphs": ["空中細莖插天芒，不生沮澤生陵岡。", "涉閱四氣更六陽，森然不受螟與蝗。", "飛龍御月作秋凉，蒼波改色屯雲黄。", "天旋雷動玉塵香，起溲十裂照坐光。", "跏趺牛噍安且詳，動摇天關出瓊漿。", "壬公飛空丁女藏，三伏遇井了不嘗。", "釀爲真一和而莊，三杯儼如侍君王。", "湛然寂照非楚狂，終身不入無功鄉。"]}