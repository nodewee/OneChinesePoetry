{"author": "蘇軾", "period": "宋", "type": "诗", "title": "謫居三適三首 午窗坐睡", "paragraphs": ["蒲團蟠兩膝，竹几閣雙肘。", "此間道路熟，徑到無何有。", "身心兩不見，息息安且久。", "睡蛇本亦無，何用鈎與手。", "神凝疑夜禪，體適劇卯酒。", "我生有定數，祿盡空餘壽。", "枯楊不飛花，膏澤回衰朽。", "謂我此爲覺，物至了不受。", "謂我今方夢，此心初不垢。", "非夢亦非覺，請問希夷叟。"]}