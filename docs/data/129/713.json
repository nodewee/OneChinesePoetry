{"author": "蘇軾", "period": "宋", "type": "诗", "title": "聞潮陽吳子野出家", "paragraphs": ["予昔少年日，氣蓋里閭俠。", "自言似劇孟，叩門知緩急。", "千金已散盡，白首空四壁。", "烈士歎暮年，老驥悲伏櫪。", "妻孥真敝屣，脫棄何足惜。", "四大猶幻座，衣冠矧外物。", "一朝發無上，願老靈山宅。", "世事子如何，禪心久空寂。", "世間出世間，此道無兩得。", "故應入枯槁，習氣要除拂。", "丈夫生豈易，趣捨志匪石。", "當爲獅子吼，佛法無南北。"]}