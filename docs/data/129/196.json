{"author": "蘇軾", "period": "宋", "type": "诗", "title": "過廬山下", "paragraphs": ["亂雲欲霾山，勢與飄風南。", "羣隮相應和，勇往爭驂驔。", "可憐薈蔚中，時出紫翠嵐。", "雁沒失東嶺，龍騰見西龕。", "一時供坐笑，百態變立談。", "暴雨破坱圠，清飆掃渾酣。", "廓然歸何處，陋矣安足戡。", "亭亭紫霄峰，窈窈白石庵。", "五老數松雪，雙溪落天潭。", "雖云默禱應，顧有移文慚。"]}