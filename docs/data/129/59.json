{"author": "黄庭堅", "period": "宋", "type": "诗", "title": "奉答茂衡惠紙長句", "paragraphs": ["陽山老藤截玉肪，烏田翠竹避寒光。", "羅侯包贈室生白，明于機上之流黄。", "愧無征南蠆尾手，爲寫黄門急就章。", "羅侯相見無雜語，苦問溈山有無句。", "春草肥牛脫鼻繩，菰蒲野鴨還飛去。", "故將藤面乞伽陀，願草驚蛇起風雨。", "長詩脫紙落秋河，要知溪工下手處。", "却將冰幅展似君，震旦花開第一祖。"]}