{"author": "蘇軾", "period": "宋", "type": "诗", "title": "四月十一日初食荔支", "paragraphs": ["南村諸楊北村盧，白華青葉冬不枯。", "垂黄綴紫烟雨裏，特與荔子爲先驅。", "海山仙人絳羅襦，紅紗中單白玉膚。", "不須更待妃子笑，風骨自是傾城姝。", "不知天公有意無，遣此尤物生海隅。", "雲山得伴松檜老，霜雪自困樝梨麤。", "先生洗盞酌桂醑，冰盤薦此頳虬珠。", "似開江鰩斫玉柱，更洗河豚烹腹腴。", "我生涉世本爲口，一官久已輕蓴鱸。", "人間何者非夢幻，南來萬里真良圖。"]}