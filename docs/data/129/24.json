{"author": "黄庭堅", "period": "宋", "type": "诗", "title": "彫陂", "paragraphs": ["彫陂之水清且泚，屈爲印文三百里。", "呼船載過七十餘，褰裳亂流初不記。", "竹輿嶇𡹄山徑凉，僕姑呼婦聲相倚。", "篁中猶道泥滑滑，僕夫慘慘耕夫喜。", "窮山爲吏如漫郎，安能爲人作嚆矢。", "老僧迎謁喜我來，吾以王事篤行李。", "知民虛實應縣官，我寧信目不信耳。", "僧言生長八十餘，縣令未曾身到此。"]}