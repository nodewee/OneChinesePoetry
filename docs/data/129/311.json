{"author": "蘇軾", "period": "宋", "type": "诗", "title": "小圃五詠 甘菊", "paragraphs": ["越山春始寒，霜菊晚愈好。", "朝來出細粟，稍覺芳歲老。", "孤根蔭長松，獨秀無衆草。", "晨光雖照耀，秋雨半摧倒。", "先生卧不出，黄葉紛可掃。", "無人送酒壺，空腹嚼珠寶。", "香風入牙頰，楚些發天藻。", "新荑蔚已滿，宿根寒不槁。", "揚揚弄芳蝶，生死何足道。", "頗訝昌黎翁，恨爾生不早。"]}