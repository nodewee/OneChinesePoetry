{"author": "蘇軾", "period": "宋", "type": "诗", "title": "何公橋", "paragraphs": ["天壤之間，水居其多。", "人之往來，如鵜在河。", "順水而行，雲馳鳥疾。", "維水之利，千里咫尺。", "亂流而涉，過膝則止。", "維水之害，咫尺千里。", "沔彼濫觴，蛙跳鯈游。", "溢而懷山，神禹所憂。", "豈無一木，支此大壞。", "舞於盤渦，冰折雷解。", "坐使此邦，畫爲兩州。", "雞犬相聞，胡越莫救。", "允毅何公，甚勇於仁。", "始作石梁，其艱其勤。", "將作復止，更此百難。", "公心如鐵，非石則堅。", "公以身先，民以悅使。", "老壯負石，如負其子。", "疏爲玉虹，隠爲金隄。", "直欄橫檻，百賈所栖。", "我來與公，同載而出。", "讙呼填道，抱其馬足。", "我歎而言，視此滔滔。", "未見剛者，孰爲此橋。", "願公千歲，與橋壽考。", "持節復來，以慰父老。", "如朱仲卿，食於桐鄉。", "我作銘詩，子孫不忘。"]}