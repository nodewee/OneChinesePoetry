{"author": "蘇軾", "period": "宋", "type": "诗", "title": "咏怪石", "paragraphs": ["家有粗險石，植之疏竹軒。", "人皆喜尋玩，吾獨思棄捐。", "以其無所用，曉夕空嶄然。", "碪礎則甲斮，砥硯乃枯頑。", "于繳不可碆，以碑不可鎸。", "凡此六用無一取，令人爭免長物觀。", "誰知茲石本靈怪，忽從夢中至吾前。", "初來若奇鬼，肩股何孱顔。", "漸聞䃔䃧聲，久乃辨其言。", "云我石之精，憤子辱我欲一宣。", "天地之生我，族類廣且蕃。", "子向所稱用者六，星羅雹布盈溪山。", "傷殘破碎爲世役，雖有小用烏足賢。", "如我之徒亦甚寡，往往掛名經史間。", "居海岱者充禹貢，雅與鉛松相差肩。", "處魏榆者白晝語，意欲警懼驕君悛。", "或在驪山拒强秦，萬牛喘汗力莫牽。", "或從揚州感盧老，代我問答多雄篇。", "子今我得豈無益，震霆凜霜我不遷。", "雕不加文磨不瑩，子盍節槩如我堅。", "以是贈子豈不偉，何必責我區區焉。", "吾聞石言愧且謝，醜狀欻去不可攀。", "駭然覺坐想其語，勉書此詩席之端。"]}