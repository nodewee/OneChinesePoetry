{"author": "蘇軾", "period": "宋", "type": "诗", "title": "郊祀慶成詩", "paragraphs": ["帝出乘昌運，天心予太平。", "文章三代繼，制作七年成。", "大祀乾坤合，剛辰日月明。", "泰壇朝埽地，魄寶夜垂精。", "仰御圓蒼蓋，環觀海岳城。", "北流吞朔易，西極落欃槍。", "升燎靈光答，回鑾瑞霧迎。", "需雲遍枯槁，解雨達勾萌。", "可頌非天德，因箴亦下情。", "民言知有酌，帝謂本無聲。", "富國由崇儉，祈年在好生。", "無心斯格物，克己自銷兵。", "化國安新政，孤臣返舊耕。", "還將清廟什，留與野人賡。"]}