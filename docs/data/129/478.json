{"author": "蘇軾", "period": "宋", "type": "诗", "title": "五色雀", "paragraphs": ["粲粲五色羽，炎方鳳之徒。", "青黄縞玄服，翼衛兩紱朱。", "仁心知閔農，常告雨霽符。", "我窮惟四壁，破屋無瞻烏。", "惠然此粲者，來集竹與梧。", "鏘鳴如玉佩，意欲相嬉娛。", "寂寞兩黎生，食菜真臞儒。", "小圃散春物，野桃陳雪膚。", "舉杯得一笑，見此紅鸞雛。", "高情如飛仙，未易握粟呼。", "胡爲去復來，眷眷豈屬吾。", "回翔天壤間，何必懷此都。"]}