{"author": "蘇軾", "period": "宋", "type": "诗", "title": "遷居之夕聞鄰舍兒誦書欣然而作", "paragraphs": ["幽居亂蛙黽，生理半人禽。", "跫然已可喜，况聞弦誦音。", "兒聲自圓美，誰家兩青衿。", "且欣集齊咻，未敢笑越吟。", "九齡起韶石，姜子家日南。", "吾道無南北，安知不生今。", "海闊尚挂斗，天高欲橫參。", "荆榛短牆缺，燈火破屋深。", "引書與相和，置酒仍獨斟。", "可以侑我醉，琅然如玉琴。"]}