{"author": "蘇軾", "period": "宋", "type": "诗", "title": "和陶桃花源", "paragraphs": ["凡聖無異居，清濁共此世。", "心閑偶自見，念起忽已逝。", "欲知真一處，要使六用廢。", "桃源信不遠，杖藜可小憩。", "躬耕任地力，絕學抱天藝。", "臂雞有時鳴，尻駕無可稅。", "苓龜亦晨吸，杞狗或夜吠。", "耘樵得甘芳，齕齧謝炮製。", "子驥雖形隔，淵明已心詣。", "高山不難越，淺水何足厲。", "不如我仇池，高舉復幾歲。", "從來一生死，近又等癡慧。", "蒲澗安期境，羅浮稚川界。", "夢往從之遊，神交發吾蔽。", "桃花滿庭下，流水在戶外。", "却笑逃秦人，有畏非真契。"]}