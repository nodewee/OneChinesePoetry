{"author": "蘇軾", "period": "宋", "type": "诗", "title": "獲鬼章二十韵", "paragraphs": ["青唐有逋寇，白首已窮妖。", "竊據臨洮郡，潛通講渚橋。", "廟謀周召虎，邊帥漢班超。", "堅壘千兵破，連航一炬燒。", "擒姦從窟穴，奏捷上烟霄。", "詭異人圖像，歡娛路載謠。", "干誅非一事，伐叛自先朝。", "取道經陵寢，前期告廟祧。", "西來聞幾日，面縛見今朝。", "二聖臨雲陛，千官溢海潮。", "載囚車轣轆，失主馬蕭條。", "橫拜如蹲犬，胡裝尚衣貂。", "理卿辭具服，譯長舌初調。", "緩死恩殊厚，求生尾屢摇。", "慈仁逢太母，寬厚戴唐堯。", "赤手真擒虎，和羹未賜梟。", "藁街虛授首，東市偶全腰。", "困獸何須殺，遺雛或可招。", "威聲西振夏，武節北通遼。", "帝道有强弱，天時或長消。", "羌情防報復，軍勝忌矜驕。", "慎重關西將，奇功勿再要。"]}