{"author": "蘇軾", "period": "宋", "type": "诗", "title": "藤州江上夜起對月贈邵道士", "paragraphs": ["江月照我心，江水洗我肝。", "端如徑寸珠，墮此白玉盤。", "我心本如此，月滿江不湍。", "起舞者誰歟，莫作三人看。", "嶠南瘴癘地，有此江月寒。", "乃知天壤間，何人不清安。", "牀頭有白酒，盎若白露漙。", "獨醉還獨醒，夜氣清漫漫。", "仍呼邵道士，取琴月下彈。", "相將乘一葉，夜下蒼梧灘。"]}