{"author": "蘇軾", "period": "宋", "type": "诗", "title": "送蔣穎叔帥熙河", "paragraphs": ["西方猶宿師，論將不及我。", "苟無深入計，緩带我亦可。", "承明正須君，文字粲藻火。", "自薦雖云數，留行終不果。", "正坐喜論兵，臨老付邊鎖。", "新詩出談笑，僚友困掀簸。", "我欲歌杕杜，楊柳方婀娜。", "邊風事首虜，所得蓋幺麽。", "願爲魯連書，一射聊城笴。", "陰功在不殺，結草酬魏顆。"]}