{"author": "蘇軾", "period": "宋", "type": "诗", "title": "清溪詞", "paragraphs": ["大江南兮九華西，泛秋浦兮亂清溪。", "水渺渺兮山無蹊，路重複兮居者迷。", "爛青紅兮粲高低，松十里兮稻千畦。", "山無人兮雲朝躋，靄濛濛兮渰凄凄。", "嘯林谷兮號水泥，走鼪鼯兮下鳧鷖。", "忽孤壘兮隠重堤，杳冥茫兮聞犬雞。", "鬰萬瓦兮鳥翼齊，浮軒楹兮飛棋枅。", "雁南歸兮寒蜩嘶，弄秋水兮挹玻璃。", "朝市合兮雜髦齯，挾簞瓢兮佩鋤犁。", "鳥獸散兮相扶携，隠驚雷兮騖長霓。", "望翠微兮古招提，掛木杪兮翔雲梯。", "若有人兮悵幽棲，石爲門兮雲爲閨。", "塊虛堂兮法喜妻，呼猿狙兮子鹿麛。", "我欲往兮奉杖藜，獨長嘯兮謝阮嵇。"]}