{"author": "蘇軾", "period": "宋", "type": "诗", "title": "次韵子由月季花再生", "paragraphs": ["幽芳本長春，暫瘁如蝕月。", "且當付造物，未易料枯枿。", "也知宿根深，便作紫筍茁。", "乘時出婉娩，爲我暖栗冽。", "先生早貴重，廟論推英拔。", "而今城東瓜，不記召南茇。", "陋居有遠寄，小圃無闊躡。", "還爲久處計，坐待行年匝。", "臘果綴梅枝，春杯浮竹葉。", "誰言一萌動，已覺萬木活。", "聊將玉蕊新，插向綸巾折。"]}