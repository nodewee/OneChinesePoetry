{"author": "蘇軾", "period": "宋", "type": "诗", "title": "再用前韵", "paragraphs": ["羅浮山下梅花村，玉雪爲骨冰爲魂。", "紛紛初疑月挂樹，耿耿獨與參橫昏。", "先生索居江海上，悄如病鶴棲荒園。", "天香國艷肯相顧，知我酒熟詩清溫。", "蓬萊宮中花鳥使，綠衣倒挂扶桑暾。", "抱叢窺我方醉卧，故遣啄木先敲門。", "麻姑過君急掃灑，鳥能歌舞花能言。", "酒醒人散山寂寂，惟有落蕊黏空樽。"]}