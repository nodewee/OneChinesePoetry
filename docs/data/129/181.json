{"author": "蘇軾", "period": "宋", "type": "诗", "title": "子由新修汝州龍興寺吳畫壁", "paragraphs": ["丹青久衰工不藝，人物尤難到今世。", "每摹市井作公卿，畫手懸知是徒隸。", "吳生已與不傳死，那復典刑留近歲。", "人間幾處變西方，盡作波濤翻海勢。", "細觀手面分轉側，妙算毫釐得天契。", "始知真放本精微，不比狂花生客慧。", "似聞遺墨留汝海，古壁蝸涎可垂涕。", "力捐金帛扶棟宇，錯落浮雲卷新霽。", "使君坐嘯清夢餘，幾疊衣紋數衿袂。", "他年弔古知有人，姓名聊記東坡弟。"]}