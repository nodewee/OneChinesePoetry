{"author": "蘇軾", "period": "宋", "type": "诗", "title": "兩橋詩 西新橋", "paragraphs": ["昔橋木千柱，挂湖如斷霓。", "浮梁陷積淖，破板隨奔溪。", "笑看遠岸沒，坐覺孤城低。", "聊因三農隙，稍進百步隄。", "炎州無堅植，潦水輕推擠。", "千年誰在者，鐵柱羅浮西。", "獨有石鹽木，白蟻不敢躋。", "似開銅駝峰，如鑿鐵馬蹄。", "岌岌類鞭石，山川非會稽。", "嗟我久閣筆，不書紙尾鷖。", "蕭然無尺箠，欲構飛空梯。", "百夫下一杙，椓此百尺泥。", "探囊頼故侯，寶錢出金閨。", "父老喜雲集，簞壺無空携。", "三日飲不散，殺盡西村雞。", "似聞百歲前，海近湖有犀。", "那知陵谷變，枯瀆生茭藜。", "後來勿忘今，冬涉水過臍。"]}