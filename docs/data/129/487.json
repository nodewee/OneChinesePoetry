{"author": "蘇軾", "period": "宋", "type": "诗", "title": "贈李兕彥威秀才", "paragraphs": ["魏王大瓢實五石，種成濩落將安適。", "可憐公子持十牛，海上三年竟何得。", "先生少負不羈才，從車數到單于臺。", "天山直欲三箭取，白衣將軍何人哉。", "夜逢怪石曾飲羽，戲中戟枝何足數。", "誓將馬革裹尸還，肯學班超苦兒女。", "封侯衛霍知幾許，老矣先生困羈旅。", "酒酣聊復說平生，結襪猶堪一再鼓。", "棄書捐劍學萬人，紈袴儒冠皆誤身。", "窮途政似不龜手，與世羞爲西子顰。", "如今惟有談天口，雲夢胸中吞八九。", "世間萬事寄黄粱，且與先生說烏有。"]}