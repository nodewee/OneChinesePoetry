{"author": "蘇軾", "period": "宋", "type": "诗", "title": "雨後行菜圃", "paragraphs": ["夢回聞雨聲，喜我菜甲長。", "平明江路濕，並岸飛兩槳。", "天公真富有，乳膏瀉黄壤。", "霜根一蕃滋，風葉漸俯仰。", "未任筐筥載，已作杯盤想。", "艱難生理窄，一味敢專饗。", "小摘飯山僧，清安寄真賞。", "芥藍如菌蕈，脆美牙頰響。", "白菘類羔豚，冒土出蹯掌。", "誰能視火候，小竈當自養。"]}