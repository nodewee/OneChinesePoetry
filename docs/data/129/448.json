{"author": "蘇軾", "period": "宋", "type": "诗", "title": "和陶和劉柴桑", "paragraphs": ["萬劫互起滅，百年一踟躇。", "漂流四十年，今乃言卜居。", "且喜天壤間，一席亦吾廬。", "稍理蘭桂叢，盡平狐兔墟。", "黄櫞出舊枿，紫茗抽新畬。", "我本早衰人，不謂老更劬。", "邦君助畚鍤，鄰里通有無。", "竹屋從低深，山窗自明疏。", "一飽便終日，高眠忘百須。", "自笑四壁空，無妻老相如。"]}