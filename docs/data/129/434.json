{"author": "蘇軾", "period": "宋", "type": "诗", "title": "謫居三適三首 旦起理髮", "paragraphs": ["安眠海自運，浩浩朝黄宮。", "日出露未晞，鬰鬰濛霜松。", "老櫛從我久，齒疏含清風。", "一洗耳目明，習習萬竅通。", "少年苦嗜睡，朝謁常匆匆。", "爬搔未云足，已困冠巾重。", "何異服轅馬，沙塵滿風騣。", "琱鞍響珂月，實與杻械同。", "解放不可期，枯柳豈易逢。", "誰能書此樂，獻與腰金翁。"]}