{"author": "蘇軾", "period": "宋", "type": "诗", "title": "立春日小集戲李端叔", "paragraphs": ["白髮已十載，青春無一堪。", "不驚新歲換，聊與故人談。", "牛健民聲喜，鴉嬌雪意酣。", "霏微不到地，和暖要宜蠶。", "歲月斜川似，風流曲水慚。", "行吟老燕代，坐睡夢江潭。", "丞掾頗哀援，歌呼誰怕參。", "衰懷久灰槁，習氣尚饞貪。", "白啖本河朔，紅消真劍南。", "辛盤得青韭，臘酒是黄甘。", "歸卧燈殘帳，醒聞葉打庵。", "須煩李居士，重說後三三。"]}