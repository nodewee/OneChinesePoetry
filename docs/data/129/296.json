{"author": "蘇軾", "period": "宋", "type": "诗", "title": "聞正輔表兄將至以詩迎之", "paragraphs": ["生逢堯舜仁，得作嶺海遊。", "雖懷跫然喜，豈免跕墮憂。", "暮雨侵重膇，曉烟騰鬰攸。", "朝盤見蜜唧，夜枕聞鵂鶹。", "幾欲烹鬰屈，固嘗饌鈎輈。", "舌音漸獠變，面汗嘗騂羞。", "頼我存黄庭，有時仍丹丘。", "目聽不任耳，踵息殆廢喉。", "稍欣素月夜，遂度黄茅秋。", "我兄清廟器，持節瘴海頭。", "蕭然三家步，橫此萬斛舟。", "人言得漢吏，天遣活楚囚。", "惠然再過我，樂哉十日留。", "但恨參語賢，忽潛九原幽。", "萬里倘同歸，兩鰥當對耰。", "强歌非真達，何必師莊周。"]}