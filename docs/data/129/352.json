{"author": "蘇軾", "period": "宋", "type": "诗", "title": "贈陳守道", "paragraphs": ["一氣混淪生復生，有形有心即有情。", "共見利欲飲食事，各有爪牙頭角爭。", "爭時怒發霹靂火，險處直在嵌巌坑。", "人僞相加有餘怨，天真喪盡無純誠。", "徒自取先用極力，誰知所得皆空名。", "少微處士松柏寒，蓬萊真人冰玉清。", "山是心兮海爲腹，陽爲神兮陰爲精。", "渴飲靈泉水，饑食玉樹枝。", "白虎化坎青龍離，鎖禁姹女關嬰兒。", "樓臺十二紅玻璃，木公金母相東西。", "純鉛真汞星光輝，烏升兔降無年期。", "停顔却老只如此，哀哉世人迷不迷。"]}