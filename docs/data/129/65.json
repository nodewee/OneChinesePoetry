{"author": "蘇軾", "period": "宋", "type": "诗", "title": "次韵蘇伯固遊蜀岡送李孝博奉使嶺表", "paragraphs": ["新苗未沒鶴，老葉方翳蟬。", "綠渠浸麻水，白板燒松烟。", "笑窺有紅頰，醉卧皆華顛。", "家家機杼鳴，樹樹梨棗懸。", "野無佩犢子，府有騎鶴仙。", "觀風嶠南使，出相山東賢。", "渡江弔很石，過嶺酌貪泉。", "與君步徙倚，望彼修連娟。", "願及南枝謝，早隨北雁翩。", "歸來春酒熟，共看山櫻然。"]}