{"author": "蘇軾", "period": "宋", "type": "诗", "title": "九日次定國韵", "paragraphs": ["朝菌無晦朔，蟪蛄疑春秋。", "南柯已一世，我眠未轉頭。", "仙人視吾曹，何異蜂蟻稠。", "不知蠻觸氏，自有兩國憂。", "我觀去來今，未始一念留。", "奔馳竟何得，而起無窮羞。", "王郎誤涉世，屢獻久不酬。", "黄金散行樂，清詩出窮愁。", "俯仰四十年，始知此生浮。", "軒裳陳道路，往往兒童收。", "封侯起大第，或是君家騶。", "似聞負販人，中有第一流。", "炯然徑寸珠，藏此百結裘。", "意行無車馬，倏忽略九州。", "邂逅獨見之，天與非人謀。", "笑我方醉夢，衣冠戲沐猴。", "力盡病騏驥，伎窮老伶優。", "北山有雲根，寸田自可耰。", "會當無何鄉，同作逍遥遊。", "歸來城郭是，空有纍纍丘。"]}