{"author": "蘇軾", "period": "宋", "type": "诗", "title": "和猶子遲贈孫志舉", "paragraphs": ["軒裳大爐鞲，陶冶一世人。", "從橫落模範，誰復甘饑貧。", "可憐方回癡，初不疑嘉賓。", "頗念懷祖黠，嗔兒與兵姻。", "失身墮浩渺，投老無涯垠。", "回看十年舊，誰似數子真。", "孫郎表獨立，霜戟交重闉。", "深居不汝覿，豈問親與鄰。", "連枝皆秀傑，英氣推伯仁。", "我從海外歸，喜及崆峒春。", "新年得異書，西郭有逸民。", "小孫又過我，歡若平生親。", "清詩五百言，句句皆絕倫。", "養火雖未伏，要是丹砂銀。", "我家六男子，朴學非時新。", "詩詞各璀璨，老語徒周諄。", "願言敦宿好，永與竹林均。", "六子豈可忘，從我屢厄陳。"]}