{"author": "蘇軾", "period": "宋", "type": "诗", "title": "黄泥坂詞", "paragraphs": ["出臨臯而東騖兮，並叢祠而北轉。", "走雪堂之陂陀兮，歷黄泥之長坂。", "大江洶以左繚兮，渺雲濤之舒卷。", "草木層累而右附兮，蔚柯丘之葱蒨。", "余旦往而夕還兮，步徙倚而盤桓。", "雖信美而不可居兮，苟娛余于一眄。", "余幼好此奇服兮，襲前人之詭幻。", "老更變而自哂兮，悟驚俗之來患。", "釋寶璐而被繒絮兮，雜市人而無辨。", "路悠悠其莫往來兮，守一席而窮年。", "時游步而遠覽兮，路窮盡而旋反。", "朝嬉黄泥之白雲兮，暮宿雪堂之青烟。", "喜魚鳥之莫余驚兮，幸樵蘇之我嫚。", "初被酒以行歌兮，忽放杖而醉偃。", "草爲茵而塊爲枕兮，穆華堂之清宴。", "紛墜露之濕衣兮，升素月之團團。", "感父老之呼覺兮，恐牛羊之予踐。", "于是蹶然而起，起而歌曰。", "月明兮星稀，迎余往兮餞余歸。", "歲既宴兮草木腓，歸來歸來兮，黄泥不可以久嬉。"]}