{"author": "蘇軾", "period": "宋", "type": "诗", "title": "次韵黄夷仲茶磨", "paragraphs": ["前人初用茗飲時，煮之無問葉與骨。", "寖窮厥味臼始用，復計其初碾方出。", "計盡功極至于磨，信哉智者能創物。", "破槽折杵向牆角，亦其遭遇有伸屈。", "歲久講求知處所，佳者出自衡山窟。", "巴蜀石工强鎸鑿，理疏性軟良可咄。", "予家江陽遠莫致，塵土何人爲披拂。"]}