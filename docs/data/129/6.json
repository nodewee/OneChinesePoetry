{"author": "黄庭堅", "period": "宋", "type": "诗", "title": "丙辰仍宿清泉寺", "paragraphs": ["山農居負山，呼集來苦遲。", "既來授政役，謠諑謂余欺。", "按省其家貲，可忍鞭抶之。", "恩言諭公家，疑阻久乃隨。", "滕口終自愧，吾敢乏王師。", "官寧憚淹留，職在拊惸嫠。", "所將部曲多，溷汝父老爲。", "西山失半壁，且復下囊輜。", "啼鴉散篇帙，休吏稅巾衣。", "石泉鼓坎坎，竹風吹參差。", "書冷行熠燿，壁蟲催杼機。", "昏釭夜未央，高枕夢登巘。"]}