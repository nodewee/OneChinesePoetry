{"author": "蘇軾", "period": "宋", "type": "诗", "title": "謫居三適三首 夜卧濯足", "paragraphs": ["長安大雪年，束薪抱衾裯。", "雲安市無井，斗水寬百憂。", "今我逃空谷，孤城嘯鵂鶹。", "得米如得珠，食菜不敢留。", "況有松風聲，釜鬲鳴颼颼。", "瓦盎深及膝，時復冷暖投。", "明燈一爪剪，快若鷹辭鞲。", "天低瘴雲重，地薄海氣浮。", "土無重膇藥，獨以薪水瘳。", "誰能更包裹，冠履裝沐猴。"]}