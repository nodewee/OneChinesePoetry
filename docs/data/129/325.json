{"author": "蘇軾", "period": "宋", "type": "诗", "title": "次韻高要令劉湜峽山寺見寄", "paragraphs": ["新聞妙無多，舊學閑可束。", "猶當隱季主，未遽逃梅福。", "空腸吐餘思，靜似蠶綴簇。", "寸田結初果，秀若銅生綠。", "荆棘掃誠盡，梨棗憂不熟。", "高人寧鑄金，下士乃服玉。", "君看嶺嶠隘，我欲巾笥蓄。", "曾攀羅浮頂，亦到朱明谷。", "旋觀真歷塊，歸臥甘破屋。", "故人老猶仕，世味薄如縠。", "偶從越女笑，不怕蠻江浴。", "驚聞尺書到，喜有新詩辱。", "應憐五管客，曾作八州督。", "骨銷讒口鑠，膽破獄吏酷。", "隴雲不易寄，江月乃可掬。", "遙知清遠寺，不稱空明腹。", "蹇驢步武碎，短瑟弦柱促。", "仰看泉落佩，俯聽石響轂。", "千峰瀉清駛，一往無回躅。", "狂雷失晤語，過電不容目。", "要知僧長饑，正坐山少肉。", "人間無南北，蝸角空出縮。", "仇池九十九，嵩少三十六。", "天人同一夢，仙凡無兩錄。", "陋邦真可老，生理亦粗足。", "便回爇天焰，長作照海燭。"]}