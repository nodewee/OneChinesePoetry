{"author": "蘇軾", "period": "宋", "type": "诗", "title": "送程德林赴真州", "paragraphs": ["君爲縣令元豐中，吏貪功利以病農。", "君欲言之路無從，移書諫臣以自通，元豐天子爲改容。", "我時匹馬江西東，問之逆旅言頗同。", "老人愛君如劉寵，小兒敬君如魯恭。", "爾來明目達四聰，收拾駔駿冀北空。", "君爲赤令有古風，政聲直入明光宮。", "天廐如海養羣龍，并收其子豈不公，白沙何必煩此翁。"]}