{"author": "蘇軾", "period": "宋", "type": "诗", "title": "宥老楮", "paragraphs": ["我牆東北隅，張王維老穀。", "樹先樗櫟大，葉等桑柘沃。", "流膏馬乳漲，墮子楊梅熟。", "胡爲尋丈地，養此不材木。", "蹶之得輿薪，規以種松菊。", "靜言求其用，略數得五六。", "膚爲蔡侯紙，子入桐君錄。", "黄繒練成素，黝面頮作玉。", "灌灑蒸生菌，腐餘光吐燭。", "雖無傲霜節，幸免狂酲毒。", "孤根信微陋，生理有倚伏。", "投斧爲賦詩，德怨聊相贖。"]}