{"author": "蘇軾", "period": "宋", "type": "诗", "title": "游羅浮山一首示兒子過", "paragraphs": ["人間有此白玉京，羅浮見日雞一鳴。", "南樓未必齊日觀，鬰儀自欲朝朱明。", "東坡之師抱朴老，真契久已交前生。", "玉堂金馬久流落，寸田尺宅今誰耕。", "道華亦嘗啖一棗，契虛正欲仇三彭。", "鐵橋石柱連空橫，杖藜欲趁飛猱輕。", "雲溪夜逢瘖虎伏，斗壇晝出銅龍獰。", "小兒少年有奇志，中宵起坐存黄庭。", "近者戲作凌雲賦，筆勢彷彿離騷經。", "負書從我盍歸去，羣仙正草新宮銘。", "汝應奴隸蔡少霞，我亦季孟山玄卿。", "還須略報老同叔，贏糧萬里尋初平。"]}