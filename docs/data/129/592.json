{"author": "蘇軾", "period": "宋", "type": "诗", "title": "張競辰永康所居萬卷堂", "paragraphs": ["君家四壁如相如，卷藏天祿吞石渠。", "豈惟鄴侯三萬軸，家有世南行祕書。", "兒童拍手笑何事，笑人空腹談經義。", "未許中郎得異書，且與揚雄說奇字。", "清江縈山碧玉環，下有老龍千古閑。", "知君好事家有酒，化爲老人夜扣關。", "留侯之孫書滿腹，玉函寶方何用讀。", "濠梁空復五車多，圯上從來一編足。"]}