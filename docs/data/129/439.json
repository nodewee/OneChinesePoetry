{"author": "蘇軾", "period": "宋", "type": "诗", "title": "借前韵賀子由生第四孫斗老", "paragraphs": ["今日散幽憂，彈冠及新沐。", "況聞萬里孫，已報三日浴。", "朋來四男子，大壯泰臨復。", "開書喜見面，未飲春生腹。", "無官一身輕，有子萬事足。", "舉家傳吉夢，殊相驚凡目。", "爛爛開眼電，磽磽峙頭玉。", "但令强筋骨，可以耕衍沃。", "不須富文章，端解耗楮竹。", "君歸定何日，我計久已熟。", "長留五車書，要使九子讀。", "簞瓢有內樂，軒冕無流矚。", "人言适似我，窮達已可卜。", "早謀二頃田，莫待八州督。"]}