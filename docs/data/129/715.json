{"author": "蘇軾", "period": "宋", "type": "诗", "title": "清遠舟中寄懷賈耘老", "paragraphs": ["小寒初度梅花嶺，萬壑千巌背人境。", "清遠聊爲泛宅行，一夢分明墮鄉井。", "覺來滿眼是湖山，鴨綠波摇鳳凰影。", "海陵居士無雲梯，歲晚結廬苕水湄。", "山腰自懸蒼玉佩，野馬不受黄金羈。", "門前車蓋獵獵走，笑倚清流數鬢絲。", "汀洲相見春風起，白蘋吹花散烟水。", "萬里飄蓬未得歸，目斷滄浪淚如洗。", "北雁南來遺素書，苦言大浸沒我廬。", "清齋十日不然鼎，曲突往往巢龜魚。", "今年玉粒賤如水，青銅欲買囊已虛。", "人生百年如寄耳，七十朱顔能有幾。", "有子休論賢與愚，倪生枉欲带經鋤。", "天南看取東坡叟，可是平生廢讀書。"]}