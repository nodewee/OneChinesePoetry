{"author": "蘇軾", "period": "宋", "type": "诗", "title": "丙子重九二首  其一", "paragraphs": ["三年瘴海上，越嶠真我家。", "登山作重九，蠻菊秋未花。", "惟有黄茅浪，堆壠生坳窊。", "蜑酒糵衆毒，酸甜如梨樝。", "何以侑一樽，鄰家饋蛙蛇。", "亦復强取醉，歡謠雜悲嗟。", "今年吁惡歲，僵仆如亂麻。", "此會我雖健，狂風卷朝霞。", "使我如霜月，孤光掛天涯。", "西湖不欲往，暮樹號寒鴉。"]}