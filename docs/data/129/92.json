{"author": "蘇軾", "period": "宋", "type": "诗", "title": "次韵錢穆父會飲", "paragraphs": ["彈冠恨不早，掛冠常苦遲。", "盛服每假寐，角闕時伏思。", "東門未祖道，西山空拄頤。", "逝將江海去，安此麋鹿姿。", "要當謀三徑，何暇擇一枝。", "與君幾合散，得酒忘醇醨。", "君談似落屑，我飲如弈棋。", "居官不任事，造物真見私。", "主人獨賢勞，金穀方流馳。", "行人亦結束，杕杜乃歸期。", "公卿雖少安，河流正東釃。", "我得會稽去，方回良不癡。"]}