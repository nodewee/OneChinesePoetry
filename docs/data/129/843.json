{"author": "蘇軾", "period": "宋", "type": "诗", "title": "上清詞", "paragraphs": ["南山之幽，雲冥冥兮。", "孰居此者，帝側之神君。", "君胡爲兮山之幽，顧宮殿兮久淹留。", "又曷爲一朝去此而不顧兮，悲此空山之人也。", "來不可得而知兮，去固不可得而訊也。", "君之來兮天門空，從千騎兮駕飛龍。", "隸辰星兮役太歲，儼晝降兮雷隆隆。", "朝發軫兮帝庭，夕弭節兮山宮。", "懭有妖兮虐下土，精爲星兮氣爲虹。", "愛流血之滂沛兮，又嗜瘧癘與螟蟲。", "嘯盲風而涕淫雨兮，時又吐旱火之爞融。", "銜帝命以下討兮，建千仞之修鋒。", "乘飛霆而追逸景兮，歙砉掃滅而無蹤。", "忽崩播其來會兮，走海岳之神公。", "龍車獸鬼不知其數兮，旗纛晻靄而冥蒙。", "漸俯傴以旅進兮，鏘劍佩之相礱。", "司殺生之必信兮，知上帝之不汝容。", "既約束以反職兮，退戰慄而愈恭。", "澤充塞于四海兮，獨澹然其無功。", "君之去兮天門開，款閶闔兮朝玉臺。", "羣仙迎兮塞雲漢，儼前導兮紛後陪。", "歷玉階兮帝迎勞，君良苦兮馬豗頹。", "閔人世兮迫隘，陳下土兮帝所哀。", "返瓊宮之嵯峨兮，役萬靈之喧豗。", "默清浄以無爲兮，時節狩于斗魁。", "詣通明而獻黜陟兮，軼蕩蕩其無回。", "忽表裏之煥霍兮，光下燭于九垓。", "時游目以下覽兮，五岳爲豆，四溟爲杯。", "俯故宮之千柱兮，若毫端之集埃。", "來非以爲樂兮，去非以爲悲。", "謂神君之既返兮，曾顔咫尺之不違。", "升祕殿以內悸兮，魂凜凜而上馳。", "忽寤寐以有得兮，敢沐浴而獻辭。", "是耶非耶，臣不可得而知也。"]}