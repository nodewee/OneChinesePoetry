{"author": "蘇軾", "period": "宋", "type": "诗", "title": "和陶西田穫早稻", "paragraphs": ["蓬頭三獠奴，誰謂愿且端。", "晨興灑掃罷，飽食不自安。", "願治此圃畦，少資主游觀。", "晝功不自覺，夜氣乃潛還。", "早韭欲爭春，晚菘先破寒。", "人間無正味，美好出艱難。", "早知農圃樂，豈有非意干。", "尚恨不持鋤，未免騂我顔。", "此心苟未降，何適不間關。", "休去復歇去，菜食何所歎。"]}