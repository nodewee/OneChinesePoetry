{"author": "蘇軾", "period": "宋", "type": "诗", "title": "次韵滕大夫三首 雪浪石 其一", "paragraphs": ["太行西來萬馬屯，勢與岱岳爭雄尊。", "飛狐上黨天下脊，半掩落日先黄昏。", "削成山東二百郡，氣壓代北三家村。", "千峰右卷矗牙帳，崩崖鑿斷開土門。", "朅來城下作飛石，一礮驚落天驕魂。", "承平百年烽燧冷，此物僵卧枯榆根。", "畫師爭摹雪浪勢，天工不見雷斧痕。", "離堆四面繞江水，坐無蜀士誰與論。", "老翁兒戲作飛雨，把酒坐看珠跳盆。", "此身自幻孰非夢，故國山水聊心存。"]}