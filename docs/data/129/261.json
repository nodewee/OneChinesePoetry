{"author": "蘇軾", "period": "宋", "type": "诗", "title": "江漲用過韵", "paragraphs": ["草木生故墟，牛羊滿空瀆。", "春江圍草市，夜浪浮竹屋。", "已連漲海白，尚带霍山綠。", "坎離更休王，魚鼈橫陵陸。", "得非崑崙囚，欲報陸渾衄。", "行看北風競，來救南國蹙。", "長驅連山燒，一掃含沙毒。", "孤吟愍造化，何時停倚伏。", "當憐水旱甿，不作舟車蓄。", "江流倘席卷，社酒期茅縮。"]}