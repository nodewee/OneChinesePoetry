{"author": "蘇軾", "period": "宋", "type": "诗", "title": "吳子野將出家贈以扇山枕屏", "paragraphs": ["峨峨扇中山，絕壁信天剖。", "誰知大圓鏡，衡霍入戶牖。", "得之老月師，畫者一醉叟。", "常疑若人胸，自有雲夢藪。", "千巌在掌握，用舍彈指久。", "低昂不自知，恨寄兒女手。", "短屏雖曲折，高枕謝奔走。", "出家非今日，法水洗無垢。", "浮游雲釋嶠，宴坐柳生肘。", "忘懷紫翠間，相與到白首。"]}