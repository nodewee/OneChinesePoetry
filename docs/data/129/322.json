{"author": "蘇軾", "period": "宋", "type": "诗", "title": "和陶詠三良", "paragraphs": ["此生太山重，忽作鴻毛遺。", "三子死一言，所死良已微。", "賢哉晏平仲，事君不以私。", "我豈犬馬哉，從君求蓋帷。", "殺身固有道，大節要不虧。", "君爲社稷死，我則同其歸。", "顧命有治亂，臣子得從違。", "魏顆真孝愛，三良安足希。", "仕仕豈不榮，有時纏憂悲。", "所以靖節翁，服此黔婁衣。"]}