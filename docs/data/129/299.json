{"author": "蘇軾", "period": "宋", "type": "诗", "title": "同正輔表兄遊白水山", "paragraphs": ["偉哉造物真豪縱，攫土摶沙爲此弄。", "劈開翠峽走雲雷，截破奔流作潭洞。", "因隨化人履巨迹，得與仙兄躡飛鞚。", "曳杖不知巌谷深，穿雲但覺衣裘重。", "坐看驚鳥救霜葉，知有老蛟蟠石甕。", "金沙玉礫粲可數，古鏡寶奩寒不動。", "念兄獨立與世疏，絕境難到惟我共。", "永辭角上兩蠻觸，一洗胸中九雲夢。", "浮來山高回望失，武陵路絕無人送。", "筠籃擷翠爪甲香，素綆分碧銀瓶凍。", "歸路霏霏湯谷暗，野堂活活神泉湧。", "解衣浴此無垢人，身輕可試雲間鳳。"]}