{"author": "蘇軾", "period": "宋", "type": "诗", "title": "小圃五詠 枸杞", "paragraphs": ["神藥不自閟，羅生滿山澤。", "日有牛羊憂，歲有野火厄。", "越俗不好事，過眼等茨棘。", "青荑春自長，絳珠爛莫摘。", "短籬護新植，紫筍生卧節。", "根莖與花實，收拾無棄物。", "大將玄吾鬢，小則餉我客。", "似聞朱明洞，中有千歲質。", "靈厖或夜吠，可見不可索。", "仙人倘許我，借杖扶衰疾。"]}