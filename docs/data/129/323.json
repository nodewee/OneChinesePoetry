{"author": "蘇軾", "period": "宋", "type": "诗", "title": "和陶詠荆軻", "paragraphs": ["秦如馬後牛，呂氏非復嬴。", "天欲厚其毒，假手李客卿。", "功成志自滿，積惡如陵京。", "滅身會有時，徐觀可安行。", "沙丘一狼狽，笑落冠與纓。", "太子不少忍，顧非萬人英。", "魏韓裂智伯，肘足本無聲。", "胡爲棄成謀，託國此狂生。", "荆軻不足說，田子老可驚。", "燕趙多奇士，惜哉亦虛名。", "殺父囚其母，此豈容天庭。", "亡秦只三戶，況我數十城。", "漸離雖不傷，陛戟加周營。", "至今天下人，愍燕欲其成。", "廢書一太息，可見千古情。"]}