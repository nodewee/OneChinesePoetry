{"author": "黄庭堅", "period": "宋", "type": "诗", "title": "癸丑宿早禾渡僧舍", "paragraphs": ["城頭渡可涉，早禾渡可斟。", "試問安用舟，春水三丈餘。", "是維一都會，駔儈權征輸。", "鬰鬰多大姓，儒冠頗詩書。", "以武斷鄉曲，舊俗小未除。", "厭囂謝近市，斬絕得僧區。", "此地美水竹，林明見浴鳬。", "相追啑菱藻，天樂非世娛。", "憶在田園日，放浪友禽魚。", "今來長山邑，忍饑撫惸孤。", "出入部曲隨，咳唾吏史趨。", "形骸束簪笏，可意一事無。", "謀生理未拙，仰愧擁腫樗。", "曲肱晴簷低，結網看蜘蛛。"]}