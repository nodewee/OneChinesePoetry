{"author": "蘇軾", "period": "宋", "type": "诗", "title": "白水山佛迹巌", "paragraphs": ["何人守蓬萊，夜半失左股。", "浮山若鵬蹲，忽展垂天羽。", "根株互連絡，崖嶠爭吞吐。", "神工自爐鞲，融液相綴補。", "至今餘隙罅，流出千斛乳。", "方其欲合時，天匠麾月斧。", "帝觴分餘瀝，山骨醉后土。", "峰巒尚開闔，澗谷猶呼舞。", "海風吹未凝，古佛來布武。", "當時汪罔氏，投足不蓋拇。", "青蓮雖不見，千古落花雨。", "雙溪匯九折，萬馬騰一鼓。", "奔雷濺玉雪，潭洞開水府。", "潛鱗有饑蛟，掉尾取渴虎。", "我來方醉後，濯足聊戲侮。", "回風卷飛雹，掠面過强弩。", "山靈莫惡劇，微命安足賭。", "此山吾欲老，慎勿厭求取。", "溪流變春酒，與我相賓主。", "當連青竹竿，下灌黄精圃。"]}