{"author": "蘇軾", "period": "宋", "type": "诗", "title": "秧馬歌", "paragraphs": ["春雲濛濛雨淒淒，春秧欲老翠剡齊。", "嗟我婦子行水泥，朝分一壠暮千畦。", "腰如箜篌首啄雞，筋煩骨殆聲酸嘶。", "我有桐馬手自提，頭尻軒昂腹脇低。", "背如覆瓦去角圭，以我兩足爲四蹄。", "聳踊滑汰如鳧鷖，纖纖束藁亦可齎。", "何用繁纓與月題，却從畦東走畦西。", "山城欲閉聞鼓鼙，忽作的盧躍檀溪。", "歸來挂壁從高棲，了無芻秣饑不啼。", "少壯騎汝逮老黧，何曾蹶軼防顛隮。", "錦韉公子朝金閨，笑我一生蹋牛犁，不知自有木駃騠。"]}