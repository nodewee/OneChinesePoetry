{"author": "蘇軾", "period": "宋", "type": "诗", "title": "贈曇秀", "paragraphs": ["白雲出山初無心，棲烏何必戀舊林。", "道人偶愛山水故，縱步不知湖嶺深。", "空巖已禮百千相，曹溪更欲瞻遺像。", "要知水味孰冷暖，始信夢時非幻妄。", "袖中忽出貝葉書，中有璧月綴星珠。", "人間勝絕略已遍，匡廬南嶺幷西湖。", "西湖北望三千里，大隄冉冉橫秋水。", "誦師佳句說南屏，瘴雲應逐秋風靡。", "胡爲只作十日歡，杖策復尋歸路難。", "留師筍蕨不足道，悵望荔子何時丹。"]}