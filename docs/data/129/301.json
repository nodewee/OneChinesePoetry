{"author": "蘇軾", "period": "宋", "type": "诗", "title": "與正輔遊香積寺", "paragraphs": ["越山少松竹，常苦野火厄。", "此峰獨蒼然，感荷佛祖力。", "茯苓無人采，千歲化琥珀。", "幽光發中夜，見者惟木客。", "我豈無長鑱，真贋苦難識。", "靈苗與毒草，疑似在毫髮。", "把玩竟不食，棄置長太息。", "山僧類有道，辛苦常谷汲。", "我慚作機舂，鑿破混沌穴。", "幽尋恐不繼，書板記歲月。"]}