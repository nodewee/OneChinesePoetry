{"author": "蘇軾", "period": "宋", "type": "诗", "title": "用前韵再和孫志舉", "paragraphs": ["人衆者勝天，天定亦勝人。", "鄧通豈不富，郭解安得貧。", "驚飛賀厦燕，走散入幕賓。", "醉眠中山酒，夢結南柯姻。", "寵辱能幾何，悲歡浩無垠。", "回視人間世，了無一事真。", "灑掃古玉局，香火通帝闉。", "我室思無邪，我堂德有鄰。", "所至爲鄉里，事賢友其仁。", "之子富經術，蔚如井大春。", "蜿蟺楚南極，淑氣生此民。", "唱高和自寡，非我誰當親。", "譬彼嶰谷竹，剪裁待伶倫。", "俗學吁可鄙，紙繒配芻銀。", "聊將調癡鬼，亦復爭華新。", "願子事篤實，浮言掃譫諄。", "窮通付造物，得喪理本均。", "期子如太倉，會當發陳陳。"]}