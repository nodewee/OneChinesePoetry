{"author": "蘇軾", "period": "宋", "type": "诗", "title": "歐陽晦夫遺接䍦琴枕戲作此詩謝之", "paragraphs": ["携兒過嶺今七年，晚途更著黎衣冠。", "白頭穿林要藤帽，赤脚渡水須花縵。", "不愁故人驚絕倒，但使俚俗相恬安。", "見君合浦如夢寐，挽鬚握手俱汍瀾。", "妻縫接䍦霧縠細，兒送琴枕冰徽寒。", "無絃且寄陶令意，倒載猶作山公看。", "我懷汝陰六一老，眉宇秀發如春巒。", "羽衣鶴氅古仙伯，岌岌兩柱扶霜紈。", "至今畫像作此服，凜如退之加渥丹。", "爾來前輩皆鬼錄，我亦带脫巾敧寬。", "作詩頗似六一語，往往亦带梅翁酸。"]}