{"author": "蘇軾", "period": "宋", "type": "诗", "title": "辨道歌", "paragraphs": ["北方正氣名袪邪，東郊西應歸中華。", "離南爲室坎爲家，先凝白雪生黄芽。", "黄河流駕紫河車，水精池産紅蓮花。", "赤龍騰霄驚盤蛇，姹女含笑嬰兒呀。", "十二樓瞰靈泉䨟，華池玉液陰交加。", "子馳午前無停差，三田聚寶真生涯。", "龜精鳳髓填谽谺，天地駭有鬼神嗟。", "一丹休別內外砂，長修久餌須升遐。", "腸中澄結無餘柤，俗骨變換顔如葩。", "哀哉世人爭齒牙，指僞爲真正爲哇。", "輕肥甘美形驕奢，譎詭詐妄言矜誇。", "遊鱼在網兔在罝，一氣頓盡猶嘔啞。", "餘生所託誠棲槎，九原枯髀如亂麻。", "胡不斷衆如鏌鋣，空與利名交撐拏。", "胡不騰踏如文騧，可惜貪愛相漫洿。", "真心道意非不嘉，餐金閑暇非虛譁。", "何須橫議相疵瘕，衆口並發鳴羣鴉。", "安知聚散同魚蝦，自纏如繭居如蝸。", "日懷嗔喜甘籠笯，其去死地猶獵豭。", "吾恨爾見有所遮，海波或至驚井蛙。", "烏輪即晚蟾影斜，吾時俱睹超雲霞。"]}