{"author": "蘇軾", "period": "宋", "type": "诗", "title": "次韵范純父涵星硯月石風林屏詩", "paragraphs": ["月次於房歷三星，斗牛不神箕獨靈。", "簸摇桑榆盡西靡，影落蘇子硯與屏。", "天工與我兩厭事，孰居無事爲此形。", "與君持橐侍帷幄，同到溫室觀堯蓂。", "自憐太史牛馬走，伎等卜祝均倡伶。", "欲留衣冠掛神武，便擊雲水歸南溟。", "陶泓不稱管城沐，醉石可助平泉醒。", "故持二物與夫子，欲使妙質留天庭。", "但令滋液到枯槁，勿遣光景生晦冥。", "上書掛名豈待我，獨立自可當雷霆。", "我時醉眠風林下，夜與漁火同青熒。", "撫物懷人應獨歎，作詩寄子誰當聽。"]}