{"author": "蘇軾", "period": "宋", "type": "诗", "title": "用過韵冬至與諸生飲酒", "paragraphs": ["小酒生黎法，乾糟瓦盎中。", "芳辛知有毒，滴瀝取無窮。", "凍醴寒初泫，春醅暖更饛。", "華夷兩樽合，醉笑一歡同。", "里閈峨山北，田園震澤東。", "歸期那敢說，安訊不曾通。", "鶴鬢驚全白，犀圍尚半紅。", "愁顔解符老，壽耳鬬吳翁。", "得穀鵝初飽，亡貓鼠益豐。", "黄薑收土芋，蒼耳斫霜叢。", "兒瘦緣儲藥，奴肥爲種菘。", "頻頻非竊食，數數尚乘風。", "河伯方夸若，靈媧自舞馮。", "歸途陷泥淖，炬火燎茅蓬。", "膝上王文度，家傳張長公。", "和詩仍醉墨，戲海亂羣鴻。"]}