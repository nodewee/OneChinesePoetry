{"author": "蘇軾", "period": "宋", "type": "诗", "title": "正輔既見和復次前韵慰鼓盆勸學佛", "paragraphs": ["稚川真長生，少從鄭公遊。", "孝章偶不死，免爲文舉憂。", "餘齡會有適，獨往豈相攸。", "由來警露鶴，不羨撮蚤鶹。", "願加視後鞭，同駕躅空輈。", "寧餐墮齒堇，勿憶齊眉羞。", "何時遂縱壑，歸路同首丘。", "東岡松柏老，西嶺橘柚秋。", "著意尋彌明，長頸高結喉。", "無心逐定遠，燕頷飛虎頭。", "君方卒功名，一泛范蠡舟。", "我亦霑霈渥，漸解鍾儀囚。", "寧須張子房，萬戶自擇留。", "猶勝嵇叔夜，孤憤甘長幽。", "南窗可寄傲，北山早歸耰。", "此語君勿疑，老彭跨商周。"]}