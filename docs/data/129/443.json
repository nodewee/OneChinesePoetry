{"author": "蘇軾", "period": "宋", "type": "诗", "title": "和陶神釋", "paragraphs": ["二子本無我，其初因物著。", "豈惟老變衰，念念不如故。", "知君非金石，安得長託附。", "莫從老君言，亦莫用佛語。", "仙山與佛國，終恐無是處。", "甚欲隨陶翁，移家酒中住。", "醉醒要有盡，未易逃諸數。", "平生逐兒戲，處處餘作具。", "所至人聚觀，指目生毀譽。", "如今一弄火，好惡都焚去。", "既無負載勞，又無寇攘懼。", "仲尼晚乃覺，天下何思慮。"]}