{"author": "蘇軾", "period": "宋", "type": "诗", "title": "聞子由瘦", "paragraphs": ["五日一見花豬肉，十日一遇黄雞粥。", "土人頓頓食藷芋，薦以薰鼠燒蝙蝠。", "舊聞蜜唧嘗嘔吐，稍近蝦蟆緣習俗。", "十年京國厭肥羜，日日烝花壓紅玉。", "從來此腹負將軍，今者固宜安脫粟。", "人言天下無正味，蝍蛆未遽賢麋鹿。", "海康別駕復何爲，帽寬带落驚童僕。", "相看會作兩臞仙，還鄉定可騎黄鵠。"]}