{"author": "蘇軾", "period": "宋", "type": "诗", "title": "荔支歎", "paragraphs": ["十里一置飛塵灰，五里一堠兵火催。", "顛阬仆谷相枕藉，知是荔支龍眼來。", "飛車跨山鶻橫海，風枝露葉如新采。", "宮中美人一破顔，驚塵濺血流千載。", "永元荔支來交州，天寶歲貢取之涪。", "至今欲食林甫肉，無人舉觴酹伯游。", "我願天公憐赤子，莫生尤物爲瘡痏。", "雨順風調百穀登，民不饑寒爲上瑞。", "君不見武夷溪邊粟粒芽，前丁後蔡相籠加。", "爭新買寵各出意，今年鬥品充官茶。", "吾君所乏豈此物，致養口體何陋耶。", "洛陽相君忠孝家，可憐亦進姚黄花。"]}