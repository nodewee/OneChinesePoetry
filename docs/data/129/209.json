{"author": "蘇軾", "period": "宋", "type": "诗", "title": "月華寺", "paragraphs": ["天公胡爲不自憐，結土融石爲銅山。", "萬人採斲富媼泣，祇有金帛資豪姦。", "脫身獻佛意可料，一瓦坐待千金還。", "月華三火豈天意，至今茇舍依榛菅。", "僧言此地本龍象，興廢反掌曾何艱。", "高巌夜吐金碧氣，曉得異石青斕斑。", "坑流窟發錢湧地，暮施百鎰朝千鍰。", "此山出寶以自賊，地脈已斷天應慳。", "我願銅山化南畝，爛漫黍麥蘇惸鰥。", "道人修道要底物，破鐺煮飯茅三間。"]}