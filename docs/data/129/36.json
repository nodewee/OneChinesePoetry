{"author": "黄庭堅", "period": "宋", "type": "诗", "title": "次韵章禹直魏道輔贈答之詩", "paragraphs": ["我老倦多故，心期馬少游。", "願爲春眠蠶，吐絲自綢繆。", "翩翩魏公子，閱世無全牛。", "吹噓鼓萬物，領袖傾九流。", "昨來懷白璧，往撼西諸侯。", "中丞文武將，良非衛霍侔。", "誓開河源地，畫作禹貢州。", "壯士捐軀死，鯨鯢尚吞舟。", "客心無一寸，草食隨百憂。", "故人道舊語，末路非前籌。", "重來滕王閣，楓葉江上秋。", "章子飽徑術，賦詩如曹劉。", "太學得虛名，權勢殊未尤。", "禍機發無妄，對吏抵搶頭。", "遇逢椎鼓赦，帝澤萬邦休。", "章江三年拘，解裝買莫愁。", "麗姬泣又悔，生故難豫謀。", "邂逅識面晚，困窮理相收。", "夜語倒樽酒，參旌偃風旒。", "兩公但取醉，古今共高丘。"]}