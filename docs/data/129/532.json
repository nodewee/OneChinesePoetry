{"author": "蘇軾", "period": "宋", "type": "诗", "title": "周教授索枸杞因以詩贈錄呈廣倅蕭大夫", "paragraphs": ["鄴侯藏書手不觸，嗟我嗜書終日讀。", "短檠照字細如毛，怪底昏花懸兩目。", "扶衰頼有王母杖，名字於今掛仙錄。", "荒城古塹草露寒，碧葉叢低紅菽粟。", "春根夏苗秋著子，盡付天隨耻充腹。", "蘭傷桂折緣有用，爾獨何損丹其族。", "贈君慎勿比薏苡，采之終日不盈匊。", "外澤中乾非爾儔，斂藏更借秋陽曝。", "雞壅桔梗一稱帝，堇也雖尊等臣僕。", "時復論功不汝遺，異時謹事東籬菊。"]}