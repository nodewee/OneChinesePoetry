{"author": "蘇軾", "period": "宋", "type": "诗", "title": "追餞正輔表兄至博羅賦詩爲別", "paragraphs": ["孤臣南遊墮黄菅，君亦何事來牧蠻。", "艤舟蜑戶龍岡窟，置酒椰葉桄榔間。", "高談已笑衰語陋，傑句尤覺清詩孱。", "博羅小縣僧舍古，我不忍去君忘還。", "君應回望秦與楚，夢涉漢水愁秦關。", "我亦坐念高安客，神遊黄蘗參洞山。", "何時曠蕩洗瑕垢，與君歸駕相追攀。", "梨花寒食隔江路，兩山遥對雙烟鬟。", "歸耕不用一錢物，惟要兩脚飛孱顔。", "玉牀丹鏃記分我，助我金鼎光斕斑。"]}