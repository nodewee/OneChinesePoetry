{"author": "蘇軾", "period": "宋", "type": "诗", "title": "小圃五詠 人參", "paragraphs": ["上黨天下脊，遼東真井底。", "玄泉傾海腴，白露灑天醴。", "靈苗此孕毓，肩股或具體。", "移根到羅浮，越水灌清泚。", "地殊風雨隔，臭味終祖禰。", "青椏綴紫萼，圓實墮紅米。", "窮年生意足，黄土手自啟。", "上藥無炮炙，齕齧盡根柢。", "開心定魂魄，憂恚何足洗。", "糜身輔吾生，既食首重稽。"]}