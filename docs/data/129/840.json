{"author": "蘇軾", "period": "宋", "type": "诗", "title": "歸來引送王子立歸筠州", "paragraphs": ["歸去來兮，世不汝求胡不歸。", "洶北望之橫流兮，渺西顧之塵霏。", "紛野馬之决驟兮，幸余首之未鞿。", "出彭城而南騖兮，眷丘隴而增欷。", "亂清淮而俯鑒兮，驚昔容之是非。", "念東坡之遺老兮，輕千里而款余扉。", "共雪堂之清夜兮，攬明月之餘輝。", "曾雞黍之未熟兮，嘆空室之伊威。", "我挽袖而莫留兮，僕夫在門歌式微。", "歸去來兮，路渺渺其何極。", "將稅駕於何許兮，北江之南，南江之北。", "于此有人兮，儼峨峨其豐碩。", "孰居約而爾肥兮，非糠覈其何食。", "久抱一而不試兮，愈溫溫而自克。", "吾居世之荒浪兮，視昏昏而聽默默。", "非之子莫振吾過兮，久不見恐自賊。", "吾欲往而道無由兮，子何畏而不即。", "將以彼爲玉人兮，以子爲之璞也。"]}