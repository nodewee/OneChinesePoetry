{"author": "黄庭堅", "period": "宋", "type": "诗", "title": "雜言贈羅茂衡", "paragraphs": ["嗟來茂衡，學道如登。", "欲與天地爲友，欲與日月並行。", "萬物崢嶸，本由心生。", "去子之取舍與愛憎，惟人自縛非天黥。", "墮子筋骨，堂堂法窟。", "九邱四溟，同一眼精。", "不改五官之用，而透聲色。", "常爲萬物之宰，而無死生。", "念子坐幽室，爐香思青冥。", "是謂蟄蟲欲作，吾驚之以雷霆。"]}