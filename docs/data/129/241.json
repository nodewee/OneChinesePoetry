{"author": "蘇軾", "period": "宋", "type": "诗", "title": "和陶歸園田居六首  其一", "paragraphs": ["環州多白水，際海皆蒼山。", "以彼無盡景，寓我有限年。", "東家著孔丘，西家著顔淵。", "市爲不二價，農爲不爭田。", "周公與管蔡，恨不茅三間。", "我飽一飯足，薇蕨補食前。", "門生饋薪米，救我厨無烟。", "斗酒與隻雞，酣歌餞華顛。", "禽魚豈知道，我適物自閑。", "悠悠未必爾，聊樂我所然。"]}