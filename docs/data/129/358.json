{"author": "蘇軾", "period": "宋", "type": "诗", "title": "和陶歲暮作和張常侍", "paragraphs": ["我生有天祿，玄膺流玉泉。", "何事陶彭澤，乏酒每形言。", "仙人與道士，自養豈在繁。", "但使荆棘除，不憂梨棗愆。", "我年六十一，頹景薄西山。", "歲暮似有得，稍覺散亡還。", "有如千丈松，常苦弱蔓纏。", "養我歲寒枝，會有解脫年。", "米盡初不知，但怪饑鼠遷。", "二子真我客，不醉亦陶然。"]}