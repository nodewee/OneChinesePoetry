{"author": "蘇軾", "period": "宋", "type": "诗", "title": "書丹元子所示李太白真", "paragraphs": ["天人幾何同一漚，謫仙非謫乃其遊。", "麾斥八極隘九州，化爲兩鳥鳴相酬。", "一鳴一止三千秋，開元有道爲少留。", "縻之不可矧肯求，西望太白橫峨岷。", "眼高四海空無人，大兒汾陽中令君。", "小兒天台坐忘身，平生不識高將軍。", "手污吾足乃敢瞋，作詩一笑君應聞。"]}