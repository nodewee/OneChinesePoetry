{"author": "蘇軾", "period": "宋", "type": "诗", "title": "食檳榔", "paragraphs": ["月照無枝林，夜棟立萬礎。", "眇眇雲間扇，蔭此八月暑。", "上有垂房子，下繞絳刺禦。", "風欺紫鳳卵，雨暗蒼龍乳。", "裂包一墮地，還以皮自煮。", "北客初未諳，勸食俗難阻。", "中虛畏泄氣，始嚼或半吐。", "吸津得微甘，著齒隨亦苦。", "面目太嚴冷，滋味絕媚嫵。", "誅彭勳可策，推轂勇宜賈。", "瘴風作堅頑，導利時有補。", "藥儲固可爾，果錄詎用許。", "先生失膏粱，便腹委敗鼓。", "日啖過一粒，腸胃爲所侮。", "蟄雷殷臍腎，藜藿腐亭午。", "書燈看膏盡，鉦漏歷歷數。", "老眼怕少睡，竟使赤眥弩。", "渴思梅林嚥，饑念黄獨舉。", "柰何農經中，收此困羈旅。", "牛舌不餉人，一斛肯多與。", "乃知見本偏，但可酬惡語。"]}