{"author": "蘇軾", "period": "宋", "type": "诗", "title": "十一月二十六日松風亭下梅花盛開", "paragraphs": ["春風嶺上淮南村，昔年梅花曾斷魂。", "豈知流落復相見，蠻風蜑雨愁黄昏。", "長條半落荔支浦，卧樹獨秀桄榔園。", "豈惟幽光留夜色，直恐泠艷排冬溫。", "松風亭下荆棘裏，兩株玉蕊明朝暾。", "海南仙雲嬌墮砌，月下縞衣來扣門。", "酒醒夢覺起繞樹，妙意有在終無言。", "先生獨飲勿歎息，幸有落月窺清樽。"]}