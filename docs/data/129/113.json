{"author": "蘇軾", "period": "宋", "type": "诗", "title": "次丹元姚先生韵二首  其二", "paragraphs": ["不學劉更生，黄金鑄上方。", "不學房次律，身事問潁陽。", "王烈亦何人，叔夜未可量。", "獨見神山開，遽餐石髓香。", "至道尚聽瑩，粗才終蹶張。", "先生喜而笑，幅巾登我堂。", "苦誓指黄壤，要言刻青琅。", "蓬萊在何許，弱水空相望。", "且當從嵇阮，聊復數山王。", "達人友四海，曲士守一疆。", "慎勿使形諜，兒童驚夜光。"]}