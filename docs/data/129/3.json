{"author": "黄庭堅", "period": "宋", "type": "诗", "title": "上大蒙籠", "paragraphs": ["黄霧冥冥小石門，苔衣草路無人迹。", "苦竹參天大石門，虎迒兔蹊聊倚息。", "陰風搜林山鬼嘯，千丈寒藤繞崩石。", "清風源裏有人家，牛羊在山亦桑麻。", "向來陸梁嫚官府，試呼使前問其故。", "衣冠漢儀民父子，吏曹擾之至如此。", "窮鄉有米無食鹽，今日有田無米食。", "但願官清不愛錢，長養兒孫聽驅使。"]}