{"author": "蘇軾", "period": "宋", "type": "诗", "title": "劉醜廝詩", "paragraphs": ["劉生望都民，病羸寄空窯。", "有子曰醜廝，十二行操瓢。", "墦間得餘粒，雪中拾墮樵。", "饑飽共生死，水火同焚漂。", "病翁恃一褐，度此積雪宵。", "哀哉二暴客，掣去如饑鴞。", "翁既死於寒，客亦易此齠。", "崎嶇走亭長，不憚雪徑遥。", "我仇祝與苑，物色同遮邀。", "行路爲出涕，二客竟就梟。", "譊譊訴我庭，慷慨驚吾僚。", "曰此可名寄，追配郴之蕘。", "恨我非柳子，擊節爲爾謠。", "官賜二萬錢，無家可歸嬌。", "爲媾他日婦，婉然初垂髫。", "洗沐作小吏，裹頭束其腰。", "筆硯耕學苑，弓矛戰天驕。", "壯大隨爾好，忠孝福可徼。", "相國有折脇，封侯或吹簫。", "人事豈易料，勿輕此僬僥。"]}