{"author": "蘇軾", "period": "宋", "type": "诗", "title": "次韵正輔表兄江行見桃花", "paragraphs": ["曲士賦懷沙，草木傷莽莽。", "德人無荆棘，坐失嶺嶠阻。", "我兄瑚璉姿，流落瘴江浦。", "浄眼見桃花，紛紛墮紅雨。", "蕭然振衣裓，笑問散花女。", "我觀解語花，粉色如黄土。", "一言破千偈，況爾初不語。", "可憐一轉話，他日如何舉。", "故復此微吟，聊和鷗鴉櫓。", "江邊閑草木，閑客當爲主。", "爾來子美瘦，正坐作詩苦。", "袖手焚筆研，清篇真漫與。", "願兄理北轅，六轡去如組。", "上林桃花開，水暖鴻北翥。"]}