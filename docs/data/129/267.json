{"author": "蘇軾", "period": "宋", "type": "诗", "title": "次韵程正輔遊碧落洞", "paragraphs": ["空山不難到，絕境未易名。", "何時謫仙人，來作鈞天聲。", "胸中幾雲夢，餘地多恢宏。", "長庚與北斗，錯落綴冠纓。", "黄公獻紫芝，赤松饋青精。", "溪山久寂寞，請續離騷經。", "抱枝寒蜩咽，繞耳飛蚊清。", "謫仙撫掌笑，笑此羽皇銘。", "我頃嘗獨遊，自適孤雲情。", "君今又繼往，霧雨愁青冥。", "感君兄弟意，尋羊問初平。", "玉牀分箭鏃，不忍獨長生。", "詩成輒寄我，妙絕陶謝并。", "孤鴻方避弋，老驥猶在坰。", "鳥獸如可羣，永寄槁木形。", "何山不堪隠，飲水自修齡。"]}