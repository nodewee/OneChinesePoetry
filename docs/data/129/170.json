{"author": "蘇軾", "period": "宋", "type": "诗", "title": "次韵李端叔謝送牛戩鴛鴦竹石圖", "paragraphs": ["聞君談西戎，廢食忘早晚。", "王師本不陳，賊壘何足剗。", "守邊在得士，此語要而簡。", "知君論將口，似予識畫眼。", "笑指塵壁間，此是老牛戩。", "平生師衛玠，非意嘗理遣。", "愬君定何人，未用市朝顯。", "置之勿復道，世俗固多舛。", "歸去亦何須，單車度殽澠。", "如蟲得羽化，已脫安用繭。", "家書空萬軸，凉暴困舒卷。", "念當掃長物，閉息默自暖。", "此畫聊付君，幽處得小展。", "新詩勿縱筆，羣吠驚邑犬。", "時來未可知，妙斲待輪扁。"]}