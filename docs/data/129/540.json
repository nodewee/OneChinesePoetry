{"author": "蘇軾", "period": "宋", "type": "诗", "title": "和黄秀才鑑空閣", "paragraphs": ["明月本自明，無心孰爲境。", "挂空如水鑑，寫此山河影。", "我觀大瀛海，巨浸與天永。", "九州居其間，無異蛇盤鏡。", "空水兩無質，相照但耿耿。", "妄云桂兔蟆，俗說皆可屏。", "我遊鑑空閣，缺月正淒冷。", "黄子寒無衣，對月句愈警。", "借君方諸淚，一沐管城穎。", "誰言小叢林，清絕冠五嶺。"]}