{"author": "蘇軾", "period": "宋", "type": "诗", "title": "和陶赴假江陵夜行", "paragraphs": ["缺月不早出，長林踏青冥。", "犬吠主人怒，愧此閭里情。", "怪我夜不歸，茜袂窺柴荆。", "雲間與地上，待我兩友生。", "驚鵲再三起，樹端已微明。", "白露浄原野，始覺丘陵平。", "暗蛩方夜績，孤螢亦宵征。", "歸來閉戶坐，寸田且默耕。", "莫赴花月期，免爲詩酒縈。", "詩人如布穀，聒聒常自名。"]}