{"author": "蘇軾", "period": "宋", "type": "诗", "title": "遊博羅香積寺", "paragraphs": ["二年流落蛙魚鄉，朝來喜見麥吐芒。", "東風摇波舞浄綠，初日泫露酣嬌黄。", "汪汪春泥已沒膝，剡剡秋穀初分秧。", "誰言萬里出無友，見此二美喜欲狂。", "三山屏擁僧舍小，一溪雷轉松陰凉。", "要令水力供臼磨，與相地脈增隄防。", "霏霏落雪看收麵，隠隠疊鼓聞舂糠。", "散流一啜雲子白，炊裂十字瓊肌香。", "豈惟牢丸薦古味，要使真一流天漿。", "詩成捧腹便絕倒，書生說食真膏肓。"]}