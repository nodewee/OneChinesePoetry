{"author": "黄庭堅", "period": "宋", "type": "诗", "title": "寄題安福李令愛竹堂", "paragraphs": ["淵明喜種菊，子猷喜種竹。", "託物雖自殊，心期俱不俗。", "千載得李侯，異世等風流。", "爲官恐是陶彭澤，愛竹最知王子猷。", "寒窗對酒聽雨雪，夏簟烹茶卧風月。", "小僧知令不凡材，自掃竹根培老節。", "富貴于我如浮雲，安可一日無此君。", "人言愛竹有何好，此中難爲俗人道。", "我于此物更不疏，一官窘束何由到。"]}