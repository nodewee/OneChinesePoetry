{"author": "蘇軾", "period": "宋", "type": "诗", "title": "次韵子由浴罷", "paragraphs": ["理髮千梳浄，風晞勝湯沐。", "閉息萬竅通，霧散名乾浴。", "頹然語默喪，靜見天地復。", "時令具薪水，漫欲濯腰腹。", "陶匠不可求，盆斛何由足。", "老雞卧糞土，振羽雙瞑目。", "倦馬𩥇風沙，奮鬣一噴玉。", "垢浄各殊性，快愜聊自沃。", "雲母透蜀紗，琉璃瑩蘄竹。", "稍能夢中覺，漸使生處熟。", "楞嚴在牀頭，妙偈時仰讀。", "返流歸照性，獨立遺所矚。", "未知仰山禪，已就季主卜。", "安心會自得，助長毋相督。"]}