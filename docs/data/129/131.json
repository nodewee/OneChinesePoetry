{"author": "蘇軾", "period": "宋", "type": "诗", "title": "書晁說之考牧圖後", "paragraphs": ["我昔在田間，但知羊與牛。", "川平牛背穩，如駕百斛舟。", "舟行無人岸自移，我卧讀書牛不知。", "前有百尾羊，聽我鞭聲如鼓鼙。", "我鞭不妄發，視其後者而鞭之。", "澤中草木長，草長病牛羊。", "尋山跨坑谷，騰趠筋骨强。", "烟簑雨笠長林下，老去而今空見畫。", "世間馬耳射東風，悔不長作多牛翁。"]}