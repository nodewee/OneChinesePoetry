{"author": "蘇軾", "period": "宋", "type": "诗", "title": "送宋君用遊輦下", "paragraphs": ["暴雨漲荒溪，尺水生洪流。", "中有潑潑鯉，泛然方快遊。", "安知赤日爍，沸浪生浮漚。", "石密岸狹束，鱗鬣窘若囚。", "一失在藻樂，遂有轍鮒憂。", "誓將泛江湖，雪此喣沫羞。", "江湖與荒溪，巨細雖不侔。", "此流彼之派，聯接詎阻修。", "超然奮躍去，勢若鷹離鞲。", "浮沉謝羣蛙，窟穴依長洲。", "洗刷沮洳泥，被服白紋裘。", "誰知歲月久，湧浪生咽喉。", "頼爾溪中物，雖困有遠謀。", "不似沼沚間，四合獄萬鯫。", "縱知有江湖，綿綿隔山丘。", "人生豈異此，窮達皆有由。", "吾鄉廣平君，少與輕薄遊。", "堆金等屋梁，䆉稏百頃秋。", "朝廷羅紅顔，夜庖炙肥牛。", "落魄窮書生，多以金帛收。", "高貲一朝盡，里巷誰青眸。", "兒女號饑寒，親友寡饋賙。", "中夜起長嘆，慷慨商聲謳。", "我非田農家，安能事耝耰。", "又非將帥種，不慣揮戈矛。", "平生負壯氣，豈可遂爾休。", "今我中丞公，位隆職兼優。", "官爵連九族，一門千驊騮。", "雖云富貴殊，敢以貧賤投。", "姻戚苦未遠，我困豈我魗。", "八月秋風高，駕言動輕輈。", "將行來告別，求贈安敢廋。", "嗟子窮已甚，倚伏理亦周。", "溪魚解如此，况子知公侯。", "馬壯僕正健，去去其無留。"]}