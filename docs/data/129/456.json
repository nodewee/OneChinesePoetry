{"author": "蘇軾", "period": "宋", "type": "诗", "title": "和陶游斜川", "paragraphs": ["謫居澹無事，何異老且休。", "雖過靖節年，未失斜川游。", "春江淥未波，人卧船自流。", "我本無所適，泛泛隨鳴鷗。", "中流遇洑洄，捨舟步層丘。", "有口可與飲，何必逢我儔。", "過子詩似翁，我唱而輒酬。", "未知陶彭澤，頗有此樂不。", "問點爾何如，不與聖同憂。", "問翁何所笑，不爲由與求。"]}