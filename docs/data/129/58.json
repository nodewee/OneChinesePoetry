{"author": "黄庭堅", "period": "宋", "type": "诗", "title": "奉送時中攝東曹獄掾", "paragraphs": ["公退蒲團坐後亭，短日松風吟萬籟。", "黄葵紫菊委榛叢，雪梅靚妝欲無對。", "遣騎相呼近酒樽，言君曉鼓前征旆。", "蒼崖按轡虎豹號，野水呼船風雨晦。", "昨日歸來有行色，未曾從容解冠带。", "府中奪我同官良，簡書趣行將數輩。", "王事君今困馬鞍，田園我亦思牛背。", "安得歸舟載月明，鸕鷀白鷗爲友生。", "一身不是百年物，五湖無邊萬里行。", "欲招蓑笠同雲水，念君未可及吾盟。", "富于春秋貌突兀，睥睨滿世收功名。", "參軍雖卑獄司命，多由陰德至公卿。", "顉頤折額秦相國，不滿三尺齊晏嬰。", "丈夫身在形骸外，俗眼那能致重輕。"]}