{"author": "蘇軾", "period": "宋", "type": "诗", "title": "送晁美叔發運右司年兄赴闕", "paragraphs": ["我年二十無朋儔，當時四海一子由。", "君來扣門如有求，頎然鶴骨清而修。", "醉翁遣我從子遊，翁如退之蹈軻丘。", "尚欲放子出一頭，酒醒夢斷四十秋。", "病鶴不病骨愈虬，惟有我顔老可羞。", "醉翁賓客散九州，幾人白髮還相收。", "我如懷祖拙自謀，正作尚書已過優。", "君求會稽實良籌，往看萬壑爭交流。"]}