{"author": "黄庭堅", "period": "宋", "type": "诗", "title": "辛酉憩刀坑口", "paragraphs": ["羣山黛新染，蒙氣寒鬰鬰。", "掃除迎將家，下簟脫巾襪。", "南北舍小棠，況可清煩暍。", "鳥聲廢書眠，聊以休吏卒。", "竹雞苦喚人，覺坐觀法窟。", "無外同一家，惟己非萬物。", "清波兩鴛鴦，善游且能沒。", "驚人相追飛，甚念失其匹。", "舂鉏貌閒暇，羨魚情至骨。", "廣道策堅良，熙熙集于菀。", "爛額始論功，儻能謀曲突。"]}