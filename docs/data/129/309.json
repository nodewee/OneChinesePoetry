{"author": "蘇軾", "period": "宋", "type": "诗", "title": "小圃五詠 地黄", "paragraphs": ["地黄餉老馬，可使光鑑人。", "吾聞樂天語，喻馬施之身。", "我衰正伏櫪，垂耳氣不振。", "移栽附沃壤，蕃茂爭新春。", "沉水得穉根，重湯養陳薪。", "投以東阿清，和以北海醇。", "崖蜜助甘冷，山薑發芳辛。", "融爲寒食餳，嚥作瑞露珍。", "丹田自宿火，渴肺還生津。", "願餉內熱子，一洗胸中塵。"]}