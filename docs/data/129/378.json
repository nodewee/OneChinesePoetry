{"author": "蘇軾", "period": "宋", "type": "诗", "title": "和陶止酒", "paragraphs": ["時來與物逝，路窮非我止。", "與子各意行，同落百蠻裏。", "蕭然兩別駕，各携一穉子。", "子室有孟光，我室惟法喜。", "相逢山谷間，一月同卧起。", "茫茫海南北，粗亦足生理。", "勸我師淵明，力薄且爲己。", "微疴坐杯酌，止酒則瘳矣。", "望道雖未濟，隠約見津涘。", "從今東坡室，不立杜康祀。"]}