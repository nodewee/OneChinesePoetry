{"author": "黄庭堅", "period": "宋", "type": "诗", "title": "庚申宿觀音院", "paragraphs": ["谷底一墟落，地形如盎盆。", "榱題相照耀，其民頗家溫。", "土風甚于秦，不可借釜甗。", "僧屋無陶瓦，剪茅蒼竹樊。", "借問僧安在，乞飯走諸門。", "人鬨鳥烏語，簟凉風水文。", "旁有蜂蜜廬，頗聞衙集喧。", "將雨蟻爭丘，鏖兵復追奔。", "紅英委鳳翼，赤幘峨雞冠。", "汲烹寒泉窟，伐竹古松根。", "相戒莫浪出，月黑虎夔藩。"]}