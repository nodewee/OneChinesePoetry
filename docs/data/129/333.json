{"author": "蘇軾", "period": "宋", "type": "诗", "title": "遷居", "paragraphs": ["前年家水東，回首夕陽麗。", "去年家水西，濕面春雨細。", "東西兩無擇，緣盡我輒逝。", "今年復東徙，舊館聊一憩。", "已買白鶴峰，規作終老計。", "長江在北戶，雪浪舞吾砌。", "青山滿牆頭，䰀鬌幾雲髻。", "雖慚抱朴子，金鼎陋蟬蛻。", "猶賢柳柳州，廟俎薦丹荔。", "吾生本無待，俯仰了此世。", "念念自成劫，塵塵各有際。", "下觀生物息，相吹等蚊蚋。"]}