{"author": "蘇軾", "period": "宋", "type": "诗", "title": "送司勳子才丈赴梓州", "paragraphs": ["別日已苦迫，見日未可期。", "曷不惜此日，相從把酒巵。", "人生初甚樂，譬若枰上棋。", "縱橫聽汝手，聚散豈吾知。", "胡爲復嗟嘆，實恨相識遲。", "念昔非親舊，聞名自童兒。", "不見常隠憂，見之百憂披。", "相從未云幾，別淚遽已垂。", "有如雲間鶴，影過落寒池。", "舉頭已千里，可見不可追。", "我本蜀諸生，能言公少時。", "初爲成都掾，治獄官苦卑。", "高才絕倫輩，邦伯忘等夷。", "是時最少年，白皙未有髭。", "風流能痛飲，敏捷好論詩。", "勇於鞲上鷹，不啻囊中錐。", "去蜀曾未久，得縣復來眉。", "簿書紛滿前，指畫渙無疑。", "一年吏已服，漸能省鞭笞。", "二年民盡信，不復煩文移。", "三年厭閑寂，終日事桐絲。", "客來投其轄，醉倒不容辭。", "至今三十年，父老猶嗟咨。", "東川晚乃至，觀者塞路岐。", "但見東人喜，不知西人悲。", "如今又繼往，人事亦可奇。", "嗟此信偶然，或云數使之。", "王城多高爵，要路人爭馳。", "公來席未暖，去不淅晨炊。", "屢爲蜀人得，毋乃天見私。", "吾徒本學道，窮達理素推。", "況爲二千石，所至可樂嬉。", "細思爲縣日，賓友存者誰。", "或終卧茅屋，或去懸金龜。", "或已登鬼籍，墓木如門楣。", "感時何倏忽，撫舊應涕洟。", "紫綬著更好，紅顔蔚不衰。", "權奇玉勒馬，阿那胡琴姬。", "逢人可與樂，慎勿苦相思。"]}