{"author": "蘇軾", "period": "宋", "type": "诗", "title": "顔闔", "paragraphs": ["顔闔古有道，躬耕自衣食。", "區區魯小邦，不足隠明德。", "軺車來我門，聘幣繼金璧。", "出門應使者，耕稼不謀國。", "但疑誤將命，非敢憚行役。", "使者反錫命，戶庭空履迹。", "薄俗徇世榮，截趾履之適。", "所重易所輕，隋珠彈飛翼。", "伊人畏照影，獨往就陰息。", "鼎俎薦忠賢，誰能死燔炙。", "念彼藏衣冠，安知獲堯客。"]}