{"author": "蘇軾", "period": "宋", "type": "诗", "title": "白鶴山新居鑿井四十尺遇磐石石盡乃得泉", "paragraphs": ["海國困蒸溽，新居利高寒。", "以彼陟降勞，易此寢處乾。", "但苦江路峻，常慚汲腰酸。", "矻矻煩四夫，磽磽斲層巒。", "彌旬得尋丈，下有青石盤。", "終日但迸火，何時見飛瀾。", "豐我粲與醪，利汝椎與鑽。", "山石有時盡，我意殊未闌。", "今朝僮僕喜，黄土復可摶。", "晨瓶得雪乳，暮甕停冰湍。", "我生類如此，何適不艱難。", "一勺亦天賜，曲肱有餘歡。"]}