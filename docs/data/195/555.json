{"author": "張耒", "period": "宋", "type": "诗", "title": "貽潘邠老", "paragraphs": ["有屋可以讀書，有竹可以忘憂。", "採庭之菊香有餘，烹園之蔬甘且柔。", "賢哉二子，又復何求。", "鬼不爾責，人不爾仇。", "沽酒可飲，江魚可羞。", "又安用列鼎食珍，佩印封侯。", "我居柯西，相隔一里，可以杖履朝往而夕遊。", "必未厭我乞醯與借馬，但只恐勤君赤脚與露頭。", "不然將吾顔子簞食瓢飲屢空之樂，又欲翻董生清明玉杯繁露之春秋。"]}