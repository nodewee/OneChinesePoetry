{"author": "張耒", "period": "宋", "type": "诗", "title": "和歸去來詞", "paragraphs": ["歸去來兮，行世不偶予曷歸。", "其出無所爲喜兮，舍去而何悲。", "眄一世之無與兮，古之人逝莫追。", "求不疚於予義兮，又奚恤餘子之是非。", "彼好惡之罔極兮，或顛倒其裳衣。", "顧吾涉之已深兮，愧哲人之見微。", "吾歸甚安，無所事奔。", "既守吾室，又杜吾門。", "一氣孔神，於中夜存。", "納至和於靈根兮，挹天醖於玄尊。", "既充溢於幽闕兮，亦粹然而見顔。", "往有坎而茲夷兮，昔或危而今安。", "將從化人於西域兮，面藏吏於函關。", "將以一世爲芻狗兮，廢與興吾厭觀。", "彼福禍之一源兮，必茲出而茲還。", "彼自以爲無隙兮，何異夫石槨之宋桓。", "歸去來兮，吾悲夫斯人不返兮，豈招仙聖與之游。", "昔惠我以好音，忽遠去而莫求。", "予曷異於世人兮，初爲哽塞而增憂。", "彼錢鎛則深藏兮，盍視夫已墾之田疇。", "萬古芸芸，共逝一舟。", "半夜而失，旦號其丘。", "畏達觀之誚予，涕已泣而不流。", "悟榮名之取憎兮，善斯人之獲休。", "已矣乎，萬物之作各其時，吾獨與時而去留，豈或能力而違之。", "既往莫或追，來者尚可期。", "蓋雨暵之在天，豈吾稼之不耔。", "彼蜀雄之必傳，作猶愧於書詩。", "嗟身屈而道伸，於斯人兮曷疑。"]}