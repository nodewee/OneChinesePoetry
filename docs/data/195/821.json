{"author": "張耒", "period": "宋", "type": "诗", "title": "感秋呈宏父兼呈周楚望三首  其三", "paragraphs": ["浮雲無停陰，急雨來清秋。", "颯颯水上風，吹我千里舟。", "二年客淮楚，乞米充饑喉。", "空堂堆詩書，冷落妻子羞。", "操舟將何之，漫浪爲西遊。", "豈不厭奔走，貧賤無良謀。", "人生天地間，如萍水中浮。", "安得必所往，南北但隨流。", "達者知其然，委己任去留。", "止若寄渚雁，行如浮海桴。", "萬物本無事，百年漫多憂。", "冥懷付造物，俯仰予何求。"]}