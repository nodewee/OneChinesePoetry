{"author": "張耒", "period": "宋", "type": "诗", "title": "送呂際秀才南歸", "paragraphs": ["咽咽幽谷泉，蕭蕭秋竹風。", "豈不愛孤潔，但傷愁且窮。", "呂子南國秀，滄溟貯其胸。", "出試輒不偶，低頭避兒童。", "離家五千里，客飯苦不豐。", "冷落卧寒齋，苦吟和秋蟲。", "昨者投我詩，九歎閱未終。", "欲知作者心，但視讀者容。", "文章出貧賤，此事今古同。", "但願子富貴，不願文日工。", "今日告我別，出門若驚鴻。", "各在天一方，何當復相逢。"]}