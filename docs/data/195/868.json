{"author": "張耒", "period": "宋", "type": "诗", "title": "送孫志康赴高陽", "paragraphs": ["三觴草草豈足飲，聊具數刻留君歡。", "年來故友半零落，每念及此傷肺肝。", "淮陽窮栖幸見子，胸中鬰結爲少寬。", "奈何舍我去不顧，薄宦謀食何艱難。", "陳郊窮秋苦雨霽，積雨未受短日乾。", "念君匹馬走坡坂，蒙犯霜雪勤征鞍。", "吾遭坎壈皆自取，之燕何得南其轅。", "雖然男子豈常爾，且復養此凌雲翰。"]}