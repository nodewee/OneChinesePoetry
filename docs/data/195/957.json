{"author": "張耒", "period": "宋", "type": "诗", "title": "惜別贈子中昆仲二首  其一", "paragraphs": ["寒雲崩騰不成雪，北風吹窗燈半滅。", "病來廢飲卧無眠，一夜吟詩聲不絕。", "南城三俊生契闊，想對寒爐掉吟舌。", "留行一日誰有情，慰我與君千里別。", "道長塵土疲馬愁，歲晚風霜敝裘裂。", "人生何用讀書史，文字未補囊中闕。", "驅馳所幸一飽耳，士而謀食愧前哲。", "何能天獨嗇吾曹，自應所學爲之孽。", "雖然此事予不悔，昔學固知今日拙。", "欲持琬琰易羊皮，玩之已久安能輟。", "萬端畢竟有天命，計較何須論瑣屑。", "勞歌無和坐達明，曉鼓鼕鼕墮殘月。"]}