{"author": "張耒", "period": "宋", "type": "诗", "title": "登高", "paragraphs": ["懷不展兮居無聊，默誶語兮浩長謠。", "寫我心兮登彼高，陟萬仞兮捫九霄。", "命清風兮披浮雲，瞰四荒兮視天垠。", "大海蕩潏兮潜龍鯤，吐吞日月兮制明昏。", "醖釀元氣兮函星辰，羽載四海兮芥浮坤。", "四岳列峙兮嵩中蹲，牽連脈絡兮子復孫。", "草蔓木布兮升降如朋，障南蔽北兮東散西分。", "如掌列塊兮盤羅豆罇，黄流中貫兮發源崑崙。", "東騖大海兮縈如繚紳，南方炎炎兮火之所宅。", "朱鳥屹峙兮丹膺絳翮，騫飛以翔兮煇煌爛赫。", "從擁萬羽兮紛羅羽翼，煌煌尊嚴兮有斗在北。", "升降玉都兮運量帝側，呼吸陰陽兮秉持禍福。", "真仙逍遙兮澹不可挹，西有王母兮戴勝穴居，壽歷萬古兮忘終泯初。", "超遼恍惚兮獨與道俱，驂友日月兮羣靈走趨。", "既又左而東顧兮觀大明之始生，震沸九淵兮麗天升精。", "披攘羣陰兮重幽昭明，有神司馭兮朱裳絳纓。", "呼造物以致問兮吾將考乎太初，彼天地其孰始兮日與月其代除。", "四荒漫其何極兮人胡爲而中居，火何爲而南宅兮水孰使其在北。", "安知東之主生兮西配刑而主殺，斗建寅而氣分兮疇爲四時之消息。", "世徒知其已然兮遂推類而立說，彼厥初其誰造兮孰布施而殊別。", "抑其不得不然兮或者私智之所設，將忽然而自爾兮遂已成而不可絕。", "造物爲余究察兮曰此曷可以言陳而意悉，彼混沌之一氣兮吾不知誰合而爲一。", "忽洞達而兩分兮夫亦安知其誰闢，爰升清而降濁兮水赴陰而火陽。", "東升氣而敷生兮西或成而害戕，强名之曰自然兮曷足以究其必至。", "謂不得不然者愈疏兮尚安取於私智，莊周誕而妄推兮夏革愚而臆對。", "世號予曰造物兮予亦曷有所主尸，苟待予而後造兮彼造予者復誰。", "姑置之而勿校兮任萬物之自成，游小智於太初兮何異夏蟲之語冰。", "曠任之而勿疑兮萬里會而一平，夫何造物者開予兮神飄飄而不居。", "我將赴而遠遊兮招神聖以爲徒，騰九螭之奔輪兮追飛電而攬奔風。", "周萬里於一息兮堂西極而有九區，叩玉闕之九關兮覲上帝於絳都。", "酌瑶尊之芳酒兮招赤松而友彭祖，既錫我以難老兮黜嗜慾而襲靈虛。", "爰侑我以秘藥兮合千簫而吹萬竽，樂吾心之洋洋兮舒五體之與與。", "降復還於我室兮聊彌日而一娛。"]}