{"author": "張耒", "period": "宋", "type": "诗", "title": "觀梅", "paragraphs": ["北風號夜天雨霜，屋東梅花晨洗妝。", "老人旦起萬境寂，一笑向我吹微香。", "風月精神珠玉骨，冰雪簪珥瓊瑶璫。", "天姝星艷下人世，靈真高秀無比方。", "老人年年被香惱，學道無力時清狂。", "吟詩覓句苦無味，剪枝插頭羞鬢蒼。", "眼窺手採心愛惜，倘可取餌充朝糧。", "不如痛飲卧其下，醉魂爲蝶棲其房。"]}