{"author": "張耒", "period": "宋", "type": "诗", "title": "寄楊應之", "paragraphs": ["應之蹉跎三十九，猶著青衫困塵垢。", "高才逸氣老益奇，我每事之安敢友。", "逢時則駕子何患，有才未用誰之醜。", "暴得從來失常速，徐驅未用鞭其後。", "掃除萬事付之命，收拾至樂歸之酒。", "聞公頗以飲自名，我亦抗衡能至斗。", "京師常恨酒不足，貧旅僅得餬其口。", "乃知一飲尚間關，功垂萬古知難偶。", "百年痛飲乃良圖，安用金朱裹枯朽。", "我生自斷計已决，君亦我徒能爾否。", "揚眉鼠子事輕肥，眨眼小兒夸謹厚。", "須防仰嚇忌鵷雛，更慮致魘逢芻狗。", "獨醒不若餔其糟，羣犬猶須避而走。", "遭刑每笑嵇叔夜，得計須師彭澤叟。", "我官古邑洛之陽，間有山川亦奇秀。", "行當釀秫從子遊，更以新詩相獻侑。"]}