{"author": "張耒", "period": "宋", "type": "诗", "title": "遠別離", "paragraphs": ["遠別離，明當入蜀去。", "酒酣日落客心驚，起與僕夫先議路。", "引車在庭牛在槽，桐枝嫋嫋秋風豪。", "別情惆悵氣不下，酒觴翻污麒麟袍。", "緩緩清歌慰幽獨，不惜更長更燒燭。", "贈君髮上古搔頭，莫易此心如此玉。", "平生每笑花飛片，東家吹落西家怨。", "但得歸時似別時，相知何必長相見。"]}