{"author": "張耒", "period": "宋", "type": "诗", "title": "歲暮歌", "paragraphs": ["北風卷雪送暮冬，重雲如山爭塞空。", "百年老樹吼欲折，塌翼不見南飛鴻。", "堂下幽姿亦可悅，點綴小樹花玲瓏。", "老人重裘不能煖，永夜惟守深爐紅。", "啾啾寒雀飛不起，饑啄凍土藏枯叢。", "青春欲回水官怒，摧拉未使陽和通。", "天時平分各司一，興廢誰得專其雄。", "杜門解轡聊有待，行看馬脚春泥融。"]}