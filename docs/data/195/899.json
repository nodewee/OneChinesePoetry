{"author": "張耒", "period": "宋", "type": "诗", "title": "寄曼叔求酒", "paragraphs": ["青衫畿丞頑不羞，三十持板拜督郵。", "歸來無物與消愁，典衣沽酒寒無裘。", "囊空酒貴不可得，縮手愁坐凝雙眸。", "秋風破屋冷颼颼，夜長不眠吟掉頭。", "豈無鄰家酒可偷，簡書縛汝如窮囚。", "淮陽冬醪滑勝油，唇焦不飲已經秋。", "汲公直聲聞九州，小子昔也從公遊。", "憫憐憔悴賜顔色，時丐餘酌濡其喉。", "軍厨嵯峨糟作丘，萬甕沸響玉蟻浮。", "轍魚所願斗水遊，不敢多取煩陽侯。", "玉瓶未至涎已流，想見瀲灧浮金甌。", "歌成緘書還自咻，一醉猶須越境謀。"]}