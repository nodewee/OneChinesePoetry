{"author": "阮閱", "period": "宋", "type": "诗", "title": "寄鄭良佐", "paragraphs": ["書生著書貪日課，文士賣文救窮餓。", "青樓歌酒屬富兒，不意此名君乃荷。", "風波平地自誰始，一倡從知百人和。", "東魯男子舊修謹，南郡諸生底逋播。", "平安敢煩街吏報，潔白長賡楚人些。", "流言不計兩曾參，機上慈親枉驚墮。", "阮舍尤須辦南北，杜冠可無分小大。", "寧知宋玉笑登徒，或指宣尼作陽貨。", "璧亡誤使張儀去，兵利徒爲少卿禍。", "違從兄食祇厚誣，償同舍金聊引過。", "無黥可息劓可補，未信白璧青蠅涴。", "君不見吾宗孟公士所傾，亦有俗子驚人坐。"]}