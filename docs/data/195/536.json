{"author": "張耒", "period": "宋", "type": "诗", "title": "寒鴉詞", "paragraphs": ["寒鴉來時九月天，黄梁蕭蕭人刈田。", "啼聲清哀晚紛泊，迭和羣音和且樂。", "朋飛聚噪動百千，頸腹如霜雙翅玄。", "風高日落田中至，部隊崩騰鉦鼓沸。", "高林古道榆柳郊，落葉晴霜荆棘地。", "志士朝聞感歲華，田家候爾知寒事。", "壠頭雪消牛挽犁，蕩漾春風吹爾歸。", "投寒避暖竟何事，長伴燕鴻南北飛。", "我滯窮城未知返，爲爾年年悲歲晚。", "扁舟東下會有期，明年見爾長淮岸。"]}