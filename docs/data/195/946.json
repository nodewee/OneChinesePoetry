{"author": "張耒", "period": "宋", "type": "诗", "title": "宿龜山寺下贈旻師", "paragraphs": ["淮流赴海何時窮，我生飄泊西復東。", "山中老僧舊相識，驚我非復當時容。", "三年歷遍百憂患，遷就汲汲如飛鴻。", "人生易老古所歎，如我安得顔長紅。", "塵埃漫滅舊題壁，枝葉已拱當時松。", "我方奔走師已老，更念別此何時逢。", "眼看故舊懷抱好，宴坐不覺聽山鐘。", "長淮月高人語絕，惟有塔鈴鳴夜風。"]}