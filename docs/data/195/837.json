{"author": "張耒", "period": "宋", "type": "诗", "title": "春雪二首  其一", "paragraphs": ["春雲驕不行，凍雨作飛雪。", "夜深歸無燭，已覺馬蹄滑。", "那知事未已，通夕注不歇。", "堂寒曉附火，簷滴更清絕。", "前者城東遊，桃李粲已發。", "陰陽不可料，寒氣晚猶洩。", "青青高坡麥，舊事日可閱。", "當春望時雨，盛雪或爲孽。", "生民常苦勤，不敢愛膏血。", "如何待一飽，常苦神物奪。", "茫茫元精理，未易論本末。", "解裘換斗酒，莫畏衣百結。"]}