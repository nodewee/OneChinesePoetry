{"author": "張耒", "period": "宋", "type": "诗", "title": "書初凉夜至將曉", "paragraphs": ["秋房燈火清，人語久已寂。", "城遠不聞更，警柝鳴未息。", "橫參已入地，斗柄當天直。", "乃知三更中，市廛已寂歷。", "我時守書几，磨墨傾硯滴。", "反覆小學書，昏目如芒刺。", "試尋鄰房僧，鼻鼾背負壁。", "體勞徑就枕，冷夢分南北。", "覺來寺鐘鳴，僧禮像前席。", "須臾聞梵唄，木魚如叩石。", "舉頭視東牖，朝日已淡白。", "反身起披衣，神爽健筋力。", "亟來酒甕邊，側聽聲唧唧。"]}