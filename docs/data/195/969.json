{"author": "張耒", "period": "宋", "type": "诗", "title": "和陳器之詩四首 鹿仙山", "paragraphs": ["真人朝天去不還，千年鹿跡留空山。", "空山寂寞何所有，野殿荒凉松檜寒。", "桑田海水移今古，興亡萬變誰能數。", "五雲深處駕飛龍，應笑人間換朝暮。", "神仙不與世人期，騎鹿安知不復歸。", "朝嵐夕靄山秀潤，應有靈丹相護持。", "長生可求仙可致，浮世腥膻何足嗜。", "君不見漢時九江梅子真，一日辭家隠吳市。"]}