{"author": "張耒", "period": "宋", "type": "诗", "title": "贈晁十七", "paragraphs": ["應之風骨世絕倫，濯濯芳柳當青春。", "瓊瑶冰雪照一坐，我恐子是神仙人。", "十年聲名望不見，一日邂逅情相親。", "安仁白璧絕瑕玷，宗之玉樹無埃塵。", "襟清胸明遇事敏，西河舊政傳諸民。", "縣門高開吏束手，訟至立决如有神。", "別君還家恍如失，咫尺莫見徒爲鄰。", "會期殘春再携手，滿引大釂無辭頻。"]}