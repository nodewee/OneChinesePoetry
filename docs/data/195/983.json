{"author": "張耒", "period": "宋", "type": "诗", "title": "送畢公叔奉詔赴陝西", "paragraphs": ["畢子談鋒不可摧，捷若急電飛霆雷。", "老儒宿學不敢較，左右戈戟縱橫排。", "文如翻河注浩渺，學有要會窮根荄。", "眼看青雲不著脚，决去得邑窮山隈。", "漢家封疆際四海，琛賮萬里連翩來。", "西河故地獨何事，禮樂舊俗遭狼豺。", "包藏隠忍非一日，獸子未可仁心懷。", "英雄天子命世主，撫劍震怒風雷迴。", "馬如屯雲士如虎，萬車載甲如崔嵬。", "豈惟俘斬復境土，誓剖巢穴窮卵胎。", "除書命子參漕府，國有大事須羣才。", "男兒功業在勤苦，莫惜沙塞衝塵埃。", "禦戎舊策子所習，胸臆請爲將軍開。", "封侯報國在今日，贈行滿舉黄金杯。"]}