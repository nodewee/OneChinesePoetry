{"author": "張耒", "period": "宋", "type": "诗", "title": "牧牛兒", "paragraphs": ["牧牛兒，遠陂牧。", "遠陂牧牛芳草綠，兒怒掉鞭牛不觸。", "澗邊古柳南風清，麥深蔽日野田平。", "烏犍礪角逐春行，老牸卧噍饑不鳴。", "犢兒跳梁沒草去，隔林應母時一聲。", "老翁念兒自携餉，出門先上岡頭望。", "日斜風雨濕蓑衣，拍手唱歌尋伴歸。", "遠村放牧風日薄，近村牧牛泥水惡。", "珠璣燕趙兒不知，兒生但知牛背樂。"]}