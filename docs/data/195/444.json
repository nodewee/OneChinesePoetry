{"author": "吳可", "period": "宋", "type": "诗", "title": "次韵曾中父登臨川郡樓書事", "paragraphs": ["戈甲何爲盛，田園已就荒。", "僅能移北阜，未暇隠東牆。", "寂寞交親遠，漂零道路長。", "歸心隨斷雁，離思感垂楊。", "避寇湘江外，依劉汝水傍。", "閭閻嗟偪仄，登眺喜寬凉。", "遠岫誰能屐，寒溪竟欲航。", "冰盤悲玉井，風簟愛筠床。", "地盡妖氛氣，春餘草木光。", "寶薰烟霧細，仙茗笑談香。", "接武青雲路，論文綠野堂。", "虎皮空自悅，猿臂定誰攘。", "取友真多益，求田苦未臧。", "撐腸披錦繡，潄石飽膏肓。", "隠逸追元亮，風騷近子昂。", "栖鴉啼古堞，幽檻倚斜陽。", "離亂知誰健，行藏只自傷。", "舊巢看燕燕，今雨任浪浪。", "道勝依鶖子，才高歎夜郎。", "五峰興不淺，星漢擬文章。"]}