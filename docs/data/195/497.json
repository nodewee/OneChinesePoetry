{"author": "張耒", "period": "宋", "type": "诗", "title": "代贈", "paragraphs": ["洞房飛香作春霧，仙人勸酒香中語。", "明眸第二紫雲娘，鶯學歌聲柳如舞。", "蹙眉長歌澧有蘭，銀鈎請君春草篇。", "繁弦高張燭燒夜，玉壺未盡參在天。", "春泥雪消淮上路，東風浪頭驚客艣。", "惱公舊事幾夢魂，過眼相逢一風雨。", "黄流清洛上天漢，吳山洞庭藏水府。", "謾題詩句寄歸舟，江口風狂那得渡。"]}