{"author": "張耒", "period": "宋", "type": "诗", "title": "敘十五日事", "paragraphs": ["五更聞鐘自驚起，坐守殘燈具冠履。", "昏昏睡眼正團花，獨愛當庭月如水。", "强驅睡味誰不仁，漠漠黑甜留兩眥。", "忽驚左掖漲風埃，已起上閣鏘環佩。", "平明原廟煥金碧，饑投散幕走寒餌。", "紛紛僕僕酸兩脛，肉食當然賤何事。", "走馬回家百不問，掃榻伸腰真有味。", "起來炊熟日亭午，槐葉新成庭覆翠。", "翻書弄翰老自笑，飽食安眠計難遂。", "古來高士不入城，肯聽鷄鳴踏朝市。"]}