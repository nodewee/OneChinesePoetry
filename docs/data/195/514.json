{"author": "張耒", "period": "宋", "type": "诗", "title": "琉璃瓶歌贈晁二", "paragraphs": ["火維荒茫地軸傾，下有積水潜鯤鯨。", "鰲身翻瀾山爲崩，金烏下啄獰龍騰。", "狂鬚奇鬣萬族朋，巨神日月雙手擎。", "夸娥愁思烏戢翎，老魚戰死風雨腥。", "長彗下掃千里驚，淺洲一席塊爲城。", "蠻兒夷女奇弁纓。", "大舶映天日百程，怒帆吼風戰飛鵬。", "舟中之人怪眉睛，獸肌鳥舌髻翹撐。", "萬金明珠絡如繩，白衣夜明非縞繒。", "以有易無百貨傾，室中開橐光出楹。", "非石非玉色紺青，昆吾寶鐵雕春冰。", "表裏洞徹中虛明，宛然而深是爲瓶。", "補陀真人一銖衣，攀膝燕坐花雨飛。", "兜羅寶手親挈携，楊枝取露救渴饑。", "海師跪請顙有胝，番禺寶市無光輝。", "流傳人間入吾手，包以百襲吳綿厚。", "擇人而歸今子授。", "爛然光輝子文章，清明無垢君肺腸。", "比君之德君勿忘，與君同升白玉堂。"]}