{"author": "張耒", "period": "宋", "type": "诗", "title": "龜山祭淮詞二首 迎神", "paragraphs": ["木梟梟兮蒼山巔，回洑重深兮其下九淵。", "東風歌兮春水舞，庭肅肅兮神來下。", "神來下兮翠帷舉，谷冥冥兮春山雨。", "雨三休兮神三燕，游雲高兮見極蒲，安我舟楫兮君不怒。", "水濱之人兮苦思君，菖蒲生兮楊柳春。", "解君旂兮醉君御，聊樂一日兮莫予棄。"]}