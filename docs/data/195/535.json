{"author": "張耒", "period": "宋", "type": "诗", "title": "拳毛駒歌", "paragraphs": ["北窗掃壁陳圖書，殺氣凜凜生坐隅。", "誰將尺素畫駿馬，云是文皇昔日拳毛駒。", "龍顱虎脊視天地，若滅若沒三萬里。", "皇天産此誰得之，虯鬚十八真天子。", "擒王滅竇如塵埃，英氣貫日天爲開。", "黄金甲光照天地，大白羽箭馳風雷。", "真龍在廄萬馬疾，下視四海皆駑駘。", "榛棘昭陵一抔土，柏城六馬莓苔古。", "嗚呼駿馬已埃塵，雖有燕昭難再睹。"]}