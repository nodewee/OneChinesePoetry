{"author": "張耒", "period": "宋", "type": "诗", "title": "春日雜興四首  其二", "paragraphs": ["昔我遊京室，交通五陵間。", "主客各英妙，袍馬相追攀。", "千金具飲啜，百金顧吹彈。", "纓弁羅廣席，當頭舞交竿。", "鮮妝耀淥酒，錦纈生風瀾。", "燈燭暗夜艾，士女紛相班。", "歡娛易徂歇，轉盼如飛翰。", "亹亹負孤願，離離銜永歎。", "山鳥窺茗飲，簷花笑蔬餐。", "棄捐勿重陳，事定須蓋棺。"]}