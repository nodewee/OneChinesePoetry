{"author": "張耒", "period": "宋", "type": "诗", "title": "和周楚望", "paragraphs": ["宿雨生曉潤，繁雲滋暑陰。", "我居廢不葺，常苦積雨侵。", "果墜厭風惡，草沉知潦深。", "拳拳抱幽歎，耿耿嬰煩襟。", "吾子久不來，幽居誰見臨。", "飄然得秀句，生我江湖心。", "一官亦漫爾，勤苦安能任。", "何當舍此去，拂我塵埃琴。", "饑寒仰五斗，求尺而忘尋。", "悲我復契闊，誰復知吾音。"]}