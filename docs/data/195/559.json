{"author": "張耒", "period": "宋", "type": "诗", "title": "惠別", "paragraphs": ["洞簫奏兮瑶瑟御，日不足兮繼以夜。", "吾寧獨此湛樂兮，嘉予美之宜修。", "披浮雲出明月兮，揮衆星不與謀。", "既成言以命予兮，顧永予之光明。", "豈獨謂不然兮，託東風以惠聲。", "嗟言獨何容易兮，有傾身者鬼神。", "中懷著而必見兮，卷蘭舌而交信。", "予雖不執子明燭兮，光輝其舍予。", "兩相審者不媒兮，予既獲子於鼻息。", "舒子聲以歌兮，鳳凰將聞而振羽。", "結子佩而起舞兮，星斗視子而上下。", "獨翩翩其不可留兮，君之居可知而不可得。", "春水渙渙兮，予獨飲君河之曲。", "鳥鳴羣飛兮，其下芳草。", "柳舒舒其可攬結兮，桃李始就其膏沐。", "行者懷兮別者思，酌君酒兮壽君以不衰。", "撫君舟之悠然兮，將浩渺以浮航。", "三江震澤兮，舟師告憊而一息。", "引日星之煌煌兮，吾獨望子於南極。", "想子其下兮，鼓聖濤而鞭蛟龍。", "使宓妃不敢巧笑兮，皇英斂衽而來從。", "南風之來兮，入予裾悅余心。", "獨條暢而清婉兮，曰是爲故人之風。"]}