{"author": "張耒", "period": "宋", "type": "诗", "title": "寄答參寥五首  其五", "paragraphs": ["蕭蕭江湖客，疏瘦若秋竹。", "苦心爲詩章，日夜撓心腹。", "清弦無浮聲，促柱有哀曲。", "湔湔幽嚴泉，一一清可掬。", "人生於文章，初若力不作。", "及其成欲售，又困瞽者目。", "予從吳興公，乃獨獲所欲。", "得意有知賞，幽懷免窮獨。", "嗟予有所投，痛學自藏覆。", "子當慰我窮，時寄書數幅。"]}