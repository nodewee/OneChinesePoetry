{"author": "張耒", "period": "宋", "type": "诗", "title": "逐蛇", "paragraphs": ["嗟堯之時兮大水滂，橫潰四海兮包陵岡。", "蕩流湧汩兮周無防，龍騰蛇奔兮嬉以狂。", "腥鱗頑鬣兮更披猖，城居穴處兮亂厥常。", "頹蟲糾結兮肆害戕，陸盤淵據兮傲不臧。", "朋屯黨集兮蕃以昌，穿穴噬囓兮民盡傷。", "下民既病兮帝弗康，黄熊幽殛兮羽山陽。", "乃命伯禹兮行四方，乘高趨卑兮陵復航。", "鑿山疏源兮導河江，萬水下走兮來洋洋。", "經畫九野兮興農桑，驅龍放蛇兮屏諸荒。", "焚山燎野兮無遺芒，野巢窟居兮保厥疆。", "敢有弗率兮斷爾吭，伯益作志兮稽妖祥。", "帝虞耄勤兮黜予商，天授神禹兮夏是王。", "九牧作貢兮金鑑鍠，大冶鼓鑄兮騰精鋩。", "巖巖九鼎峙且剛，奇形詭質兮走與翔。", "鱗毛羽倮兮兮雜短長，求情抉態兮幽微彰。", "制馭百怪兮嚴紀綱，獸蟲人鬼兮安其鄉。", "殊宮別域兮異存亡，曷爲茲蛇兮宅我居。", "妖頑堅老兮傲驅除，深潜居此兮坦無虞。", "下飲我沼兮稍林株，朱眸丹舌兮玄鱗膚。", "恍惚遽速兮疑有無，居者畏避兮行者徐。", "險奪我圃兮駭我徒，盜竊祭禱兮欺羣愚。", "我咨爾蛇兮潜山而穴野，陰蟠遠伏兮與人乎異舍。", "冬居夏游兮時以行，食爾之食兮朋爾朋。", "儧亂我居兮常失經，叛棄爾守兮帝有刑。", "胡昏與頑兮居以寧，自爲不寧兮邀割烹。", "荒戾天理兮悖聖程，我宥爾愆兮逐爾行，亟舍故處兮遐以征。", "南山之幽兮雲霧冥，草木薈蔚兮嶮不平。", "爾徒實繁兮食惟爾盈，捕取不至兮居無與爭。", "汝生孔遂兮壽綿爾齡，物違其常兮禍之所集。", "豐狐晝游兮冬裘以白，龜厭淵處兮吉凶是卜。", "虎不畏人兮皮包戈戟，矜險恃孽兮其終鮮克。", "我言孔昭兮語汝以理，日吉時良兮汝遄以逝。"]}