{"author": "張耒", "period": "宋", "type": "诗", "title": "魯直惠洮河綠石研冰壺次韵", "paragraphs": ["洮河之石利劍矛，磨刀日解十二牛。", "千年虜地困沙礫，一日見寶來中州。", "黄子文章妙天下，獨有八馬森幢旒。", "平生筆墨萬金值，奇煤利翰盈篋收。", "誰持此研參案几，風瀾近手寒生秋。", "抱持投我棄不惜，副以清詩帛加璧。", "明窗試墨吐秀潤，端溪歙州無此色。", "野人齋房無玩好，慚愧衣冠陳裸國。", "晁侯碧海爲文詞，盤薄萬頃澄清漪。", "新篇來如徹札箭，勁筆更似劃沙錐。", "知君自足報蒼璧，愧我空賦瓊瑰詩。"]}