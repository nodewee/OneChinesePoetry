{"author": "張耒", "period": "宋", "type": "诗", "title": "天馬歌", "paragraphs": ["風霆冥冥日月蔽，帝遣真龍下人世。", "降精神馬育天駒，足躡奔風動千里。", "蕭條寄産大宛城，我非爾乘徒爾生。", "小羌雜種漫羈絏，櫪上秋風時一鳴。", "萬里名聞漢天子，內府鑄金求騄駬。", "將軍受詔玉關開，靈旂西指宛王死。", "天馬出城天駟驚，塞沙颯颯邊風生。", "執驅校尉再拜馭，護羌使者清途迎。", "騏驎殿下瞻天表，天質龍姿自相照。", "翠蕤黄屋兩邐迤，玉鐙金鞍相炫耀。", "東游封祀被和鑾，甲子北來巡朔邊。", "展才自覺逢時樂，致遠不知行路難。", "物生從類如有神，地無遠近終相親。", "君不見莘野磻溪耕釣叟，一朝吐氣佐明君。"]}