{"author": "張耒", "period": "宋", "type": "诗", "title": "服仙靈脾酒", "paragraphs": ["冷氣侵吾髀，趨拜劇苦艱。", "仁哉神農氏，遺藥驅恫瘝。", "持錢取之市，易得如茆芫。", "繁枝與芳葉，盡取無可刪。", "貯之白縑囊，漬以壺酒寬。", "七日以供飲，跛曳皆翩躚。", "呼兒謹蓋藏，用此九轉丹。", "平生誤信書，安坐得老邅。", "方書豈盡信，柳子固無言。", "事固有然者，豈容盡欺謾。", "疾走非吾願，且復補羸殘。"]}