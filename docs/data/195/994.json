{"author": "張耒", "period": "宋", "type": "诗", "title": "送劉季孫赴浙東", "paragraphs": ["將軍好書如郤縠，文史隨船三萬軸。", "吟詩坐嘯士賈勇，不學虎頭飛食肉。", "念昔先君得佳句，歸見兒童詫珠玉。", "乖離存沒偶不死，十年遇公拜還哭。", "堂堂山西忠勇後，凜凜典刑在眉目。", "總戎南下聊復爾，健虜黠羌要頗牧。", "戈船水犀士扼虎，三江太湖浪翻屋。", "丈夫爲將亦不惡，寂寞揚雄老天祿。"]}