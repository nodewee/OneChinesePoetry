{"author": "吳可", "period": "宋", "type": "诗", "title": "題馬上元所藏趙墨隠畫淵明四詩", "paragraphs": ["我不識趙子，見此便得之。", "談笑出丘壑，粲然備四時。", "似聞月旦評，氣壓淵明詩。", "馬卿宰白下，慣作烟雲嬉。", "歸來九衢塵，舊好不少移。", "慇懃著懷袖，亦足慰夢思。", "我本家北阜，一官老京師。", "頗懷月下松，披圖覓幽姿。", "正恐林間鶴，怨我歸無期。", "那知此心在，衡宇終棲遲。", "誰憐阿堵中，幾有一斛泥。", "願分溪上山，供我笏拄頤。"]}