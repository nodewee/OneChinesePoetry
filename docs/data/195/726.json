{"author": "張耒", "period": "宋", "type": "诗", "title": "寓陳雜詩十首  其二", "paragraphs": ["昔記古甲子，商滅而周興。", "如何雨此日，乃爲霪雨徵。", "陰陽久乖張，此事頗有憑。", "豈天悔牧野，洗此漂杵腥。", "舊雨水未乾，洞房苔欲青。", "新雨雖霢霢，欺我牆善崩。", "虛堂就夕眠，永夜楸桐聲。", "蕭然秋氣至，豈覺巾屨輕。", "憐我老病者，三伏困薰蒸。", "得凉且飽飯，何暇念秋成。"]}