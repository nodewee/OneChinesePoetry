{"author": "吳可", "period": "宋", "type": "诗", "title": "祕古堂詩", "paragraphs": ["羣兒只解祕金玉，百歲作癡空潤屋。", "君家勝味渠不知，掉頭歸來北窗讀。", "插架整整三萬籤，誰何有書真不然。", "是中文字到蝌蚪，補亡應得由庚篇。", "異錦千囊更妙好，中有玉奩藏小草。", "不煩脫帽苦揮毫，漫說驚蛇雜飛鳥。", "摩挲鼎彝自笑語，碧暈堆花久瘞土。", "懸知百好墮兒戲，此物一出吞萬古。", "客來錯惡初不解，把玩慇懃定爲怪。", "我知此老極不淺，規模正欲超三代。"]}