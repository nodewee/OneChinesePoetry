{"author": "張耒", "period": "宋", "type": "诗", "title": "踵息齋", "paragraphs": ["物之有知者恃息，物之有息知爲賊。", "天長地久載元氣，天地無心故無極。", "君知一身誰主持，六塵緣影工伎兒。", "發生變幻不暫止，令汝鼻息無停時。", "喘呼呀呷生至死，去今已遠何由歸。", "真人嗒然吾喪我，能使炎火爲寒灰。", "中空無宰氣不使，內自升降如靈龜。", "深之又深乃至踵，根深蒂固凝不動。", "超然內外無死地，梨棗華實龍虎用。", "真人示我尺素書，萬卷丹經不勞誦。", "他年綠髮對銅狄，却視吾齋真作夢。"]}