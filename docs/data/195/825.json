{"author": "張耒", "period": "宋", "type": "诗", "title": "宿合溜驛", "paragraphs": ["空庭野雀噪，客至休我駒。", "盡日衝塵沙，解裘振裳裾。", "熒熒青燈光，夜永寒堂虛。", "破窗見星斗，明月照廣除。", "搆火旋烹煎，妻兒具盤盂。", "强飯一爲飽，困眠體微舒。", "嗟我山野姿，懶拙與世疏。", "如何强所難，妄躡仕進途。", "已習未易舍，欲行倦馳驅。", "悲哉不早計，既晚空嗟吁。"]}