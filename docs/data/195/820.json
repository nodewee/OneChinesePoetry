{"author": "張耒", "period": "宋", "type": "诗", "title": "感秋呈宏父兼呈周楚望三首  其二", "paragraphs": ["西風中夜來，飛雨隨以至。", "攬衣不能眠，起坐爲涕泗。", "炎蒸雖云酷，香草猶可佩。", "清商來無情，凋我蘭與蕙。", "咿咿草蟲悲，裊裊露蟬嘒。", "高梁燕如客，鎩翮鷹方鷙。", "乾坤本無心，萬物隨一氣。", "如何於其間，感愴坐自累。", "置之勿復道，得酒但知醉。", "陶然杯杓間，萧洒無餘事。"]}