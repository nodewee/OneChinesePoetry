{"author": "張耒", "period": "宋", "type": "诗", "title": "感春", "paragraphs": ["若若堂北桃，昨日花猶小。", "暖風遲景一日功，萬萼千葩爛相照。", "東風漾漾吹朝雨，朝日滿簷春鳥語。", "櫻桃得暖花意忙，接萼連枝間先吐。", "蘭芽出地長可握，小筍如簪堪薦箸。", "欣欣萬木誰使然，時來不肯居塵土。", "盛衰相感但如此，鏡中安得朱顔駐。", "古來百計無可奈，惟有飲者謀猶庶。", "乃知甚急莫如酒，有衣可典猶爲富。", "我今不樂欲何待，薄俸自給供朝暮。", "功名有命不可求，白髮無私誰得拒。", "從今酩酊勿復辭，棄置人間千萬慮。"]}