{"author": "張耒", "period": "宋", "type": "诗", "title": "飛螢詞", "paragraphs": ["碧梧含風夏夜清，林塘五月初飛螢。", "翠屏玉簟起凉思，一點秋心從此生。", "方池水深溪雨積，上下輝輝亂凝碧。", "幸因簾捲到華堂，不畏人驚照瑶席。", "漢宮千門連萬戶，夜夜熒煌暗中度。", "光流太液池上波，影落金盤月中露。", "銀闕蒼蒼玉漏遲，年年爲爾足愁思。", "長門怨妾不成寐，團扇美人還賦詩。", "避暑風廊人語笑，欄下撲來羅扇小。", "已投幽室自分明，更伴殘星碧天曉。", "君不見連昌宮殿洛陽西，破瓦頹垣今古悲。", "荒榛腐草無人迹，只有秋來熠燿飛。"]}