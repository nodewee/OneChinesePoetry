{"author": "張耒", "period": "宋", "type": "诗", "title": "寄答參寥五首  其四", "paragraphs": ["我生爲文章，與衆常不偶。", "出其所爲詩，不笑即嘲詬。", "少年勇自辯，盛氣爭可否。", "年來知所避，不敢出諸口。", "時時未免作，包以千襲厚。", "低心讓兒曹，默默衆人後。", "見君不能已，頗亦陳所有。", "君豈少取之，時以佳句授。", "幽弦喜有聽，清唱慰孤奏。", "如何瞥然去，使我不得友。"]}