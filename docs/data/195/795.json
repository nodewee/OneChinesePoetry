{"author": "張耒", "period": "宋", "type": "诗", "title": "贈蔡彥規", "paragraphs": ["我不見蔡子，杜門十日餘。", "今日叩我門，滿手携瓊琚。", "鏗鏘寫我前，雜以貝與珠。", "我愕不知報，低頭驚且吁。", "讀畢致於懷，餘光溢衿裾。", "坐令簞瓢室，磊犖堆璠璵。", "我拙寡所合，甘爲不材樗。", "嗟君何所聞，屢枉長者車。", "我來淮南遊，靄靄子之譽。", "驊騮走千里，凡馬安能逾。", "奈予不自量，痛鞭而疾驅。", "常憂過所往，疲憊傷吾軀。", "願君少待我，且欲休吾駒。", "跳奔舍其羣，子樂誰與俱。", "俯身援其類，是亦仁之徒。", "不然但用我，畏甚將逃逋。", "何如少待之，效技供子娛。", "我無功名願，與世日益疏。", "反慕古沮溺，窮年事耕鋤。", "皇皇吾夫子，憂世亦勤劬。", "雖然竟何就，孰若安以居。", "人生各有懷，未用相賢愚。", "得樂願即止，安能較錙銖。", "又疑異所任，勞逸事亦殊。", "作歌以訊之，子意當何如。"]}