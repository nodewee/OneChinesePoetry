{"author": "張耒", "period": "宋", "type": "诗", "title": "讀戚公恕進卷", "paragraphs": ["世方尚纖柔，子獨不可揉。", "人皆喜呶呶，子語不出口。", "巉然即之高，俗子競嘲詬。", "我嘗要之難，快使暴其有。", "乃知謗之非，更覺所得厚。", "由來難小知，此固可大受。", "讀書常辛勤，世務飽經構。", "琅琅滿編文，一一可推究。", "俗儒昧事實，文字工綵繡。", "可觀不可用，章甫冠土偶。", "子能獨不然，渾樸謝雕鏤。", "寧爲目前玩，功見施設後。", "知心古所難，形兀實難售。", "嗟君聽者寡，風雨但孤雊。", "又思理難常，功業亦邂逅。", "豈令匠石斤，常縮袖間手。", "無爲扣角歌，且進滿尊酎。", "但非遽可令，有所待而偶。", "干將伏黄土，氣乃在牛斗。", "顧君久自安，蔽抑寧復又。"]}