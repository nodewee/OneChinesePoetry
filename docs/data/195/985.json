{"author": "張耒", "period": "宋", "type": "诗", "title": "八盜", "paragraphs": ["挾弓持矛八人者，暮出永寧循白馬。", "袁村飲酒呼主翁，主翁倉皇問以弓。", "朝飯南山民獻彘，主人贈刀其姓李。", "道逢兩夫捕鷹隼，脅之以威使從己。", "晚投民居迫之饋，坐有三夫願從事。", "其徒新故十有三，驅使兩夫前探伺。", "諜知小水無徼巡，彎弓長呼蒼市門。", "傳聲市人恣誘脅，擾擾坐致幾千人。", "一盜登床坐而視，四盜執兵環以衛。", "八夫露刃入民居，斂聚金珠致之帥。", "搜羅抉剔凡八戶，淫污婦女纍其主。", "烹羊致酒來紛紛，錢幣滿前隨賜與。", "一盜揚聲集市人，我憐市人常苦貧。", "居民積財尚餘羨，恣爾攫取舍無嗔。", "市人聽令喜且舞，肩負囊擔誰復數。", "須臾散去閭里空，犬逝雞逃無敢語。", "八盜連謀詔其五，爲我鳴金南取路。", "人聞金聲謂盜南，八盜西馳下山去。", "長吏飛書呵有司，坐欲捕獲如吾期。", "洛陽大牓如匹帛，一百萬錢賞能獲。", "一朝兩卒扣吾門，自言有密人不聞。", "我知小鼠羣偷地，二盜今居洛之涘。", "立呼吏兵給戈弩，期以朝擒夜馳去。", "可憐鼠子不知逃，猶復持矛起相拒。", "一士揮刀身首離，復取傍盜如携兒。", "八夫獲二亡其六，盡取黨人付諸獄。"]}