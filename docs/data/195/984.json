{"author": "張耒", "period": "宋", "type": "诗", "title": "九月十二日入南山憩一民舍冒雨炙衣久之", "paragraphs": ["石棱如刀不容步，上挽垂藤下無路。", "風寒雨滑徒旅愁，捨馬杖藜泥沒屨。", "躋攀顛墜不容髮，目眩心寒驚反顧。", "亦知垂堂有遺戒，身仰微官欲誰愬。", "蕭蕭茅屋映絕壁，門外汩汩清泉注。", "解衣就火不能暖，旋拾山薪伐溪樹。", "山翁生未食醯醢，脫粟寒蔬度朝暮。", "人間平地固不少，何用崎嶇守磨兔。", "秋聲四起山靄夕，壞屋疏籬睡無處。", "披裘結束相勸歸，過盡重雲下山去。"]}