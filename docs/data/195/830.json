{"author": "張耒", "period": "宋", "type": "诗", "title": "漫浪翁", "paragraphs": ["堂有書萬卷，園有竹千竿。", "逍遙於其間，漫浪追昔賢。", "乃祖首陽人，疾世餓空山。", "堂堂秘書公，赤手犯鯨鱣。", "後來得吾子，門戶真有傳。", "已信懷道貴，預知行世艱。", "婆娑欲頭白，不肯彈其冠。", "我頃未見之，千里知肺肝。", "不惜委珠玉，投我書數編。", "我窮安放逐，老去頗知田。", "君獨胡取之，學問考淵源。", "江鄉歲已晏，幽獨抱悁悁。", "何當一杯酒，與子相周旋。"]}