{"author": "張耒", "period": "宋", "type": "诗", "title": "對雪呈仲車", "paragraphs": ["學堂歲暮無來客，殘雪漫漫風獵獵。", "當庭古柳三四枝，老翁携帚收殘葉。", "二年閒散百事慵，饑寒不自勤鋤鍤。", "囊空甑倒誰復救，典衣買酒將空篋。", "人間萬事苦難齊，以醉驅愁最奇捷。", "丈夫未死誰能測，幽憂何自同兒妾。", "飲酣耳熱詩興豪，直上虛空恣凌躡。", "饑喉凍噤誰與解，正藉醺酣得嚅囁。", "少年舉白未嘗辭，漸老深杯見還怯。", "何當共有種秫田，免向官壚走書帖。"]}