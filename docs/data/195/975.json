{"author": "張耒", "period": "宋", "type": "诗", "title": "瓜洲謝李德載寄蜂兒木瓜筆", "paragraphs": ["瓜洲蕭索秋江渚，西風江岸殘紅舞。", "津亭永夜守青燈，客睡朦朧聽江雨。", "青罇曉酌遣懷抱，但恨鬰鬰將誰語。", "敲門忽得故人書，洗手開緘見眉宇。", "蜂兒肥膩愈風痹，木瓜甘酸輕病股。", "銛鋒皓管見還愧，老去筆硯生塵土。", "北歸飄泊亦何事，篙工已束橫江櫓。", "天寒應客太昊墟，當遣何人具雞黍。"]}