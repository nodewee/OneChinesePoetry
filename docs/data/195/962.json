{"author": "張耒", "period": "宋", "type": "诗", "title": "北原", "paragraphs": ["秋風日夜吹北原，秋蕪經霜不復繁。", "縈紆一逕漸可躡，步踏落葉披榛菅。", "蕭蕭九月草木變，獨有修竹猶禁寒。", "青紅野實不可辨，晚日照射霜榴殷。", "巉巉女几更清瘦，崖壁刻削無雲烟。", "潦收石出洛水好，靜夜側耳聲潺潺。", "原西古城有微路，禾黍離離荒野田。", "人家歲熟婦子樂，村巷日暖牛羊閒。", "登臨嗟我幸無事，况有美酒供開顔。", "射麋獵兔可卒歲，棄擲萬累休嗟歎。"]}