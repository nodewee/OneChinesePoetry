{"author": "張耒", "period": "宋", "type": "诗", "title": "孫彥古畫風雨山水歌", "paragraphs": ["山深巖高石壁青，白日忽變天晦冥。", "黑風驅雲走不停，驚電疾雨來如傾。", "山前雨點大如手，山下水湧危槎橫。", "崩崖古樹老有靈，吼怒直與風雲爭。", "枝披葉偃鬭不怯，萬竅却欲藏雷霆。", "鞭馿疾驅者誰子，石路嶮澀馿凌兢。", "目迷心懾愈不及，來憩樹下如寒蠅。", "蒼茫直與鬼神接，恍惚不保龍蛇驚。", "平居此樂忽入眼，孫家古圖纔可辨。", "奈何一幅一尺餘，欲奪天地之奇變。", "我心愛之良有以，昔苦山行親遇此。", "一生兩足不下堂，輸爾朱家貴公子。"]}