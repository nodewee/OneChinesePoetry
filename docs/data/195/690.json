{"author": "張耒", "period": "宋", "type": "诗", "title": "有感三首  其一", "paragraphs": ["一春苦多風，桃李見無幾。", "良遊時已失，忽忽三月尾。", "中間亦何有，徒自亂心耳。", "所嗟違所娛，坐費良日晷。", "堂北千葉桃，微本混榛枳。", "居然未之省，一日燦相視。", "零丁不忍摘，攀玩聊自慰。", "乃知物雖微，未易即疏棄。", "從今至零落，猶足伴尊胾。", "仍煩芊綿草，藉我花前醉。"]}