{"author": "張耒", "period": "宋", "type": "诗", "title": "寒夜擁爐有懷淮上", "paragraphs": ["長安暮冬雪如山，堅冰錯落於其間。", "八荒一雲同慘淡，北海怒迴江海翻。", "老人此時不復出，閉戶燃薪守蓬蓽。", "忽憶去年淮上舟，有客致酒頗豪逸。", "三更堂下霜折木，坐上美人鳴寶瑟。", "人生有情亦可憐，明眸皓齒如眼前。", "主人金章作塵土，烟飛星散江南天。", "知非蘧公時一歎，讀書梅叟並蕭然。", "百年萬事費排遣，軟語須問東家禪。"]}