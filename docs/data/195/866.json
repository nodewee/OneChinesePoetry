{"author": "張耒", "period": "宋", "type": "诗", "title": "遊武昌", "paragraphs": ["一葉橫江凌浩渺，李君見我迎門笑。", "鵝黄初熟醅旋壓，書室焚香地新掃。", "淋漓歌笑不知夜，竹榻枕藉眠諸少。", "老人被煖覺獨晚，驚起東南日如燒。", "四明陳子定愛客，生火寒廳邀我到。", "盤殽香潔具俄頃，鱠斫寒魚初出沼。", "仲謀霸氣久寂寞，元子亭基尚危峭。", "荆榛荒梗上石磴，人物清江開野廟。", "暮投明府快一飲，主意殷勤賓屢釂。", "星河破碎歸中夜，明日清淮理歸棹。", "王家園館靜人眼，挂壁於菟疑欲齩。", "殺雞爲黍辦倉卒，看畫烹茶每醉飽。", "還家閉門空寂歷，勝境目前皆了了。", "茲遊可再誰汝嗇，老懶似不能輕矯。", "西山得霜瘦如削，蕭寺崢嶸出粉篠。", "幸於腰髀猶足使，與子凌寒恣遊眺。"]}