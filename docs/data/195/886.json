{"author": "張耒", "period": "宋", "type": "诗", "title": "美哉", "paragraphs": ["美哉洋洋清潁尾，西通天邑無千里。", "舸𦩆大艑起危檣，淮潁耕田歲收米。", "茫茫陂澤带平原，古時溝澗還相連。", "昔人屯田戍兵處，今人阡陌連丘墓。", "今年雨足種麥多，北風吹葉鳴空柯。", "高城回望鬰嵯峨，豐年閭井聞笙歌。", "河邊古堤多老柳，去馬來船一回首。", "百年去住不由人，歲暮天寒聊飲酒。"]}