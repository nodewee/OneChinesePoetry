{"author": "阮閱", "period": "宋", "type": "诗", "title": "任元受耿時舉有和篇謹用韵寫寄", "paragraphs": ["射策明光最上游，干霄直氣接雲浮。", "平生所聞任定祖，十年堅卧巖壑幽。", "胸中經濟幾韜略，價高連城人不酬。", "急流勇退莫予武，旁觀誰爲君王留。", "歸來萬事了無愧，罪我知我惟春秋。", "海沂之康談笑事，分毫未展帷幄籌。", "倒屣能延吾黨士，此客標置高南州。", "翰墨從容千萬字，韵高不作河西謳。", "各持吾素報吾主，爲公不必須孫劉。", "嗟我已衰人不數，去來乘雁雙鳬鷗。"]}