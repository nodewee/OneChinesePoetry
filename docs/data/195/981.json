{"author": "張耒", "period": "宋", "type": "诗", "title": "和晁應之憫農", "paragraphs": ["南風吹麥麥穗好，饑兒道上扶其老。", "皇天雨露自有時，爾恨秋成常不早。", "南山壯兒市兵弩，百金裝劍黄金縷。", "夜爲盜賊朝受刑，甘心不悔知何數。", "爲盜操戈足衣食，力田竟歲猶無穫。", "饑寒刑戮死則同，攘奪猶能緩朝夕。", "老農悲嗟淚沾臆，幾見良田有荆棘。", "壯夫爲盜羸老耕，市人珠玉田家得。", "吏兵操戈恐不銳，由來殺人傷正氣。", "人間萬事莽悠悠，我歌此詩聞者愁。"]}