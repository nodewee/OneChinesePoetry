{"author": "張耒", "period": "宋", "type": "诗", "title": "光山謠", "paragraphs": ["艤舟淮南望新息，天遣清淮限南北。", "崎嶇細路入光山，野色蒼凉秋日白。", "八月穫稻田無水，蚱蜢羣飛稻乾死。", "危橋絕澗聞水聲，喧喧汲水爭瓶罌。", "昏昏落日銜遠山，鳥啼車轍未得閒。", "縣公吳生我世舊，爲我烹羊酤斗酒。", "燈前醉飽紛就眠，五更開門星滿天。", "長年他鄉心惘然，遠途辛勤難具言。"]}