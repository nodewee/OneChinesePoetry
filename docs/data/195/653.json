{"author": "張耒", "period": "宋", "type": "诗", "title": "曉赴秘書省有感", "paragraphs": ["桃李欲開時，長安春正好。", "晴空倚閶闔，朝日散馳道。", "雲收龍蛇榜，爛爛金碧曉。", "清都不容塵，虎士守洒掃。", "家無當關警，襟袂免顛倒。", "何慚驅款段，吾事不須早。", "儒生近卜祝，本自異時好。", "聖朝尚文雅，詔使窺鴻寶。", "平生一盃酒，江海送吾老。", "靜喧非人事，不得守懷抱。", "跳梁干造物，乃取鏌鋣誚。", "委懷隨所遭，千葉纔一笑。"]}