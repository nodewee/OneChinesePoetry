{"author": "張耒", "period": "宋", "type": "诗", "title": "和大雪折木", "paragraphs": ["季秋木葉未全落，西風卷雲飛雪作。", "奔騰傾倒來不停，頃刻山川失寥廓。", "白頭老翁仰天歎，一生未見可吁愕。", "但悲無食饑凍死，何暇更議陰陽錯。", "樵車不來椽數盡，仰徹屋茅烹莧藿。", "坐愁窮臘安可度，律管未改初冬朔。", "我居堂前有大榆，百年老幹龍鱗剝。", "夜聲疑是神物伐，參天大枝脆如斮。", "披簷擲瓦事未測，起坐明燈徹其幄。", "命乖久遭窮鬼笑，當慮壓覆崩厥角。", "鹿山長官當此時，高樓大飲縱歡謔。", "兩邦相鄰無百里，誰謂同時異憂樂。", "尚能怨嗟念窮苦，喜君於物心不薄。", "百里饑寒仰長官，勉充此心救民瘼。"]}