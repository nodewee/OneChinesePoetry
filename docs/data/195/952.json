{"author": "張耒", "period": "宋", "type": "诗", "title": "讀守道詩", "paragraphs": ["仁宗之初公有聲，一世懦者聞之驚。", "日行古義不顧俗，師事孫子傳其經。", "掃堂捧杖供賤役，侍師之坐隨師行。", "質疑問道無敢變，當世始知師與生。", "作爲文章不徒發，譏切時事排公卿。", "俗儒毀譽無所出，乃取過行爲譏評。", "過於仁義罪固小，矯弊自合違中行。", "人皆不及子獨過，過者之罪誰爲輕。", "開編偶誦子詩句，辭氣磊落嚴以清。", "吟哦令我不能舍，想見眉宇寒崢嶸。", "高風一泯不可見，安得壯士能經營。", "惜哉朽骨不可作，徂徠廢土知誰耕。"]}