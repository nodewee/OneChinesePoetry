{"author": "張耒", "period": "宋", "type": "诗", "title": "次韵秦覯", "paragraphs": ["琬琰非世珍，昔以羊皮換。", "嗟君復何求，衆棄乃所玩。", "十年少游兄，閉口受客難。", "二毛纔一第，俗子猶憤惋。", "人間異巧拙，善琢貴顔汗。", "嬋娟守重閨，倚市爭倩盼。", "君胡寶滯貨，屢辱訪衰懦。", "譬猶卧仆塗，更侑觥與散。", "球然瑚璉質，磨琢爭璀璨。", "遲君三年鳴，更用驚我慢。"]}