{"author": "張耒", "period": "宋", "type": "诗", "title": "秋蔬", "paragraphs": ["荒園秋露瘦韮葉，色茂春菘甘勝蕨。", "人言佛見爲下箸，芼炙烹羹更滋滑。", "其餘瑣屑皆可口，蕪菁脆肥薹葅辣。", "藏鞭雛筍纖玉露，映葉乳茄濃黛抹。", "已殘枸杞只留枿，晚種萵苣初生甲。", "南來食魚忘肉味，久思吾土牛羊茁。", "軟炊一飽老有味，痛飲百壺今不說。", "蒲團齋罷欠伸時，自覺少年心解脫。"]}