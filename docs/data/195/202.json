{"author": "薛紹彭", "period": "宋", "type": "诗", "title": "雲頂山", "paragraphs": ["山壓衆峰首，寺占紫雲頂。", "西遊金泉來，登山緩歸軫。", "昨暮下三峽，出谷已延頸。", "山名高劍外，回首陋前嶺。", "躋攀困難到，頼此晝亦永。", "巍巍石城出，步步松徑引。", "青霄屋萬楹，下俯二川境。", "玉壘連金雁，西軒列阡畛。", "青城與岷峨，天際暮雲隠。", "少城白烟裏，水墨澹微影。", "江流一練带，不復辨漁艇。", "東慚梓隘闕，右喜錦川迥。", "磐陀石不轉，枯枿弄芒穎。", "四更月未出，蕙帳天風緊。", "客行弊帤垢，到此凡慮屏。", "暫時方外遊，聊愜素心靜。", "明朝武江路，拘窘逐炎景。"]}