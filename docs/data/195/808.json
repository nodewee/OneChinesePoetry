{"author": "張耒", "period": "宋", "type": "诗", "title": "寄答參寥五首  其一", "paragraphs": ["昔我初見子，子時客京師。", "聞名久不獲，既得過所知。", "示我一卷書，大小百首詩。", "我嗜不可輟，熊蹯薦朝饑。", "約子彭城遊，念當行有期。", "中間忽倉卒，决去不子辭。", "子後來高郵，我居淮之湄。", "中間無百里，詩句屢欲馳。", "客來得子書，云子久南歸。", "投書不能讀，恨我聞之遲。", "使我早知此，扁舟尚能追。", "遠別不執手，近居不相携。", "每念今悵昔，耿耿衷腸悲。", "子行日已南，我去日已西。", "音書不可頻，何以慰我思。"]}