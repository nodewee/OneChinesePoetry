{"author": "張耒", "period": "宋", "type": "诗", "title": "自南京之陳宿柘城", "paragraphs": ["荒城人稀荆棘老，野兔驚跳出寒草。", "蒼蒼落日黄雲西，驅馬城邊尋古道。", "入門四顧皆桑田，居民三五依道邊。", "暮投佛寺下馬立，衝眼滿屋燃萁烟。", "老僧自言八十餘，老矣不能營所居。", "村僮依竈展敗席，上有空梁懸木魚。", "旋汲新泉濯雙手，青燈照客黄昏後。", "羣兒爛漫眠我前，新月欲傾光入牖。", "夜敲僧室借酒壺，不惜青錢取次沽。", "酒香入戶推枕起，剔燈吹火燃銅盂。", "大杯一沃不留滴，滿眼棼然睡來集。", "明朝上馬倒殘壺，不怕新霜敗裘濕。"]}