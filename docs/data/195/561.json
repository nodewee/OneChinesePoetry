{"author": "張耒", "period": "宋", "type": "诗", "title": "敘雨", "paragraphs": ["西山之泉兮冽以清，淳注萬古兮無虧盈。", "應龍蟠守兮謹防扃，有神司之兮帥羣靈。", "神君曷處兮山之穹，雲郛霧闕兮都邃宮。", "騰駕逸景兮馭清風，上友仙聖兮佑帝躬。", "惟今之旱兮非神曷愬，家無餘糧兮麥不庇雨。", "土飄塵揚兮迷行錯步，魃威孔張兮熾莫予禦。", "挹水一勺兮薦羔豚，曷求於水兮神實憑。", "土有蔬兮林有實，芼馨香兮葅芳鬰。", "神我饗兮臨我堂，酌芝醑兮御椒漿。", "巫甚祇兮時甚良，哀我疾兮降我祥。", "神君仁兮念下民，撫民災兮號帝閽。", "帝念神君兮詔雨官，叱馭六龍兮奮互飛。", "騫掣飛電兮鼓雷震，俾霈爾澤兮正無限。", "山靈川怪兮更騰奔，角毛羽鬣兮爛鱗鱗。", "前幢後旆兮玄雙輪，椎轟喧呵兮翻乾坤。", "神龍九鬣兮雜蛟鯤，瞠眼飛涎兮翻齶齦。", "伏潜羲和兮止星辰，一洒萬里兮傾河津。", "妖風失威兮斂以奔，魃濡厥裳兮伏以蹲。", "槁蘇焦澤兮息惔焚，優渥潤沃兮無涯垠。", "菽麰詵詵兮奮裳紳，秋種既即兮農則勤。", "既足而止兮披霧昏，朝陽清明兮斂游塵。", "功成不居兮駕歸雲，空山寥寥兮夜無聞。", "靈泉幽幽兮湛奫淪，竭誠莫報兮仁哉君。"]}