{"author": "張耒", "period": "宋", "type": "诗", "title": "四月望日自孝悌坊遷冠蓋孫氏第", "paragraphs": ["青蕪滿古城，白日照大澤。", "街荒雞犬鬧，市遠喧閧寂。", "中有騰騰者，淮陽四年客。", "坐偷太倉粟，穩睡而飽食。", "平生願陳力，衰老困逼迫。", "何曾一可意，但有百無益。", "偷安淺夫志，苟且志士惜。", "窮通有天理，誓不安苟得。", "朱陽方肇序，春去無轍迹。", "悵此復幾時，撫事三歎息。"]}