{"author": "張耒", "period": "宋", "type": "诗", "title": "寄陳器之", "paragraphs": ["昨者見君纔頃刻，滿馬塵埃面黧黑。", "自言別家春欲闌，歸意如飛留不得。", "玉鞭揮折手成胝，一日到家馳四驛。", "今朝得書一何喜，酌酒烹雞稅征軛。", "自言山城無與樂，坐看飛花良可惜。", "手携婦子口吟詩，文字揮毫便千百。", "醉歌昌谷和我吟，錦囊舊句無顔色。", "憐君潦倒誰復省，場屋十年名烜赫。", "嗟我春來亦何事，飽食高眠度朝夕。", "簾前相對但有山，坐上清談更無客。", "逼眼花光羅綺眩，照人酒色瓊瑶白。", "風光似此寧可忍，酩酊高歌卧花側。", "平生結友事遨遊，未省流年守山僻。", "强歡獨飲豈所樂，舍此無謀慰愁寂。", "思君一笑何可得，王事有程身有役。", "堂南柳條爭著葉，繁李夭桃落如積。", "請看春物能有畿，坐見清和變炎赫。", "須期載酒對東風，及此殘花尚堪摘。"]}