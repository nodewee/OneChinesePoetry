{"author": "吳可", "period": "宋", "type": "诗", "title": "舟中即事", "paragraphs": ["四顧彭蠡湖，獨知廬阜尊。", "疊嶂遍圍繞，拱立猶兒孫。", "扶筇望瀑布，玉虹走祇園。", "回步尋虛亭，餘流潄瑶琨。", "三峽誇幽險，下有萬雷喧。", "龍淵神物家，孰敢窺清渾。", "歸來有餘思，妙音傳夢魂。", "易舟大孤傍，山川出籠樊。", "生平數佳士，歡然笑語溫。", "殊鄉愛遠客，一見如弟昆。", "直有卜鄰意，便擬營柴門。", "惜別屢往還，遺酒盈瓶盆。", "回首幽居雲，忽作聚墨昏。", "岡巒互起伏，時爲烟霧吞。", "遥知急雨來，坐看風水奔。", "浮家若漂泊，且繫古柳根。", "晚來喜新霽，遥岑淡餘痕。", "岸花自娬媚，始怪秋色繁。", "近沙羣鷺驚，炯如積雪翻。", "林間問茅屋，欲與漁父言。", "想像翠靄中，疑有桃花源。", "津子請息肩，買醉溪上村。", "我亦睡篷底，輾轉吟東屯。", "痛彼日月遠，念此骨肉存。", "誰能致薪粲，庶幾度寒暄。", "避秦豈本志，多病不復論。"]}