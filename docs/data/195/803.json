{"author": "張耒", "period": "宋", "type": "诗", "title": "與友人論文因以詩投之", "paragraphs": ["我雖不知文，嘗聞於達者。", "文以意爲車，意以文爲馬。", "理强意乃勝，氣盛文如駕。", "理惟當即止，妄說即虛假。", "氣如决江河，勢盛乃傾瀉。", "文莫如六經，此道亦不舍。", "但於文最高，窺不見隙罅。", "故令後世儒，其能及者寡。", "文章古亦衆，其道則一也。", "譬如張衆樂，要以歸之雅。", "區區爲對偶，此格最污下。", "求之古無有，欲學固未暇。", "君爲時俊髦，我老安苟且。", "聊獻師所傳，無以吾言野。"]}