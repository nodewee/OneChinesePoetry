{"author": "張耒", "period": "宋", "type": "诗", "title": "于湖曲", "paragraphs": ["武昌雲旗蔽天赤，夜築于湖洗鋒鏑。", "巴滇騄駿風作蹄，去如滅沒來不嘶。", "日圍萬里纏孤壁，虜氣如霜已潜釋。", "蛇矛賤士識天顔，玉帳髯奴落妖魄。", "君不見銅駝陌上塵沙起，胡騎春來飲瀍水。", "浮江天馬是龍兒，蹙踏揚州開帝里。", "王氣高懸五百秋，弄兵老濞空白頭。", "石城戰骨卧秋草，更欲君王分上流。"]}