{"author": "張耒", "period": "宋", "type": "诗", "title": "泊南京登岸有作呈子由子中子敏逸民", "paragraphs": ["客行歲云暮，孤舟衝北風。", "出門何蕭條，驚沙吹走蓬。", "北涉濉河水，南望宋王臺。", "落葉舞我前，鳴鳥一何哀。", "重城何諠諠，車馬溢四郭。", "朱門列大第，高甍麗飛閣。", "湯湯長河水，赴海無還期。", "蒼蒼栢與松，岡原常不移。", "覽物若有歎，誰者知我心。", "口吟新詩章，予撫白玉琴。", "鳴琴感我情，一奏涕淚零。", "子期久已死，何人爲我聽。", "推琴置之去，酌我黄金罍。", "幽憂損華姿，流景良易頹。"]}