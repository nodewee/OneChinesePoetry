{"author": "張耒", "period": "宋", "type": "诗", "title": "蕭朝散惠石本韓幹馬圖馬亡後足", "paragraphs": ["世人怪韓生，畫馬身苦肥。", "幹寧忍不畫驥骨，當時廄馬君未知。", "開元太平國無事，戰馬卷甲飽不騎。", "玉關橐駝通萬里，長安第宅連諸姨。", "笙歌錦繡遍一國，六龍長閒空食粟。", "霜甜秋草沙苑遊，日暖春波渭川浴。", "脽圓腰穩目生光，細尾豐膺毛帖肉。", "珠鞍玉鐙驕不行，豈有塵埃侵四足。", "韓生丹青寫天廄，磊落萬龍無一瘦。", "豈知車下骨如牆，饑食草根刺傷口。", "君家古圖纔半身，千里騰驤已有神。", "迴身側顧不無意，剪騣絡頭嗟失真。", "君不見太宗戰馬拳腹毛，身騎此馬縛羣豪。", "龍虎精神金鼓氣，豈有閑地供脂膏。", "至今畫圖快胸臆，想見虬鬚親破賊。", "那知但愛廄中肥，漁陽筋脚蹄如石。", "神駒入水隨烟雲，蜀山石路無行人。", "六驥悲鳴足流血，騎騾遺事一酸辛。"]}