{"author": "張耒", "period": "宋", "type": "诗", "title": "齊安行", "paragraphs": ["黄州楚國分三戶，葛蔓爲城當樓櫓。", "江邊市井數十家，城中平田無一步。", "土岡瘦竹青復黄，引水種稻官街旁。", "客檣朝集暮四散，夷言啁哳來湖湘。", "使君麗譙塗堊赭，門狹不能行兩馬。", "滿城蛙噪亂更聲，谷風穀穀黄鴉鳴。", "最愁三伏熱如甑，北客十人八九病。", "百年生死向中州，千金莫作齊安遊。"]}