{"author": "張耒", "period": "宋", "type": "诗", "title": "己未四月二十二日大雨雹", "paragraphs": ["夜來飛雹驚我眠，大者磊落幾如拳。", "起聽但覺屋欲動，簷瓦破墜無復全。", "是日晚晴星斗出，鏡靜萬里無雲烟。", "乾坤變化竟誰使，造作詭怪須臾間。", "鄰家老翁髮已白，云昔見此今十年。", "木衰火濫氣浮洩，激此陰沴成冰堅。", "儒生臆度知是否，天事誰得窮其源。", "屋頭雛鴉失其母，足傷翅折亦可憐。"]}