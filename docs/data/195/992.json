{"author": "張耒", "period": "宋", "type": "诗", "title": "送程德孺赴江西", "paragraphs": ["程侯治楚我獨知，去時民作嬰兒啼。", "歸來明光見天子，還把一節來江西。", "年來屢下寬大詔，赤子未免寒與饑。", "恩如憂病政如藥，知病無藥何由治。", "朝廷法度寄吏手，付授得所乃合宜。", "事如黑白初易睹，敢以容悅相蒙欺。", "此行委寄意不淺，列城數十受指揮。", "任官輕外最弊法，省閣無補真何爲。", "遙知敏手多暇日，不廢樽俎環蛾眉。", "從君多乞歙州紙，歲晏天祿供吟詩。"]}