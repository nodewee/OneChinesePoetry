{"author": "張耒", "period": "宋", "type": "诗", "title": "愬魃", "paragraphs": ["帝治下土兮遠於民，撫御萬方兮周無垠。", "物類億千兮莽蓁蓁，出入日月兮運星辰。", "廣必有容兮潜姦昏，不上愬兮帝曷聞。", "歲庚申兮斗建巳，旬逾十兮雨不施。", "秀者燋兮實者悴，麥莽莽兮不出塊。", "舊穀既沒兮待新以食，奪其所望兮民憂以惑。", "捨耒而兵兮奪攘剽賊，急不知慮兮求生頃刻。", "民幸帝兮詔雲師，氣朝升兮斂陽暉。", "孰鼓風兮震川岳，上者揚兮旁者剝。", "雲雖仁兮不得施，野童童兮草木摧。", "熟揚塵兮蔽朝日，紛霏霏兮冒萬物。", "昏迷蒙兮浩恍惚，瞭者瞀兮失南北。", "瘞根莖兮腐葩實，世慘錯兮澤蓬㶿。", "霍霍然兮侵萬室，飄雨塵兮以旦以夕。", "民曰誰爲兮尸是有物，其名曰魃兮旱是司。", "惡潤忌澤兮盜陽威，淫視槁木兮疾華滋，憎飽妬飫兮幸民饑。", "亢不伏兮風以助之，慘懷柔茂兮塵埃是吹。", "來炎火兮爛煒煌，馭回祿兮驂畢方。", "朱旂旐兮絳帷裳，坦無畏兮樂洋洋。", "朋疫癘兮友疾殃，徒甚劇兮黨甚强。", "慢帝威兮分害戕，竊祠禱兮傲驅攘。", "民頼帝仁兮以衣以食，上帝孔昭兮愬無禍責。", "幸帝震怒兮降魃罪疾，無俾在世兮幽沉深溺。", "雷伐鼓兮電揚旂，雨卷壑兮雲張帷。", "泛游澤兮湛甘滋，充槁瘠兮奮枯萎。", "禾黍茂兮蔬果肥，歲既登兮民飽嬉。", "康帝民兮恩甚思，幽斯魃兮宥無期。"]}