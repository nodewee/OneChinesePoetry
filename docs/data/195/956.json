{"author": "張耒", "period": "宋", "type": "诗", "title": "遊楚州天慶觀觀高道士琴棋", "paragraphs": ["頹垣蒼蒼鎖喬木，草滿荒庭不容足。", "壞簷破壁秋雨餘，蛛網蕭蕭風滿屋。", "黄衣道人出迎客，野態生疏脫拘束。", "圍棋盡掃一堂空，烹茶旋煮新泉熟。", "彈琴對客客卧聽，悅耳泠泠三四曲。", "離騷幽怨松風悲，流水潺湲履霜哭。", "日斜携手步空廊，鳴鳩相呼竹間宿。", "黄昏門閉人語絕，空殿幽幽掩微燭。", "我生資身最淡薄，每厭煩歊幸幽獨。", "何當不踏朝市塵，長伴高人種松菊。"]}