{"author": "張耒", "period": "宋", "type": "诗", "title": "和陳器之詩四首 朝應天", "paragraphs": ["唐衰五季更披猖，社稷反手看興亡。", "山河分裂流戰血，積骨被野號豺狼。", "中原正朔不出境，九州豪傑爭侯王。", "生民禍難冤痛極，腥穢上達干穹蒼。", "真人龍飛萬物睹，天命自至誰能當。", "靈旗指揮四海一，氛祲殄滅和風翔。", "降王賜第奉朝謁，九服效職爭梯航。", "百年積累到今日，運祚方與乾坤長。", "佛宮原廟廣孝敬，嚴致守衛勤烝嘗。", "陰陰祕寢鎖遺像，矗矗畫戟羅蕭牆。", "衣冠具列虛仗儼，龍駕不反遺弓藏。", "子孫億載千萬世，永與清洛流湯湯。"]}