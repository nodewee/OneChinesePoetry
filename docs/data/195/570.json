{"author": "張耒", "period": "宋", "type": "诗", "title": "神運殿望香爐天池等峰晚宿官廳明日早發", "paragraphs": ["遠公不出山，坐受天龍供。", "地祇敢愛寶，木石親輸送。", "巖巖千年屋，山立屹不動。", "風雲宿修梁，星斗近華棟。", "亭亭碧香爐，薝蔔時自涌。", "五雲嚴擁衛，天樂下鸞鳳。", "神池閟寶象，光怪發巖洞。", "誰能陟其巔，手攬湖龍鞚。", "東堂黄金藏，龍像儼環拱。", "蕭條亡國輦，拙樸昔誰用。", "掃堂爲一睡，清極乃無夢。", "思歸戒晨發，結束勤僕從。", "鴻鐘振林莽，月落朝嵐重。", "再往墮渺茫，猿鶴應嘲諷。"]}