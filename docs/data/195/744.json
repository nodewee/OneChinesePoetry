{"author": "張耒", "period": "宋", "type": "诗", "title": "見黄仲達感秋意", "paragraphs": ["秋風吹衡茅，寂歷如荒村。", "獨立無與語，悲蟲鳴草根。", "老木經疾風，枝葉僅得存。", "疏蔭不滿地，白日耿當軒。", "北城有黄仲，眸子清不渾。", "時能出秀句，寶鐵雕璵璠。", "念將舍我去，爲吏國西京。", "荒凉古中牟，晝夜輪蹄奔。", "青衫給吏役，懷惡未易論。", "强顔詭應接，有抱誰能言。", "從容來去間，無厭走黄昏。"]}