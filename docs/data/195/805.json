{"author": "張耒", "period": "宋", "type": "诗", "title": "送胡考甫", "paragraphs": ["胡公精悍姿，勇氣如秋鷹。", "兵書百萬言，揮麈談如傾。", "羞戴文吏冠，慨然喜功名。", "願得丈二殳，爲國作長城。", "朝廷士力盛，戰馬如雲騰。", "貔貅飽肉食，武庫森神兵。", "此豈不足用，麾之若雷霆。", "如何彼黠虜，坐敢邀金繒。", "由來在得將，選擇當至精。", "譬如養騏驥，有御乃能行。", "安得偉丈夫，長驅兩隅清。", "淮南聽公語，乃是衛霍朋。", "終軍白面兒，尚欲請長纓。", "縱橫老將手，出袖盍一呈。", "策馬勿自滯，我將觀厥成。", "一奮庸將驕，汎灌出精英。", "立功報天子，執節擁旗旌。", "男兒當封侯，寧爲老書生。"]}