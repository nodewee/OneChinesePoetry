{"author": "張耒", "period": "宋", "type": "诗", "title": "感秋呈宏父兼呈周楚望三首  其一", "paragraphs": ["西風吹我舟，繫纜岸邊柳。", "蕭蕭落船葉，日夕煩我帚。", "心驚芳歲晚，日月去如走。", "搔我鬢邊髮，少壯寧復久。", "平生拙謀身，辛苦爲五斗。", "苟逃饑寒憂，不敢擇所受。", "心因摧折低，面苦塵埃垢。", "拳拳警前勇，俯俯蹈新揉。", "功名委之命，寧足計薄厚。", "獨遺古人書，千古相獻侑。", "我烹亦有魚，我酌亦有酒。", "非求與俗違，聊以安吾守。"]}