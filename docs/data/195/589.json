{"author": "張耒", "period": "宋", "type": "诗", "title": "西山寒溪", "paragraphs": ["茲行頗閒暇，聊此山水間。", "幸有所携人，臭味同一源。", "山溪並修澗，嘉木間蒲蓮。", "杉松鳴古剎，始覺此溪寒。", "孤亭出屋背，石磴相牽攀。", "迎客窮道人，俯僂鬚眉斑。", "釋子具粗糲，雖貧有餘歡。", "午登西山去，路作九曲彎。", "山禽慣不驚，夏木秀且繁。", "緬懷紫髯公，奠玉祠天壇。", "豪强有遺韵，興廢無留觀。", "空巖一泓泉，引予掏清甘。", "至人悲熱惱，遺此消昏煩。", "我茶非世間，天上蒼月團。", "爲爾惜不得，烹瀹澆晨餐。", "深谷晚易陰，快雨時斑斑。", "但見夾道松，龍髯濕蒼顔。", "念我亦閒人，屏居閉柴關。", "不使倒珠玉，濟我胸中慳。", "之官亦漫浪，遇勝却盤桓。", "平生據頑鈍，信命傲憂患。", "言歸徒旅疲，就蔭休征鞍。", "却視來時舟，一葉繫荒灣。"]}