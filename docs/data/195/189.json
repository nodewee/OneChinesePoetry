{"author": "薛紹彭", "period": "宋", "type": "诗", "title": "秘閣觀書", "paragraphs": ["訪古求書二十年，二王真蹟幾人傳。", "每尋同好得消息，聞韶忘味心拳拳。", "諸家真贋可屈指，緹巾入手分媸妍。", "道山東觀富奇古，世人想望如雲天。", "此生塵俗分不到，九重有路來無緣。", "豈知司存預符璽，芸臺高議開賓筵。", "翰林入坐中執法，未容凡吏陪諸仙。", "酒闌接武上秘閣，皇居紫禁凌非烟。", "晉康法書在寶櫝，傍架牙籤一一穿。", "紫衣黄門許一見，忽開復閉嚴關鍵。", "右軍盡善歷代寶，八法獨高東晉賢。", "宏文舊物印章在，開元小篆朱猶鮮。", "草行無窮少真楷，硬黄色浄昏麻牋。", "鳳翥龍翔斜復直，烟霏霧結斷還連。", "溟漲筆力老轉劇，臨池尚嘆張學專。", "言奴得法號神俊，逼人體勢殊翩翩。", "自方家尊聘豪翰，駸駸欲過驊騮前。", "崇虛鵝羣最真蹟，萬里古色星日懸。", "筆乾墨淡不可搨，拙手添暈難磨湔。", "小璽肥書兩貞觀，每角一字居四邊。", "南朝妙鑒各題檢，懷充在後前僧權。", "爭妍取勢押縫尾，磐石卧虎推滿騫。", "琅琊世譜今乃識，寶章十代何蟬聯。", "忠良賊孽無去取，茂宏處仲同一編。", "其間楷真特蕭散，南平秘法傳僧虔。", "卷杪題官記年月，方慶疏封在石泉。", "當時盛事今不泯，曾看崔序傳遺篇。", "想見舉朝推好尚，小鍾發論頭風痊。", "髹奩別貯古雜跡，歷代作者堪比肩。", "叔懷陳人有晉法，伯英漢帖疑吳顛。", "誠懸送瓜特枯硬，歐取方險虞勁圓。", "虞文發願乃合作，壯古遒麗功力全。", "世間此帖豈有二，孔廟破石人猶憐。", "阿武章草五字句，畫松分行如直弦。", "牝鷄司晨足才致，蛾眉文墨爭蟬娟。", "青綾高標卷二十，淳化刻在諸帖先。", "仲尼夏禹謝太傅，山濤漢章東晉宣。", "體凡格陋漫收掇，一手臨寫煩雕鎸。", "二王妙跡半遺落，寶章虞柳俱見捐。", "無鹽刻畫廢西子，騏驥不御蹇著鞭。", "永熙聖學貴斯事，討論王著何備員。", "百年文物盛于昔，繼文真主方御乾。", "巖廊道業仰夔禹，太平黼藻宗雲淵。", "寶書傳世久未輯，明時盛事猶缺然。", "誰能借辨達聰聽，願求精識重評詮。", "收遺去陋再刊勒，鳩工不費數萬錢。", "嗟哉百卷頃刻過，安得放意徐窮研。", "歸來欲說急記取，瀛洲回首情悁悁。", "心存默想尚可記，以指畫被夜不眠。", "休論頑仙與才鬼，但得典掌甘終焉。"]}