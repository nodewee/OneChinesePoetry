{"author": "張耒", "period": "宋", "type": "诗", "title": "秋雨小酌贈賈七", "paragraphs": ["出門秋雨泥漫漫，嗟我后土何時乾。", "官曹事休歸舍卧，破屋淅淅西風寒。", "弱妻傾榼勸我起，稚子笑語爭杯盤。", "我生樂事但如此，爲爾一醉愁腸寬。", "仕途翩翩鬭巧捷，華裾鮮縠相追攀。", "老來百事覺羞恥，懶伴兒女塗鉛丹。", "賈郎豪華獨異我，粉腮玉指雙鴉鬟。", "清眸侑酒醉百盞，肯咀貧甕寒虀酸。", "堂前菊花日以好，落砌槭槭梧桐殘。", "當謀痛飲待九日，豪氣一壓龍山桓。"]}