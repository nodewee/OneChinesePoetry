{"author": "張耒", "period": "宋", "type": "诗", "title": "寓陳雜詩十首  其一", "paragraphs": ["傳舍不可久，束裝投新居。", "新居亦苟完，佳木頗扶疏。", "洒掃尋丈地，琴書遣朝晡。", "風雲中夜變，大雨如决渠。", "落點若强箭，穿我老屋塗。", "中夜起明燭，移床護吾雛。", "傳聞北城隅，老弱堤上廬。", "官吏操畚鍤，紛紛役千夫。", "螘漏或一决，城闉變江湖。", "吾衰也久矣，豈復憚爲魚。"]}