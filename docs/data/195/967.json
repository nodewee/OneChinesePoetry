{"author": "張耒", "period": "宋", "type": "诗", "title": "和陳器之詩四首 過韓城", "paragraphs": ["周京無人弔禾黍，七雄按劍分周土。", "秦人匹馬出函關，六王割地愁爲虜。", "宜陽古堞故韓都，地接强秦爭戰苦。", "謀窮運去竟亡國，從長蘇秦亦何補。", "諸侯已盡秦巍巍，嬴氏已亡秦不知。", "始皇自是呂家子，宗廟薦享真何爲。", "山河百戰移陵谷，宮殿成塵埋寶玉。", "秋風壞塚長荆榛，落日空城散樵牧。", "今古悠悠共一丘，爭强蝸角欲何求。", "誰似令威仙骨健，千年重向故鄉遊。"]}