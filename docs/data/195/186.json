{"author": "薛紹彭", "period": "宋", "type": "诗", "title": "和米芾爲梁唐不收慰問帖寄詩", "paragraphs": ["聖賢尺牘間，吊問相酬答。", "下筆或無意，興合自妍捷。", "名迹後人貴，品第分真雜。", "前世無大度，危亂相乘躡。", "白髮如蓮帽，騧馬似瓜貼。", "觸事爲不祥，凶語棄玉躞。", "料簡純吉書，乃有十七帖。", "當時博搜訪，所得固已狹。", "于此半千歲，歷世同灰劫。", "真聖掃忌諱，盡入淳化篋。", "巍巍覆載量，細事見廣業。", "唐人工臨寫，野馬成百疊。", "硬黄脫真迹，勾填本摹榻。", "今惟典刑在，後世皆可法。"]}