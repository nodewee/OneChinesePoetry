{"author": "張耒", "period": "宋", "type": "诗", "title": "讀李憕碑", "paragraphs": ["自唐中微北方沸，胡馬長鳴飲清渭。", "李公守節陷賊庭，身死髑髏行萬里。", "百年事往誰復省，一丘榛莽無人祭。", "荒碑半折就磨滅，後人空解傳其字。", "殺身不畏真丈夫，自古時危知烈士。", "俗書小技何足道，嗟我但欲揚其事。", "寥寥獲麟數千載，末學褒貶多非是。", "高文大筆誰復作，黜臣餓夫須有待。", "紛紛後世競著述，紙墨徒爲史官費。", "却嗟何獨此事然，搔首碑前空歎慨。"]}