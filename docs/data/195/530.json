{"author": "張耒", "period": "宋", "type": "诗", "title": "梁父吟", "paragraphs": ["豪俊昔未遇，白日無光輝。", "隆中卧龍客，長嘯視羣兒。", "九州英雄爭著鞭，黄星午夜照中原。", "君看慷慨有心者，乃是山東高帝孫。", "老瞞赤壁抱馬走，紫髯江左空回首。", "世上男兒能幾人，眼看袁呂真何有。", "永安受詔堪垂涕，手挈庸兒是天意。", "渭上空張復漢旂，蜀民已哭歸師至。", "堂堂八陣竟何爲，長安不見漢官儀。", "鄧艾老翁誇至計，譙周鼠子辨興衰。", "梁父吟，君聽取，擊節高歌爲君舞。", "躬耕貧賤志功名，功名入手亡中路。", "逢時兒女各稱雄，運去英雄非曆數。", "梁父吟，悲復悲。", "古今人事半如此，所以達士觀如遺。", "龐公可是無心者，何事鹿門招不歸。"]}