{"author": "薛紹彭", "period": "宋", "type": "诗", "title": "和米芾李公炤家二王以前帖宜傾囊購取寄詩", "paragraphs": ["聖草神蹤手自持，心潜模範識前規。", "惜哉法書垂世久，妙帖堂堂或見遺。", "寶章大軸首尾俱，破古欺世完使離。", "當時鑒目獨子著，有如痼病工難醫。", "至今所收上卷五，流傳未免識者嗤。", "世間無論有晉魏，幾人解得真唐隋。", "文皇鑒定號得士，河南精識能窮微。", "即今未必無褚獠，寧馨動俗千金貲。", "古囊織褾可復得，白玉爲躞黄金題。"]}