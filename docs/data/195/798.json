{"author": "張耒", "period": "宋", "type": "诗", "title": "贈江瞻道", "paragraphs": ["我行於四方，其所急者友。", "嗚呼得之難，百不一邂逅。", "人心不可齊，若十指於手。", "隨其短與長，亦各有所取。", "剛或硬而折，柔有弱而仆。", "質良文不揚，中美外莫副。", "寬壺泛以枵，狹盎迫而陋。", "此猶其大概，瑣瑣難悉究。", "譬如選長材，棄百不一有。", "其間雖得之，猶或煩矯揉。", "我友居淮濱，飲德悉自幼。", "豈期羈旅間，乃獲聞謦欬。", "嗟君如美玉，外徹中乃厚。", "埋藏困塵埃，要以不可垢。", "他人十不一，子乃得八九。", "餘虧能幾何，不待勉而就。", "乃知昔求艱，特以見未久。", "但憂奔莫及，敢憚喘而走。", "我心子所知，濩豁無所囿。", "是以行於世，往往得嘲詬。", "人才如其面，不自知好醜。", "立之明鑑前，乃見其可否。", "子於我無嫌，告我當苦口。", "惟我於改過，竊不敢自後。", "嗟予迫饑寒，子亦仰五斗。", "何當兩有歸，投老作鄰叟。"]}