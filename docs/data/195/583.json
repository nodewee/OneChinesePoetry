{"author": "張耒", "period": "宋", "type": "诗", "title": "同楊十二緱氏寺宿草酌張正民秀才見訪", "paragraphs": ["契闊千里別，惻愴難具言。", "殷勤一宵語，願子未即眠。", "空堂燈火青，旅褐借僧氈。", "勞勞一杯酒，不解道路寒。", "經年相從樂，既別亦茫然。", "人間事盡爾，聚散亦何歎。", "但悲多難身，尚獲朋友歡。", "間關百憂中，一笑有萬錢。", "張子年未冠，已雄羣少年。", "巉巉坐我側，紫眸秀雙顴。", "壯志激衰懦，清談破愁煎。", "天明即分散，奈此情悁悁。"]}