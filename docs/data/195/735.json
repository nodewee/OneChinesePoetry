{"author": "張耒", "period": "宋", "type": "诗", "title": "寄李端叔二首  其一", "paragraphs": ["束髮聞至道，榮辱久齊觀。", "中年嬰世故，已復傲憂患。", "閒居雖荒寂，几杖頗清晏。", "悠悠閒晷景，草草貧寢飯。", "狂言無爲發，濁酒醉自勸。", "與君通家舊，邇者頗屢見。", "相望豈示遠，數舍隔異縣。", "吾人師佛祖，妙旨得忍粲。", "斂藏避世俗，未免逢侮訕。", "坐令鬢垂雪，猶把從事版。", "尺書每見警，妙語珠在貫。", "復君進明德，同遂丘壑願。"]}