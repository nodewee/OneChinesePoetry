{"author": "吳可", "period": "宋", "type": "诗", "title": "失題", "paragraphs": ["熱官惱狂士，冰山倚嚴冬。", "此計定不長，會作須臾空。", "先生踏金門，大節孝與忠。", "能事不掛口，處之如無功。", "高隠百僚上，妙有淵明風。", "東垣著巖岫，南榮著檜松。", "疏窗澹山影，雲霧穿玲瓏。", "澄流粲錦石，一練搖青紅。", "笑携玉色醪，酌彼千石鍾。", "良時飲文字，此興與誰同。", "爲君指佳處，不落捷徑中。", "從來論丘壑，風味過庾公。"]}