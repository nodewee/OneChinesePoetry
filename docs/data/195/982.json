{"author": "張耒", "period": "宋", "type": "诗", "title": "止酒贈郡守楊瓌寶", "paragraphs": ["止酒正似塞决河，厚積薪芻傅砂礫。", "堅牢不使見蟻漏，一線纔通便奔激。", "莫輕弱箭不穿縞，轉眼已驚牛弩射。", "我今止酒用此法，目前逾月無涓滴。", "情鍾我輩獨痛制，慧通則流那可測。", "懲羹端是合吹虀，用玉無疑初諫漆。", "脾乾胃燥生未省，黄姥無聊怨岑寂。", "不憂羣飲惱姬翁，但畏獨醒嘲楚客。", "茫然自惻還自笑，一身心口相仇敵。", "何妨二豎即奔忙，不廢三嬰更滋澤。", "平生杯杓不掛眼，一飲便須論斗石。", "低心伏老慎勿癡，此身何啻千金值。"]}