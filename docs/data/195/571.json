{"author": "張耒", "period": "宋", "type": "诗", "title": "贈張公賁", "paragraphs": ["我昔爲諸生，奉書諫議公。", "後來辱稱奬，禮數賓客同。", "决科甫弱冠，年少氣如虹。", "歸來陪後乘，不責醉後恭。", "孤舟梁宋郊，旅態萃百窮。", "拜公睢陽府，笑語若春風。", "人事不可期，俯仰異吉凶。", "平生丹竈術，馬鬣哭新封。", "十年得吾弟，懷舊涕沾胸。", "清平守家法，眉宇肖德容。", "交臂是非外，爲僚兄弟中。", "東軒語長夏，葵竹羅青紅。", "西舍雪夜歡，玉顔醉瑶鍾。", "欲飲徑相就，三更叱閽翁。", "鯨吸絕遺滴，山頹信傾峰。", "搜抉盡醤茹，楂梨倒筐籠。", "通宵兩沈醉，午起頭如蓬。", "人生定當爾，事去挽驚鴻。", "河梁繫君馬，一笑喜相逢。", "憐君碧紗幌，夜淚哭葦叢。", "我方困虀鹽，酸寒官辟雝。", "同尋舊游地，塵壁罥絲蟲。", "啼鳥古寺間，夏陰小園空。", "酒市逢好好，琵琶失𤫩瓏。", "歌舞一分散，賓僚亦西東。", "忘情猶一歎，齊物論非通。", "官冷隠朝市，端能信予慵。", "人生當富貴，子盍自磨礲。", "便當隠五車，一一貯心胸。", "功就螘作垤，叢成蛇化龍。", "北郊分袂歸，作惡驚兒童。", "長謠代晤語，發子一笑哄。"]}