{"author": "米友仁", "period": "宋", "type": "诗", "title": "題禊帖詩", "paragraphs": ["圖契朴琱推聖智，萬古奔沈餘末伎。", "蘭亭醉墨更無加，始信功名皆儻爾。", "庾翼兒郎豈不黠，自是家鷄慚野雉。", "退之彊聒六藝疏，見處纔能到姿媚。", "相公有官那得取，不與官家深自祕。", "却因同好露心胸，謾使蕭翼誇末計。", "摸金不必曹阿瞞，溫韜家有昭陵器。", "披沙只恐取黄金，剔軸誰能收故紙。", "天章寶塔高嵯峨，永表文皇好文藝。", "至今油蠟傳未休，善本何辭萬金棄。"]}