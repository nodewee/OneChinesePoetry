{"author": "張耒", "period": "宋", "type": "诗", "title": "奉先寺", "paragraphs": ["荒凉城南奉先寺，後宮美人棺葬此。", "角樓相望高起墳，草間栢下多石人。", "秩卑焚骨不作塚，青石浮屠當丘壠。", "家家墳上作享亭，朱門相向無人聲。", "樹頭土梟作人語，月黑風悲鬼摇樹。", "宮中養女作子孫，年年犢車來作主。", "廢后陵園官道側，家破無人掃陵域。", "官家歲給半千錢，街頭買餠作寒食。"]}