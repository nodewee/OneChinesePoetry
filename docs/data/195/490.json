{"author": "張耒", "period": "宋", "type": "诗", "title": "壽陽歌", "paragraphs": ["壽陽樓前淮水碧，壽陽美女如脂白。", "李郎青鬢照青衫，曾在花前作狂客。", "伯勞睡重花枝晚，時許蜻蜓一偷眼。", "歡娛雖少恨已多，纖手紅箋揮翠管。", "淮陽歸來春已暮，夜夜夢魂淮上去。", "欲歌舊曲只添愁，畫得雙蛾不能語。", "有客南來從壽春，衆人笑問動精神。", "自從柳別章臺後，攀折風光知幾人。", "已伴春衫辭側帽，不怕嬌啼隨意笑。", "嗟君耿耿獨相思，須信多情是年少。"]}