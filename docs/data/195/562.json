{"author": "張耒", "period": "宋", "type": "诗", "title": "友山", "paragraphs": ["張子官於福昌，塊然獨居，無與爲友。", "賓客不至，遺朋失舊。", "經時閉門，終日鉗口。", "出無與遊，居無與就。", "誰同我食，誰酌我酒。", "歸守妻孥，出對廝走。", "駕言出遊，田童野叟。", "氣否莫交，情包不剖。", "塞聰蔽明，盤足袖手。", "披書閱簡，眩目疲肘。", "厭然成痼，不可針灸。", "於是張子，滌慮除煩。", "披庭掃堂，枕手而眠。", "恍若有遇，有神降焉。", "曰我實哀汝，獨無友朋。", "我有教告，子乎我聽。", "凡世之人，百愚一賢。", "古昔所歎，非獨今然。", "得賢與朋，善固無儷。", "賢不可得，將愚與比。", "友賢實難，幸然後值。", "不幸友愚，與無孰利。", "諂笑傾辟，韜情晦實。", "測心獻計，因隙投策。", "口是腹非，面歌背泣。", "友若此者，實繁孔多。", "曷若不見，目清耳和。", "我復告子，真友之實。", "爾遵我言，友胡有竭。", "人物雖殊，可友同焉。", "賜爾以友，其名曰山。", "居汝左右，在汝北焉。", "端不汝去，澹兮絕言。", "春麗夏繁，秋疏冬瘦。", "霞霧融明，風馳雨驟。", "孤楫橫奔，牢屯巧鏤。", "傲岸軒昂，清華潤秀。", "對食臨眠，排堂入牖。", "效技汝前，雖勞不疚。", "山有佳泉，多灌爾囿。", "歷石懸空，泠泠清漱。", "如聞妙音，濯煩浴垢。", "不猶愈乎，卑議庸讀。", "過耳增懣，入心善煩者乎。", "山有修竹，汝園是植。", "靜麗明鮮，端虛正直。", "如彼正人，揚言發色。", "微風散碧，宵月鏤白。", "不猶愈乎，市兒塵顔。", "敧眉鼓吻，佞笑浮言。", "工爲媚悅，善佞曲拳者乎。", "山有喬木，聳立而峙。", "端無媚姿，若對正士。", "障雨蔽暍，千人所芘。", "微飈披拂，吹奏竽籟。", "不猶愈乎，蠕蠕鼠輩。", "女黠兒嬌，奴趨妾拜者乎。", "山有好鳥，清喉麗羽。", "引嘯長鳴，羣呼迭語。", "夜管風弦，哀簧怨柱。", "不猶愈乎，巷歌里舞。", "促縮跳梁，顛妖淫污。", "父子不施，棄禮忘數者乎。", "如前實繁，言胡可殫。", "汝與之樂，右攀左援。", "曷爲孑孑，寤寐嗟歎。", "張子再拜，受言永懷。", "解累亡憂，心通志開。", "高山巖巖，流水潺潺。", "竹茂木翹，鳥鳴琅然。", "如前夷齊，而後閔顔。", "吾何爲乎，浩然其間。"]}