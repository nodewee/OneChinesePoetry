{"author": "張耒", "period": "宋", "type": "诗", "title": "種菊", "paragraphs": ["何馨香之芬敷兮，昌綠葉而紫莖。", "是其名爲菊兮，爰植予之中庭。", "性清平而不躁兮，味甘爽而充烹。", "當秋露之慘凄兮，舒煌煌之華英。", "色正而麗兮，氣芬以清。", "純靜秀潔兮，族茂羣榮。", "採食以時兮，天和以寧。", "穎輕竅達兮，瞳子清明。", "散敗流濁兮，風宣滯行。", "仙聖所餌兮，屏除臭腥。", "久嗜不廢兮，將延爾齡。", "嗟予生兮，蹇薄煩冥。", "憂饑畏寒兮，微祿以生。", "終曷歸兮，山林是營。", "膏粱鼎食兮，方丈縱橫。", "炙熊之蹯兮，龍醢羊羹。", "彼得有命兮，吾奚爾榮。", "惟茲佳菊兮，野實以生。", "採擷咀食兮，薦俎盈登。", "求之孔易兮，世焉莫爭。", "我有久疾兮，壅塞煩昏。", "支節堅痹兮，氣閼於元。", "憊不能支兮，外壅中乾。", "疥癬得志兮，蟯蛔伏蟠。", "餐華秋冬兮，食葉春夏。", "集新易故兮，爾功是假。", "寧康我軀兮，骨節堅良。", "産和剔戾兮，其樂洋洋。", "反華於玄兮，易瘻以强。", "忘生絕俗兮，深潜遠藏。", "驂駕雲霧兮，呼吸太陽。", "招友彭咸兮，御風以翔。", "吁嗟此菊兮，吾於爾望。"]}