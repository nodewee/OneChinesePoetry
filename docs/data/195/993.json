{"author": "張耒", "period": "宋", "type": "诗", "title": "送杜君章守齊州", "paragraphs": ["平生杜公賢弟兄，北州人物家法稱。", "兒童服膺今見面，溫潤圭璧清霜冰。", "胸中詩書不見試，鬢髮欲白論邦刑。", "用違所長衆不可，公猶談笑氣甚平。", "人才之難萬冀一，一士其重九鼎輕。", "典籤不廢吟擁鼻，所歎虛席何人登。", "臨蕃千騎亦不惡，聊以餘力蘇疲氓。", "霜清水落魚潑剌，萬甕沸響新醪傾。", "東秦山河太守貴，長安歌舞新曲成。", "正須晝夜快作樂，舍人促公歸治行。"]}