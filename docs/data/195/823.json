{"author": "張耒", "period": "宋", "type": "诗", "title": "西華道中", "paragraphs": ["我行陳許郊，千里平若掌。", "居民雜荆榛，耕少地多曠。", "野兔乍跳奔，驚鳶或高颺。", "喬林多疾風，寒澗有餘漲。", "棘籬蔽茅屋，雞犬入村巷。", "主人掃土榻，秣馬具朝餉。", "童兒汲土井，敗飯堆瓦盎。", "勿悲爲生陋，自足無他望。", "嗟予走薄宦，奔走年將壯。", "長抱羈旅愁，何時稅歸鞅。"]}