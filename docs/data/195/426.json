{"author": "吳可", "period": "宋", "type": "诗", "title": "過許醉吟痛飲月下戲書", "paragraphs": ["塵埃沒我馬，掉鞅吟公詩。", "詩中有江山，不覺在京師。", "下馬自叩門，來尋元紫芝。", "欲掃名利心，笑挹丘壑姿。", "東簷坐無氈，北風吹酒巵。", "蟹螯互勸酬，墜車兩不辭。", "聽公擊節吟，悲壯亦自奇。", "看公醉山倒，了不遣客歸。", "客歸意亦好，月色到處隨。", "詩成月下寫，淡墨任傾欹。", "平生不知韵，興來聊續之。", "詞達語更正，識者未必嗤。"]}