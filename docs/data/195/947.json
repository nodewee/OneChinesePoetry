{"author": "張耒", "period": "宋", "type": "诗", "title": "寄子由先生", "paragraphs": ["先生四十猶不遇，獨坐南都誰與語。", "青衫弟子天下窮，饑走京城困羈旅。", "高門得飯暫見肉，敝筐無實惟巢鼠。", "樓頭酒貴不敢沽，三百青銅輸杜甫。", "强顔講學昧時宜，漫自吟詩愁肺腑。", "平生不解謁貴人，况乃令嚴門者拒。", "此生自料應常爾，但願流年醉中度。", "又思人世樂乃已，此外紛紛何足數。", "豫期歸日在凉秋，想見西風蕩煩暑。", "區區懷抱冀披豁，一尊願駐東歸櫓。"]}