{"author": "張耒", "period": "宋", "type": "诗", "title": "寒食歌", "paragraphs": ["東風芳草長，寒食春茫茫。", "人家掩門去，雞犬自相將。", "原頭簇簇柳與花，行人往來長歎嗟。", "舊墳新塚累累是，裂錢澆酒何人家。", "桑上鳴鳩喚山雨，雨脚蕭蕭山日暮。", "歸來門巷正春寒，花底殘紅落無數。", "北里悲啼夜未休，清弦脆管起南樓。", "古今歌笑何時盡，芳草白楊春復秋。", "去年巧笑鞦韆女，今年嫁作東家婦。", "綵繩畫柱似當年，只有朱顔不如故。", "百人學仙無一成，麻姑不見但聞名。", "萬斛春醪須痛飲，江邊漁父笑人醒。"]}