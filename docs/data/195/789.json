{"author": "張耒", "period": "宋", "type": "诗", "title": "悼逝", "paragraphs": ["結髮爲夫婦，少年共饑寒。", "我迂趨世拙，十載困微官。", "男兒不終窮，會展淩風翰。", "相期脫崎嶇，一笑紓艱難。", "秋風摧芳蕙，既去不可還。", "滴我眼中血，悲哉摧肺肝。", "兒稚立我前，求母夜不眠。", "我雖欲告之，哽咽不能言。", "積金雖至斗，紆朱走華軒。", "失我同心人，撫事皆悲酸。", "積日而成時，積時更成年。", "山海會崩竭，音容永茫然。"]}