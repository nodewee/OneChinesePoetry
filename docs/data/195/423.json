{"author": "吳可", "period": "宋", "type": "诗", "title": "送李四清", "paragraphs": ["連侯愛畫魚，李侯愛畫山。", "詩情動幽懷，摹寫不少閒。", "騷雅移丹青，妙寄雲水間。", "翻然欲登涉，試尋芷與蘭。", "我不一音解，早年便挂冠。", "養拙頹簷下，任真亦足歡。", "敵騎踐江浙，少長奔荆蠻。", "却行虎狼區，益知行路難。", "亂來戰未息，老去食轉艱。", "前年治南畝，頗喜人牛安。", "力耕日以廣，心事日以寬。", "行當遂野性，策杖尋江干。", "雲深幾茅屋，柳映一柴關。", "扁舟鳴撥剌，危亭秀孱顔。", "安得兩玉人，鄰曲相追攀。", "真賞會心處，應當謝毫端。", "長哦洗兵馬，隨意羅杯盤。", "伯雅要傾倒，莫厭數往還。", "願如三徑松，餘生同歲寒。"]}