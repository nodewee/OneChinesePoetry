{"author": "張耒", "period": "宋", "type": "诗", "title": "瓦器易石鼓文歌", "paragraphs": ["周綱既季宣王作，提劍揮呵天地廓。", "朝來吉日差我馬，夜視雲漢憂民瘼。", "桓桓方召執弓鉞，藹藹申韓賜圭爵。", "北驅獫狁走豺狼，南伐淮夷斬鯨鱷。", "明堂車馬走爭先，清廟笙鏞尸載樂。", "岐陽大獵紀功伐，石鼓巖巖萬夫鑿。", "千年兵火變朝市，後世紙筆傳冥漠。", "迹荒事遠貴者寡，歎惜風霜日摧剝。", "君誠嗜古更過我，易以瓦器尤奇卓。", "滿盤蒼玉列我前，制古形奇異雕琢。", "羲黄已亡巧僞起，采椽土木消純樸。", "何爲獲此上古器，經歷萬古遭搜掠。", "寥寥墨翟骨已朽，尚有遺風傳隠約。", "又疑晏子矯齊俗，陶土摶泥從儉薄。", "或云古者宗廟器，斥棄金玉先誠確。", "是時此物參鼎俎，蕢桴土鼓誠爲樂。", "嗚呼二物信奇絕，頼有吾徒與提握。", "不然烏瓦與荒碑，坐見塵埃就零落。"]}