{"author": "張耒", "period": "宋", "type": "诗", "title": "七夕歌", "paragraphs": ["人間一葉梧桐飄，蓐收行秋回斗杓。", "神官召集役靈鵲，直渡銀河雲作橋。", "河東美人天帝子，機杼年年勞玉指。", "纖成雲霧紫星衣，辛苦無歡容不理。", "帝憐獨居無與娛，河西嫁與牽牛夫。", "自從嫁得廢織紝，綠鬢雲鬟朝暮梳。", "貪歡不歸天帝怒，謫歸却理來時路。", "但令一歲一相見，七月七日橋邊渡。", "別長會少知奈何，却悔從來歡愛多。", "匆匆萬事說不盡，燭龍已駕隨羲和。", "河邊靈官催曉發，令嚴不管輕離別。", "空將淚作雨滂沱，淚痕有盡愁無歇。", "我言織女君莫歎，天地無窮會相見。", "猶勝姮娥不嫁人，夜夜孤眠廣寒殿。"]}