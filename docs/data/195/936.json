{"author": "張耒", "period": "宋", "type": "诗", "title": "讀中興頌碑", "paragraphs": ["玉環妖血無人掃，漁陽馬厭長安草。", "潼關戰骨高於山，萬里君王蜀中老。", "金戈鐵馬從西來，郭公凜凜英雄才。", "舉旗爲風偃爲雨，洒掃九廟無塵埃。", "元功高名誰與紀，風雅不繼騷人死。", "水部胸中星斗文，太師筆下蛟龍字。", "天遣二子傳將來，高山十丈磨蒼崖。", "誰持此碑入我室，使我一見昏眸開。", "百年廢興增歎慨，當時數子今安在。", "君不見荒凉浯水棄不收，時有遊人打碑賣。"]}