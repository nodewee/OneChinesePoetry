{"author": "張耒", "period": "宋", "type": "诗", "title": "題大蘇凈居寺", "paragraphs": ["平生愛山如好德，未嘗一飯忘泉石。", "大蘇山下松栢林，路盡重門照金碧。", "思公得道神所相，指示巖幽駐瓶錫。", "天台妙教源欲啟，來此一酌曹溪滴。", "兩公道場守龍象，兵火暫晦終輝赫。", "撞鐘伐鼓食千指，皆二大士之餘力。", "縈紆石磴造山頂，上有玉人方燕寂。", "北軒三伏飛冰雪，一日掠盡淮山色。", "東遊塵土我實倦，道過化城聊暫息。", "青鞋布襪舊家風，此身終效名山役。"]}