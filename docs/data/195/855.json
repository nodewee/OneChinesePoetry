{"author": "張耒", "period": "宋", "type": "诗", "title": "聞蛩有感", "paragraphs": ["遙夜飛螢動秋思，獨卧空山驚晚歲。", "可堪六月已聞蛩，日暮咿咿響庭際。", "關河多風氣蕭索，碧樹先秋早摇落。", "鳴機夜織常怨寒，白紵吳衫苦輕薄。", "年年促織誰最悲，堂上美人愁翠眉。", "清砧搗練對殘月，玉筯啼紅裁遠衣。", "唐風詩人勸其主，行邁苦遲嗟歲暮。", "山城聽汝已三年，三年白髮多於故。", "飄飄秋夢到江湖，我欲東歸鱠碧鱸。", "安能爲爾將雙淚，歲歲風前沾客裾。"]}