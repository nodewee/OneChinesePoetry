{"author": "張耒", "period": "宋", "type": "诗", "title": "度關山", "paragraphs": ["度關山，意悠哉，秦關路險行車摧。", "秋雲沉沉天未曉，關吏正眠關未開。", "孟嘗逃秦畏秦逐，一日歸齊未爲速。", "重扉當道可奈何，搔首蒼茫空駐轂。", "主君無言客無計，仰看天星俯相視。", "風鳴木響心自驚，咄嗟謾養三千士。", "下客趨前敢獻誠，爲君試效晨雞鳴。", "引聲未絕羣雞應，軋軋重門俄徹扃。", "馬嘶人語車輪轉，斗柄斜橫夜初半。", "奔風捷足欲何追，虎口脫身非素願。", "孟嘗好士竟何爲，纔得雞鳴狗盜兒。", "可憐當日慇懃意，輟食分衣竟爲誰。"]}