{"author": "張耒", "period": "宋", "type": "诗", "title": "淮陰阻雨", "paragraphs": ["檣竿日日春風轉，渺渺孤舟數家縣。", "朝來雨暗隔淮村，白浪卷沙吹斷岸。", "渡頭楊柳濕青青，橋下涓涓野水生。", "滿尺白魚初受釣，斷行歸雁故能鳴。", "平生行止任遲速，篷底欠伸朝睡足。", "從來江海有前約，老去塵埃無可欲。", "曉天暖日生波光，桃杏家家半出牆。", "春日春波好相待，短帆輕櫓可須忙。"]}