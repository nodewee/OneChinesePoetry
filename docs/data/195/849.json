{"author": "張耒", "period": "宋", "type": "诗", "title": "初伏大雨呈无咎", "paragraphs": ["初伏炎炎坐湯釜，長安行人汗沾土。", "誰傾江海作清凉，玄雲駕風橫白雨。", "普陀真人甘露手，能使渴乏厭膏乳。", "且欲當風展簟眠，敢辭避漏移床苦。", "清貧學士卧陶齋，壁上墨君澹無語。", "翰林但解嘲苜蓿，彭宣不得窺歌舞。", "聯詩得句笑出省，策馬涉泥歸閉戶。", "床頭餘榼定何嫌，窗外石榴堪薦俎。"]}