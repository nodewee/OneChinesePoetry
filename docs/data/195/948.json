{"author": "張耒", "period": "宋", "type": "诗", "title": "再寄", "paragraphs": ["宛丘之別今五年，汴上留連纔一日。", "殘生飄泊客東南，憂患侵陵心若失。", "先生神貌獨宛然，但覺巖巖瘦而實。", "有如霜露入秋山，掃除繁蔚峰巒出。", "自言近讀養生書，頗學仙人餌芝朮。", "披尋圖訣得茯苓，云是松間千歲物。", "屑而爲食可不饑，功成在久非倉卒。", "上侔金石免毒裂，下比草木爲强崛。", "涓涓潄納白玉津，鍊以真元納之骨。", "神仙自是人不知，豈爲難求廢其術。", "我聞公說心獨嗟，欲問太虛窮恍惚。", "奈何不使被金朱，乃俾枯槁思巖窟。", "又觀世事不可常，倚伏誰能定於一。", "終身軒冕亦何頼，况有朝升而暮黜。", "何如端坐養形骸，壽考康寧無夭屈。", "乃知豈即非良圖，却笑兒曹嗜糠籺。", "青衫弟子昔受經，賦分羈窮少倫匹。", "自知無命作公卿，頗亦有心窮老佛。", "但思飽暖願即已，妄意功名心實不。", "終期策杖從公遊，更乞靈丸救衰疾。"]}