{"author": "張耒", "period": "宋", "type": "诗", "title": "贈張嘉甫", "paragraphs": ["浮舟大江里三千，歸掃先隴清淮壖。", "杜門古寺厭岑寂，夢寐清潁如家山。", "汝陰昔謬稱刺史，自愧何術甦恫瘝。", "平生爲吏甘賤拙，敢作蟊賊傷民田。", "未憂懷磚擊之去，乃欲築室買一廛。", "簞瓢三畝易辦耳，寄聲父老不汝干。", "長淮清冬龍蜃蟄，放舟出郭天宇寬。", "浮梁橫前嫋可纜，金塔却立儼莫攀。", "髯張幼好此奇服，白璧刻佩鳴玦環。", "抱持微學不忍棄，清明竹林遭削刪。", "三年江湖友魑魅，一日寶府觀璵璠。", "漸消鄙吝心自喜，追計存沒涕亦潸。", "尋山把酒豈易得，客路霰雪衣裘單。", "塵埃可洗憂可豁，待君一酌玻璃泉。"]}