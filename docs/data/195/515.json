{"author": "張耒", "period": "宋", "type": "诗", "title": "九江千歲龜歌贈无咎", "paragraphs": ["靈龜千年口不食，以背負床飲其息。", "吾家兩龜豈徒不食亦不息，壽與萬古無終極。", "濟南晁君博物天地通，夜窺牛斗頗似晉司空。", "指我兩龜有名字，大龜爲九江，小龜號千歲。", "老龍洞庭怒，蕩覆堯九州。", "禹咄嗟，水平流。", "九江無波拍天浮，中有大靈背如丘。", "南風吹楚澤，蓮葉清欲秀。", "有物中作巢，一寸立介胄。", "霞衣仙人鬢如霜，飲以南極之光芒。", "丹顱老客不相見，飛渡東海巢扶桑。", "邇來蟠桃枝，有子大如缶。", "浮游輕于鳥，江海一回首。", "青珊瑚柱碧瑶宮，水仙焚香吹作風。", "朝戲蓮葉西，暮遊蓮花東。", "秋風蓮子熟，歸去清江國。", "小千歲，大九江，我久不見之，向君案前雙。", "我謂晁君二物有似我與子，國有守龜吾子是。", "燦然天下之寶器，黄金之縢紫瑶匱。", "天王端冕史再拜，一逆二從定大事。", "我身百無用，頗似千歲潜深淵。", "不願人間貯金藉玉享富貴，但願寄身江上一葉之秋蓮。", "萬物才不才，用舍不任天。", "寄聲問晁君，然不然。"]}