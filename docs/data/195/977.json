{"author": "張耒", "period": "宋", "type": "诗", "title": "和定州端明雪浪齋", "paragraphs": ["中山士馬如雲屯，號令惟覺將軍尊。", "熊旂犀甲羅左右，金鉦鳴鼓喧朝昏。", "少年畎畝老爲將，誰能復記躬耕村。", "東坡先生事業異，道岐不得安修門。", "眼前富貴念不起，惟有山林勞夢魂。", "榛中奇石安至此，坐蒙湔洗見本根。", "奔流驟浪勢萬里，至畫乃掃筆墨痕。", "黄牛三峽固細事，赤壁長江何足論。", "能令萬古蛟蜃怪，么麽入此玻璃盆。", "扁舟獨往則不可，平生致君言具存。"]}