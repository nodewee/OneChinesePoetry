{"author": "張耒", "period": "宋", "type": "诗", "title": "寄李端叔二首  其二", "paragraphs": ["陳墟自古皇，疆野實楚縣。", "沃野接神畿，荒溝漕淮甸。", "民風靜而陋，原隰平以遠。", "我來逢艱歲，禾黍秋色淺。", "荒居困蛩蚓，風雨老藜莧。", "閉門謝車馬，隠几親筆硯。", "馬跡巷泥深，庖烟簷日宴。", "深居窺老易，妙理殊自玩。", "困亨方寸足，夸安勞遠願。", "乖離感歲月，老色各滿面。", "友道古所敦，尺書莫辭倦。"]}