{"author": "張耒", "period": "宋", "type": "诗", "title": "同魯直无咎遊啟聖", "paragraphs": ["西方金仙千歲身，天上伐木役天人。", "閻浮檀光照世界，作此無量勝妙因。", "九龍寶地赤精宅，湧出宮殿壓風輪。", "化人南來爲守護，震動六種走鬼神。", "錦幪老人常住世，燕坐說法無冬春。", "故人蕭公作塵土，白蓮花葉光如新。", "妙道無邊世眼窄，真心遍通人智貧。", "可憐端居弊宇宙，幾見疑惑談僞真。", "簷牙森森鐵鳳啄，殿顔眈眈金獸蹲。", "官冷何妨近香火，時容絕勝洗埃塵。"]}