{"author": "張耒", "period": "宋", "type": "诗", "title": "啄木詞", "paragraphs": ["紅錦長絛當背垂，紫檀槽穩橫朱絲。", "美人亭亭面如雪，纖手當弦金桿撥。", "彈成丁丁啄木聲，春林蔽日春晝晴。", "徘徊深枝穿翠葉，玉喙勞時還暫歇。", "深園斷嶺人不知，中有槎枒風雨枝。", "蠹多蟲老飽可樂，山靜花深終日啄。", "雄雌相求飛且鳴，高枝礪嘴枝有聲。", "無功忍使饑腸飽，有意却教枯樹青。", "疾彈如歌細如語，曲欲終時情更駐。", "一聲穿樹忽驚飛，葉動枝摇不知處。"]}