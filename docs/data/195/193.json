{"author": "薛紹彭", "period": "宋", "type": "诗", "title": "漢高帝試劍石", "paragraphs": ["豐沛布衣吳芮客，回首咸秦坐悽惻。", "漫隨霸楚西道遷，未甘漢地山河窄。", "隨身三尺青龍子，曾斷當塗素靈死。", "手提巖上試秋水，大石迎風開披靡。", "東歸欲整堂堂陣，吳兒未足勞餘刃。", "炎靈天啟定中原，大言成事人方信。", "君不見不侯飛將能射虎，誤中他山猶飲羽。"]}