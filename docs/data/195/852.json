{"author": "張耒", "period": "宋", "type": "诗", "title": "次韵答天啟", "paragraphs": ["黄鍾無聲登瓦釜，蔡子青衫在塵土。", "逼人爽氣百步寒，知子胸中有風雨。", "三年河東走胡馬，絕口魚蝦便酪乳。", "歸來萬卷付一讀，不學兒曹用心苦。", "周瑜陸遜久寂寞，千年北客嘲吳語。", "莫徒彩筆雲錦張，要是寶劍蛟龍舞。", "天兵百萬老西北，快馬如飛不出戶。", "眼看六纛出麒麟，走取單于置刀俎。"]}