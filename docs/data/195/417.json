{"author": "吳可", "period": "宋", "type": "诗", "title": "吳秀才出示孫尚書詩求鄙作", "paragraphs": ["往時家分寧，風俗喜追隨。", "挽留杯酒間，往往醉如泥。", "比年舍臨汝，閉關無相知。", "牢落三週星，淹泊一水湄。", "人事即漸熟，鄰曲不復疑。", "聞有長者客，清談頗忘疲。", "宗盟晚相遇，佳此野鶴姿。", "過我忽長鳴，傾倒胸中奇。", "借問所從來，半世游京師。", "羣賢共文字，聲名冠當時。", "自得固有餘，足能攀桂枝。", "上以榮北堂，下以光衰遲。", "故山未暇往，舊游不足思。", "牆東或可隠，便擬營茅茨。", "奇懷傲南窗，幽花擷東籬。", "是亦差可樂，去此將何爲。", "恨未識胥鄧，論交尚差池。", "不妨氣類求，相與慰渴饑。", "同姓紛在眼，邈然棄如遺。", "此道已澆薄，君乃敦篤之。", "何當美盛德，老矣徒嗟咨。", "黄嬭厄兵火，荒唐廢文辭。", "毛子素偃蹇，豈復能發揮。", "誰爲國士重，自有尚書詩。"]}