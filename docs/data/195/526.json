{"author": "張耒", "period": "宋", "type": "诗", "title": "周氏行", "paragraphs": ["亭亭美人舟上立，周氏女兒年二十。", "少時嫁得刺船郎，郎身如墨妾如霜。", "嫁後妍媸誰復比，淚痕不及人前洗。", "天寒守舵雨中立，風順張帆夜深起。", "百般辛苦心不惜，妾意私悲鑑中色。", "不如江上兩鷺鷥，飛去飛來一雙白。", "長淮杳杳接天浮，八月搗衣南國秋。", "謾說鯉魚能託信，祇應明月見人愁。", "淮邊少年知妾名，船頭致酒邀妾傾。", "賊兒惡少謾調笑，妾意視爾鴻毛輕。", "白衫烏帽誰家子，妾一見之心欲死。", "人間會合亦偶然，灘下求船忽相值。", "郎情何似似春風，靄靄吹人心自融。", "河中逢潬還成阻，潮到蓬山信不通。", "百里同船不同枕，妾夢郎時郎正寢。", "山頭月落郎起歸，沙邊潮滿妾船移。", "郎似飛鴻不可留，妾如斜日水東流。", "鴻飛水去兩不顧，千古萬古情悠悠。", "情悠悠兮何處問，倒瀉長淮洗難盡。", "祇應化成淮上雲，往來供作淮邊恨。"]}