{"author": "張耒", "period": "宋", "type": "诗", "title": "籠鷹詞", "paragraphs": ["八月穫黍霜野空，蒼鷹羽齊初出籠。", "劍翎鈎爪目如電，利吻新淬龍泉鋒。", "少年臂爾平郊去，草動人呼躍寒兔。", "竦身下擊霹靂忙，毛逐奔風血濡距。", "爾能搏兔不能食，未飽中腸行復擊。", "主人厭兔爾尚饑，一生不快爲人役。", "蒿間黄雀鳴啾啾，饑啄野粟心無求。", "賦形雖小技能薄，不受羈縻得自由。"]}