{"author": "張耒", "period": "宋", "type": "诗", "title": "再和馬圖", "paragraphs": ["我年十五遊關西，當時惟揀惡馬騎。", "華州城西鐵驄馬，勇士十人不可羈。", "牽來當庭立不定，兩足人立迎風嘶。", "我心壯此寧復畏，撫鞍躡鐙乘以馳。", "長衢大呼人四走，腰穩如植身如飛。", "橋邊爭道挽不止，側身逼墜壕中泥。", "懸空十丈纔一擲，我手失轡猶攢蹄。", "回頭一躍已在岸，但見滿道人嗟咨。", "關中地平草木短，盡日散漫遊忘歸。", "驅馳寧復受鞭策，進止自與人心齊。", "爾來十年我南走，此馬嗟嗟入誰手。", "楚鄉水國地卑污，人盡乘船馬如狗。", "我心未老身已衰，夢寐時時猶見之。", "想圖思畫忽有感，况復慷慨吟公詩。", "達人遇境貴不惑，世有尤物常難得。", "寧能使我即無情，搔首長歌還歎息。"]}