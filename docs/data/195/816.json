{"author": "張耒", "period": "宋", "type": "诗", "title": "夏日雜感四首  其四", "paragraphs": ["娟娟簷前月，雖缺猶媚好。", "團團理絲蟲，養身恃其巧。", "無能老蝙蝠，乘夜出堂奧。", "那能捕飛蚊，未解聒耳鬧。", "悲歌草間蚓，辛苦自鳴噪。", "爾生可以默，何所欲而躁。", "鳴蛙訴其渴，謂若天可禱。", "瘖蟬死不鳴，豈以訴無效。", "悠悠羣動情，誰得辨醜好。", "我歌豈徒然，亦用自警告。"]}