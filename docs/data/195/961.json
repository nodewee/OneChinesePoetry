{"author": "張耒", "period": "宋", "type": "诗", "title": "送劉季孫守隰州", "paragraphs": ["君家將軍本縫掖，叱咤西摧賀蘭石。", "一時成敗何足論，要使英名垂竹帛。", "到君奇骨尚虎頭，白鬚千騎守邊州。", "插架萬籤供記覽，探囊五字擅風流。", "大河之東士精勇，日飲不妨飛獵鞚。", "五更吹角建牙旗，萬馬合圍行酒甕。", "朝裘風勁黑貂暖，夜帷雪滿青氈重。", "樂哉閉口莫言兵，雖有頗牧誰能用。"]}