{"author": "張耒", "period": "宋", "type": "诗", "title": "大雪歌", "paragraphs": ["老農占田得吉卜，一夜北風雪漫屋。", "屋壓欲折君勿悲，隴頭新麥一尺泥。", "泥深麥牢風莫吹，明年作餠大如箕。", "野人食飽官事少，莫畏瑟縮寒侵肌。", "高堂晨興何所爲，門無馬跡人更稀。", "珠樓玉閣互飛動，坐見貧屋生光輝。", "無功及物慚受祿，豐穰幸頼天與之。", "棄糧遺粒待雞犬，吾羹何得長烹藜。"]}