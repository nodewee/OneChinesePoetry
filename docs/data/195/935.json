{"author": "張耒", "period": "宋", "type": "诗", "title": "贈翟公巽", "paragraphs": ["我昔出守來丹陽，江流五月如探湯。", "使君之居在山腹，繞舍樹石何青蒼。", "千年藥根蟠井底，靈液浸灌通寒漿。", "人言枸杞精變狗，夜吠往往聞空廊。", "金山蕩潏浪花裏，一舸遙去隨魚郎。", "最奇巖齋人跡少，乳水時滴白石床。", "翠黿坡陀負日色，白蹢掀舞占風祥。", "我泊金山凡十日，窮探力取無遺忘。", "南風吹我渡江去，已厭淮南塵土黄。", "二十年間多少事，身如疲馬起復僵。", "淮南窮栖衆人後，朝食不充藜莧腸。", "公來衰顔得一笑，側聽高論驚尋常。", "窮閻過我坐至暮，滿懷珠玉無粃糠。", "乃知世間有清議，未可盡以己意量。", "精金白璧天所寶，理無破碎委道旁。", "半年耳冷不聞此，過公矍然神激昂。", "論文自顧已老醜，從事理絕隨飛翔。", "斯文有屬不但爾，因公作詩我涕滂。"]}