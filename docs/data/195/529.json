{"author": "張耒", "period": "宋", "type": "诗", "title": "片雪歌", "paragraphs": ["瑶池一片孤飛雪，風急身輕飛不歇。", "誰將翠袖遮得歸，十斛明珠換與誰。", "金龜貴客迎將去，玉作輜軿載塵霧。", "人間不解桃李心，獨與琵琶自相語。", "主人白頭情不親，朱樓夜鎖梨花春。", "願同花落寄流水，飄出朱門隨路塵。", "長恐此生空已矣，從此失身輕薄子。", "人生但樂兩知心，誰是瓊瑶孰泥滓。", "鶯驚中彈花辭樹，蝶散蜂驚春日暮。", "風光不斷流水長，不知片雪今何處。"]}