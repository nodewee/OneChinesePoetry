{"author": "張耒", "period": "宋", "type": "诗", "title": "贈晁二", "paragraphs": ["昔者與兄城南鄰，未省一日不相親。", "誰令僦舍得契闊，此事我每懷古人。", "逾旬寒熱不可說，遍體戢戢生赤鱗。", "是身非有病亦幻，調御未伏猶酸辛。", "布衾蒙頭但欲睡，瞥見簷雪如飛塵。", "豈無杯杓與酬酢，口舌未肯親芳醇。", "平生相逢百不問，斗酒倒盡纔逡巡。", "崎嶇行世得皆妄，嵬峨就醉事最真。", "殘年崢嶸欲無日，晴雲浩蕩已有春。", "柳黄梅破最佳絕，京兆羔酒仍慇懃。"]}