{"author": "張耒", "period": "宋", "type": "诗", "title": "夏日雜感四首  其三", "paragraphs": ["羣動入夜息，我歸亦安眠。", "脫我身上衣，援枕體晏然。", "朝日常營營，有生不可閒。", "羲和戢其光，幸此須臾間。", "人生一世中，大小無百年。", "胡爲不自暇，長抱勤苦歎。", "才者勇設施，誕者夸勢權。", "彼有驅其心，欲休諒無緣。", "我本與世疏，少慵老成頑。", "何爲不引去，坎坷行所難。"]}