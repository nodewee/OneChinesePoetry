{"author": "張耒", "period": "宋", "type": "诗", "title": "次韵君復七兄見贈", "paragraphs": ["老知山林等朝市，扁舟誰能問行止。", "長淮十日浪吹沙，春風正攪驪龍睡。", "幽人軟語破永日，衝泥携手林間寺。", "坐中知兄病當已，眉宇氤氳有佳氣。", "華池神酒不用醒，人生和暢自忘形。", "扶持陰德鬼神在，洗除世緣煩惱輕。", "東來自慚雙鬢改，相逢獨覺兩眼明。", "論詩尚愛淡生活，學道久歎閒名聲。", "嗟我塵埃費昏旦，補刖自憐聞道晚。", "還丹欲問僕僕仙，一菴更伴騰騰睡。", "春陰夜薄月朦朧，劇談燭盡樽亦空。", "他日重逢龐處士，可能猶與世人同。"]}