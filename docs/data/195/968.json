{"author": "張耒", "period": "宋", "type": "诗", "title": "和陳器之詩四首 弔連昌", "paragraphs": ["唐日西頹半明滅，長彗掃天流戰血。", "六龍不復入東都，連昌已有狐狸穴。", "宮前茫茫洛陽路，漢甲胡兵幾回度。", "火焚馬蹴百戰場，盡是舊時歌舞處。", "遊魂不歸宮樹老，茂陵金玉人間寶。", "春耕迤邐上空山，夜燐青熒照秋草。", "女几巉巉青插天，東流洛水自潺湲。", "興亡一覺繁華夢，只有山川似舊年。"]}