{"author": "張耒", "period": "宋", "type": "诗", "title": "年年歌", "paragraphs": ["年年西風白露天，爛醉村釀秋池原。", "今年杜門不復出，爲愛我庭風日寬。", "東西相望兩叢竹，正色森森立青玉。", "朝烟暮雨恣陵奪，翠鳳文章終鬰鬰。", "石榴新栽果不實，下有蕭條冒霜菊。", "人情雖欲薦我酒，物意豈願贏君菊。", "東欄黄葵色貴麗，氣壓滿欄香撲蔌。", "月桂凄凉何足數，蛛網挂蟲窘如束。", "安能卒歲不改芳，正自榮枯隨衆木。", "陶陶吾意方有在，瑣瑣眼前安足錄。", "朝來默坐有佳思，病去身輕如脫梏。", "從來北客望江南，何用登樓傷遠目。"]}