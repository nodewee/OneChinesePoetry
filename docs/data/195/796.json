{"author": "張耒", "period": "宋", "type": "诗", "title": "寄劉伯聲", "paragraphs": ["別君幾何時，人事浩千萬。", "身如張射侯，憂愁劇强箭。", "崎嶇走窮縣，艱苦君未見。", "未知菽水豐，已感霜露變。", "羈孤寄窮海，親友誰弔唁。", "析圖補冬裘，乞米煮朝飯。", "無聊猶自思，援溺固誰願。", "人生不終否，此語非我分。", "英雄伏泥塗，暫晦久必現。", "如予百不能，理自合貧賤。", "豈當議隠顯，而有不遇歎。", "但思竄山林，遠脫人世患。", "有田足耕耘，有水足罩汕。", "蕭然便終老，到死百不問。", "平生泥佛祖，久已師壁觀。", "况將無生禪，下視有爲幻。", "吾子出羣材，千牛有餘刃。", "行當脫塵埃，鳴佩侍清燕。", "高卑各有得，願勿譏尺鷃。", "不有行道人，誰當佐堯舜。", "時哉勿自滯，功業在力勸。", "握手不可期，此計吾行辨。"]}