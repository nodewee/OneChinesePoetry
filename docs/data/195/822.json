{"author": "張耒", "period": "宋", "type": "诗", "title": "和登城依子由韵", "paragraphs": ["步登高城望，望望殊未已。", "惟時歲將窮，冬孟月魄死。", "紛吾方有懷，一坐爲三起。", "悲歌擊枯枿，聲與淚俱至。", "人生隨大鈞，命不貸君子。", "付之無如何，外垢資內洗。", "前知賤終吉，外頗與愚似。", "開門張瓊瑶，誰者目不寄。", "支離冒多福，嬋娟畏獨美。", "舉頭蒼天高，歎此青雲士。", "酌公芳尊酒，願公百憂止。", "履善神所勞，委置目前事。"]}