{"author": "張耒", "period": "宋", "type": "诗", "title": "圍棋歌戲江瞻道兼呈蔡秘校", "paragraphs": ["蔡子圍棋非我敵，我謹事之如大國。", "主盟召會不敢辭，近忽憑陵有驕色。", "鄒人戰魯固非宜，于越入吳誰可測。", "願君勿以大自驕，知小深謀戰須克。", "區區江子似邾婁，我如强魯端能役。", "凌兢螳臂屢見拒，我但憐子心難得。", "近來措置尤小獰，何異穿窬時有獲。", "可憐癡將不知兵，請視吾旂豈冥北。", "饑魚貪餌不知鈎，口雖暫美身遭食。", "雖然吾亦守疆埸，防患猶須謹蟊賊。", "上攀蔡子雖已遼，晉楚周旋終有日。", "下觀江子行逾遠，我進駸駸未知極。", "嗟予自謂敢忘謙，事有真誠難掩抑。", "爲君聊發一笑端，欲開吾棋視斯檄。"]}