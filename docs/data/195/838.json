{"author": "張耒", "period": "宋", "type": "诗", "title": "春雪二首  其二", "paragraphs": ["天寒城南寺，門外無馬迹。", "東風雪疾消，春泥深一尺。", "豈無老款段，畏蹶不敢策。", "還歸見兒女，怕冷不下席。", "揚雄玄未就，雙鬢颯已白。", "雖云客載酒，此意終岑寂。", "功成則有命，生事亦人力。", "胡爲不自勤，守此欲何獲。", "田桑既有裕，醪醴亦餘溢。", "嗟哉好事客，從古百無一。"]}