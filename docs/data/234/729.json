{"author": "真德秀", "period": "宋", "type": "诗", "title": "挹仙亭", "paragraphs": ["漢宮葦篋兒呱呱，濟南梓柱陰扶疏。", "富平家人正愉樂，安昌帝師工獻諛。", "子真東南一尉耳，黄綬凄凉百僚底。", "手持短疏叩天閽，義激丹衷淚橫眥。", "翩然一朝徑拂衣，愛君無路空依依。", "人傳九江已仙去，吳門再見是邪非。", "神仙茫茫那可測，上帝從來賞忠直。", "天上果有驂鸞人，合領群真朝北極。", "自從舉手謝世間，千年白鶴何時還。", "玉簫聲斷杉檜冷，祇餘丹竈留空山。", "谷口之孫古膚使，亭斸青冥挹仙袂。", "耿耿應懷貫日忠，飄飄豈羨凌雲氣。", "我來快讀華星篇，清徹毛骨風泠然。", "何當結茅最高頂，一榻容我分雲煙。"]}