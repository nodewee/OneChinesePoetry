{"author": "薛師石", "period": "宋", "type": "诗", "title": "紀夢曲", "paragraphs": ["夜夢佳人姱且長，星冠霞帔雲衣裳。", "雙眉淺淡畫春色，兩耳炫燿垂珠璫。", "細步逡巡倏相近，世道人情不敢問。", "斂容正笑發一言，不識巫山雲雨恨。", "自從十五學仙經，今年二十身骨清。", "天上有籍昇其名，長聲短聲歌紫瓊。", "紫瓊之章詞宛轉，永與人間風調遠。", "餘聲未竟鐘鼓鳴，霧散煙收人不見。"]}