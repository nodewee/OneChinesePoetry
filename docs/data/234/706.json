{"author": "真德秀", "period": "宋", "type": "诗", "title": "壽楊龢父", "paragraphs": ["迅雷地中藏，當此沍寒日。", "積陰排層空，初陽露微茁。", "而曰天地心，於此見機括。", "良猶勢方升，猶木吐牙枿。", "培壅勿使傷，怒長焉可遏。", "此理之在人，善端實初發。", "熒熒火將燃，涓涓泉欲達。", "吁嗟道心微，物欲易攻奪。", "差之一毫芒，相去舜與桀。", "要須二者間，明辨與精察。", "見義勇必爲，欻如矢之决。", "去惡凜勿疑，剨如刃之割。", "坐令人僞消，但覺天機活。", "四時無非春，八荒皆在闥。", "喜君生茲辰，聊爲演此法。", "願祝君壽長，勿嫌吾詩拙。"]}