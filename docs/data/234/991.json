{"author": "魏了翁", "period": "宋", "type": "诗", "title": "閣學袁侍郎以朝鯉豢龍兩圖見寄索和 朝鯉", "paragraphs": ["物生宇宙間，巨細統有宗。", "鱗蟲三百餘，厥長稱維龍。", "滃霧彌六合，神淵閟千重。", "維時赤鯉公，坐制纖鱗窮。", "纖鱗何足言，什百來追蹤。", "亦有橫江鱗，望洋喪其雄。", "于于圉圉然，等辨殊卑崇。", "一鱖掉頭去，恝然若將終。", "三公不易介，誰謂惠不恭。", "魯生陋漢儀，商皓嬰秦鋒。", "行吾之所安，匪以驚愚庸。", "又如秦漢後，俗學千載同。", "卓哉無極論，上配禹孟功。", "吾言聊自警，毋誚惟少通。"]}