{"author": "魏了翁", "period": "宋", "type": "诗", "title": "送曾尚右知信州分韻得州字", "paragraphs": ["長安十二門，冠蓋如雲稠。", "浮驂不停趨，九衢滔滔流。", "朝握扶桑轡，暮行背椒丘。", "駕言往從之，道左傷吾輈。", "溫陵有佳士，清姿秀琅球。", "蚤疇掄魁望，盛之蓬瀛洲。", "榮進付膜外，寡欲自日休。", "需章臣有母，自詭以一州。", "彤幨下青冥，錦輿居上頭。", "小施活國手，彫瘵會有瘳。", "同省並門居，昔我陪清遊。", "一時四同年，氣味骨肉侔。", "而君堂堂去，別袂挽不留。", "迅商起層旻，候蟲催功裘。", "問學常苦艱，歲月忽忽遒。", "古今同一歧，古豈真難儔。", "願言事穮蔉，勿作刈穫謀。", "會面豈不再，爲君刮雙眸。"]}