{"author": "真德秀", "period": "宋", "type": "诗", "title": "長沙贈高年陳氏母子", "paragraphs": ["陳氏春秋一百一，兒女年皆過七十。", "一門慈孝更雍愉，四老真堪入畫圖。", "長官申聞太守喜，召至階庭加盛禮。", "老萊綵服作兒啼，今視古人更過之。", "老萊一身娛戲耳，况有三兒奉甘旨。", "人言潭俗不古如，君看此事天下無。", "一門高壽何由得，慈孝之人天所惜。", "我願湘民胥傚之，從此九州皆壽域。"]}