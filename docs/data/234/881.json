{"author": "魏了翁", "period": "宋", "type": "诗", "title": "餞章郎中以浙東倉歸湖州", "paragraphs": ["武陵城中春事濃，楝花欲開未開風。", "常平使者謝朝列，袖有英簜吾將東。", "披孔翠裘上馬去，錦韉昱爚三花驄。", "先携令名作鄉繡，却把仁念爲倉紅。", "世人機淺嗜欲深，便從扶木窮高舂。", "朝余蒼梧夕縣圃，何似緩轡摇冬瓏。", "曩余除官本同署，至自萬里驚燕鴻。", "諸公祖筵亂平湖，復我不往心忡忡。", "君今姑爲粵人行，明年歸朝儻及同。"]}