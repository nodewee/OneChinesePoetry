{"author": "魏了翁", "period": "宋", "type": "诗", "title": "和李致政花石山詩", "paragraphs": ["春風挽征衣，淑景薦籩實。", "山中之奇觀，變態紛襞積。", "或劃然以舒，或蒙然以密。", "或嫵如脩眉，或突如巨迹。", "或鷙鳥將搏，或遊龍偕出。", "一目百奇怪，隨景發詩癖。", "江山昔豈無，萬古閲閒寂。", "而獨陳於今，涸我風月筆。", "便如遺俗士，高卧天一壁。", "人知匪自獻，不知亦奚恤。"]}