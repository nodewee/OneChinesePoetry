{"author": "真德秀", "period": "宋", "type": "诗", "title": "浦城勸糶", "paragraphs": ["陽和二月春，草木皆生意。", "那知田野間，斯人極憔悴。", "殷勤問由來，父老各長喟。", "富室不憐貧，千倉盡封閉。", "只圖價日高，弗念民已弊。", "去年值饑荒，自分無噍類。", "幸哉活至今，且復遇豐歲。", "庶幾一餉樂，養育謝天地。", "豈期新春來，米穀更翔貴。", "况又絕市無，縱有濕且碎。", "何由充饑腸，何由飽孥累。", "恨不死荒年，免復見憂畏。", "我聞父老言，痛切貫心肺。", "行行至平洲，景象頓殊異。", "白粲玉不如，一升纔十四。", "問誰長者家，作此利益事。", "父老合掌言，子文姓陳氏。", "起家本儒生，疇昔樂賑施。", "憶昨艱食時，巨室爭謀利。", "米斗三百餘，獨收七十二。", "三都數千口，受彼更生惠。", "開庫質敝衣，假此賙貧匱。", "取本不取息，所活豈勝計。", "我曹非此翁，久作溝中胔。", "吁嗟薄俗中，乃有此高義。", "吾邦賢使君，愛民均幼稚。", "一聞平糶家，褒賞無不至。", "或與旌門閭，或與錫金幣。", "獨有潁川翁，寵光未之被。", "故作行路謠，庶徹鈴齋邃。", "且俾殖利徒，聞風默知愧。", "並生穹壤間，與我皆同氣。", "富者盍憐貧，有如兄恤弟。", "惻隠仁之端，人人均有是。", "頑然鐵石心，何異患風痹。", "不仁而多財，聚易散亦易。", "惟有種德家，福祿可長世。", "不聞眉山蘇，盛美光傳記。", "賣田救年荒，生子爲國器。", "不見南浦毛，一惟利是嗜。", "積穀幸年荒，生子遭黥隸。", "天道極昭明，勿作幽遠視。", "誰歟爲斯謠，西山真隠吏。"]}