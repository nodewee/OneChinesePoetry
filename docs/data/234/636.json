{"author": "薛師石", "period": "宋", "type": "诗", "title": "橫參樓和老杜韵", "paragraphs": ["僻懶便幽處，江湖稱隠心。", "地偏欣改觀，樓豁喜初臨。", "暖日低輕帽，良朋接短襟。", "潮聲全有韵，帆影半回陰。", "翠麓添重色，鱸風出淺林。", "嶼頭煙瘴遠，沙觜浪痕深。", "寂靜雲歸壑，瓓珊月近參。", "人家已鼾睡，漁父尚謳吟。", "造化由來久，周迴忽見今。", "愛他斜日照，顛倒數山沈。"]}