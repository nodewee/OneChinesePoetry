{"author": "釋居簡", "period": "宋", "type": "诗", "title": "崔中書家藏閻立本醉道士圖", "paragraphs": ["頹簪墮髻鴻都叟，愛酒如金叵常有。", "有時得輒止奔鯨，各開吞海谽谺口。", "不辭一醉一千日，千日芳鮮致無術。", "臨風大呼劉伯倫，欲分餘瀝洗濁涇。", "伯倫拍浮酒船裏，不信人間有涇渭。", "須臾酒醒騎馬歸，雪精玄犢顛倒騎。", "半醒僮僕相扶携，嵬岸混澒忘顛隮。", "狂態百出弗自知，畫手一笑盡得之。", "如鏡鑄像尤出奇，想當恁時百不理。", "道德五千風過耳，更復沉酣到六經，六經古人糟粕耳。"]}