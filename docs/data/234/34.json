{"author": "釋居簡", "period": "宋", "type": "诗", "title": "舟中中秋", "paragraphs": ["樓外與樓頭，無如一葉舟。", "風輕隨月走，江遠與天流。", "好是今宵滿，新於曩日修。", "水雲相汗漫，襟袖獨颼飀。", "皓采通千隙，寒芒洞六幽。", "無枝空繞鵲，有約不驚鷗。", "漢掌仍承露，秦貂未換裘。", "弗須占蚌腹，已自壓江樓。", "欲放儀隣老，長隨蟾兔游。", "一年看晦朔，終不似中秋。"]}