{"author": "釋居簡", "period": "宋", "type": "诗", "title": "酬鍾省元", "paragraphs": ["東華肥馬塵，雋遊浩如海。", "擇交如觀瀾，滌濯百谷瀨。", "一瞬判清渾，三舍避狷怪。", "膝耻望塵金，簪愧側冠瑇。", "四三成朋曹，千百繁行輩。", "爬搔甚翎羽，嘲异常赴籠械。", "弗與衆接畛，亦復遠分界。", "知音丈人後，有玉無善價。", "哦詩山月傾，奏賦金馬待。", "青錢不俟選，白眼又焉浼。", "采筆雖暗投，雪曲獲佳配。", "朋來得分賞，客去但獨對。", "鮮明雲錦囊，名氏擅先載。", "壇想陶謝登，盟憶曹劉會。", "所交貴同德，所贈勝雜佩。", "一夔未鳴韶，族庖已芒背。", "悲凉弔楚騷，慨慷唁齊薤。", "寧方不爲卿，至圓在其內。", "圓方爲時中，俱付形骸外。", "三千風月篇，紛紛課誰最。"]}