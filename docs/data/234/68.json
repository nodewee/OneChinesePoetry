{"author": "釋居簡", "period": "宋", "type": "诗", "title": "丙申六月二十六日作飄風行", "paragraphs": ["疎櫺夜肅肅，須臾復蕭蕭。", "怒穴土囊口，倏若錢塘潮。", "舉屋如斷梗，拔木如拔苗。", "破山老蒼髯，深林古風標。", "蟠錯黄金園，戛摩叢玉霄。", "九秋婁戰伯，萬竅皆聲銷。", "拗折巢鶴頂，攧折潜虬腰。", "斷裂到臃腫，更復論楚翹。", "閲世今幾何，殞身不崇朝。", "遂使青童童，不及紅夭夭。", "痛此梁棟具，充它烹飪樵。", "多應蜚廉慵，虐致生物妖。", "至今月蝕篇，首惡當嘲調。", "因依獲附麗，傲很仍矜驕。", "佳樹首見凌，綠髮首見彫。", "曷若凉解慍，又令不鳴條。", "生春日酣酣，吹雪停瀌瀌。", "昌稷豐薿薿，殄莠除翹翹。", "四郊掃烽煙，九天清泬寥。", "雲開鬰藍天，觀闕飛岧嶤。", "群后靈在茲，不曰舜與堯。", "願輟股肱佐，下昌熙洽朝。", "天遠雲不來，借便摶扶摇。"]}