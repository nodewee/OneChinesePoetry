{"author": "方信孺", "period": "宋", "type": "诗", "title": "虞山", "paragraphs": ["西風攪桂樹，落日明楓林。", "遊子懷歸期，予悲渺登臨。", "虞山一何高，湘水一何深。", "英皇僅枯冢，寂寞薰兮琴。", "我欲奏古曲，俗耳更哇淫。", "古器不可見，聊作相思吟。", "相思長相思，相思無古今。", "一歌衆鳥聽，再歌萬籟喑。", "推手君勿歌，有酒且孤斟。", "落落此時意，寥寥千載心。", "五絃毋庸絕，四海誰知音。"]}