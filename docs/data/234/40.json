{"author": "釋居簡", "period": "宋", "type": "诗", "title": "寄潼川東路李漕使", "paragraphs": ["鄉來江西遊，見以旴水陰。", "博約劍津掾，亦復聆正音。", "轉眼貼天高，再見無路尋。", "把茅丹丘城，謝家蘭玉森。", "君家龍首兄，絳帳開沈沈。", "有時過蕭寺，借榻清風林。", "笑我泉石痼，示以膏肓針。", "欲彈廣陵散，惜無中散琴。", "欲上南陽疏，不如梁甫吟。", "琴以歌南風，吟以道古今。", "一鳴才邕邕，忍見鳳鳥瘖。", "朣朣垂景星，坤維長照臨。"]}