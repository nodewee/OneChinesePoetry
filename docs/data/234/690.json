{"author": "真德秀", "period": "宋", "type": "诗", "title": "題金山", "paragraphs": ["江來朱方注之東，海潮怒飛日夕相撞舂。", "天將古來義士骨，化作狂瀾中央屹立之青峰。", "孤根直下二千尺，動影裊窕沖融中。", "黄金側布蘭若地，鑿翠面面開窗櫳。", "雙橈伊軋破浪屋，恍忽置我高巃嵸。", "是時千山雪新霽，水面月出天清空。", "濤聲四起人籟寂，毛髮蕭爽琉璃宮。", "披衣明發躡煙靄，决眥俯入歸飛鴻。", "襟前渤澥歛暝色，袖裏岷峨吹曉風。", "越南燕北但一氣，塵埃野馬何時窮。", "蒼梧虞舜不可叫，王事更恨歸匆匆。"]}