{"author": "魏了翁", "period": "宋", "type": "诗", "title": "送楊尚書知瀘州", "paragraphs": ["斷鴈懷歸蘆葉秋，離鸞感照菱花羞。", "五更呼兒拭殘淚，淹速有命吾歸休。", "殿頭三拜疏，去意浩莫收。", "內前宣辭賜顔色，外間祖帳如雲稠。", "往年長安道，笑談取公侯。", "白璧抵山車斷流，黄金牣屋花滿樓。", "萬釘圍腰笏頭带，廷紳嘖嘖懸兩眸。", "吁嗟此何物，白盡人間頭。", "二十年重來，見此勇退楊瀘州。", "平生志氣未肯傾，卷懷歸洗岷峨愁。", "我往送之門，感事增百憂。", "怱怱別公上車去，怕鬼見笑君奚留。"]}