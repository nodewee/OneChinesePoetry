{"author": "魏了翁", "period": "宋", "type": "诗", "title": "虞萬州生日", "paragraphs": ["春風吹我游錦官，客眸飽作滄江觀。", "鶴飛自由白日靜，山來不斷平野寬。", "主人聞客倒屣迎，案頭點易朱未乾。", "速呼朋儔俾接席，又遣兒女來拜前。", "館中列鼎食客衆，堂後鳴鐘聚指千。", "客來輒留張坐飲，客醉復與開榻眠。", "主人投閒六年久，祿廩不繼胡能然。", "問之主人笑不言，神情散朗心常閒。", "向來曾於我乎貸，至今尚質黄金盤。", "又聞吾兄市橋尉，假五十萬青銅錢。", "橐中似爾空亦屢，門外車馬紛闐闐。", "其間猶有不知者，誤謂公子非儒酸。", "誰知出分本無幾，况復奉賜隨分班。", "知之不知吾何恤，日用飲食於其閒。", "西京相裔平通侯，輕財重義無敢先。", "三年田家未云久，便懷富貴譏南山。", "節侯有子韋少翁，亦以明經世其傳。", "爵之附庸有何薄，徑欲忍愧從夷蠻。", "人於居約視所守，又以久近察所安。", "近而不渝儻可勉，久而無怨良獨難。", "不須遠求漢諸公，姑復近考今時賢。", "雖云暫閒未嘗約，一念長作膏火煎。", "戚然不能以一日，寧復如君之六年。", "泉無晝夜蓋有本，潦有朝夕繄無源。", "歸來試與友朋道，言之孔易行維艱。", "厥今人物眇然甚，天道豈不於君還。", "友朋請書爲君壽，更祝養素勤加餐。"]}