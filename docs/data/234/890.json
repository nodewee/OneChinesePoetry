{"author": "魏了翁", "period": "宋", "type": "诗", "title": "送程左史以右撰知夔州分韻得重字", "paragraphs": ["煙草暝江湖，霜風纈郊壟。", "黎明北門道，雜遝冠蓋擁。", "程侯倦左墄，引去何太勇。", "瀘江春信回，書殿星極捧。", "帝念夔子國，側耕地荒茸。", "吏饕賦政煩，室罄小人恐。", "申命亟移麾，遬驅毋上冢。", "彤幨下霄漢，環珮鏘璧珙。", "山川洗悽戚，草木企孤聳。", "斧斤刈伐餘，急與護把拱。", "古人爲己學，非以博華寵。", "事業貫千載，富貴不旋踵。", "願言樹風聲，永作蜀山重。"]}