{"author": "魏了翁", "period": "宋", "type": "诗", "title": "次韻郭方叔諸公借胡致堂賞梅至夜賦詩", "paragraphs": ["玄陰作秋冬，殺氣寓風雪。", "土深候蟲閉，山靜飛鳥絕。", "誰知無邊春，萬古長不滅。", "或暢然以舒，或凝然以結。", "或聚爲融和，或散爲騷屑。", "又嘗以此觀諸人，生意不斷長如薰。", "咸陽宮殿氣成霧，忽作芒碭山澤雲。", "神爵甘露來紛紛，畫堂已入王政君。", "人從動後觀變態，誰於起處探絪縕。", "淺者若爲見，夜氣長如神。", "儻知起滅幻，便省消息真。", "如何天機之淺者，但識人間桃李春。"]}