{"author": "魏了翁", "period": "宋", "type": "诗", "title": "閣學袁侍郎以朝鯉豢龍兩圖見寄索和 豢龍", "paragraphs": ["乾坤包萬有，納納百囊罟。", "人位乎兩間，利與害爲禦。", "一氣貫四時，五風偕十雨。", "神龍以爲畜，擾御不予侮。", "河有背負圖，庭無漦流女。", "義理之不明，人情自疑沮。", "範圍吾職分，往往若違拒。", "同室操戈鋋，一身隔肺腑。", "帝王豢龍意，棄置那復取。", "四靈非不靈，有不得其所。", "生息之相吹，古今鎮如許。", "古人體天意，萬物我其主。", "蟲莫知於龍，拊循如士伍。", "今何故無人，亦足驗胸府。", "聲和鳳來儀，心平轡如組。", "矧伊人中瑞，治亂係嘿語。", "欲入而閉門，誰出不由戶。", "茲事闕人心，作詩附農圃。"]}