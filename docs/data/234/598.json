{"author": "薛師石", "period": "宋", "type": "诗", "title": "送葉季重之官吳門", "paragraphs": ["君繼賢人業，試官閶闔門。", "但問要離墓，莫看真娘墳。", "虎丘寺前生野草，一花一葉皆麗好。", "用心冷淡不此嗜，自有詩禮長探討。", "給旁餘閒庭廡空，小輿應亦上垂虹。", "橋邊風駛寄書便，只寫平安報乃翁。", "我慚空空易疎斥，時亦摳衣侍函席。", "春膏流滑儻寄將，待寫續經藏屋壁。"]}