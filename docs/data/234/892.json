{"author": "魏了翁", "period": "宋", "type": "诗", "title": "送陳大著知蘄州分韻得輝字", "paragraphs": ["陳侯海內秀，滿腹貯明璣。", "十歲能屬文，提筆登王畿。", "上嘉魯論對，亟授九品衣。", "二十隮膴仕，昱昱五采翬。", "三十搴殊科，尋闖師氏闈。", "四十復見徵，雲步何峩巍。", "蓬萊三千丈，徑上陵紫微。", "顧懷蘄春勝，驄馬黄金鞿。", "我來今二年，幾度與客違。", "於君再爲寮，臨分重依依。", "風節耐歲晚，富貴特晨晞。", "前後繼二呂，迄今借光輝。", "相期久遠看，努力追前徽。"]}