{"author": "魏了翁", "period": "宋", "type": "诗", "title": "題劍門", "paragraphs": ["江有瞿唐限，陸有雙劍蹲。", "如熊羆當道，如虎豹守閽。", "屹然東北隅，奠此西南坤。", "昔歲在單閼，白日塵沙昏。", "人心不足倚，恃此兩長垣。", "舟車之出入，筦鑰有司存。", "銜艫下魚復，委轡充劍門。", "藪逋乃如此，天險何足言。", "况於多蹊隧，不逮昔所聞。", "烈烈張睢陽，英英顔平原。", "古之善守國，人心以爲藩。"]}