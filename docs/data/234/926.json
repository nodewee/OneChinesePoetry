{"author": "魏了翁", "period": "宋", "type": "诗", "title": "送二兄三兄赴廷對", "paragraphs": ["吾家令兄弟，異氏而同氣。", "雅知義利分，不作溫飽計。", "天子龍飛春，了翁對軒陛。", "柄臣方擅朝，黨論如鼎沸。", "軋軋不能休，一揮三千字。", "植治貴和平，用人戒偏陂。", "天子擢第一，期以風有位。", "尋寘之三人，仍詔恩禮視。", "後此者三年，東瞻復聯第。", "天子方諒闇，有言不得試。", "歲行在協洽，文翁陳讜議。", "惟知守家學，寧顧觸時忌。", "雖不第甲乙，自謂儻無愧。", "古人爲己學，何有於富貴。", "窮則獨善身，仕將以行義。", "兩兄西南彥，九牧將倒指。", "平生剛直胸，毋以科舉累。", "矧逢主聽寬，寧復懷顧畏。", "厥今果何事，請略陳一二。", "內無王文正，誰與理家事。", "外無韓忠獻，誰與飭戎備。", "熒惑守羽林，震雷詫冬瑞。", "天象已云然，人事猶爾耳。", "劈析爲上言，卓哉朝陽喙。", "却携令名歸，爲親一啟齒。"]}