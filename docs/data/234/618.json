{"author": "薛師石", "period": "宋", "type": "诗", "title": "喜翁卷歸", "paragraphs": ["我老寡儔侶，年荒值冬迫。", "膝下有啼寒，瓶中無儲積。", "豈不展轉思，自欠經營策。", "儒冠匪謬誤，賦性素褊窄。", "淵明疑夙世，荷鋤心便適。", "嗟余四友朋，驚見三化魄。", "一翁尚淒涼，六秩困行役。", "家貧病難愈，詩苦髮全白。", "昨來叩我門，偶往比鄰宅。", "聞語亟倒屣，已去倏無迹。", "知君懷百憂，雖出難久客。", "從今幸安居，況有舊泉石。", "清晨過窮廬，竟夕話疇昔。", "逝者已云遠，相期守枯瘠。"]}