{"author": "真德秀", "period": "宋", "type": "诗", "title": "七峰行爲外舅壽", "paragraphs": ["有崇南岳之五峰，倚天壁立雲濛鴻。", "我嘗振衣峰頂立，頗似吾鄉好峰七。", "七峰五峰小大雖不齊，氣象峍兀實似之。", "牛首峨峨峙雙闕，蕉嶺楊梅兩奇絕。", "南臺林磵佛世界，百丈煙霞龍洞穴。", "仙人冠劍端且凝，仙源萬疊秋空橫。", "縈青繚白望不斷，好似衡山山下看。", "曏來秀孕兩宗工，文章節操爲世雄。", "百年山川久寂歷，人物今有仙游翁。", "翁才古干將，翁目巖下電。", "千牛解剝刃有餘，萬象妍媸鏡中現。", "可持龍虎節，可運玉帳籌。", "才高驚衆世弗售，祗令遺愛留丹丘。", "丹丘遺愛人人誇，經界寬租惠最多。", "后皇嘉之錫異夢，使汝有子登巍科。", "翁壽當萬千，翁年纔八十。", "視昔殷大夫，僅乃十之一。", "渭川出處付何心，獨探玄關深更深。", "舞鶴山前春色好，靜對七峰長不老。"]}