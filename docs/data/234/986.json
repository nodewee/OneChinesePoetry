{"author": "魏了翁", "period": "宋", "type": "诗", "title": "約客十有二人汎舟東山分韻得大字", "paragraphs": ["樂莫樂良朋，同胞瀛海內。", "矧復聚此州，此樂無乃太。", "晨策披曾巔，夕篙汎晴瀨。", "羲和鑒余衷，爲我祛宿靄。", "空碧墮清鏡，帝青倚高蓋。", "明矑照鷗心，遐思絕鵬背。", "信知好乾坤，不出天地外。", "人生兩儀間，豁豁如許大。", "萬古同一流，誰能與心會。", "丁寧黄頭郎，爲我勉乘載。", "直下涪武江，合處看重兌。"]}