{"author": "魏了翁", "period": "宋", "type": "诗", "title": "領客君子軒木芙蓉盛開分韻得紅字", "paragraphs": ["天公富萬有，盈宇何充充。", "秋風一摇落，所得緣手空。", "忽於臞悴中，覩此寒露叢。", "天然真富貴，送盡人間窮。", "雅傳與騷經，凡卉亦見容。", "胡爲抱昭質，一盼獨未蒙。", "或訝木末褰，或比水間紅。", "至近前上處，至明日方中。", "碩人亦俁俁，於此猶不逢。", "莫我知矣夫，佇立看秋風。"]}