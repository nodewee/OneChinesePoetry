{"author": "魏了翁", "period": "宋", "type": "诗", "title": "十二月二十日領客登介亭分韻得梅字", "paragraphs": ["晨鑣載賓從，披霧陟崔嵬。", "宇宙歛盈握，江湖大容杯。", "孱顔石丈人，玉立山之隈。", "山前大第宅，馬頭漲黄埃。", "獨此抱昭質，蕭然侶寒梅。", "有客以問余，豫爲地爲雷。", "雷出地爲奮，何取於石哉。", "人以動爲境，沄沄不知回。", "而能介然存，神氣斯有開。", "相對得深省，欲歸重徘徊。"]}