{"author": "薛師石", "period": "宋", "type": "诗", "title": "寄謝黄元信惠茶", "paragraphs": ["建溪金鋌直幾千，余性所嗜一已偏。", "尋常草卉不足進，龍團鳳夸如珉堅。", "長鬚健卒前月到，手提茶器急取煎。", "妻兒攢眉笑苦澀，爲言真味茲天然。", "易牙去已久，吾齒若貝編。", "枵腸豈廢食，睡省非壯年。", "惜此餘香滯喉頰，巡除吟詠聲諓諓。", "詩成寄題建寧郡，主茶官吏俱時賢。", "合同緘印一時畢，進奉飛馳爭春妍。", "天子不敢嘗，薦以寢廟先。", "定自褒嘉到屬郡，趣君密邇玉爐煙。", "一以此味沃天下，邪魔驅掃無留連。"]}