{"author": "魏了翁", "period": "宋", "type": "诗", "title": "汪漕使即梅圃作浮月亭追和古詩余亦補和", "paragraphs": ["一元播羣卉，其氣清以馥。", "詩人競稱許，胡然於梅獨。", "黄宮播雷鼗，玉管動葭轂。", "惟梅命於陽，清豔照樸蔌。", "正冬白堆牆，初夏黄遶屋。", "純乾稟自高，奚止香百斛。", "又從晏陰後，仍作來年復。", "番君爲築亭，揮弄月盈掬。", "可敬不可玩，醉語懼三瀆。"]}