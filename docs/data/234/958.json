{"author": "魏了翁", "period": "宋", "type": "诗", "title": "李參政生日  其一", "paragraphs": ["湖淺霜鴈寒，天高老龍蟄。", "悠悠瀛海間，時運遞消息。", "黄鐘一龠回，槁瘁亦敷澤。", "茹茅趣連征，墐戶同一闢。", "向來屯陰地，有果終不食。", "存之迺天意，斯道古根極。", "公論無消磨，物情自喧寂。", "喧寂安足計，秋雲卷無跡。", "請公護景光，春事勤種植。", "明朝揆初度，萬象好顔色。"]}