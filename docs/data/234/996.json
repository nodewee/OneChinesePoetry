{"author": "魏了翁", "period": "宋", "type": "诗", "title": "送鄭侍郎四川制置分韻得蓋字", "paragraphs": ["恭惟皇上心，納納天同大。", "明命輟禁游，往撫蜀彫瘵。", "蜀山在何許，斜陽點鴉背。", "家住扶桑東復東，却望斜陽鐵山外。", "金頭奴子扼熙秦，銀州兵馬衝蘭會。", "使我六年望烽火，征人穿空枕戈祋。", "使我千里致鐘石，居人轑釜泣粗糲。", "縣官無蓄租，百姓無藏蓋。", "上有蒼蒼之高天，卒然叫呼不可待。", "閫外萬戚休，只以一身佩。", "我於公行無所贈，筮言得咸爲艮兌。", "艮山本中虛，兌澤乃上溉。", "獨於九四論心體，而以朋思爲障礙。", "願公書此象，長於卧興對。", "蜀道青天蜀平地，君侯一心即難易。", "思耕亭前先鄭碑，更看他年後鄭記。"]}