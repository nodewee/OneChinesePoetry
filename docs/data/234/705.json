{"author": "真德秀", "period": "宋", "type": "诗", "title": "題全氏三桂堂", "paragraphs": ["唐人重科甲，擬以折桂榮。", "一登羣仙籍，不羨千佛經。", "終全歲寒姿，乃比秋香清。", "咄彼牛李輩，伊優至公卿。", "迨今齒其人，名字猶臊腥。", "卓哉劉戶曹，直氣霜稜稜。", "一朝脫淡墨，千古揚芬馨。", "鷄峰有名家，奕葉彯儒纓。", "庭中三嘉樹，屹立長寧寧。", "西風正摇落，翠葆黄金英。", "勁節松可友，孤芳梅謂兄。", "丁寧命諸郎，我豈貪浮名。", "愛此臭味同，故以書吾楹。", "爾曹方茂學，志取宮袍青。", "要須勉植立，毋但希騰凌。", "己大外物小，道充人爵輕。", "當如燕山竇，義方垂世評。", "勿效東堂詵，射策矜虛聲。", "懿哉君斯言，可折末俗醒。", "刻詩堂之楣，室觀全氏興。"]}