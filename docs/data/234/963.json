{"author": "魏了翁", "period": "宋", "type": "诗", "title": "和宇文漢州乞房樓記詩", "paragraphs": ["房公胸中妙刀尺，翦刻玻璃貯寒碧。", "今侯著樓於其上，竹色荷光得良覿。", "詩來殷勤問故侯，別日雖賒情轉密。", "因思當年飛蓋遊，鷗鷺不驚潛鯉出。", "春濃雪絮人影亂，秋老雲松半天屹。", "蘇公二十四橋月，尚愛西湖風月夕。", "江山好處餘戀嫪，縱不即人人自即。", "况今簷撩雲與齊，激楚高歌友朋集。", "向來寒乞翻自嗤，詩掃黄泥已無迹。", "功名老我後加鞭，文字餘人先奪席。", "欲搜萬象供刻畫，自有此湖難此筆。", "終當爲君記斯遊，摹寫蒼顔真六一。"]}