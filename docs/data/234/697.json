{"author": "真德秀", "period": "宋", "type": "诗", "title": "長沙新第呈諸學士", "paragraphs": ["莫清彼瀟江，莫峻彼衡嶽。", "澄光挾秀氣，日夜相回薄。", "月吸珠含胎，虹貫玉生璞。", "子方有苗裔，溫然粹而慤。", "一童與三何，雙鳳兩鸑鷟。", "奮身辭草萊，正論吐諤諤。", "彤庭拜恩歸，天香尚盈握。", "良才國之寶，一見我心樂。", "平生功名會，萬里初著脚。", "永肩致主念，更勉經世學。", "錙銖分義利，毫縷辨純駁。", "相期激清風，與俗洗氛濁。", "誰歟指其南，是邦有先覺。"]}