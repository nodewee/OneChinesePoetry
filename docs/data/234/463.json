{"author": "釋師範", "period": "宋", "type": "诗", "title": "送趙龍圖歸四明", "paragraphs": ["昔年曾約歸四明，掇鉢共飯莆菜羹。", "東園蔬薺幾衰長，望之何以辜斯盟。", "鏗鏗小節何足拘，大名當振聲谹谹。", "旌旗不動剿胡種，屈伸一臂逾長城。", "淮甸既肅四海肅，豐功盛德應難名。", "了知八珍與藜莧，清閑富貴但等平。", "我罹劫火固無悶，公視晝錦不以榮。", "七佛承承竟何據，六祖忉忉空碗鳴。", "君不見剎竿頭上鐵龍頭，鴻毛至重山嶽輕。"]}