{"author": "真德秀", "period": "宋", "type": "诗", "title": "壽外舅楊開國", "paragraphs": ["大中大夫漢千戶，子男一位周諸侯。", "人生到此不易得，况復寶带懸精鏐。", "雖然三者皆外物，達人睨視如雲浮。", "天公最嗇是眉壽，七十從來已稀有。", "堂堂玉立仙遊翁，歲比磻溪未華首。", "碧瞳射人雙鏡懸，曉窗貝葉聲琅然。", "問渠那得許强健，陰功久在朱陵編。", "願翁遨嬉更千歲，做盡人間方便事。", "却乘白鶴御丹鸞，直上紫清朝玉帝。"]}