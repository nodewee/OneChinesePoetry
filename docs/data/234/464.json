{"author": "釋師範", "period": "宋", "type": "诗", "title": "送無相和尚歸鄉", "paragraphs": ["同名同號同桑梓，同住江湖亡彼此。", "有時同上孤峰巔，有時同下滄溟底。", "苦同憂，樂同喜，金博金兮水洗水。", "有時捩轉鐵面皮，心口全然不相似。", "你若住兮我即行，你若行兮我即止。", "白日青天轟怒雷，平地無風波浪起。", "非不非，是不是，西川大隨，桐城投子。"]}