{"author": "真德秀", "period": "宋", "type": "诗", "title": "贈旴江張平仲", "paragraphs": ["去聖既云遠，至理日以冥。", "言道指虛玄，語性雜精靈。", "正傳久蕪沒，異學得魁橫。", "卓哉周程張，磊隗三代英。", "妙藴發天地，微言昭日星。", "後來紫陽翁，抑又集大成。", "煌煌八書訓，凜凜萬世程。", "學者生此時，坦然有規繩。", "但患舍康莊，自趨柴與荆。", "張君江西來，頗嘗得師承。", "敝衣雖懸鶉，猛志欲掣鯨。", "袖出文一編，其辭峻而清。", "此士不易有，歸歟更研精。", "勿受俗學變，而爲寵辱驚。", "貧者士之常，未合寧躬耕。", "高門謹勿謁，養此氣崢嶸。", "不見商歌人，洋洋金石聲。"]}