{"author": "魏了翁", "period": "宋", "type": "诗", "title": "次韻西叔兄日食地震詩", "paragraphs": ["正月太陽食，六月陰萋萋。", "利沔階成間，桑土爲塗泥。", "破山覆橋閣，灌城壞河堤。", "蜀地五六震，積潦傷農畦。", "梓州暑尤異，我興看朝隮。", "出逢七十翁，履敝衣無綈。", "前行爲余言，老夫齒含齯。", "閲事亦已多，近聞何乖睽。", "去年大官括隠戶，父詈子詛妻悲啼。", "大官深居那得聞，小吏鼻息干雲蜺。", "今年得少休，北風苦凄凄。", "番軍襲江淮，將士驚噬臍。", "四方靡所寄，容身僅坤倪。", "災異又如此，寧保梁益西。", "太守聞此言，惕如履征鼙。", "又見廣文詩，口呿心沈迷。", "力能得爲僅千里，滔滔四海皆餘黎。"]}