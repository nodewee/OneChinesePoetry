{"author": "薛師石", "period": "宋", "type": "诗", "title": "大龍湫", "paragraphs": ["昔聞天下山，衡嶽稱崇丘。", "又聞天下水，江漢爲巨流。", "古有山海經，歷歷敘九州。", "李唐三百載，詩家無一留。", "及觀酈道元，此地亦不收。", "不知諾矩那，何事能窮搜。", "我來玄妙境，萬丈懸清湫。", "石壁去無極，百里彌道周。", "雲氣冒羣岫，龍宮深以幽。", "輕輿巖壑底，竟日涉溪游。", "陰晴異瞻矚，遠近難搜摟。", "飄如飛素練，粲若散琳璆。", "風掀一潭雨，佛坐四時秋。", "喧呼勢益驟，洶湧聲彌吼。", "變化有如此，溥博誰與儔。", "吾謂神龍力，豈翳人鬼謀。", "稽首荷玄遇，久坐勞雙眸。", "一盃却嵐暑，旋步轟雷稠。", "以吾澹世慮，欻起杞人憂。", "何當騎天狼，滿引射斗牛。"]}