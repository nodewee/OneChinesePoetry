{"author": "魏了翁", "period": "宋", "type": "诗", "title": "送徐校書知處州", "paragraphs": ["峩峩海中山，十二樓五城。", "僊人駟玉虬，徑上凌紫清。", "中道忽回薄，珪符下玉京。", "彤幨曜白日，錦輿上頭行。", "扶桑攬余轡，緩步寬作程。", "世間行己地，端亦勝蓬瀛。", "誰乎低著身，啞咤聞新鶑。", "何如携令名，歸以見母兄。", "用世無小大，千里亦民氓。", "少施五袴手，竚錄屏風名。"]}