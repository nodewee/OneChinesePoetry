{"author": "真德秀", "period": "宋", "type": "诗", "title": "題李立父高遠樓", "paragraphs": ["君家百尺樓，近在環堵室。", "室處豈不佳，暑溽厭煩鬰。", "著脚躡層梯，心眼便超軼。", "好風天外來，佳月雲端出。", "清明湛空闊，洞視了孅悉。", "豈徒快登臨，抑可驗學術。", "大哉天地心，昭然本如日。", "世人庳且隘，動以私見窒。", "未能脫塵凡，底處識微密。", "羨君有斯樓，發以靜春筆。", "知崇與禮卑，二義貫于一。", "獨理要高明，履道貴平實。", "庶幾足目俱，不但窺髣髴。", "工夫妙方寸，豈假身外物。", "此境未昭融，此屋空突兀。", "君看希聖徒，陋巷暗蓬蓽。"]}