{"author": "魏了翁", "period": "宋", "type": "诗", "title": "次韻虞永康廬居生芝", "paragraphs": ["河南富貴花，人與譜姓氏。", "惟茲三秀者，不譜亦名世。", "肖形草木均，出處哲人似。", "無然而致之，朝菌何異此。", "廣陵張氏廬，厥應繄孝祀。", "新豐李興塋，脩柯媲白紫。", "意誠物皆誠，人瑞草亦瑞。", "蕭條羌水瀕，五子服喪禮。", "松壑侑夕悲，竹窗湔曉泪。", "根基由內心，樸實無甃砌。", "一朝堊室左，五色芝薿薿。", "乃知宇宙間，何處非實理。", "誠神本同機，應感不失儷。", "充周徧範圍，存養司諸己。", "是心一息妄，目接猶虛僞。", "若曰信禨祥，我亦爲祝史。"]}