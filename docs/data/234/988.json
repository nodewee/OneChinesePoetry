{"author": "魏了翁", "period": "宋", "type": "诗", "title": "約書院諸友過石洞津檢校隄役", "paragraphs": ["天闊山頭頭，江空石齒齒。", "清霜肅宇宙，物物露根柢。", "是開明年春，萬彙從此始。", "人事胡不然，臨流方識水。", "斷岸百尺懸，赤子命如寄。", "示人亦真切，猶作秦越眎。", "我憂不能釋，人謂我俗吏。", "吏安能俗人，亦人自俗爾。", "神天及遊衍，忠信在參倚。", "是間炯然存，精粗莫非事。", "况逢道義友，眷眷不余棄。", "至理互相發，俗氛安能滓。", "夜寒人欲歸，漁火颭清泚。", "照我方寸心，悠悠發長喟。"]}