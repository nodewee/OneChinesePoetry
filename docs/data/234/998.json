{"author": "魏了翁", "period": "宋", "type": "诗", "title": "送任大卿知漢州張少卿知眉州", "paragraphs": ["冬卿懷紱行清秋，又送兩卿歸作州。", "寄聲三州之父老，從今安用思故侯。", "朝廷擇守重於昔，親擢名卿畀華職。", "兩卿更是敭歷深，元把麾來復麾出。", "雙騎紫馬去朝天，羈金絡月凌虹煙。", "逡巡似惜錦障泥，急流欲渡不肯前。", "好官豈爲多榮祿，兩卿之歸得吾欲。", "昨夜流星聲撼屋，光芒照人不成宿。", "起看北斗行雲端，驅策四運無停鞭。", "旁穿上透多風寒，九州霜露方漫漫。", "人間分位各有制，行得一分一分是。", "兩卿去矣吾亦歸，多爲天公憐赤子。"]}