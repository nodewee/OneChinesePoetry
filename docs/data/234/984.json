{"author": "魏了翁", "period": "宋", "type": "诗", "title": "補和李季允去秋所寄凌霄觀詩", "paragraphs": ["天高山圍坐，露下月滿樓。", "其間倚闌人，古今入雙眸。", "戒哉後時懊，迨此先民憂。", "匪緣冀求魚，懼易或喪牛。", "瞬息起萬夫，朝暮食千頭。", "金湯蔽遮地，我豈爲一州。", "餘力事層觀，翬飛半空浮。", "簾開六合曉，杯納萬頃秋。", "燈火背城市，煙霖俯林洲。", "遐睎到冥鴻，吟思追馴鷗。", "寄聲鶴山我，奪目珊瑚鈎。", "因思去年夏，狂魂晝羣遊。", "婪酣飽溪壑，磊砢豐渠酋。", "諸公正錯愕，如築于道謀。", "微君且柔之，尚保國邑不。", "岌嶪變怗妥，嚬呻起懽謳。", "宜恢奇傑觀，快此夷懌酬。", "獨憂解成緩，萬古同一流。", "君毋觀上遊，觀上增嘆愁。", "南有壺聚𣟄，西有耕耡耰。", "北有不庭方，東有不寧侯。", "君看此風景，便謂無事休。", "天心果何如，年運不我留。", "相期懋明德，事業貫顯幽。"]}