{"author": "真德秀", "period": "宋", "type": "诗", "title": "贈梓潼袁君西歸", "paragraphs": ["君辭萬里蜀，東游海之壖。", "所挾大易數，自謂探幽玄。", "縱橫布籌算，妙若蓍之圓。", "殷勤扣其說，得數須得全。", "人生穹壤間，其孰司陶甄。", "短長辨鳬鶴，百一分夔蚿。", "造物初何必，賦受自爾偏。", "數有饒與乏，定命誰能遷。", "理則無虧盈，一性各渾然。", "顔跖偶壽夭，堯桀非愚賢。", "緬懷樂正子，聖門得真傳。", "全生必全歸，此語星日懸。", "予生故多奇，榮枯聽諸天。", "獨有任道心，未死須乾乾。", "君提空囊至，又復垂橐旋。", "豈嘗卜而來，所遇非昔泉。", "術工用乃拙，爲子笑且憐。", "矢詩苦不多，聊壓瞿唐船。"]}