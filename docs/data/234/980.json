{"author": "魏了翁", "period": "宋", "type": "诗", "title": "次韻薛祕書見遺玉臂格謝書則堂扁額", "paragraphs": ["人心之精微，未動孰爲判。", "邪正介然形，君子小人斷。", "熙熙大雅歌，洋洋關雎亂。", "或覘時安樂，或識世屯難。", "是惟言出口，矧復書脫腕。", "至著恢人文，至微極幽贊。", "或者藏其心，外飾徒璀璨。", "誰知敬肆間，德之所聚散。", "卓哉符溪老，吾道資禦捍。", "萬殊錯揉中，獨識一理貫。", "反躬事省察，憤世興寤嘆。", "揭堂闡斯則，絕識陋秦漢。", "於余或有所，相謂畫可玩。", "無物報瓊瑶，作詩附筆諫。"]}