{"author": "薛師石", "period": "宋", "type": "诗", "title": "送趙幾道赴台州錄事", "paragraphs": ["廳前綆汲何從來，清流海底通九垓。", "天河地脈㶏旋轉，上中下井躔三台。", "滿城桃花二仙種，方廣金殿三門開。", "一時會上幾許人，若匪佛種應仙才。", "于公徒知高其閭，豈識大化非胚胎。", "今茲送言暫相別，詩規筆誨紛崔嵬。", "傅說明星定入夢，方朔跡穢空諧詼。", "不昵不阿予與汝，古交淡淡無嫌猜。"]}