{"author": "魏了翁", "period": "宋", "type": "诗", "title": "再和浣花韻呈李彭州李參政", "paragraphs": ["囅然一開口，天也非人謀。", "江山自舊管，風景仍新收。", "一門令兄弟，而我從之遊。", "衛玠珠玉側，李膺神僊舟。", "主賓有良晤，兄弟無相猶。", "雨餘白日靜，江遠青天浮。", "相彼宇宙廣，覺我心休休。", "世傳浣溪女，聲跡疑謬悠。", "靈均亦已遠，英烈今在不。", "又懷唐拾遺，泯然哀江頭。", "陵谷幾變遷，屈孟獨長留。", "於此本何負，而以德爲讎。", "因時慨前哲，坐久風飂颼。", "良會惜難再，作詩以相酬。"]}