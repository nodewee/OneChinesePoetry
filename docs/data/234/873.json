{"author": "魏了翁", "period": "宋", "type": "诗", "title": "和虞永康美功堂詩", "paragraphs": ["我曾寄徑城南州，果杏纂纂香浮浮。", "雲開千仞雪山白，月照萬古滄江流。", "我時未得江山意，但愛高明甲西州。", "十年重來是邪非，獨覺真意爛不收。", "虞侯著堂發幽悶，豈但清與耳目謀。", "川流衮衮來不斷，雲物亹亹生無休。", "既從靜壽識至樂，復於嘆逝希前修。", "遊人翕翕滿江頭，隨所適處心悠悠。", "童子長佩搴江蘺，女兒縫裙學石榴。", "沒人揚波白魚躍，舟子競渡蒼龍摎。", "田翁野婦看兒戲，詠歸山暝風作秋。", "固亦有志感時節，欲起湘纍問靈脩。", "人人得處自深淺，江山於爾無顯幽。", "堂上主賓亦復爾，各各會意風泠颼。", "宇宙無窮本如此，我亦皓然希天遊。"]}