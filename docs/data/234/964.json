{"author": "魏了翁", "period": "宋", "type": "诗", "title": "約許侍郎諸公酒半宋正仲至自都城", "paragraphs": ["人生能得幾回別，一別公來四千日。", "我騎紫馬出行春，公指黄扉入當夕。", "誰知行止不關人，解后天涯復同席。", "方看紫陌爛紅英，忽復濃陰顆青實。", "斷霞明空白日靜，過雨穿林亂雲濕。", "如夢如夢夢邪非，曰歸曰歸歸未得。", "僰南山崒東流斷，關西雲霾北風急。", "酒逢故人一吸易，語及新事百憂集。", "試問吾歸將何歸，梓州遂州有何擇。", "况有青山老居士，千騎東來闖然入。", "更得可人高帝孫，又忻末至臨邛客。", "儘判三日作狂酲，要話十年胸愊塞。"]}