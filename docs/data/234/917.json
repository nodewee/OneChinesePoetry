{"author": "魏了翁", "period": "宋", "type": "诗", "title": "出劍門後日履危徑戲集轎兵方言", "paragraphs": ["籃輿陟險隘，兀兀不停轍。", "主人眩頭目，僕夫困唇舌。", "前疑樹梢拂，後慮崖石擦。", "方呼左畔蹺，復叫右竿捺。", "避礙牢挂肘，衝泥輕下脚。", "或荆棘兜挂，或屋簷拐抹。", "或踏高直上，或照下穩踏。", "斯須有不審，僨輿在目睫。", "深淵固可畏，平地尤險絕。", "作詩告僕夫，審諸秋毫末。", "識察既曉然，力行謹無忽。"]}