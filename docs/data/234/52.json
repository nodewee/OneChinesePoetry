{"author": "釋居簡", "period": "宋", "type": "诗", "title": "酬洪朝奉", "paragraphs": ["樓居八十行地仙，兩脚踏土輕蹁躚。", "飲如長鯨食如虎，老齒不摇金石堅。", "年年正三二月天，花間幽討酬芳鮮。", "要續李杜三千篇，晚唐不足爭媸妍。", "歸來醉卧北窗下，靜照無私觀物化。", "孫枝生子又生孫，鼎來慶事前無聞。", "堂中衮繡方爛爛，門前桃李長紛紛。", "歛福錫民天所祚，吉德在躬如密付。", "要看壽富享天然，熏陶六極熙熙然。"]}