{"author": "魏了翁", "period": "宋", "type": "诗", "title": "題大安軍楊寶謨旌忠廟", "paragraphs": ["范陽一夕鼙皷鳴，莽然河朔惟孤城。", "姓名徹聞帝猶謂，我乃不識顔真卿。", "人才所用非所養，自昔然矣奚獨神。", "肘間銀黄挂三組，腰間犀玉圍萬釘。", "養癰護疾皆此輩，事危先及城郭臣。", "求仁得仁性情正，可死無死分義明。", "豈徒一時折羣醜，將與萬世開太平。", "我嘗辱交於神者，寤寐精爽如平生。", "過祠解后日端午，昌歜之酒芬兮清。", "要呼湘纍徑同醉，毋使二子稱獨醒。"]}