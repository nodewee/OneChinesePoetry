{"author": "魏了翁", "period": "宋", "type": "诗", "title": "王總領生日", "paragraphs": ["古來五大不在邊，國家長慮初解絃。", "西南計臣授鈇鉞，獨以一手擎半天。", "三邊將士趨節制，百城吏民服威惠。", "載宣寬詔問無恙，扶藜往聽翁顔喜。", "我圖爾土居未怡，室家僅葺風雨欺。", "波濤沄沄逐風靡，山色澹澹憂陵夷。", "機空絡緯那可織，徽穿虎豹疇能識。", "秦門夕燧雖平安，燕帳秋弓未休息。", "翁顔且喜舊觀還，尚恐世事愁無端。", "祝公爲民久遠慮，憂顧期使西南寬。", "美官厚祿等閒耳，得君得時不易然。", "君不見富公在青州，多於中令廿四年。"]}