{"author": "魏了翁", "period": "宋", "type": "诗", "title": "董侍郎生日", "paragraphs": ["后皇一念根至仁，地雖南北民吾民。", "一二指搐不可信，彼動此應關諸身。", "人言犬戎相噬吞，彼蚌鷸耳吾漁人。", "大國信誓方重申，時遣升勺蘇窮鱗。", "有狼其心不我恩，囊書赤白驚嚴宸，帝曰可矣予其征。", "臣某奉詔之淮濆，臣某董師留漢濱。", "西南憂顧誰其分，我有從橐之親臣。", "時其動靜制主賓，自闑以外惟將軍。", "邊頭赤子方寢薪，旆旌悠悠鳥烏馴。", "將軍羽扇白綸巾，且將沈靜弭放紛。", "邇來世道波沄沄，士爲欲縛迷天真。", "開禧戎首終身焚，未聞先事人有言。", "大官一唱和者羣，前而和之後云云。", "厥今狂猘先狺狺，事勢不與開禧倫。", "方拯摯獸招饑蚊，此何爲者祇自塵。", "志士憤惋三軍顰，置之不治虎患存。", "治之不勝桃蟲拚，勝之不盡窮獸奔。", "盡矣復與誰爲鄰，譬諸白黑方交枰。", "彼據腹脇吾邊唇，養成持勢猶不均。", "况彼攻奪吾逡巡，局勢往往隨時新。", "不有妙手誰彌綸，人才生世厥有因。", "帝賫天假崧降神，一心可以位乾坤。", "浮雲軒冕何足論，祝公早還要路津。", "并包衆智資多聞，倡明大義清妖氛。", "携持令譽歸麒麟，蹇余不能康世屯。", "浯溪有石高嶙峋，儻能奔走東郭㕙。"]}