{"author": "魏了翁", "period": "宋", "type": "诗", "title": "追送劉侍郎以寶制帥湖北", "paragraphs": ["士從西南來，落落僅八九。", "半年北門道，幾度釂別酒。", "清朝志興復，第一廣英彀。", "采采不及掬，引去遽盈斗。", "矧今忠肅孫，卓犖漢庭右。", "清榘儀班行，高懷局宇宙。", "居然輟邇聯，亟懷荆州綬。", "恩章陟西戺，戎鉞炫春晝。", "世間行己地，隨寓皆不朽。", "著意護本根，虛懷閲忠厚。", "上游屹長城，歸來秉機宥。"]}