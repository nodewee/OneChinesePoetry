{"author": "魏了翁", "period": "宋", "type": "诗", "title": "李參政生日  其二", "paragraphs": ["二年老翁泉，親酌石林壽。", "林翁硬如石，跌宕杯舞手。", "酡顔照湖山，麗藻濯花柳。", "牛頭望蟇頤，隔闊幾煙岫。", "江梅驛堪寄，湖水觴可侑。", "林丘一曲閒，事業千載就。", "屢空有真實，萬變無雜揉。", "用之還帝師，歸則赤松友。", "蟠桃堪一嘗，世味不同嗅。", "得書方醉歌，癡絕記前守。"]}