{"author": "魏了翁", "period": "宋", "type": "诗", "title": "送王考功江東漕", "paragraphs": ["分部設將漕，黈旒寄聰明。", "直須撼山嶽，亡但採畸贏。", "而况江以東，襟淮翼吳荆。", "民力九十空，所恃人爲城。", "南宮輟望郎，方輸餉連營。", "熒煌鵲錦袍，明日趨遐征。", "陽春脚未到，淑氣先流鶑。", "向來嵇中散，僅試薶九京。", "阿兄亦未究，有書今在楹。", "驅車踏前軌，若木以爲程。", "千里隔香案，洗目觀澄清。"]}