{"author": "魏了翁", "period": "宋", "type": "诗", "title": "送周架閣以浙東提幹歸平江", "paragraphs": ["共惟仁義心，無賢愚聖狂。", "紛紛萬弓箭，獨以寸鐵當。", "毫氂有不察，居然失其鄉。", "察則我固有，而失豈真亡。", "周君海內秀，清姿競球琅。", "牛刀十九年，猶顧善而藏。", "用世無內外，意行獨安詳。", "乃知旦晝物，特爲弱者彊。", "許時京塵中，解后兩匆忙。", "前日同李郭，它日盟范張。", "豈謂客逢客，乃或得相羊。", "此道日寥落，此意誰平章。", "爲人作生活，悠悠老扶桑。", "勉哉迪嘉猷，歲晚垂令芳。", "我亦從此去，後會丘之陽。"]}