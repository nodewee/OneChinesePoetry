{"author": "真德秀", "period": "宋", "type": "诗", "title": "衛生歌", "paragraphs": ["天地之間人爲貴，頭象天兮足象地。", "父母遺體宜寶之，箕疇五福壽爲最。", "衛生切要知三戒，大怒大慾并大醉。", "三者若還有一焉，須防損失真元氣。", "欲求長生先戒性，火不出兮神自定。", "木還去火不成灰，人能戒性還延命。", "貪慾無窮忘却精，用心不已走元神。", "勞形散盡中和氣，更仗何能保此身。", "心若太費費則竭，形若太勞勞則歇。", "神若太傷傷則虛，氣若太損損則絕。", "世人欲識衛生道，喜樂有常瞋怒少。", "心誠意正思慮除，順理脩身去煩惱。", "春噓明目夏呵心，秋呬冬吹肺腎寧。", "四季長呼脾化食，三焦嘻却熱難停。", "髮宜多梳氣宜鍊，齒宜數叩津宜嚥。", "子欲不死脩崑崙，雙手揩摩常在面。", "春月少酸宜食甘，冬月宜苦不宜鹹。", "夏要增辛聊減苦，秋辛可省但加酸。", "季月少鹹甘略戒，自然五臟保平安。", "若能全減身康健，滋味偏多無病難。", "春寒莫放綿衣薄，夏月汗多須換著。", "秋冬衣冷漸加添，莫待病生纔服藥。", "惟有夏月難調理，內有伏陰忌冰水。", "瓜桃生冷宜少餐，免至秋來成瘧痢。", "心旺腎衰切宜記，君子之人守齋戒。", "常令充實勿空虛，日食須當去油膩。", "太飽傷神饑傷胃，太渴傷血多傷氣。", "饑餐渴飲莫太過，免致膨脝損心肺。", "醉後强飲飽强食，未有此身不生疾。", "人資飲食以養生，去其甚者將安適。", "食後徐行百步多，手摩臍腹食消磨。", "夜半靈根濯清水，丹田濁氣切須呵。", "飲酒可以陶情性，大飲過多防有病。", "肺爲華蓋倘受傷，咳嗽勞神能損命。", "慎勿將鹽去點茶，分明引賊入其家。", "下焦虛冷令人瘦，傷腎傷脾防病加。", "坐卧切防風入腦，腦內入風人不壽。", "更兼醉飽卧風中，風纔一入成災咎。", "雁有序兮犬有義，黑鯉朝北知臣禮。", "人無禮義反食之，天地神明俱不喜。", "養體須當節五辛，五辛不節養傷身。", "莫教引動虛陽發，精竭容枯疾病縈。", "不問在家并在外，若遇迅雷風雨至。", "急須端肅敬天威，靜室收心須少避。", "恩愛牽纏不自由，利名縈絆幾時休。", "放寬些子自家福，免致中年早白頭。", "頂天立地非容易，飽食暖衣寧不愧。", "思量無以報洪恩，晨夕焚香謝天地。", "身安壽永是如何，胸次平夷積善多。", "惜命惜身兼惜氣，請君熟玩衛生歌。"]}