{"author": "真德秀", "period": "宋", "type": "诗", "title": "送林自知自幕中歸常寧", "paragraphs": ["始吾與林子，周旋大江東。", "子方清且貧，簞瓢屢云空。", "勁氣凜不折，耿耿如長虹。", "明年擢高科，對策大明宮。", "一尉遲五年，出入無奴僮。", "再見湘水濱，凜凜復昔同。", "招徠元戎幕，泛綠依芙蓉。", "小生敢相吏，故人儻相從。", "云胡歲未竟，决去如霜鴻。", "挽之不可留，聊復少從容。", "老我慵且鈍，栽培欠深功。", "子進未可量，德業方崇崇。", "永懷昔君子，和氣填心胸。", "濂溪霽月朗，伊水春風融。", "至今想其人，猶爲起敬恭。", "天資貴强矯，學力無終窮。", "我如石之頑，遲子相磨礲。", "子質雖玉瑩，可廢它山攻。", "雁峰毋久留，來思靈麓峰。"]}