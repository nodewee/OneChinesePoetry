{"author": "魏了翁", "period": "宋", "type": "诗", "title": "西郊訪梅約李提刑李參政八客分韻得爾字", "paragraphs": ["荒煙散牛羊，落日下城市。", "天寒萬木脫，歲晏羣動弭。", "西郊有孤芳，獨喚春事起。", "幽光耿參月，清豔明野水。", "欲開未開時，似語不語意。", "或疑春較遲，的皪尚霜蘂。", "誰知春風心，渾在阿堵裏。", "洞霄逍遥公，九隴花月使。", "領客居上頭，蹇予亦婪尾。", "頗懷去年遊，歲月如許駛。", "悠悠竟何成，總被物化使。", "索酒浮大觥，歌商曳窮履。", "真意浩無窮，作詩聊復爾。"]}