{"author": "釋居簡", "period": "宋", "type": "诗", "title": "破山", "paragraphs": ["兩雄用壯勒不回，觸斷山脊青崔嵬。", "挾風卷雨上方去，旱火擊翻平地雷。", "澗松盤拏俯巍跨，鐵榦銅柯闖雲罅。", "鮮風不斷瓔珞珠，檜老枝腴亂零挂。", "四老墓田樵牧踐，莽堙蓁塞無人剪。", "振古芳塵玉象高，印泥遺爪霜鴻遠。", "舊吟新扁皆珠璧，雕梁雪壁昏題蹟。", "水流山空春晝長，番令人憶賛公房。"]}