{"author": "真德秀", "period": "宋", "type": "诗", "title": "會三山十二縣宰", "paragraphs": ["皇皇造化鈞，橐籥生萬彙。", "林林滿穹壤，異體實同氣。", "痛癢本相關，彼己當一視。", "矧惟守令職，休戚我焉寄。", "盍推若保心，睠焉撫孩稚。", "橫目事征求，往往學頑痹。", "牀剝膚已侵，鷹擊毛盡摯。", "但期己豐腴，皇恤彼憔悴。", "近來二十年，貪風日滋熾。", "蒲萄得凉州，西園鬨成市。", "環詹郡邑間，太半皆污吏。", "民窮盜乃起，原野厭枯胔。", "哀哉罹禍徒，念之輒揮涕。", "天地忽開張，清飆掃氛曀。", "我乃於此時，擁旄忝爲帥。", "顧慙老儒生，蹇拙乏長技。", "同官爲僚友，努力圖共濟。", "惟閩古大都，星羅邑十二。", "豈無良大夫，與我同厥志。", "要如羔羊直，委蛇自無愧。", "勿爲碩鼠貪，躑躅乃多畏。", "上方明黜陟，我亦公舉刺。", "民言即豐碑，令問疾郵置。", "黄堂一巵酒，殷勤抒至意。", "慎勿多酌余，憂心正如醉。"]}