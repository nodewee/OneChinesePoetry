{"author": "真德秀", "period": "宋", "type": "诗", "title": "游鼓山", "paragraphs": ["嚴宸有追詔，趣上太守符。", "疲民未蘇醒，還顧空躊躇。", "來尋靈源盟，喜與佳客俱。", "始酌清泠泉，一浣丹墨洿。", "超然煩溽中，著身在冰壺。", "遲明陟危亭，雲濤渺空虛。", "煙霏倏開闔，峰巒時有無。", "偉哉此絕觀，雄壓東南隅。", "蒼崖萬仞立，四面環瓊琚。", "翠木巧蔽虧，亭午清陰敷。", "令人澹忘歸，似到真華胥。", "憶昨泛蓮日，選勝邀朋徒。", "摩挲巖上刻，慨仰趙與朱。", "舉觴酹且盟，一節期終初。", "重來三十年，恍如隔朝晡。", "並游四五人，存者獨老癯。", "有懷子陳子，感歎爲欷歔。", "子抱明月終，我方長涂趨。", "顛踣懼不免，儆省當何如。", "願言祝同社，著力相携扶。", "禪伯亦可人，新結峰頂廬。", "老我故倦游，軒冕非所娛。", "會須脫塵鞿，來依懶瓚居。"]}