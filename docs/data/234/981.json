{"author": "魏了翁", "period": "宋", "type": "诗", "title": "飛雪亭", "paragraphs": ["自荆入蜀路險絕，墨猿聲中膽欲折。", "萬州江頭舍舟楫，又趣擔簦窮岌嶪。", "危磴連雲如積鐵，亂石砭足十九跌。", "僕夫流汗馬吐舌，遥望盤龍拄天脅。", "懸瀑落巖噴霏屑，中間有亭曰飛雪。", "十里陰風寒入髮，人言此地無六月。", "火雲射地人不暍，誰知利欲所熏灼。", "以身試險車結轍，伐性焚和火如烈。", "試於此亭解羈紲，呼取大斗酌甘潔，一飲令君消內熱。"]}