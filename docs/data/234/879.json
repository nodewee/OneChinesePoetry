{"author": "魏了翁", "period": "宋", "type": "诗", "title": "安大使生日", "paragraphs": ["往年天壓西南垂，妖氛內訌胡塵飛。", "梟狐陸梁士扼腕，蜀山慘澹無光輝。", "公以空弮嬰乳虎，漠漠黄雲闇平楚。", "直將天理感人心，徑斬賊頭報明主。", "露布東馳人嘯呼，京師觀者環儲胥。", "天顔有喜近臣賀，大官高爵來須臾。", "中興以來幾變異，宗祏之存如旒綴。", "平江羽檄走凶雛，采石鰍舡戮狂猘。", "至今勛名滿華夷，與公鼎立書旂彝。", "公方退然不自居，憂國之鬢紛如絲。", "天之生公爲社稷，南山不蹇石不泐。", "願公蚤歸相天子，赤舄晨朝容几几。"]}