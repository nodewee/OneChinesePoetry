{"author": "魏了翁", "period": "宋", "type": "诗", "title": "送宇文侍郎知廬州", "paragraphs": ["和戎八十年，尺箠不施寸。", "彼方玄黄篚，此但青紫楦。", "懷榮保妻子，是固人所賤。", "或者倖邊功，橫行請十萬。", "問學不素講，利欲所薰焮。", "紅旗與黄紙，勇怯無定論。", "淮浦唇大江，九重重分閫。", "容臺少常伯，忠孝在寢飯。", "帝謂吾先正，嘗遺蠟書恨。", "汝今其聞孫，未報君父怨。", "九旗下青冥，往爲忠義勸。", "再拜亟祗命，當仁不敢遜。", "黄金絡馬頭，茸纛立憲憲。", "先聲劘塞垣，虜師不足遁。", "鄰里會方山，踈余且有獻。", "裴相昔守淮，董師征洄郾。", "兵端寔蔡啟，深入非始願。", "况今狃承平，士氣方曼曼。", "民力苦剜創，帥債未折券。", "如弱者禦盜，高墉守關楗。", "破羌趙營田，勝楚何繕堰。", "但當强精神，勿與角勇健。", "功名不入眼，兩鬭待其困。", "却携令名歸，太平待公建。"]}