{"author": "釋居簡", "period": "宋", "type": "诗", "title": "既作飄風行十有七日風雨倍前乃賦後篇", "paragraphs": ["夏首魃爲虐，種插喧戽車。", "駸駸六七月，原野皆菁華。", "再拜田祖賜，熨帖海若家。", "大有課水耨，小康占山畬。", "因依瞻江雲，西北起礮車。", "歸來省戶牖，綢繆亟撐叉。", "須臾眂溝壍，揞塞深搔杷。", "大塊果噫欠，天闊誰能遮。", "水立十丈渾，吹沙復流沙。", "江海尚若此，柰此箇稌花。", "再駕纔浹旬，怒很尤雄夸。", "簷聲挾霶𩃱，谷口應{含牙}谺。", "豈其發育初，繼以肅殺加。", "吹噓咸失中，刑賞仍過差。", "鄉來赤壁火，萬艘沈碧涯。", "鬼操逃天誅，不勦殘賊芽。", "巽二死餘責，噬臍徒咨嗟。", "矯矯水中龍，浮硤千萬艖。", "尺箠笞獨夫，鼎足成一家。", "至今說蜚廉，慷慨徒拜嘉。", "云胡艱難際，狂暴相紛拏。", "耕夫日懸懸，饁媼霜髿髿。", "欲刈爭淬鐮，欲穫競整耞。", "私償憂并吞，官輸虞扑撾。", "妄冀豐民天，仰天號且呀。", "反吹果何道，身正心不瑕。", "譊譊沸蒭蕘，靜默宜無譁。", "聰明弗遐棄，試以置齒牙。", "千慮貴一得，何必棼於麻。", "更詰姬旦鬼，勿謂東山賒。"]}