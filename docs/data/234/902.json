{"author": "魏了翁", "period": "宋", "type": "诗", "title": "次德先韻", "paragraphs": ["二氣同一根，本體浩兮淵。", "可見川上逝，未發心下泉。", "真機亡停息，果剝根長鮮。", "定理亡將迎，塵境地自偏。", "形神既外發，何者操其權。", "芸芸萬感通，存處元寂然。", "一物一太極，不間大小年。", "隨處無虧缺，井居而用遷。", "至人配天德，知周物之先。", "學者事何事，省察於眇綿。"]}