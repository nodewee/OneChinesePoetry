{"author": "方信孺", "period": "宋", "type": "诗", "title": "題龍隠巖", "paragraphs": ["春波飽微淥，斗柄函空明。", "方舟貫巖腹，鵝鸛相酬鳴。", "仰窺穹窿頂，宛轉百怪呈。", "僅餘鱗甲碎，不見頭角獰。", "下闖清泠淵，演迤萬頃澄。", "但同魚鳥參，勿遣蛟龍驚。", "抉苔撫奇篆，倚棹看題名。", "三將標殊勳，自與山不傾。", "誰歟贅小築，正恐山靈嗔。", "南澗更幽絕，仙佛依崢嶸。", "太虛可爲室，豈復資欒楹。", "乳泉助茗椀，中有冰雪清。", "何須驂鸞去，此即白玉京。", "鼎來不速客，抱琴忽逢迎。", "愛此無絃曲，巖溜同一聲。", "爲君洗塵耳，喚我詩魂醒。", "祗愁白衣至，好句亡繇成。"]}