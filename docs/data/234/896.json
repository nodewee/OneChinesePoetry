{"author": "魏了翁", "period": "宋", "type": "诗", "title": "送蘇大著知吉州分韻得章字", "paragraphs": ["平生蘇太史，清姿秀球琅。", "異時玉堂對，歷歷漢興亡。", "直作根本慮，不懷棄捐傷。", "脩名望蓬島，軼軌抹扶桑。", "中道忽回薄，飲馬以相羊。", "昔爲同年友，今爲同舍郎。", "不肯三日別，况各天一方。", "我乞漢嘉綬，君懷廬陵章。", "我無百何闕，君亦千里翔。", "懷賢慨時事，百憂結中腸。", "願言保嘉猷，不愧歐公鄉。"]}