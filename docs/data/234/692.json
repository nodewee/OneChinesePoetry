{"author": "真德秀", "period": "宋", "type": "诗", "title": "送裘司直得請西歸", "paragraphs": ["輕舸龍山頭，木蘭作雙櫓。", "飄然裘司直，乘向南昌去。", "問君鵷鸞中，脫身遽如許。", "棲遲三十年，始得官掌故。", "小須上上考，豈不登省戶。", "自言野心性，瞇目九衢霧。", "修竹歲云晚，萱草秋亦暮。", "嗷嗷投林鳥，猶得反其哺。", "江西父母邦，非復昔饒裕。", "蠻煙一腥穢，樂歲且狼顧。", "遺黎空杼軸，行旅窘刀布。", "天門窈萬里，可望不可籲。", "君今佐元帥，精采繫一路。", "瘡痍俟滌濯，畫諾歸佽助。", "先聲路人喜，高節懦夫慕。", "遄當再前席，一正天子度。", "白鷗沒浩蕩，蒼鶻在指呼。", "我亦南陔人，扁舟從此具。"]}