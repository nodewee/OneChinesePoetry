{"author": "魏了翁", "period": "宋", "type": "诗", "title": "梁運判生日", "paragraphs": ["有歌不必歌吳趨，有舞不用陳巴渝。", "試聽天下紫雲曲，著意自與人間殊。", "益州刺史梁大夫，高冠長珮鳴清都。", "秋原方集迎車雉，春風欲送升平烏。", "却思忠獻海棠處，少日曾此扶親輿。", "問天乞英簜，叶氣爲先驅。", "有酒皆郎清，有書皆父腴。", "人逢善旦稱吉祝，六引三調何虛邪。", "勿言商聲苦太勁，爲國綱紀正要渠。", "厥今事勢將何如，鄰家盜起翁無襦。", "乘風縱燎未渠已，我薪未徙屋未塗。", "天之生賢端有意，平治况是公規摹。", "儘將吉德爲壽本，扶桑自昔無榮枯。"]}