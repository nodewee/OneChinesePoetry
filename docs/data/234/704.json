{"author": "真德秀", "period": "宋", "type": "诗", "title": "志道生日爲詩勉之", "paragraphs": ["我聞洙泗言，惟仁靜而壽。", "汝欲綿脩齡，斯義盍深究。", "越從開闢來，新故更禪受。", "巍巍獨山嶽，屹立鎮宇宙。", "其體固而安，其形博而厚。", "噓呵雲霧興，涵煦草木茂。", "皆由一靜功，變化生萬有。", "千古無動摇，兩儀等悠久。", "吁嗟人心危，六鑿互攻鬭。", "眇焉方寸微，怵彼羣物誘。", "擾擾無寧期，得不易衰朽。", "汝今志于學，一念貴操守。", "天真浚其源，人僞窒其竇。", "冶容命之斧，妖聲性之寇。", "腊毒由厚味，亂德本醇酎。", "當如禦讎敵，豈但惡惡臭。", "歛然肅襟靈，神物森左右。", "融融湛虛明，役役息紛揉。", "還吾性之仁，萬善此其首。", "但存達德三，可卜與齡九。", "不勝玉女心，持用薦杯酒。"]}