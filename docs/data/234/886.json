{"author": "魏了翁", "period": "宋", "type": "诗", "title": "送宋常丞知閬州", "paragraphs": ["十年痼丘壑，厭食青山薇。", "不作時世粧，短褐懷明璣。", "出門歌一曲，聽者魂爲飛。", "方騎將軍馬，旋闖師氏闈。", "清名滿雙宇，宥畫裨樞機。", "便面障俗塵，不肯緇素衣。", "一朝典儀蕞，雲步方峨巍。", "顧懷錦屏勝，見謂天下稀。", "彤幨下青冥，驄馬黄金鞿。", "假道淛以東，袖有四明歸。", "我來今二年，幾度與客違。", "名位偶君似，臨分重依依。", "風節耐歲晚，富貴倏晨晞。", "相期久遠看，努力踵前徽。"]}