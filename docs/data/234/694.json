{"author": "真德秀", "period": "宋", "type": "诗", "title": "泉州貢闈慶成", "paragraphs": ["維南有州古佛國，選佛場開自疇昔。", "誰歟經始梅溪翁，萬桂森森皆手植。", "文風日盛賢材多，粉袍立鵠肩相摩。", "萬間庇士豈不欲，環視柰無餘地何。", "那知吉壤在咫尺，鬼神撝呵天所惜。", "一朝幻出青瑶宮，山靈獻卜龍避席。", "昔虞局促今恢舒，乘黄騁足騰康衢。", "闢新葺舊兩輝映，美哉輪奐雄規橅。", "歲直金虬大魁出，賸喜慶成逢此日。", "來春甲子又一周，天相吾泉真可必。", "蟬聯四坐皆豪英，一樽敬爲諸君傾。", "浮雲富貴靡定態，要看名節留芬馨。", "我今歸作漁樵侶，清夢猶馳筍江滸。", "鳳鳴側耳聽朝陽，把酒空山爲起舞。"]}