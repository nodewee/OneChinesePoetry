{"author": "魏了翁", "period": "宋", "type": "诗", "title": "次韻虞果州泛雪", "paragraphs": ["黄雲靉靆風雪天，欲之霸橋尋浪僊。", "爐中榾柮縶寒客，縱欲燒愁能得然。", "撥灰嚼句不忍吐，竟日南望雙眸穿。", "誰知詩來亦念我，字與六出爭明蠲。", "美人美人呼不來，昭華吹怨樓西偏。", "况有山頭月爲友，觸撥煙痼撩詩顛。", "豈無詠絮謝家集，亦有閉戶袁安眠。", "未如山中之至樂，白玉世界天相連。", "朝看夜聽兩奇絕，靴霜爐雪知誰賢。", "褰裳急理剡溪棹，明月已旁羌江還。", "羌江白雲遶親舍，北山夜雨鳴清川。", "世間真樂不易道，此以意會非言傳。", "惜哉往日不可再，江頭望君如望年。", "研澌筆凍不成報，夢中書劄來翩翩。"]}