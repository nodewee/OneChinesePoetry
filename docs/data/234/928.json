{"author": "魏了翁", "period": "宋", "type": "诗", "title": "約眉之寓公飲郡圃梅下分韻得動字", "paragraphs": ["窮陰彫殘年，小雨雜寒凍。", "野迥山色枯，木落天宇空。", "殷勤玉雪友，歲歲管賓送。", "孤標耿黄昏，清豔橫螮蝀。", "從渠忌皎潔，孱顔立孤聳。", "半年簿書塵，閒殺果下鞚。", "林端劃見之，撩我潑春甕。", "芳菲惱不徹，喜與良友共。", "花光留夕陰，鳥語嘎清哢。", "羣芳去無蹤，生意正坌涌。", "因懷武陵日，歲上西湖冢。", "粲粲萬玉妃，蕭蕭守翁仲。", "誰知落天涯，惠然復我從。", "暗香踈影句，爲我作詩供。", "心事炯如霜，客遊恍成夢。", "歲窮萬物息，誰此役羣動。", "會取春風心，處處得日用。"]}