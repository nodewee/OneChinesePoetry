{"author": "釋居簡", "period": "宋", "type": "诗", "title": "謝太守張都承", "paragraphs": ["三吳富且庶，亦復多名流。", "比屋充棟書，千斛銜尾舟。", "季子有遺烈，列國古鮮儔。", "人生五馬貴，彈壓如此州。", "欲雨天作雲，欲晴雲翳收。", "幕府非無賢，大田今有秋。", "不知夫如何，夙夜常軫憂。", "稅畝濟楮幣，濟尠恐不周。", "刮剔錐刀餘，豈若仁義優。", "藏富當在民，富民安用侯。", "迤邐及間架，分毫相校讎。", "陵遲必哀痛，噬臍將誰尤。", "剝床既及膚，民瘼何時瘳。", "公乎小留聽，毋歛雙眉脩。", "唐虞有神算，禹臯相協謀。", "芝蘭擷無遺，杞梓畢見搜。", "四郊固多壘，豈在一己羞。", "何如勉加餐，緩带姑小留。", "道聽懷好音，後苑摛詞頭。", "未解潁川組，已覆黄金甌。"]}