{"author": "魏了翁", "period": "宋", "type": "诗", "title": "張義立得古井以木爲甃命曰亨泉而求余詩", "paragraphs": ["井居安其地，井通會其時。", "地維人所宅，時乃天之爲。", "方冬羣動息，水德潛清漪。", "而隨春木升，環頂沃華滋。", "性情固下潤，功用由上齊。", "孰若無事中，一降一騰之。", "是理契天運，達觀正在茲。", "張侯得木井，妙製參皇犧。", "其間相生意，似非俗人知。", "堙廢幾何年，而獨與侯期。", "書來屬共賦，此理難下詞。", "但於井之象，發我深沈思。", "且如初升五，泰通人所資。", "乃於巽入坎，中含兌承離。", "通塞靡自遂，睽遇若有司。", "坎惟生於一，孚實以爲基。", "世途自亨否，我德無成虧。", "屬侯善疏瀹，毋俾纖塵緇。", "不食吾不即，食之吾不私。", "小大隨所汲，辯義而審施。", "客來問出處，爲誦亨泉詩。"]}