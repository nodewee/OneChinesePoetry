{"author": "魏了翁", "period": "宋", "type": "诗", "title": "次韻劉左史王亭觀梅", "paragraphs": ["南山有佳境，天作而地藏。", "誰其搜抉之，主者今歐陽。", "時當冬候最，靉靆雲無光。", "爛嚼暗香句，浩歌黄竹章。", "詩成物有主，意遠天無旁。", "衆賓從老守，遥林拱孤芳。", "氣味自爾殊，凡卉不敢香。", "芸芸天壤間，何草冬不黄。", "獨此冰雪質，老氣磨蒼蒼。", "便如身潔人，易知復難忘。", "頗懷熙豐日，羣妍偃冰霜。", "皓然深衣老，春風貯肝腸。", "抉開第一機，還作桃李鄉。", "終然和鼎實，以侑千歲觴。", "三嗅幾而作，臨風倍輕狂。"]}