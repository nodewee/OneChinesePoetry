{"author": "釋師範", "period": "宋", "type": "诗", "title": "送姪昭上人歸鄉", "paragraphs": ["昭昭靈靈是何物，非物非心亦非佛。", "五湖雲衲競頭參，空把光陰恣埋沒。", "我遊江湖三十有四年，飽飯之餘，一味閑打眠。", "子今迢迢苦尋討，不知尋討何慕焉。", "問吾道，今年大熟收成早。", "問吾禪，秋林噪晚聲喧喧。", "抖擻屎腸都說了，莫將一字歸去容易空流傳。", "斯言寫就相違別，目斷家山雲疊疊。", "我亦欲歸歸不得，千里萬里一條鐵。"]}