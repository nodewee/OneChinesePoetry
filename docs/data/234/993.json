{"author": "魏了翁", "period": "宋", "type": "诗", "title": "送袁都官知徽州", "paragraphs": ["英英蓬省郎，表表秋官屬。", "劍佩行青霄，揚且鬢雙綠。", "掉頭不肯住，去作新安牧。", "班班萊氏衣，粲粲學子服。", "歸來拜郎罷，堂前問凉燠。", "新從天上來，猶带書傳馥。", "問汝得人誰，袖有兩圖軸。", "驪龍挾風雨，閃電注兩目。", "甲纍獨何術，能使同豭鶩。", "三十六脩鱗，羣鯫蕩相逐。", "亦有曳其輪，中行而獨復。", "君家名父子，厥理探已熟。", "人生宇宙間，亦在適所欲。", "義精無非事，慮澹不翅足。", "願明消息幾，頤神以養福。", "遲子寬我憂，書來寄陸續。"]}