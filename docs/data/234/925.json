{"author": "魏了翁", "period": "宋", "type": "诗", "title": "謝安大使見遺白玉環", "paragraphs": ["寶刀切寒玉，解作環無端。", "連蜷虹貫日，晶潤晴生煙。", "帝省岷嶓下，冠珮人閒閒。", "迺飭坤之靈，效貢窮山淵。", "不以他物效，以是期公還。", "維公倡德意，地寶弗敢刓。", "玉汝不汝瑕，來墮玻江前。", "因思取予義，僑也辭韓宣。", "落落竟弗合，而此微求旃。", "服之報安所，我無青琅玕。", "圭復以爲謝，不踐如斯環。"]}