{"author": "魏了翁", "period": "宋", "type": "诗", "title": "送范吏部知崇慶分韻得兮字", "paragraphs": ["陽明迪性分，陰濁生塵泥。", "蛟龍薄九空，高逝縹縹兮。", "使可縶而豢，何異犬與雞。", "長安有狹邪，曲曲復低低。", "主人笑延客，雲棧登作梯。", "客辭以未能，所憂困多蹊。", "乞麾下霄漢，萬里騎青霓。", "去留本常事，渠不喪所齎。", "秋風鏘珮環，家在天之西。", "歸來拜三祖，歸路幸不迷。"]}