{"author": "魏了翁", "period": "宋", "type": "诗", "title": "歌詩三十五韻送前知隆慶任侯赴召", "paragraphs": ["向來虎豹蹲天關，啄噉人命無敢干。", "任侯干時外小官，有筆如刀剚權姦。", "權姦未夷骨先寒，有開天誅亂旋刊。", "寘我宗社于山安，忽焉倚伏不可摶。", "天心克復理好還，是時增秩綸言頒。", "扶聳義烈增壯顔，邇來十載國步艱。", "思以吉士儀清班，侯今以選賜之環。", "進退語默人所瞯，侯以時考以事觀。", "慶元眎今奚易難，浮驂妄轍紛多端。", "大車檻檻長自閒，中原胡塵暗河山。", "行人載書墨未乾，深仁大信而敢奸。", "彼民玄黄走壺簞，我復翦刈如草菅。", "惟皇上帝憫人寰，嗚呼言之鼻辛酸。", "侯兮去去心體胖，允矣直道非俗觀。", "士所欠者非朝冠，要令反覆耐久看。", "前陳亟與攄肺肝，且使志士興長嘆。", "讙言此士嘗譏韓，始終激烈心如丹，寘名大小任公間。"]}