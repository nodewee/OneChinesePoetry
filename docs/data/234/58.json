{"author": "釋居簡", "period": "宋", "type": "诗", "title": "喜雨美王長官", "paragraphs": ["四月五月河港枯，下田上田龜拆塗。", "山湫劍沕龍光閟，一呼便爲蒼生超。", "油然請命朝帝閽，觸翻玉女洗頭盆。", "女從帝傍輒大笑，紫金蛇掣暾重昏。", "田穉九死皆返魂，舳艫銜尾沙水渾。", "扣如虛谷有逸響，享以明德無繁文。", "去年老瓦雞豚酒，酒酣說尹終在口。", "屬聞今復辦多多，更聽醉農新詠歌。"]}