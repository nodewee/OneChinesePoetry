{"author": "魏了翁", "period": "宋", "type": "诗", "title": "送黄考功廣東運判分韻得漢字", "paragraphs": ["凉風厲蕭辰，秋事已一半。", "同舍多望郎，萍聚復雲散。", "得士良苦艱，引去何浩瀚。", "日日送行人，青衫浹流汗。", "其間白石翁，清廟之圭瓚。", "器采儀周行，詞章輩楚亂。", "秘丘第一官，脩途日未旰。", "掉頭不肯住，持節下霄漢。", "草木識清名，風塵入長算。", "安得此老宿，爲世洗愁嘆。", "同省並門居，昔我綴華貫。", "高標壁千仞，臨分重嗟惋。", "相期紹前徽，歲晚堪把玩。"]}