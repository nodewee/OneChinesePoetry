{"author": "真德秀", "period": "宋", "type": "诗", "title": "舞鶴亭歌", "paragraphs": ["舞鶴亭空亭，無鶴胡爲名。", "亦如西山賦招鶴，無鶴可招也不惡。", "何必玄裳縞袖二八真娉婷，想像標致便足使人毛骨清。", "仙翁好鶴非徒爾，鶴德從來比君子。", "坡仙自謂吾不如，今翁與坡豈其殊。", "蒼苔白石有餘樂，一似簞瓢甘澹泊。", "笑殺飛鳶太不靈，貪腥嗜腐譁然爭。", "九臯一唳醒人耳，又如片言之善應千里。", "更笑荒林老木終日號畢逋，說吉說凶誰聽渠。", "仙翁愛鶴愛其德，我讀翁詩三歎息。", "便好從翁痛飲醉倒斯亭邊，振袂起舞學胎仙。"]}