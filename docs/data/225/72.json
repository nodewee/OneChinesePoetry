{"author": "周紫芝", "period": "宋", "type": "诗", "title": "諸公約遊諸山而雨分韻得蓮字", "paragraphs": ["華省繆通籍，羣公接蟬聯。", "坐曹苦無事，笑語相周旋。", "蛛塵生印窠，雌黄入遺編。", "賜沐不反舍，環湖走層巔。", "况乃三神祠，仿彿在雲烟。", "蓐食戒明發，著鞭飛曉韉。", "白石望磊磊，跳珠忽濺濺。", "咫尺不得往，使我意惘然。", "誰當却豐隆，曠蕩開青天。", "同昇太華頂，共摘玉井蓮。", "斯盟可重尋，慎勿輕棄捐。"]}