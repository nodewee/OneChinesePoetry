{"author": "周紫芝", "period": "宋", "type": "诗", "title": "題李伯時畫歸去來圖", "paragraphs": ["淵明詩成無色畫，龍眠畫出無聲詩。", "兩公恐是前後身，二妙略殊今昔時。", "我頃誦詩不知處，今乃按圖俱得之。", "當時想見歸意好，扁舟颺水風吹衣。", "壺觴未飲入室酒，玉色先見迎門兒。", "豈無故老說情話，尚有殘菊依東籬。", "雲歸鳥倦自有意，欲辯已忘誰復知。", "龍眠得之心應手，筆所到處心相隨。", "僮奴似有傲世色，草木亦带烟霞姿。", "癡兒方辦公家事，此老自挾南畝犁。", "人生異趣豈不遠，心如鐡石終難移。", "我今此意不自事，老去見畫空慚非。"]}