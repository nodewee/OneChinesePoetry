{"author": "周紫芝", "period": "宋", "type": "诗", "title": "次韻庭藻再賦觀潮", "paragraphs": ["海門白浪如山高，還從巨海驅洪濤。", "何人戲出此偉觀，撩公傑句争雄豪。", "詩成飛電欲争激，戰勝何甞費鋒鏑。", "更復盡出武庫兵，不念長卿家四壁。", "當時年少今老翁，愁將白髪吹秋風。", "來趁千人萬人出，尚記時節如元豐。", "袖手人知公作語，歌兒停歌復停舞。", "越山迎浪看潮頭，白玉傳觴急飛羽。", "胸中如公多廟謀，八珍未獻伊鼎羞。", "笑人欲買江邊宅，看潮飽度殘年秋。"]}