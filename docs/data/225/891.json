{"author": "釋法具", "period": "宋", "type": "诗", "title": "游華頂峰", "paragraphs": ["行盡一徑龍蛇蟠，病身忽上青雲端。", "天公豈念客來遠，偶吹一陣松風寒。", "摩挲老眼坐嘆息，信有物表非人寰。", "去天尺五步可到，雲夢八九吞何難。", "微陽遠映衆山綠，景氣搖動如波瀾。", "青蘿吐花葉嫋嫋，淺水落石聲潺潺。", "盤空巨石碧如削，暗澹老樹蒼煙漫。", "簷牙卓地殿影出，蝸涎上階夜雨殘。", "昔人遺跡不復見，但見滿目圍蒼巒。", "懸知此地可送老，黄葉滿庭風閉關。", "玉京五城信不遠，神仙綬短誰能攀。", "妄庸柳泌真可笑，安用採藥乘朱轓。"]}