{"author": "李正民", "period": "宋", "type": "诗", "title": "和元叔秋懷", "paragraphs": ["隴頭飛浮雲，山色時隱蔽。", "曦馭轉層霄，漸減炎歊熾。", "商飇折蒲葦，清露泣蘭蕙。", "梁燕話歸期，塞鴻懷遠志。", "畸人感物化，閲世如夢寐。", "滴階聞雨聲，嚼蠟忘世味。", "故園久離阻，浩蕩起歸意。", "髙詠秋興篇，安仁有佳思。", "自憐守幽獨，壯懷日憔悴。", "聊擷秋菊英，銜盃玩浮世。"]}