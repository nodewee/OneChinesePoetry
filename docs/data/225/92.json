{"author": "周紫芝", "period": "宋", "type": "诗", "title": "次韻彭叔容", "paragraphs": ["彭郎作詩調最高，語中起伏多波濤。", "維其有之是以似，千佛名經中一豪。", "潮從海來與山激，彭郎詩成疾飛鏑。", "詞鋒何止却千軍，脆敵何堪守堅壁。", "去年載酒呼衰翁，蕭蕭兩鬢吹江風。", "手持氂尾白玉柄，坐中風味王安豐。", "今年不出無一語，想像紅旌浪中舞。", "臥聽東來響怒濤，安得西飛有雙羽。", "晚歲莵裘誰與謀，有如此江真可羞。", "會待潮來復潮落，短蓑獨速吳江秋。"]}