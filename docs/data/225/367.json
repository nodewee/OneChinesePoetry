{"author": "周紫芝", "period": "宋", "type": "诗", "title": "次韻仲平種金橘", "paragraphs": ["黄落江南盡蒲柳，金橘可曾眼中有。", "頻年慣見小阿奴，萬里來從洞庭口。", "吳中夏果争團欒，楊梅五月紅欲然。", "后皇佳樹最晚出，蒼柯密葉垂青圓。", "萬物因人作輕重，玉食供王當有用。", "瑣才誰綠荔枝奴，結綬彈冠必王貢。", "驛使飛來無此實，吾皇盛德如帝乙。", "正林桃李知幾何，草木簿中無品秩。", "山中移栽初種時，妙手封植公所施。", "他時餉我三百顆，更乞書尾蘇州詞。"]}