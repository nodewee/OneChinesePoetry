{"author": "周紫芝", "period": "宋", "type": "诗", "title": "次韻章季常飲冰長句", "paragraphs": ["九衢烏帽吹塵沙，心知痼疾無烟霞。", "病眼不禁書葉遮，歲月逝已空吁嗟。", "故鄉日遠老日加，無地可種青門瓜。", "幾年塵甑兒女譁，強吟冰柱哦雪車。", "長安城中十萬家，綠蒲朱籠來邇遐。", "揮金截玉争矜誇，御府詔賜珍復嘉。", "金盤璀璨無疵瑕，章郎文采如景差。", "便恐餘子俱公邪，故遣麗句開天葩。", "語勝未必甲豐華，深山窮谷寒無涯。", "一讀盡噤池中蛙，老人晝臥横烏紗。", "舉杯隨分浮水花，飲甘欲借歸齒牙。", "千金難買官焙茶，百金未盡先藏义。"]}