{"author": "周紫芝", "period": "宋", "type": "诗", "title": "次韻范元卿題友山堂", "paragraphs": ["人間南北無同異，四海蒼生俱一世。", "借令賣友取封侯，一擲成盧亦兒戲。", "東平風度人所難，不將白眼看青山。", "少年結客知無益，老喚南山相與閑。", "人情自是有新故，相好乃能保朝暮。", "故人落井已下石，紅袖彈筝未移柱。", "玉巒排秀天清明，亂峰入眼心先傾。", "向來刎頸或蹀血，此地一笑終忘形。", "平生愛山心願見，喜色津津應滿面。", "寧愁偃蹇不受招，一鶚孤飛誰可見。"]}