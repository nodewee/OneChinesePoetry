{"author": "周紫芝", "period": "宋", "type": "诗", "title": "罌粟將成", "paragraphs": ["庾郎十飯九不肉，家無斗儲飯不足。", "窮兒朝來忽乍富，牆下千罌俱有粟。", "只今錦爛花争妍，想見雲翻釡初熟。", "一飲醍醐生玉池，再飲沆瀣充朝饑。", "味雖似淡中實美，暖能扶老甘歸脾。", "黄粱歲割一萬斛，謾飼穀伯如猪肥。", "君不見蛾眉仙人家海涯，自種紫芋羮蹲鴟。", "尚說人間無此味，天酥酡固不可知。", "願借東坡玉糁句，題作此窗罌粟詩。"]}