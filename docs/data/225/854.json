{"author": "李易", "period": "宋", "type": "诗", "title": "貴門卜築", "paragraphs": ["亂後亦擇居，筮山山輙許。", "居民百餘家，喜甚手欲舞。", "云久聞公名，此幸殆天與。", "感兹鄭重意，時節共雞黍。", "剡川非沃野，地僻民更窶。", "趁時務擷茗，餘力工搗楮。", "寡婦念遺秉，洿池憐數罟。", "我欲教耦耕，盡力循南畝。", "桃杏種連山，深居可長處。", "東鄰有節士，酒酣乃發語。", "公昔起布衣，高誼掩前古。", "親擢類平津，决見逢真主。", "兩宮佇六飛，萬乘思一舉。", "交侵正倔強，蠭起益旁午。", "浩然公獨歸，偶出寧有補。", "默塞復何言，長嘆汗如雨。"]}