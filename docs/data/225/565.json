{"author": "周紫芝", "period": "宋", "type": "诗", "title": "秦少保生日詩三首  其二", "paragraphs": ["跨鼇昔上環州山，恍如夢見非人間。", "黄金作屋碧玉椽，靈芝仙草香流泉。", "琅函玉軸架插天，神龍守鑰秘不傳。", "天書錯落御墨鮮，泥金描鳯寶带纒。", "中有紫府遐齡仙，主張東壁宗衆賢。", "天風獵獵吹廣寒，霞漿酌客春晝暄。", "蘂珠琴心久精妍，靈根堅固玉鍊顔。", "三官四輔誰可遷，看公袞繡當帝前，拾塵算劫不計年。"]}