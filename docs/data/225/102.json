{"author": "周紫芝", "period": "宋", "type": "诗", "title": "時宰相生日樂府三首  其二", "paragraphs": ["甘泉羽書久不至，六樂初成禮初備。", "萬兩黄金鑄景鍾，八級層壇築圓陛。", "侍臣曉入明光宮，彤庭暖日升曈曨。", "弦匏鼎俎耀前列，大聖制作垂無窮。", "太常爲旂玉爲輅，路穩沙平試天步。", "日邊風雨曉前收，夜半笙簫月中度。", "君臣有道道格天，五星同色三台圓。", "千官拜舞皇輿旋，青城路遠聞鳴鞭。", "黄麾羽葆識全仗，繡衣靁鼓鳴鈞天。", "羽林騎士如流水，未央宮闕明山川。", "千門萬戶不知數，盡捲簾幕瞻龍顔。", "道傍父老百歲許，醉倚春風自相語。", "昔年舊事一日新，廊廟功成不因武。", "羣生欲報知何緣，再拜願壽公千年。"]}