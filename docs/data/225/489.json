{"author": "周紫芝", "period": "宋", "type": "诗", "title": "相之季共各携李伯時畫軸見過分韻得人字", "paragraphs": ["人生不相知，白頭反如新。", "知心不在久，覿面還成親。", "况我五安師，二妙俱可人。", "元龍百尺樓，人物誰與鄰。", "風流小安豐，玉樹高嶙峋。", "聯翩兩竹輿，訪我南坡春。", "遂遣小叔雅，娛此照坐賓。", "王春三月雨，浸浸如遊塵。", "是日天爲喜，霽色明清晨。", "各携古錦囊，共出畫苑珍。", "太邱重千載，高標澹風神。", "丹鉛表丘壑，制度殊冠巾。", "淵明擷秋菊，醉面玉色勻。", "龍眠賦遠遊，濯髪天池濱。", "二老不並世，異世真同論。", "當年天廄馬，調御皆服馴。", "絕域來象龍，地行俱麒麟。", "老眼閲神駿，摩挲得逡巡。", "客意亦復悦，領我杯中醇。", "尚苦江夏帖，入我幽夢頻。", "倒篋倘有意，叩門君勿嗔。"]}