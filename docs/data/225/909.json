{"author": "李正民", "period": "宋", "type": "诗", "title": "今歲梅花春中猶未開因思三衢冬月之盛作長句", "paragraphs": ["前年柯山芳意早，肯使寒梅例枯槁。", "溪邊幾樹發偏繁，牆角數枝看更好。", "玉顔冒雪不奈寒，香心怯雨尤相惱。", "南枝爛漫北枝催，空惜飄零綴芳草。", "朅來海角風景遲，經冬不見端可疑。", "紅蕚涉春纔似染，青苞映日未全披。", "千山隔兮萬山阻，想見瑶英詎如許。", "一枝誰與寄相思，回首舊遊心獨苦。"]}