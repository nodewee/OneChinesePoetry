{"author": "翁挺", "period": "宋", "type": "诗", "title": "送劉羲仲檢討歸南康", "paragraphs": ["先生來東都，貌如林間鶴。", "聞名今見之，信難塵中著。", "諸儒紛藏寶，人進已反卻。", "眇然千載事，獨與復商略。", "斯人昔俊豪，世故熟斟酌。", "冥棲二十年，不爲幽禪著。", "秋風有所思，木落廬山脚。", "豈爲菰蒓念，亦負溪友約。", "清霜動車輪，不復生四角。", "想見胸府間，天地瀉寥廓。", "平生杜陵老，妙處倚山閣。", "歲晚或相從，應分半巖壑。"]}