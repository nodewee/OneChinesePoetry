{"author": "吳激", "period": "宋", "type": "诗", "title": "雞林書事", "paragraphs": ["箕子朝鮮僻，蓬丘弱水寛。", "儒風通百粤，舊史記三韓。", "邑聚從衡接，民居質朴安。", "猶存古籩豆，兼用漢衣冠。", "兔穎家工縛，鮭腥俗嗜餐。", "騎兵腰玉具，府衛挾金丸。", "長袖鳶窺肉，都場狖掛竿。", "琴中蔡氏弄，指下祝家彈。", "主禮分庭抗，賓筵百拜難。", "漬橙粇釀旨，滋桂鹿脩乾。", "潑墨松如櫛，隤牆石似丹。", "地偏先日出，天迫衆山攢。", "鵬翼雲帆遠，羊腸石磴盤。", "由來異文軌，休訝變暄寒。", "事可資談柄，誰能記筆端。", "聊將詩貌取，歸作畫圖看。"]}