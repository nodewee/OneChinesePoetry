{"author": "周紫芝", "period": "宋", "type": "诗", "title": "次韻庭藻再賦天申節錫燕書事", "paragraphs": ["蓬萊殿角薰風凉，法宮無事垂衣裳。", "人間樂奏萬斯曲，枝上日轉咸池桑。", "天皇初開紫府燕，御前催賜黄金觴。", "誰乘風雲依日月，臣有力牧君軒黄。", "望雲仰見天不遠，簪花莫厭鬢如霜。", "五風十雨自中國，語從重譯傳名王。", "年年五月熟荔子，又見北使朝連昌。", "聖君當宁占寶曆，太史執筆書殊祥。", "雲間雙闕日五色，下被四表同堯光。", "風姿矯矯華省郎，珩璜結佩鳴水蒼。", "但將兩耳聽韶濩，付與孺子歌滄浪。", "傳杯遙想水殿冷，畫鼓咽咽清晝長。"]}