{"author": "周紫芝", "period": "宋", "type": "诗", "title": "次韻季共蓬齋新梅", "paragraphs": ["王郎巧催花，妙語起槁枯。", "譬如返魂香，能使死者蘇。", "詩成花亦開，小草時卷舒。", "頗如風前柳，勝韻花中無。", "蓬齋姑射仙，不待折簡呼。", "芳姿倚醉玉，未用須人扶。", "自君作周旋，此德良不孤。", "移根始山中，一笑煩王都。", "坐令桃李花，淺俗皆凡夫。", "棐几滑以净，雲窗窈而虛。", "釅白奪寒雪，軟紅空九衢。", "我久離山中，問花今何如。", "殷勤培弱榦，何日課獠奴。", "於花苟得計，於我亦何愚。", "此意倘復遂，瘦地良可鋤。", "誦君種花句，撫卷長嗟吁。"]}