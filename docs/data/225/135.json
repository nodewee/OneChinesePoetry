{"author": "周紫芝", "period": "宋", "type": "诗", "title": "次韻伯遠食楊梅十五韻", "paragraphs": ["徐侯嗜吳梅，健啖殊未闌。", "喜氣入新詩，脱手如彈丸。", "遙想蒼玉枝，尚带白露漙。", "日食三百顆，語客疑誕謾。", "何妨携束書，常作東南官。", "掇彼南山粲，奉君一酌歡。", "南山有佳樹，采采何時殫。", "恨我無報章，上可追建安。", "誰知丹砂粒，亦滿黄金盤。", "回甘似蔗境，嚼齒餘詩酸。", "安得移此種，飛舟下驚湍。", "紅園奪朝霞，翠密回翔鸞。", "大勝萬里來，日曬中枯乾。", "歸期渺何許，且復同甘餐。", "調冰漬崖蜜，却暑資微寒。"]}