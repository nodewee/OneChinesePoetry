{"author": "周紫芝", "period": "宋", "type": "诗", "title": "劉德秀縣丞凢五和前篇僕亦五次其韻  其四", "paragraphs": ["念昔居上國，春薺賣作斤。", "那得千金嚢，可買百濯薫。", "一爲道院主，坐空朱墨文。", "清笳咽悲壯，濃篆横披紛。", "幽意可略喜，老倦復小勤。", "詩如水得風，自然偶成紋。", "香亦旋變滅，頗類無心雲。", "丞哉兩松篇，時出水麝芬。", "鏤冰納蔬腸，争洗三韭葷。", "敏手不可敵，勝妙昔未聞。", "豈不勝兒女，呢呢相怨恩。", "人生如此少，爐烟且氤氲。"]}