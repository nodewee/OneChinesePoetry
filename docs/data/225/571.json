{"author": "周紫芝", "period": "宋", "type": "诗", "title": "劉德秀縣丞凢五和前篇僕亦五次其韻  其三", "paragraphs": ["蔚宗草香傳，水沈貴盈斤。", "標置何必高，有德當自薫。", "士成稍藴藉，往往嗔斯文。", "人生顧安用，浪爲此紛紛。", "我静偶獲趣，君意良復勤。", "摩娑辨款識，共玩古曹紋。", "青烟既司寒，小孤方插雲。", "詩應神所授，句與爐争芬。", "懸知我輩事，俗子未必欣。", "不容芝蘭室，雜以蒿艾葷。", "政恐千年後，餘臭尚有聞。", "惟愛青雲士，亟拜黄屋恩。", "未知誰氏子，肯對香氤氲。"]}