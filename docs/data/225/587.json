{"author": "周紫芝", "period": "宋", "type": "诗", "title": "寄黄超然監丞求山谷像", "paragraphs": ["昔人生不恨，幸識元魯山。", "平生黄叔度，常在夢想間。", "時於絹素中，得見冰雪顔。", "晚乃客京洛，髯孫始追攀。", "眉目真似之，典刑今未刊。", "昔我在武林，歲月不得閑。", "甚欲貌公像，歸嚢竟空還。", "邇從同寮家，小軸得細看。", "芒鞵方釋杖，野服不著冠。", "尚恐或非真，蠧蟲亦少殘。", "謂言君家本，可借不作難。", "願君呼畫史，摹寫來江干。", "孫郎傾蓋交，臭味同芝蘭。", "能事亦須趣，勿作水石慳。", "君不相我請，幽興恐易闌。"]}