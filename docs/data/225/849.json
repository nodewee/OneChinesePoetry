{"author": "李易", "period": "宋", "type": "诗", "title": "竹西懷古", "paragraphs": ["淮南昔繁麗，富庶天下稱。", "管弦十萬戶，夜夜聞喧騰。", "不徒竹西寺，歌吹相豪矜。", "一朝烽火急，廛市爲溝塍。", "風月無歡場，睥睨皆射堋。", "荒荒野月白，照地如寒冰。", "自從畫江守，歲歲輸金繒。", "蕭條閭井間，水旱又頻仍。", "我來經故里，日暮此一登。", "隋唐倐己往，遺跡幾廢興。", "江山極蒼莽，望之涕沾膺。"]}