{"author": "周紫芝", "period": "宋", "type": "诗", "title": "秦少保生日詩三首  其一", "paragraphs": ["歲當作噩律始催，杓攜龍角星紀回。", "祥雲下覆窮九垓，帝車御極雲旗排。", "夜色清潤明三台，昴精叱馭天上來。", "上帝欲遣清風埃，漢家雙闕高崔嵬。", "日趨龍尾朝蓬萊，父師有鼎調鹽梅。", "公贊廟畫衆允諧，龍顔一笑天歡咍。", "虎皮蒙甲卷不開，白玉彫爼尊有雷。", "五風十雨無煙霾，爟火夜上通天臺。", "禮成一代誰可偕，功高欲報帝所懷。", "大用永配德與才，壽廟祝之言可該，拍肩俱願齊洪崖。"]}