{"author": "周紫芝", "period": "宋", "type": "诗", "title": "七夕", "paragraphs": ["七夕相逢說牛女，晉魏以來傳樂府。", "金冠玉帔照靈河，不見此身聞此語。", "何如當日兩神仙，空中一别五千年。", "五龍駕車各異色，萬里乘雲來九天。", "麻姑女子十八九，青絲作髻爪爲手。", "擗麟薦酒進行厨，撒米成沙只回肘。", "爲言東海將揚塵，蓬萊水淺無升斗。", "蔡經得道心尚凡，背痒自速方平鞭。", "上界真仙足官府，牛女之說真茫然。", "綵樓對月誰家倩，更就天孫乞針線。", "何不苦學麻姑仙，養取紅顔如玉爛。"]}