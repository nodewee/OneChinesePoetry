{"author": "周紫芝", "period": "宋", "type": "诗", "title": "秦觀文生日詩三十韻", "paragraphs": ["寶祚開蒼籙，炎精表赤符。", "乾坤歸聖統，廊廟得真儒。", "事借帷籌定，顛從漏刻扶。", "兵銷九節度，儀肅五單于。", "意與神明會，功知傳記無。", "公師隆化道，嗣相恊神謨。", "世業垂餘慶，天心究永圖。", "貂冠親日月，玉座接都俞。", "自可均調鼎，猶謙謝秉樞。", "槐庭何日見，繡袞幾時紆。", "大府連甍棟，翔鸞踵步趨。", "侏離將入賀，象寄盡交孚。", "光耀三台宿，喧騰百雉都。", "傳呼鳯尾諾，導從火城驅。", "隔坐恩由占，同朝禮固殊。", "位雖仍亞保，望久在中區。", "藝籍明經殿，文星照石渠。", "諸生咨典故，列辟奉規摹。", "往歲方平難，斯民稍避胡。", "大臣俱宿德，四海盡夷塗。", "効已知無敵，天應信不誣。", "他年各安堵，此日記垂弧。", "雲篆祈千載，霞漿賜百壺。", "中人傳詔旨，東閣擁金朱。", "舊物歸龍榜，歡聲徹海隅。", "一門天爲喜，萬里物皆蘇。", "寒士勤推轂，和春入朽株。", "恩嘗蒙草木，才不補唐虞。", "只有祈年頌，持爲報德珠。", "苐慚床下拜，雲嶠隔江湖。"]}