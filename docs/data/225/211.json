{"author": "周紫芝", "period": "宋", "type": "诗", "title": "次韻仲山再示協趣韻", "paragraphs": ["青衫老吏骨亦臞，身游魏闕心江湖。", "眼看白髪不勝數，夢繞故鄉何日無。", "况我携家得官舍，背水開門故牆下。", "不見湖光意闕然，欲喚歸舟心未暇。", "一聞羞處令人羞，人生如此當何求。", "春動飛來屬玉起，無人貌得河中洲。", "我生嚼蠟元無味，鮑謝詩高心獨畏。", "西風長怨草蟲秋，自笑酸寒溧陽尉。"]}