{"author": "孫銳", "period": "宋", "type": "诗", "title": "泊平望弔玄真子", "paragraphs": ["仙非勝地仙不昇，地非仙跡地不靈。", "古今絕勝天下景，多爲羽客梯雲軿。", "松江之南平望驛，千古清名垂載籍。", "遺基廢井雖不存，依舊湖光接天碧。", "我聞在昔張玄真，平生活計一釣綸。", "浮家泛宅戲人世，龜魚爲友蒹葭鄰。", "故人分符刺苕水，東遊歷遍溪山美。", "翩然聯璧至此鄉，回視塵寰如敝屣。", "酒酣水戲身甚輕，席行水面同舟聲。", "祥雲瑞鶴然至，泛此凌空歸太清。", "西塞山邊飛白鷺，其間儘有朝元路。", "綠蓑平日恣遨遊，何忍臨岐弗相顧。", "爭知萬頃玻璃中，清都紫府遥相通。", "故來成此一奇事，欲將名姓傳無窮。", "風帆過後沙鳥墜，靈跡雖存人不記。", "白蘋紅蓼自爭妍，誰識此爲真福地。", "何人好事能揮金，結廬繪像湖之陰。", "寒泉一盞薦秋菊，往來不負詩人心。", "玄真今在天何處，獨立河梁望飈馭。", "丹臺玉籍若相容，携手乘風共歸去。"]}