{"author": "周紫芝", "period": "宋", "type": "诗", "title": "筠陽竹根枕", "paragraphs": ["高安老竹三尺圍，斷爲釡甑中可炊。", "蘄州開笛不足數，嶰谷截筒空自奇。", "何如猫頭未成竹，化爲霜根白如玉。", "峥嶸勁節不得施，歷碌黑斑空滿目。", "白頭老吏飽官倉，雲夢南州睡初足。", "筠陽别乘一幅書，寄我中刳兩枵腹。", "飄飄逸韻青衣郎，夢中相見筠山陽。", "一笑摩挲撫君背，定教從此毋相忘。", "我欲問舍無何鄉，爲我往使華胥王。", "人生草草兩鬢霜，要知日月壺中長。"]}