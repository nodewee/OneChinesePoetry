{"author": "周紫芝", "period": "宋", "type": "诗", "title": "次韻子紹同黄超然諸公山中之作", "paragraphs": ["人生丘壑意，往往老未决。", "煌煌金朱人，何嘗樹風烈。", "轉戰作蠻觸，肝膽殊楚越。", "晚爲林下遊，如熱就炎暍。", "不知誰爾嗔，自欲作此孽。", "諸郎名坐曹，十日忽已浹。", "竹輿走駸駸，山溜隨活活。", "青山不相違，相見兩欣悦。", "共賦臨清流，班荆坐林樾。", "誰持步兵酒，相救文園渇。", "風嘯蘇門登，衣飄御風列。", "問酒掛百金，登高扶九節。", "况乃落星巖，似與世人别。", "尚想儋州翁，清詩散飛屑。", "遺跡倘可尋，斯遊未宜輟。", "偉哉二三子，風姿各磊落。", "應憐老病足，無用飽芻秣。", "那得嘶北風，長歌唾壺缺。", "眼看磊落士，抗論自超拔。", "各鳴白玉珂，共上黄金闕。", "笑我不出門，與世無乃拙。", "長鬚夜光持，清澹兩奇絕。", "咀味久益寒，牙類貯冰雪。", "誰當笑我起，着鞭追往轍。", "同乘一葉舟，共載西湖月。"]}