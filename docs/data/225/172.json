{"author": "周紫芝", "period": "宋", "type": "诗", "title": "蔚齋", "paragraphs": ["山雲未成雨，斂藏方寸間。", "會當不崇朝，一雨膏人寰。", "人言隱霧豹，依約在南山。", "試從管中窺，何止見一斑。", "人生患無才，富貴天豈慳。", "二士偉人物，萬里來間關。", "行陳治安策，遂拜咫尺顔。", "豈容十里湖，長吟對煙鬟。", "願君如鸞鵠，摩霄共追攀。", "雲出豹亦變，何止銅與綸。", "舉首望長途，分當落榛菅。", "鵬飛君方高，鳥倦我亦還。"]}