{"author": "周紫芝", "period": "宋", "type": "诗", "title": "題齊安新刻雪堂圖", "paragraphs": ["名駒汗血久不聞，天遣兩蘇空馬羣。", "當時二十出西蜀，已說賈生能過秦。", "玉堂詞翰不起草，建隆以來能幾人。", "功名後世只忠讜，流落一生常苦辛。", "心知才大難爲用，小折波濤入嘲弄。", "偶結江邊一把茅，來作黄州十年夢。", "勸君慎勿剪柔柯，雪堂楊柳公親種。", "扁舟夜入赤壁江，手持杯酒酹周郎。", "酒醒月落賦已就，東方欲白天相將。", "邇來不知誰好事，盡寫公詩畫圖裏。", "短軸雖在人已亡，空著江波接天起。", "浮雲滅盡名不磨，千古長流似江水。"]}