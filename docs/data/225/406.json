{"author": "周紫芝", "period": "宋", "type": "诗", "title": "時宰生日詩六首  其二", "paragraphs": ["軒皇出御世，垂拱坐法宮。", "時聞康衢間，處處歌兒童。", "霓旌旋羽蓋，問道來崆峒。", "天師廣成子，道實與帝同。", "一言忽相契，四海俱同風。", "天師初何言，涿鹿未爲功。", "蓋以清浄福，下浹寰區中。", "君臣俱好生，自然格蒼穹。", "天道本好還，報以歸其躬。", "一千二百歲，此壽何由窮。"]}