{"author": "周紫芝", "period": "宋", "type": "诗", "title": "次韻季共再賦", "paragraphs": ["寒深方閉門，雪重忽滿屋。", "誰能起僵臥，賴此陽春曲。", "曲高雖和寡，喜甚得所欲。", "心知夜光珠，大勝煖花玉。", "歌君窈窕詞，侑我荔枝綠。", "頗疑蝸牛廬，忽作駝裘燠。", "窮兒偶作富，貧固不待逐。", "我老况才盡，文字羞二陸。", "上水船苦遲，脱手彈驚速。", "寒如蝟張毛，癡類烏棲木。", "兒時弄筆手，老欲袖間縮。", "打窗聽悉窣，坐睡便清熟。", "瞑想西湖雪，已没孤山麓。", "那知公是時，洗鉢飯僧粥。", "灞橋風雪驢，並酌不相屬。", "政如冠上貂，難使狗尾續。", "病骨尚畏寒，少待吹嶰竹。", "春山走倭遲，呼客慰窮獨。", "新游亦不惡，舊觀疑可復。", "歡知當有餘，飲豈歎不足。", "述作付陶謝，囊囊歸自束。", "相從笑癡兒，日暮方生局。"]}