{"author": "周紫芝", "period": "宋", "type": "诗", "title": "次韻陳郎中再賦孤山梅", "paragraphs": ["南枝先回北枝槁，玉山誰向花前倒。", "庾郎已老怕愁多，何郎憐花爲誰惱。", "今年冬温得雪遲，西湖地勝着花早。", "舊時處士作詩處，籬落横枝爲誰好。", "清霜着樹月滿枝，白雪堆花門不掃。", "麗句誰能鐡石腸，賴有廣平文獨老。", "借令一笑有餘妍，賦此新詩不須草。", "歸尋手種桃李花，痛翦繁枝投有昊。"]}