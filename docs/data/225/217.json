{"author": "周紫芝", "period": "宋", "type": "诗", "title": "錢塘初見黄爵", "paragraphs": ["儂家大江東，黄爵家江西。", "江東黄爵不忍喫，江西黄爵賤如泥。", "赤罌封口上有印，白綿臥酒中含脂。", "君不見浯口漫郎真漫仕，萬事平生不如意。", "一囊紅粟不一咽，千里苞苴誰復寄。", "有時鮭菜念故鄉，并刀落膾思飽霜。", "青龜未堪聊入俗，黄爵那知亦渡江。", "時平漫說爾可咀，擊鮮誰遣今得嘗。", "殘杯欲盡客欲去，臛雁烹魚豈論此。", "酒聞風味不可名，惟有此郎難著句。", "九原誰喚儋耳翁，添入當年老饕賦。"]}