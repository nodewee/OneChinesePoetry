{"author": "周紫芝", "period": "宋", "type": "诗", "title": "秦少保生日詩三首  其三", "paragraphs": ["右文天子朝明光，漢陛曉列千官行。", "罷朝不歸按霓裳，黄門羣襲御殿香。", "翠蓋趣駕黄微張，日高宮樹遮回廊。", "侍臣進册儼在旁，香羅覆帕牙籖長。", "前規堯舜後三王，六維龜鑑策最良。", "聖心自約昔未堂，日有所就月有將。", "公書萬卷胸中藏，海涵地負誰可當。", "官粗住下百報忙，獨留真儒傳紫皇。", "茶甌拜賜近御床，天顔咫尺瞻龍章。", "金葉舊事不足方，人如禇馬才亦常。", "說定惟服寧可忘，設施行當見廟堂。", "可使風俗還軒黄，有時問道崆峒鄉。", "廣成之師壽百昌，千有三百歲未央。"]}