{"author": "周紫芝", "period": "宋", "type": "诗", "title": "袁時良霧隱齋", "paragraphs": ["袁侯家多文，頗似班叔皮。", "厥後有仍雲，文采如當時。", "流風今尚存，所恨世未知。", "一官事桁楊，相處似未宜。", "西齋附寒廳，花竹搖風枝。", "惟因有餘日，隱几哦新詩。", "願君掃秋茶，决獄稱吏師。", "何必大門閭，可使高軒馳。", "會當專北門，誥命司文詞。", "斯文可華國，當代稱羽儀。", "他時豹一斑，寧須管中窺。", "時來固有待，道在亦可斯。", "只今坐寒窗，相從歎兀誰。", "聊呼管城輩，文字相娛嬉。"]}