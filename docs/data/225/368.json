{"author": "周紫芝", "period": "宋", "type": "诗", "title": "次韻子紹九日杜門", "paragraphs": ["晚吹悲落葉，微雲淡秋陽。", "幽花趁佳節，綠酒生寒光。", "秋物誰可人，木奴半青黄。", "想當持兩螯，與客薦一觴。", "未須落烏紗，着屐登上方。", "池邊木芙蓉，亦足醉流芳。", "醉輒遣坐客，醒復翻書囊。", "心遠門常開，足適屨可忘。", "念我安得此，用臥秋日長。", "衰年廹蹇嵼，病力難取勷。", "昔與羣少年，登山名跳梁。", "醉中看茱萸，尚憶故態狂。", "歲月挽不留，老大徒自傷。", "但念拜東野，相從日尋常。"]}