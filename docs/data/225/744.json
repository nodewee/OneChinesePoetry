{"author": "周紫芝", "period": "宋", "type": "诗", "title": "時宰生日詩五首  其五", "paragraphs": ["魯人用真儒，齊田歸鄆讙。", "當時號聖相，晏語甚眧煥。", "往者遭承平，燕安嗟久玩。", "三綱既已解，四海兵幾半。", "天戈不忍揮，胡騎忽雲散。", "功高陋古今，事易止朝旦。", "方知今相聖，難復與魯辨。", "世罕班馬流，無言可稱贊。", "願公守成勳，寶歷慶千萬。", "蕪詞不足錄，至意良可獻。"]}