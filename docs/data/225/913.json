{"author": "李正民", "period": "宋", "type": "诗", "title": "寄邦求擬南食作", "paragraphs": ["不到浙鄉辜負口，昔人有語真可取。", "我住柯山三四年，厭飫蕨薇幾噎嘔。", "扁舟乘流來檇李，極目江湖幾千里。", "白魚市上爛如銀，紫蠏籪頭多似蟻。", "舒鳬帖帖墮水面，亦有麕麞來近縣。", "黄閒射雉出林中，田鼠化鶉毛彩絢。", "况復海物錯難名，蝤蛑輪囷似斗升。", "紛紛蝦蛤不足數，淡菜蚶蠣資多腥。", "僻居海岸久寂寞，寒擁紅爐聊獨酌。", "芼之橙桂薦玉盤，不比屠門空大嚼。", "我念孫卿久滯留，欲致數品無傳郵。", "烹羊炰羔自不惡，更有負郭新良疇。"]}