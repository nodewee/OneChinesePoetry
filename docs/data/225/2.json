{"author": "方岳", "period": "宋", "type": "诗", "title": "題義約", "paragraphs": ["向來祁山赭如天，邇來祁山翠如碧。", "祁山草木皆精神，祁山人材方氣魄。", "君不見癸丑諸賢奉親策，武成殿前天咫尺。", "太微星動豹尾班，祁山人作龍頭客。", "所以天留老子山之側，爲守雲煙護山碧。", "山轉碧兮人轉奇，未許右科專此席。", "前頭更有文狀元，努力風鵬九霄翮。"]}