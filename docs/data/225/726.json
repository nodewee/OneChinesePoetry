{"author": "周紫芝", "period": "宋", "type": "诗", "title": "送元壽歸華亭", "paragraphs": ["念昔得左魚，相逢各萍梗。", "我方事米鹽，君亦厭簿領。", "豈曰吾無徒，其實但弔影。", "殷勤共杯酌，邂逅得俄頃。", "坐中老於菟，神色甚凶獷。", "一軀垂豕腹，兩眼張牛猛。", "酒行殊未闌，幽事頗遭梗。", "人生聚散多，快意復難逞。", "只今幾何時，我居已深屏。", "君亦乘歸舟，久别勞問省。", "長言出新詩，小酌共晝永。", "平生發硎刃，妙割無肯綮。", "豈容金九傍，臥著函牛鼎。", "廟堂重汲引，盡取無短綆。", "會當從隗始，豈復雜噲等。", "願君飛尺書，早發慰晚景。", "功名要激昂，人事勿暖冷。", "爲我謝黄郎，無路勤造請。", "熟醉倘有味，高臥不須醒。", "仍煩織筠笯，丹砂寄圓頂。"]}