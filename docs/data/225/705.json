{"author": "周紫芝", "period": "宋", "type": "诗", "title": "五月憫雨頗聞饑民弄兵於嚴衢兩州間三十韻", "paragraphs": ["長天望油雲，槁黍待甘霔。", "一雨有豐凶，死生分旦暮。", "頗聞兩州民，巖谷多嘯聚。", "有司幸眼前，白對急追捕。", "斯民如嬰兒，慈母仰調護。", "豈容使之饑，而反貽以怒。", "救饑當未然，爲食須早具。", "不雨三月餘，開口久待哺。", "岳牧事遨游，傲聣曾莫顧。", "遂令出偏師，往往勤遠慮。", "人亦甚畏死，階亂豈無故。", "漢有大司農，爲國最知務。", "誰知部使者，出納反堅固。", "輸金買朝糧，僅得鳥一嗉。", "尚爾吝弗予，民隱獨何愬。", "幾何不爲盜，悔過苦無路。", "富兒家多金，封財亦良裕。", "積金謀子錢，切骨被疽蠧。", "閉糶不肯售，叩門如蟻附。", "忿氣生一時，萬死有不懼。", "政坐守宰癡，申令苦不素。", "有時出萬斛，官爲復常賦。", "大或旌義閭，小或賜朝酺。", "民情非木石，豈不遵勸諭。", "歲事小不登，彛倫坐成斁。", "無良二千石，萬事成繆誤。", "况乃六月師，金甲困暴露。", "天道有報施，人情均好惡。", "會當明誅賞，典刑正王度。", "庶幾令遠氓，因此出沈痼。"]}