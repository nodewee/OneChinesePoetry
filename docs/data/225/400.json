{"author": "周紫芝", "period": "宋", "type": "诗", "title": "次韻季共大雪早遊竹閣書所見", "paragraphs": ["憶昔司酒毋，瀕湖賦官屋。", "頗如賀知章，上疏得湖曲。", "詩雖竟坐窮，天亦稍從欲。", "三年看飛雪，萬嶺琢寒玉。", "有時横輕舠，不敢唾净綠。", "但當忍涕洟，豈不念安燠。", "是時走緋衣，荷擔晚相逐。", "堅冰鑿涸陰，推日在北陸。", "收藏備賜頒，功用等神速。", "歸來閲空庭，玉立僵凍木。", "青燈照詩肩，屢作龜頸縮。", "高軒客誰過，寒瓮酒空熟。", "只今古城隅，回望蒼山麓。", "﨑嶇失巖岫，紅腐困饘粥。", "王郎飛曉驂，此意知有屬。", "文懷斷弦悲，當倩鸞膠續。", "話客想回舟，敲門亦看竹。", "恨無摩詰手，風姿寫幽獨。", "憶君腸九回，得意日三復。", "平日交遊盡，如子一夔足。", "他時追汗漫，便可擺拘束。", "人生何自苦，成敗棋一局。"]}