{"author": "周紫芝", "period": "宋", "type": "诗", "title": "時宰生日詩六首  其一", "paragraphs": ["后皇開玉堂，仙官儼成列。", "奕奕峨長纓，珊珊鳴珮玦。", "中有一真仙，容華燦冰雪。", "維時值中原，格鬬彌歲月。", "帝命下撫摩，聊用究施設。", "王綱墜莫舉，獨以一手挈。", "至言等藥石，黔黎盡生活。", "帝曰伊誰能，何以報殊烈。", "爵之白玉漿，奏以雲門闋。", "徘徊上璇穹，千秋拱雲闕。"]}