{"author": "周紫芝", "period": "宋", "type": "诗", "title": "小兒栞歸自宛陵喜甚成詩三十韻", "paragraphs": ["吾家自曾高，善積豈一日。", "爾祖工辭章，論議抱經術。", "我亦學弓冶，少小弄文筆。", "汝兄今有兒，束髮行授室。", "義方稍加訓，書種恐未失。", "汝亦千里駒，似有趻踔質。", "頃爲國子弟，兩戰一敗黜。", "猶復勝端舒，不識六與七。", "胡爲久别離，嘉月六換律。", "去時春氣温，飛燕如點漆。", "只今秋風高，露草鳴蟋蟀。", "老眼望千里，懷抱難盡述。", "有時坐如癡，經月髮不櫛。", "酒酸或忘飲，客至亦懶出。", "汝書江南來，歸計似可必。", "翁也望汝懷，疑有后皇橘。", "奴婢喜欲顛，精糳治黍秫。", "辛勤釀斗酒，待汝解憂慄。", "訪舊說鄉閭，呼兒共梨栗。", "念汝童稚時，頃刻不去膝。", "况今待汝來，時序恐凛凓。", "竹輿聽咿啞，雲嶺走崒嵂。", "吾無千金産，遺汝使汝逸。", "惟有骩骳文，待汝成卷帙。", "二事倘可了，餘亦遑暇恤。", "是時新堂成，小室頗温密。", "夜席照寒燈，紅爐共呫嗶。", "皇天既休老，謝事即移疾。", "汝當著歸鞭，快馬追健驛。"]}