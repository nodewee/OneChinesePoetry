{"author": "周紫芝", "period": "宋", "type": "诗", "title": "時宰生日詩五首  其三", "paragraphs": ["維國有六職，論道先三公。", "巍峨獨姬旦，焜燿傳無窮。", "子房號賢傑，妙算無遺蹤。", "謂可爲帝師，授書圯上翁。", "周公迓太平，道與時適隆。", "張侯策雖奇，未解銷兵戎。", "太師回狂瀾，僅在談笑中。", "德業與智謀，誰能與公同。", "疇人亦何知，但說前無功。", "誰知公一德，自與天潛通。"]}