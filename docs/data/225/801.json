{"author": "周紫芝", "period": "宋", "type": "诗", "title": "元忠作胡人下程圖", "paragraphs": ["單于獵罷臥錦紅，解鞍休騎荒磧中。", "蒼駒騧駱六十匹，隱谷映坡分尾騣。", "九駝五牛羊頗倍，沙草晚牧生寒風。", "貴賤小大只五百，執作意態皆不同。", "二鷹在臂二鷹架，駿犬當對能爭功。", "氈廬鼎列帳幕擁，鼔角未吹驚塞鴻。", "上山髙髙置烽燧，毛嚢貯獲閑刀弓。", "水泉在側挹其上，長河杳杳流無窮。", "素紈六幅筆何巧，胡環盡妙誰能通。", "今日都城有别識，别識共許劉元忠。"]}