{"author": "周紫芝", "period": "宋", "type": "诗", "title": "次韻仲平十八日觀潮", "paragraphs": ["吳兒輕生命如線，赤脚翻身踏江練。", "南人慣看心不驚，北客平生眼希見。", "海上潮來雪不如，中郎詩成錦初爛。", "句法豈但窺澄江，壯士何從挽天漢。", "飛流濺沫不足論，萬壑千巖此爲冠。", "觧言越嶠翠摩空，歲與浪花爭隱見。", "我亦蒼顔閲九州，始問江神得奇玩。", "六年東望西興雲，歲月崩奔一飛箭。", "擬將匹練作江圖，歸與故人誇偉觀。", "倘從江海識波濤，分逐秋篷共流轉。", "試令海若語馮夷，慚色自應須滿面。", "誰當更草海潮篇，詞采風流付王翰。"]}