{"author": "周紫芝", "period": "宋", "type": "诗", "title": "題趙倅家獐猿圖", "paragraphs": ["易生畫手妙，幻出猿與獐。", "雙猿掛樹枝，二獐回目光。", "烏衣白面兩臂長，雌雄相逐争跳梁。", "秋山果熟腹自飽，雲蹬路絕人誰傷。", "下臨長嘯頗自得，那愁解舞緋衣郎。", "二獐驚怪久眦睨，深羨兩猿高據烟林藏。", "猿狙喜怒不足說，獐鹿町畦寧無場。", "枝高地卑能有幾，蚿蛇自可俱相忘。", "富貴貧賤各有適，也恐萬事誰能量。"]}