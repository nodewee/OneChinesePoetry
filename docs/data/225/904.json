{"author": "李正民", "period": "宋", "type": "诗", "title": "枯木歎", "paragraphs": ["海隅有喬木，枝葉多離披。", "庇廕數畝地，鬱鬱凌雲霓。", "歲久漸生蠹，蠹盛木乃衰。", "朝蠹食其葉，暮蠹食其枝。", "蠹蟲日滋長，食飽肌肉肥。", "衆葉漸零落，枝榦亦枯萎。", "僵仆大道側，但存乾死皮。", "羣蠹盡羽化，鼓舞四散飛。", "蠹各得其所，此木誰憐之。", "吾嗟守株叟，抱膝空傷悲。"]}