{"author": "周紫芝", "period": "宋", "type": "诗", "title": "寄題章漢直中虚堂", "paragraphs": ["谷以虚而應，樂以虚而出。", "婦姑時勃蹊，作室坐自窒。", "天地猶槖籥，用固不能屈。", "學而不見道，方寸等暗室。", "誰知道集虛，通一萬事畢。", "推此以遊世，於道乃其一。", "異哉子章子，妙悟造理窟。", "何止學美身，虛静了不汩。", "願君師心齋，守此能勿失。", "室以虛生白，水以止鑑物。", "此意似太漫，未免遭罵詘。", "我亦取斯言，聊用自湔拂。"]}