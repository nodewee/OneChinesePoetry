{"author": "周紫芝", "period": "宋", "type": "诗", "title": "雨後極涼簡竹坡四君子", "paragraphs": ["江城夏六月，大旱草木黄。", "稽首文殊師，駕言天池陽。", "爲乞一斗水，普救千里傷。", "微雲生寶髻，法雨遍大荒。", "霈爲一尺霖，化作三日涼。", "老人不耐暑，內熱煎中腸。", "吹以碧落風，灌以丹露漿。", "我有方丈室，彩榜名妙香。", "呼我四君子，聊與之徜徉。", "朝憑共烏几，夜宿同方床。", "永結無情歡，此樂殊未央。", "榮瘁不改觀，死生知有常。", "豈不賢俗子，與世隨低昂。", "翻手覆手間，此道寧久長。", "願我四玉友，永言不相忘。"]}