{"author": "周紫芝", "period": "宋", "type": "诗", "title": "二妙堂望九十九峰雪", "paragraphs": ["北風卷地天漫漫，長空下舞十翔鸞。", "天公吹絮作飛雪，大匠琢玉成群山。", "群山南來西北折，走如連環斷如玦。", "接天朝同一色雲，映水夜伴中宵月。", "誰知三千大千界，有此九十九峰雪。", "人間未見固難名，天上有之那可說。", "老夫才盡晚益繆，筆力應無此雄傑。", "徐煕著色豈可畫，大年小景不足悅。", "誰當貌此一段奇，留與高堂洗炎熱。"]}