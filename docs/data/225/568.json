{"author": "周紫芝", "period": "宋", "type": "诗", "title": "次韻郭宰題妙香寮", "paragraphs": ["香嚴參鼻觀，可受郢人斤。", "誰能論許事，且炷松爐薫。", "借此沈水力，侑我棐几文。", "小閣亦窈窕，青烟散敷紛。", "與人共婆娑，此意良殷勤。", "恨無博山賦，可寫蜀錦紋。", "老人住江東，來作江西雲。", "江湖渺歸思，先弟無餘芬。", "焚香此幽事，此外何所欣。", "如人嗜昌歜，豈復思羶葷。", "令君出新語，種學窺多聞。", "但恐燕寢句，頗慚韋使君。", "更當宿殘火，薄霧看氤氳。"]}