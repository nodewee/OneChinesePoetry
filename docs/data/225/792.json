{"author": "周紫芝", "period": "宋", "type": "诗", "title": "宗演師金書妙法蓮經", "paragraphs": ["稽首無上尊，爲世大慈父。", "爲憫一切衆，流浪諸苦海。", "滋無碍辨才，廣爲衆生說。", "譬如大火宅，隨念得清凉。", "又令諸窮子，獲此大寶珠。", "是真秘密藏，故名妙法華。", "非思量分别，而以得解悟。", "雖諸大菩薩，有所不能知。", "况於聲聞衆，豈復聞妙義。", "如來廣開示，一一令悟入。", "衆生悉皆曉，而况於聲聞。", "我佛出現世，了此一大緣。", "當如佛所說，是最爲第一。", "今此大比邱，舍所甚愛者。", "百煉真黄金，銷鑠爲書寫。", "具諸大寶貝，更以爲莊嚴。", "偷兒甚魁儈，如飛天藥叉。", "諸所經過處，悉爲尸陁林。", "大火所藏滅，毫髮無遺餘。", "龍天諸善神，悉力來加護。", "究竟不得壞，我今同讚歎。", "普告諸佛子，凡所見聞者。", "信心自堅固，各各普授持。"]}