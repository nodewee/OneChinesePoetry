{"author": "周紫芝", "period": "宋", "type": "诗", "title": "再和庭藻韓園之作", "paragraphs": ["雨後斜陽亂森木，湖上山青河水綠。", "將軍一色種桃花，錦帳紅絲裹山谷。", "人生莫愛歸田園，結廬人境無人喧。", "何如功成銷金甲，雨中看浴銀塘鴛。", "長安黄塵沒烏幘，歸來横改一窩窄。", "何如載酒作醉眠，田父時來與争席。", "春風欲起春日西，花下跨鞍花滿衣。", "恨無龍眠老畫手，寫作諸郎聯騎歸。", "竹坡有酒亦不惡，客無可人時自酌。", "君憐羈客倘見呼，來歲西歸有新約。"]}