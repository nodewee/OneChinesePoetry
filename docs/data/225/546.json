{"author": "周紫芝", "period": "宋", "type": "诗", "title": "題東林香山像", "paragraphs": ["大唐受歷三百年，文士輩出俱可傳。", "情雖嫵媚中骨鯁，當時只有香山賢。", "香山年少謫湓浦，臥聽琵琶心獨苦。", "想得回舟夜半時，半濕青衫淚如雨。", "别來江月幾番圓，黄蘆苦竹空淒然。", "風流掃地那復有，但見東風吹白髯。", "可憐畫手無前輩，欲倩虎頭呼不起。", "瓊枝玉樹了無蹤，鐵撥鵾絃何用爾。", "明朝一舸下潯陽，月明依舊空江水。"]}