{"author": "周紫芝", "period": "宋", "type": "诗", "title": "次韻庭藻追記去歲與余游西湖舟中聞火而歸", "paragraphs": ["漫郎移舟入小回，醉著幅巾歌落梅。", "老夫但倚紫藤杖，袖手恥看黄金罍。", "忽漫相逢遽如許，醉後高談俱楚楚。", "百尺君臥元龍樓，醇酎我羞公瑾語。", "從來悲樂難預期，人生快意能幾時。", "紅光屬漢勢未已，短艇掠水歸嫌遲。", "只今俱是京塵客，君居巷南我巷北。", "天寒饑餓不出門，遣騎時來問消息。", "江邊久客知何爲，白頭拾遺徒步歸。"]}