{"author": "李正民", "period": "宋", "type": "诗", "title": "寄尹叔", "paragraphs": ["太湖三萬六千頃，中有長橋墮虹影。", "茅屋漁舟數百家，譙門打鼓官爲令。", "往來舟楫何紛紛，拜揖將迎皆要人。", "自從兵興急供億，千槍萬槊如魚鱗。", "又有强宗并大姓，索課催租惟所命。", "忽然平地起風波，造謗興讒喧衆聽。", "歲前官家欲移蹕，葦席茅茨千百室。", "科敷比户與僧坊，髙下等差皆普及。", "一時應辦姑求備，嘖有煩言長官罪。", "差官密切來體量，三尺深文想難避。", "君不見海鹽令尹祝夫子，去年蒙恩當百里。", "催科急迫不忍言，鞭撻黎民非所喜。", "一朝解印謝疲民，至今豪强猶切齒。", "國讐未雪兵未休，安得斯民無瘡痏。", "但願中興功業成，盡鎖劍戟充耘耔。"]}