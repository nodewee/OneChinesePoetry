{"author": "周紫芝", "period": "宋", "type": "诗", "title": "次韻蔡仲平梅花用玉局海南韻", "paragraphs": ["老翁腸斷江南村，誰將楚些招歸魂。", "月明常憶看花處，斷橋流水天黄昏。", "一行作吏此事廢，日涉漫記柴桑園。", "天憐羈客老且病，玉琢妙語清而温。", "當時飽喫惠州飯，十年來負蠻鄉暾。", "花飛白雪颶欲起，瘴濕黄茅人閉門。", "爲公復誦海南句，寒窗掩卷凄無言。", "傷心起酹玉局老，夜半獨瀝鴟夷樽。"]}