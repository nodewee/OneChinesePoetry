{"author": "李正民", "period": "宋", "type": "诗", "title": "寄祝舜俞", "paragraphs": ["彭澤縣令五斗米，陶潛輕之辭百里。", "蜀道嶮崎九折坂，王陽畏之能自免。", "君今行事古人同，要作閑官興非淺。", "胡爲窮臘遠覉遊，路指太末干賢侯。", "風霜皴膚雪撲面，舟幾折櫓車摧輈。", "歸來贈我雙鯉魚，尺素中藏一幅書。", "具言勞苦自悔責，乃知世事非良圖。", "苕溪春回波泛綠，况有淲田可耕斸。", "我今亦欲賦歸與，便約臨流結茅屋。"]}