{"author": "周紫芝", "period": "宋", "type": "诗", "title": "悼友篇", "paragraphs": ["建炎三年冬，胡騎方南驅。", "王師一敗績，列戍如驚烏。", "賊將招叛亡，操戈横道隅。", "坐令江鄉地，化作盜賊區。", "平生金蘭友，之子真吾徒。", "避地出三物，夷險兩不渝。", "豈謂倉惶間，遂有生死殊。", "始時群盜來，未識安所趨。", "但聞戞金革，門外争喧呼。", "捫蘿得微徑，密雪方紛敷。", "子時索我急，出門衝賊塗。", "遲子久不至，得報日已晡。", "夫婦俱見執，擔簦入軍俘。", "纍纍五兒女，飲泣聲呱呱。", "小雛從物故，踉蹌走大雛。", "長女留軍中，繼釋二小姝。", "藉草已信宿，脱死許可圖。", "賊意欲解縳，小試聊躊躇。", "時方羽書至，招諭陳嘉謨。", "渠姦立授辭，抗論苦未俞。", "命子使草檄，操筆徒嗟吁。", "謂言不事賊，高目捫髯鬚。", "丈夫賤苟活，請就斧鉞誅。", "袒裼蒙殊死，肥白驚瓠壺。", "其妻始就擒，抱子俱沉濡。", "牽挽負殘息，凍凌生羅襦。", "時方燎濕薪，四座圍諸孤。", "可憐玉雪姿，不受蛇豕汙。", "須臾有健卒，提刀血糢糊。", "聲言殺藁砧，憂憤攪鬱紆。", "撫掌發浩嘆，隕越不復甦。", "夫義婦亦烈，此事知久無。", "自古肉食者，未必非姦諛。", "生無骨骾資，含死餘金珠。", "石麟高嵳峨，豐碑樹龜趺。", "生無征戰功，祁連巧規摹。", "誰知草棘中，高義屬竪儒。", "蔡琰既兩聘，生子留單于。", "晚歲遭阿暪，愛惜存微軀。", "蔚宗作佳傳，浪與烈女俱。", "世無採詩官，盛事恐湮蕪。", "子死不足惜，會當逢董狐。"]}