{"author": "李正民", "period": "宋", "type": "诗", "title": "余君贈我以茶僕答以酒", "paragraphs": ["投我以建溪北焙之新茶，報君以烏程若下之醇酒。", "茶稱瑞草世所珍，酒爲美禄天之有。", "碾碎龍團乳滿甌，傾來竹葉香盈卣。", "滌煩療熱氣味長，消憂破悶醺酣久。", "君不見竟陵陸羽號狂生，細烟小鼎親煎烹。", "扁舟短棹江湖上，茶爐釣具常隨行。", "又不見沛國劉伶稱達士，捧罌銜盃忘世累。", "無思無慮樂陶陶，席地幕天聊快意。", "欲醉則飲酒，欲醒則烹茶。", "酒狂但酩酊，茶癖無咨嗟。", "古今二者皆靈物，蕩滌肺腑無紛華。", "清風明月雅相得，君心自此思無邪。"]}