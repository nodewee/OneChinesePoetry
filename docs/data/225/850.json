{"author": "李易", "period": "宋", "type": "诗", "title": "居剡寄鄭天和", "paragraphs": ["金庭洞在桐栢山，山高一萬八千丈。", "中有神仙不死區，郁郁黄雲覆其上。", "透巖流壑繞四旁，面勢參差皆意向。", "雞登天姥有時聞，鶴在沃洲何待放。", "彩衣大勝宮錦袍，白髮奉親仍敬養。", "異才爭出輔清朝，爽氣自驚遊碧障。", "古來無位有重名，吾家謫仙陸魯望。", "平生願到猶不諧，矧復區區走俗狀。", "桃源康樂舊鄉存，路接風煙甘遠往。", "渡江正謂九華丹，石筍飛泉歸指掌。", "鸞翔鵠浴傳異時，列岫方池閑想像。", "剡溪隨處可卜居，乘興扁舟正相訪。"]}