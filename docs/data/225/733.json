{"author": "周紫芝", "period": "宋", "type": "诗", "title": "謝祁居之惠桃竹杖", "paragraphs": ["老翁年少白如玉，初學裹頭雙鬢綠。", "一心走覓梨與栗，兩脚登山健如鹿。", "中年脚力驚早衰，騰踔安得如兒時。", "挾弓持滿走避賊，尚與箭鋒争疾遲。", "如今老矣那忍說，七十上身頭似雪。", "年來脚力何所似，鈍如罷牛跛如鼈。", "先生强欲相扶持，贈我江心桃竹枝。", "竹夫人癡不解語，木上座肯行相隨。", "况乃柴焰如削鐡，四十九層排玉節。", "天公與我山作堂，木落霜空秋九月。", "與君共看南山雲，安可一日無此君。"]}