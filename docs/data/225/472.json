{"author": "周紫芝", "period": "宋", "type": "诗", "title": "無住庵主爲余寫真報之以詩", "paragraphs": ["驊騮固絕足，韓幹真畫者。", "儻欲萬口傳，當畫千里馬。", "吾才如跛鱉，子不觧騰跨。", "初無籋雲姿，何勞人摹寫。", "支郎妙人物，名聲遍日下。", "事苟不當急，操筆有用捨。", "一逢菘韭翁，終安陋樸野。", "無鹽元自醜，强欲相紛赭。", "至技不可名，厚意徒久假。", "我欲報之詩，有作非大雅。"]}