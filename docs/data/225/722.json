{"author": "周紫芝", "period": "宋", "type": "诗", "title": "送吳甥歸秣陵", "paragraphs": ["人生良苦不自知，三折肱乃成良醫。", "老夫年少不知此，請爲甥也今言之。", "平時頗喜詩有味，晚乃竟坐寒無衣。", "人言詩成本無用，小技止可持自怡。", "一聞斯言寢不寐，盡欲棄去無孑遺。", "人皆見之唾不顧，汝乃掇拾歸何爲。", "前年行都子訪我，值我偶得南州麾。", "汝之老母我伯姊，何爲棄養行相隨。", "極知饑寒子良苦，况乃窀穸歸無期。", "翁今兒孫漸滿屋，子六八女肩相差。", "歸嚢羞澁止有此，世事乃爾真成癡。", "渭陽老將如病驥，肉瘦到骨那能肥。", "枯萁成豆不足較，甥也幸有驊騮姿。", "丈夫豈合長貧賤，慎勿瑣細含酸悲。", "天寒霜勁路如掌，矯首一望秋風嘶。"]}