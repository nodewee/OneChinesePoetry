{"author": "周紫芝", "period": "宋", "type": "诗", "title": "時宰相生日樂府三首  其三", "paragraphs": ["海上神仙不知數，無人觧說三山路。", "舟中彷彿見霞裾，弱水波深不堪度。", "青天那得白日昇，仁能愛物功乃成。", "秦漢之君俱好武，枉從方士求長生。", "從來定亂必以戰，公以不戰爲中興。", "兩朝歲活數百萬，報公福祿知難名。", "只今潭潭開二府，富貴如山澤如雨。", "經殿時聞御幄香，日對清光接天語。", "歸來下馬復過庭，一德樓邊柳陰舞。", "天上頻移瑇瑁筵，瓊漿賜酒如流泉。", "盛事傳觀作圖畫，蕊珠何處求羣仙。", "皇天報德何時足，政恐天心似人欲。", "會從四世數五公，何止長年是公福。"]}