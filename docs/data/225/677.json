{"author": "周紫芝", "period": "宋", "type": "诗", "title": "傳朋爲作游絲小軸報以長句", "paragraphs": ["竟陵老守尚書郎，平生墨妙窺鍾王。", "會令夜鬼助奇崛，更與游絲争短長。", "游絲忽從天際落，洗眼熟視無毫芒。", "癡兒著意吹不起，春風無力難飛揚。", "草雖號聖亦可到，此品入神誰復强。", "使君憐我頗知好，五十六珠投夜光。", "溪藤搗紙滑勝玉，古錦縫嚢牢祕藏。", "要遣張顛與醉素，不敢與公分雁行。"]}