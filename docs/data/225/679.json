{"author": "周紫芝", "period": "宋", "type": "诗", "title": "病起節物可驚效柳子厚", "paragraphs": ["病起忽數日，杖策周吾廬。", "桃花手新栽，小紅今欲舒。", "萱草未出土，苗葉將扶疏。", "物變乃如此，光景難踟蹰。", "退自觀我生，今形復何如。", "夢前黑垂髫，夢後霜入鬚。", "安得萬丈繩，縳此窗間駒。", "先生可笑人，爲生本田。", "晚汙琳館粟，俾代南山鋤。", "皇恩浩如海，臣報終難虛。", "老力雖不足，閑日幸有餘。", "願炷金鼎鑪，日誦琅函書。", "跪祝望天門，聖壽如居諸。"]}