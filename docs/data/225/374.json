{"author": "周紫芝", "period": "宋", "type": "诗", "title": "次韻仲平齋宿慧照", "paragraphs": ["中郎自是廊廟才，平生憂國心如齋。", "太常章句十二萬，說論不與心相乖。", "周王五禮久不作，后夔八音今復諧。", "君不見周南留滯漢太史，夜瞻爟火空興懷。", "朱弦且可奉祠事，畫舸未用思清淮。", "行當入對青瑣闥，可但走馬章臺街。", "持竿我欲釣烟水，歲晚黄帽仍青鞵。", "諸公方蕆太平事，翁也漫作優人俳。"]}