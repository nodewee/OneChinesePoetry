{"author": "周紫芝", "period": "宋", "type": "诗", "title": "送孫求仁官黄岡", "paragraphs": ["黄岡古淮邦，其大不如斗。", "誰知隔岸山，萬馬日奔走。", "有數着詩人，此地實林藪。", "頃來當盛年，王公號賢守。", "三年江上杯，快飲竹樓酒。", "東坡營雪堂，始種坡前柳。", "至今有遺跡，過者爲回首。", "後來老門生，詞翰玉堂手。", "謫官茅三間，門巷無鷄狗。", "孫郎飽文藝，貧病亦已久。", "着履知有土，捉衿乃見肘。", "抱經官殘州，一飽亦難偶。", "論文有餘日，爲我訪白叟。", "遺事倘可書，尚足寄衰朽。", "慎勿止寒温，作書問安否。"]}