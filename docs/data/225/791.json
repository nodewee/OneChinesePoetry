{"author": "周紫芝", "period": "宋", "type": "诗", "title": "夢禮僧伽大士", "paragraphs": ["我觀諸佛子，皆以妄自冥。", "不知有無想，一切俱是妄。", "認有以爲實，夫豈識無有。", "如人具諸欲，耳目與鼻舌。", "百體俱動作，動作皆有相。", "耳欲以聽聲，有耳言可聞。", "絃匏與笙簫，皆具諸宫羽。", "雖然始一奏，有耳悉皆聞。", "衆生於是時，知聲不知耳。", "衆音始一闋，寂靜無有聲。", "傾耳而聽之，無一可聞者。", "衆生於是時，知耳不知聲。", "至於目視色，亦復如耳根。", "知色爲有形，乃以色爲有。", "寧知本無色，何况於目睫。", "乃至鼻聞臭，口舌所啖食。", "百體諸毛髮，意有所爲者。", "行步與坐臥，喘息及呼吸。", "方其有爲時，無一不爲有。", "諸爲悉皆空，了無有一存。", "心惟昨所爲，恍惚如夢事。", "我昔禮菩薩，是爲真見者。", "譬如聞衆聲，認聲爲有響。", "比其不及禮，菩薩那得見。", "譬如衆聲滅，初不聞餘音。", "始緣以妄情，乃復有見否。", "亦如今所夢，見否理不殊。", "大士笑不言，吾亦無所說。", "有如舍利佛，黙黙對天女。", "稽首作偈言，猶以言爲痛。", "云何兩無言，而入不二門。", "我與諸佛子，究竟得成道。"]}