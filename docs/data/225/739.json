{"author": "周紫芝", "period": "宋", "type": "诗", "title": "雪後步至江亭", "paragraphs": ["老人攜家無窟穴，晚得一邱藏曲折。", "今朝日出天色佳，拄杖來看山頂雪。", "青山疊疊幾十峰，桃竹班班三百節。", "山晴顔色看轉好，老健脚力殊未竭。", "出門暮色尚餘霞，步到江亭已生月。", "歸來附火却關門，茶熟詩成意良悅。", "客有勸我勿作詩，奈此江山兩奇絕。", "捫鬚仰面看屋梁，心自知之口無說。", "天將此段付詩人，世間那有閑風月。"]}