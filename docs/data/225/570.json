{"author": "周紫芝", "period": "宋", "type": "诗", "title": "劉德秀縣丞凢五和前篇僕亦五次其韻  其二", "paragraphs": ["楚澤是魚稻，不論斗與斤。", "老守睡足處，飽飫聞餘薫。", "時歌郢人曲，細和湘纍文。", "天風一披拂，花砌飛繽紛。", "樂此盡日静，頗無終歲勤。", "劉侯過我數，坐久衣成紋。", "時驚燕梁句，有似春空雲。", "千年論往事，一炷同清芬。", "有客乃如此，我意豈不欣。", "人生如草木，鼻味殊薌葷。", "海天得彼趣，妙香吾所聞。", "庶希清浄化，上答明聖恩。", "從今世外樂，可比洪崖氲。"]}