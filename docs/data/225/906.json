{"author": "李正民", "period": "宋", "type": "诗", "title": "送聞人伯封", "paragraphs": ["應奉見車工，楊愔逢選士。", "古人記半面，落落纔一二。", "羡君眸子明，洞徹無纖翳。", "小吏曛黑來，匆匆便能識。", "憶昔到君家，經史肆論議。", "簡編討遺忘，指擿須臾至。", "别來五六年，學問益純粹。", "薦名上天閽，嚢錐見鋒鋭。", "少年好奇偉，萬卷欲盡記。", "春官方用賦，所尚在詞藝。", "前人存矩矱，雕篆有深意。", "寒窗務探討，詎可輕小技。", "窮理盡性學，推論良有自。", "士方騖場屋，未能臻極摯。", "山中有老儒，發藥祛其蔽。", "潛心造妙理，離合見同異。", "我懷伯業能，嗜學忘肉味。", "摩笈得異書，事理了無滯。", "况子氣方豪，青萍嘗一試。", "孜孜其勉旃，青霄將自致。"]}