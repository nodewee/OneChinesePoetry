{"author": "周紫芝", "period": "宋", "type": "诗", "title": "悼舒永豐", "paragraphs": ["舒侯九秋鷹，未奮老拳翼。", "平生流輩中，肯數程不識。", "庾公開幕府，少作九江客。", "風簷掛虛樓，夜月浮大白。", "飲氣吞江流，高談傾坐席。", "一朝胡塵暗，孤壘困劇賊。", "艨艟浮江下，雲霧蔽天赤。", "坐中嘬炙兒，相視無人色。", "手持白羽扇，奮身追危壁。", "坐解兩家難，稍稍無勍敵。", "身幾落虎口，名不掛賞籍。", "鳥去良弓藏，論功止投石。", "歲晚猶折腰，得邑亦甚僻。", "似聞山中人，盡飽太邱德。", "官謗殊未眀，此責詎可塞。", "乃復令斯人，含恨入窀穸。", "風亭分客袂，僅作秋夏隔。", "奪我玉面郎，江湖坐愁寂。", "撫棺欲三號，何由反鄉國。"]}