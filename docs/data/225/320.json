{"author": "周紫芝", "period": "宋", "type": "诗", "title": "次韻庭藻韓園燕集", "paragraphs": ["故老歸來有喬木，更結飛樓繞湖綠。", "城南去天無尺五，中有人間幾巖谷。", "驊騮曉踏金谷園，花邊立馬絲竹喧。", "金屈巵行碧落酒，繡羅襦醉雙紋鴛。", "吳姫遺鈿客墮幘，白眼舉觴天宇窄。", "春深别館花如烟，藉草傳杯地爲席。", "君居當東我復西，莫嫌酒涴身上衣。", "遙知第五橋邊路，桐葉題詩人未歸。", "明朝雨驟風苦惡，殘榼雖存不堪酌。", "更須拭眼到風篁，急呼海棠償舊約。"]}