{"author": "吳激", "period": "宋", "type": "诗", "title": "夜汎渦河龍潭", "paragraphs": ["輕舟弄素月，静夜横清渦。", "天風毛髮亂，疏星燦明河。", "圖經記父老，冥寞年歲多。", "淵沈三千丈，湛碧寒無波。", "微流带文藻，絕岸無柔莎。", "炯如帝鴻鏡，可鑒不可磨。", "中蟠至神物，役使羣蛟鼉。", "蜿蜿頭角古，勁鬛誰敢劘。", "深宮照珠貝，頗費蚌與螺。", "何時葛陂竹，化作陶公梭。"]}