{"author": "李易", "period": "宋", "type": "诗", "title": "題剡山所見", "paragraphs": ["剡中無數野薔薇，黄雲爛漫相因依。", "玉杯淺琢承墜露，金鐘倒挂搖晨暉。", "斑竹筍行三畝地，紅藥花開一尺圍。", "豆角嘗新小麥秀，來禽長向櫻桃肥。", "歌舌隨風柳外囀，翠花带水煙中飛。", "魚跳破浪奮赤鬛，鶴唳投松翻縞衣。", "鄉關萬里久無夢，巖壑四年今息機。", "叮嚀杜宇往江北，爲喚故人令早歸。"]}