{"author": "周紫芝", "period": "宋", "type": "诗", "title": "時宰生日詩五首  其二", "paragraphs": ["歷世由羲軒，百相標簡牘。", "操術難具論，大抵一言足。", "所尚必仁恩，所禁在殺戮。", "臯陶期無刑，四海自肅穆。", "敷德益所贊，坐使有苖服。", "西都郅支功，蕭相不肯錄。", "有唐未開邊，宋璟乃當軸。", "向來多謬悠，紛紛空食肉。", "一言俞玉音，萬竈休野宿。", "不戰乃爲功，休兵豈無福。"]}