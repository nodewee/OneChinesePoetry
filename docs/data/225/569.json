{"author": "周紫芝", "period": "宋", "type": "诗", "title": "劉德秀縣丞凢五和前篇僕亦五次其韻  其一", "paragraphs": ["劉侯一諾重，勝獲金百斤。", "秀句忽復出，華名愧微薫。", "但憐溝中斷，枉錯黄金文。", "君欲强推轂，誰當爲解紛。", "顧我絕世好，百念獨此勤。", "鵲尾得古製，鷓鴣玩斑紋。", "時從孤巒頂，看上秋空雲。", "遂作小方寮，調護留清芬。", "忘言聊復爾，念意亦可欣。", "了知法界中，清静無五葷。", "倘非此地勝，是妙數得聞。", "誰知几席間，中有造化恩。", "遂此草木性，一氣蒙氤氲。"]}