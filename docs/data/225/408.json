{"author": "周紫芝", "period": "宋", "type": "诗", "title": "時宰生日詩六首  其四", "paragraphs": ["鳯管吹新陽，夙駕款寒谷。", "鑾車次原廟，陰雲立紛覆。", "皇天倏開霽，羲馭亦返軸。", "明庭朝百靈，雲韶奏新曲。", "天神下璇穹，精意儼森肅。", "霜華潔彫俎，夜寂響鳴玉。", "燎烟升紫壇，龍旂護黄屋。", "齊明坐宣室，肸蠁來萬福。", "大沛均四方，穆穆煕庶俗。", "熟知廊廟功，一德天所燭。"]}