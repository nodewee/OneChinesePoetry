{"author": "李正民", "period": "宋", "type": "诗", "title": "程之徒", "paragraphs": ["堂堂王夫子，實爲鄉曲英。", "十年遊太學，冬雪而秋螢。", "南宫掇異等，四海馳儁聲。", "未展霄漢志，憂患遽所丁。", "自言程之徒，高論何峥嶸。", "彬彬媚學子，鼓篋稱諸生。", "何必騖時文，但貴存其誠。", "道義苟內充，爵禄必爾纓。", "吾師昔如斯，草澤膺弓旌。", "勸講邇英閣，探頤多研精。", "祝李樂其說，談辨惟縱横。", "仲子頗守常，歸來自窮經。", "一日賢詔下，折桂何芳馨。", "先生遂薦之，横經闔閭城。", "又欲薦祝子，可方古巖耕。", "宜從布衣起，知足平攙搶。", "貴公問其人，科舉頗所更。", "答言彼材豪，不肯循度程。", "貴公聞之笑，何以取官榮。", "推轂既未效，鼓枻歸洞庭。", "先生躋禁從，仲子亦飛騰。", "召對趨九陛，一言帝心傾。", "亟命遷京秩，訓詞人所驚。", "庶可共學者，品題自師評。", "李子獨不偶，沿流出舒荆。", "游謁公卿間，落寞無所成。", "邇來貧且病，屏迹居四明。", "自言已膏肓，無以保性靈。", "我嗟師友義，此道久凋零。", "寄言後學者，中庸當力行。"]}