{"author": "周紫芝", "period": "宋", "type": "诗", "title": "時宰生日詩六首  其三", "paragraphs": ["南山一何高，山高亦何有。", "上有摩霄松，蒼虬立盤糾。", "下有千歲芝，食之令人壽。", "挽之爲天樞，循環轉維斗。", "紫宸傍七星，坐閲幾晚晝。", "帝以殿厥居，山龍垂袞繡。", "后皇植巨木，載物見坤厚。", "用以摶洪鈞，功乃周宇宙。", "才大用固難，德盛功亦懋。", "社櫟其何顔，繁柯日滋茂。"]}