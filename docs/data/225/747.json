{"author": "周紫芝", "period": "宋", "type": "诗", "title": "晚霽效韋蘇州", "paragraphs": ["重霧翳曉日，相持決陰晴。", "須臾忽戰勝，日杲中天明。", "積雪壓竹腰，欲舉如垂旌。", "冰凌既融液，意氣還峥嶸。", "花木手新植，未可分死生。", "庶幾僵仆根，可與微陽争。", "况乃田畝間，春事亦漸營。", "新綠染麰麥，餘甘歸竹萌。", "飽食遂可料，聊助春山行。", "一晴亦細可，繫我憂喜情。", "我詩不浪作，有詩君勿輕。"]}