{"author": "周紫芝", "period": "宋", "type": "诗", "title": "題陳公悦足軒", "paragraphs": ["饑人未食長流涎，芋魁作飯腹果然。", "八珍九鼎紛滿前，鼎中一臠不下咽。", "吐而去之惟欲眠，貪夫嗜利絕可憐。", "牙箸落手喜若顛，家有窟郎無數錢。", "跨州連陌空多田，千頭萬尾不當緣。", "高臺未傾金碧鮮，客食不下日十千。", "棄禍忽起踵復旋，利激奴輩非關天。", "太邱諸子圖畫傳，元方季方兩聯翩。", "元也作詩如湧泉，高歌大笑傾四筵。", "只今爲郎近日邊，季也勇退高騰騫。", "結廬庇雨無餘椽，栽花移竹今幾年。", "種穀只取田一廛，鷄肥酒熟客可延。", "人生安分作當捐，眼前取足須隨緣。", "倩營莵裘將老焉，伯氏欲掛神武冠。", "歸作兩翁相對間，政看寶带黄金懸，未可便情詩盟寒。"]}