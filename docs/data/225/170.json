{"author": "周紫芝", "period": "宋", "type": "诗", "title": "次韻庭藻折梅懷周秀實", "paragraphs": ["風流掃地難挽回，二老人物似蘇梅。", "時從花底飲落雪，醉臥沙頭雙玉罍。", "平時交分心相許，晚歲相思各秦楚。", "孤山籬落固依然，縱有此花無此語。", "周郎别去當有期，歸來不復如瓜時。", "天應知客頗有恨，花亦憶君尚未遲。", "我游東吳身是客，夢到江南與江北。", "安得馬背如孤鴻，萬里從君聊一息。", "只今春草還萋萋，會須急喚王孫歸。"]}