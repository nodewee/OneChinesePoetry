{"author": "周紫芝", "period": "宋", "type": "诗", "title": "次韻桂嘉任郎中贈别二十四韻", "paragraphs": ["是身本蘧廬，誤得兩朱轓。", "朅來臥江樓，白鷗看飛翻。", "驚鴻卷西風，吹落雲水間。", "江山相表裏，宇宙殊恢寛。", "但苦千種愁，不供萬疊山。", "幸兹洪崖君，仙馭超人寰。", "一身聊復爾，萬事不可干。", "富貴倘無求，藜藿亦自安。", "不須金鼎爐，養此玉棟顔。", "紛紛一回睇，往往俱冥頑。", "有如盗跖手，可鱠朝飯肝。", "居之彼不疑，念念我心寒。", "公今梨棗成，心地無險艱。", "横湖僅一葦，經月無寒暄。", "昔爲吏曹郎，今带儒生酸。", "繆從周旋間，獲奉澹泊歡。", "公已聞大道，我猶縳枯禪。", "誰知數日惡，忽有千里歎。", "古道催行輈，滿山霜葉丹。", "仙凡自此隔，無復相追攀。", "餘生幾何時，白日飛驚湍。", "願公追松喬，駕鶴驂翔鸞。", "我亦上五老，舉首雲間看。"]}