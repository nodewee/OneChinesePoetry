{"author": "周紫芝", "period": "宋", "type": "诗", "title": "時宰生日詩五首  其一", "paragraphs": ["皇天産萬彚，瑣碎不足名。", "青黄百草中，幻作芝九莖。", "惡鳥不敢語，紫鳯丹霄鳴。", "尤物倘或出，四海稱隆平。", "太史上圖牒，后夔奏韺䪫。", "豈知人中瑞，千載乃一生。", "神高下蒼籙，昴宿扶漢氓。", "天亦甚愛惜，殷勤遺黎煢。", "聖主答天意，一酌尊老成。", "願公於斯年，擁佩朝玉京。"]}