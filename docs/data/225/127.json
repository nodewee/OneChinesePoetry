{"author": "周紫芝", "period": "宋", "type": "诗", "title": "涷雨行", "paragraphs": ["五月江天未徂暑，日日江雲釀江雨。", "眼驚雪浪打秋濤，卷地風來雨如許。", "窮人賦屋纔一椽，茅茨零落仰見天。", "風棲不定夜未曉，旅食過午庖無烟。", "家無鞠窮病在腹，兩股重膇成蹣跚。", "麥雖黄落雨未止，雲欲漫亂風還顛。", "詩成有淚收不得，人生如此亦可憐。", "君不見章臺走馬張京兆，彈壓功成在談笑。", "不將鉤距作神明，自此長安無惡少。", "邇來持莭鎮七州，令行幕府如清秋。", "尚書地已八座貴，况復功方三輔優。", "應笑南來雙病鳥，千里依人作昏曉。", "鄧林有木暗如山，誰與安巢著林杪。"]}