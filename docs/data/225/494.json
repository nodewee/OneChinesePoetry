{"author": "周紫芝", "period": "宋", "type": "诗", "title": "席間分韻送王季共得浦字", "paragraphs": ["烏衣說諸王，人物世足數。", "至今有雲來，眼色照天宇。", "誰知静秀中，有志良未吐。", "時從雲夢胸，噴作秋江雨。", "中郎騎生駒，世亦號文虎。", "才高公自出，步驟真接武。", "名當在户前，意豈甘噲伍。", "三年隸工曹，一舸輔江浦。", "風流各雲散，相見定何許。", "臭味苦無多，酒行君竟舉。"]}