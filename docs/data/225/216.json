{"author": "周紫芝", "period": "宋", "type": "诗", "title": "次韻孫子紹判院喜雨之作", "paragraphs": ["豐隆欲鞭車，風伯不借便。", "我欲訟風伯，雲意亦復變。", "帝命誰敢遲，民事那可緩。", "油雲始膚寸，崇朝忽瀰漫。", "深憂軫淵衷，凍雨洗霜霰。", "知誰挽銀河，傾瀉落天半。", "喜氣同雨來，孫郎語良健。", "應憐占籍者，就食免流轉。", "天子坐法宮，斯民樂芳甸。", "雲山倘可尋，野水不辭亂。", "幽人得新凉，妙作寄三嘆。", "君鋒不可當，我復那能殿。"]}