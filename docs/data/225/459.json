{"author": "周紫芝", "period": "宋", "type": "诗", "title": "河伯小史白事歌", "paragraphs": ["馮夷宮中地無土，五更排衙朝擊鼓。", "大官擁旆呵馬歸，小史白事當前語。", "自言賦命頗奇窮，一生自足風波苦。", "船須把纜始敢放，霧可藏身亦時吐。", "防危慮患豈不至，往往不知遭網罟。", "河神笑謂小史言，禍福不計愚與姦。", "恢恢天網自不失，瑣瑣爾曹何足論。", "小史速退卷舌走，顧視儔列圖前奔。"]}