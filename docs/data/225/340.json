{"author": "周紫芝", "period": "宋", "type": "诗", "title": "次韻仲平去惡木葺新軒一首", "paragraphs": ["自我來東吳，竊食偷燕閑。", "頽檐賦官居，漏雨穿屋山。", "有如朐䏰蟲，盤屈沮洳間。", "入門兒女愁，出門車馬喧。", "年來得新巢，易地稍立言。", "短牆蓬藋蒿，頗亦費剪芟。", "視公有華屋，未敢窺其藩。", "惡木屏除翳，雲山借空觀。", "郎曹二三公，相過綴遊觀。", "清吟屢刻燭，夜語常更端。", "但恐陳太邱，開窗納晴川。", "定復譏中郎，寸碧瞻孱顔。", "兩家合争雄，人物俱翩翩。", "不如醉明眸，墮馬傾低鬟。", "付此百年事，試作一笑看。", "我如雲水僧，故鄉未言還。", "安得從杖屨，婆娑共躋攀。"]}