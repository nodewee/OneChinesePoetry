{"author": "周紫芝", "period": "宋", "type": "诗", "title": "時宰生日詩六首  其五", "paragraphs": ["晏嬰昔事齊，頗作君臣樂。", "魏絳欲安晉，賜樂乃備作。", "區區二小國，功利亦云薄。", "舜德本好生，臯夔坐酬酢。", "朱干舞堂陛，綵鳳翔寥廓。", "大哉廊廟功，禮文燦交錯。", "登歌奏郊社，率土被和樂。", "仁聲淪肌膚，有識自忻躍。", "四海悉歸仁，大信初不約。", "不拍洪崖肩，壽亦等山嶽。"]}