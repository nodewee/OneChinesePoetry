{"author": "周紫芝", "period": "宋", "type": "诗", "title": "送李瑞昌", "paragraphs": ["廬阜老人心古錐，頗學子長多愛奇。", "晚生恨不見前輩，一談往事神先馳。", "龍眠人品似摩詰，不比老閻呼畫師。", "往時袖手閲神駿，三馬就斃何由追。", "都人一日傳萬口，後生聞此心懷疑。", "諸孫今喜典型在，此事頗從君得之。", "吾皇仁聖重賢士，子孫必錄初無遺。", "但令苛政不如虎，會有善事令天知。", "碧油擁被報政急，桁楊臥壁催科遲。", "他年父老歌遺愛，爲君摩石題蒼碑。"]}