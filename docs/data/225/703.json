{"author": "周紫芝", "period": "宋", "type": "诗", "title": "剪松毛小栅以詩落成", "paragraphs": ["東堂坐甑遭炊蒸，西簷烈日方騰騰。", "炎官張傘火漸熾，烏豕渡河雲不興。", "五官大夫有遺種，十八公自分雲仍。", "羲和揮戈不可却，郢匠剪毛歸作棚。", "南風颯瑟出餘韻，怒龍奮迅蒼髯昇。", "香來鼻觀過一雨，便恐冰麝終難勝。", "天公割此一席地，付與老翁來曲肱。", "何時快著短齒屐，信手自把南山藤。", "臥聽松風滿山雨，去作水邊巖下僧。"]}