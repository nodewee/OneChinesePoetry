{"author": "周紫芝", "period": "宋", "type": "诗", "title": "十六日對雨是日聞得濓溪地", "paragraphs": ["大麥結穗牛尾長，小麥滿地秋雲黄。", "清漣堂前今日雨，中有廬山湯餅香。", "故人喚我廬山住，欲買茅椽近廬阜。", "得田於我復何求，只就天公覓甘澍。", "天隨農父與陰晴，雲共東風作朝暮。", "山南山北水長流，下田高壠禾無數。", "秫堪醸酒醉不醒，飯可充饑飽摩肚。", "先生不管醉尉呵，柱杖尋遊遶山去。"]}