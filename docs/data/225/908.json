{"author": "李正民", "period": "宋", "type": "诗", "title": "寄題史伯魚讀書堂", "paragraphs": ["臧室繙經何太漫，鄴侯萬軸新堪玩。", "長大誰如伯業勤，晝眠多似邊韶慢。", "斯堂扁榜號讀書，讀之百過樂有餘。", "焚膏繼晷自克己，彬彬學子顔之徒。", "念我壯年遊天禄，萬卷盡觀如不足。", "羽陵蠹簡拂蟫魚，太一青藜曾照燭。", "辛勤白髪但嘗膽，燕坐茅齋猶泛覽。", "年來老眼漸昏眵，每展青編憎墨淡。"]}