{"author": "周紫芝", "period": "宋", "type": "诗", "title": "次韻仲平陳郎中孤山見梅用黄法曹舊韻", "paragraphs": ["綠髪朱顔日枯槁，心向梅花兩傾倒。", "誰知更有少陵翁，江上情多被花惱。", "三年家住孤山下，玉樹瀕湖得春早。", "山高有月韻最勝，水近無風香亦好。", "凌霜我欲念花寒，對酒花應憐客老。", "孤芳一别今幾時，更恐山林迹如掃。", "羅浮欲入夢成空，遺恨此生常草草。", "醉挽芳條欲問誰，滿挹清樽酹碧昊。"]}