{"author": "周紫芝", "period": "宋", "type": "诗", "title": "次韻庭藻酴醿", "paragraphs": ["憶昔在江國，屢醉酴醿春。", "平生看花眼，老暗京洛塵。", "王城一見之，玉顔猶可珍。", "但恐花見憐，憔悴非昔人。", "是事姑且置，飲我樽中醇。", "幽姿不可名，清芬難具陳。", "誰登玉宸殿，與梅差等倫。", "山礬豈其弟，月姊當與親。", "頗笑凡質陋，始喜國色新。", "此論那可廢，此冤聊可伸。"]}