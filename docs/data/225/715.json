{"author": "周紫芝", "period": "宋", "type": "诗", "title": "書祁居之家小閣", "paragraphs": ["李渤築長堤，三千五百尺。", "爲我絕平湖，遂識柴桑宅。", "高人淡無營，小室自生白。", "倚壁横兩床，並坐可四客。", "時聞蒼蠅館，不厭蝸牛馘。", "誰知湖尾山，抱負縈水石。", "繁陰庇芳姿，收拾在几席。", "天地本高明，胸次有寛窄。", "固應世外境，頗與俗眼隔。", "我欲爲君留，雨意良霂霢。", "對眠分小窗，夜語要劇會。", "須臾攜被来，更待風雨夕。"]}