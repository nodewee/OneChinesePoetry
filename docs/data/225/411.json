{"author": "周紫芝", "period": "宋", "type": "诗", "title": "次韻子紹臘雪書事", "paragraphs": ["君莫愛廣寒殿冷月姊歸，夜乘白鳯空中飛。", "何如長安城中千門萬户雪，玉皇后闕人間稀。", "明年王春月書正，瑞麦垂黄臘前應。", "袞衣丞相穆天縡，白髪野人歌聖政。", "吾生老矣直宜休，此心欲話誰當酬。", "短犁青帽耕雪壟，破曉何時歸飯牛。", "誦君新詩如七發，酒酣起舞耳亦熱。", "滿夜方伴月嬋娟，開户不知風凛冽。"]}