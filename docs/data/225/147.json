{"author": "周紫芝", "period": "宋", "type": "诗", "title": "九日陪李德儀兄弟游石屋", "paragraphs": ["秋雲易雨秋日出，九日陰晴苦難測。", "氣如昨夜太暄妍，雲似今朝好天色。", "天公要渠作好語，著意安排費天力。", "重到孤峰最上頭，四年不見煙霞秋。", "吳山長與越山對，海水自隨江水流。", "江水相見只如此，老大豈知爾許愁。", "上山燃火入山腹，下山騎馬尋石屋。", "十八大士棲兩巖，共向山中禮尊宿。", "人言石縫泉作珠，却繞山根走鳴玉。", "珠泉得名固不虛，虎泉作酌不滿欲。", "山僧應復笑我曹，醉中泉石蒙譏嘲。", "涇渭分流正須爾，美惡賢愚亦如此。", "寧將鷄肋奉尊拳，莫著陽秋在皮裏。", "此語如何可便參，聊供山僧一笑喜。"]}