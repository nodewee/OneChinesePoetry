{"author": "周紫芝", "period": "宋", "type": "诗", "title": "次韻仲平雪中之作", "paragraphs": ["少年何嘗屈此膝，自料一生能幾屐。", "誰知臘月雪蔽空，三日衡門斷人迹。", "心知無事止坐詩，天觧窮人無乃力。", "故山欲放雪中梅，空恨此中無鐵石。", "中郎官熱亦怕寒，著意說窮聊作劇。", "北風吹酒天始愁，玉雪滿空心自懌。", "想君鹽絮方入詩，憐我鬢鬚同一色。", "山行安得趁驊騮，快踏瓊田四蹄疾。"]}