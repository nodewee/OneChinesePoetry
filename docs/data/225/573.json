{"author": "周紫芝", "period": "宋", "type": "诗", "title": "劉德秀縣丞凢五和前篇僕亦五次其韻  其五", "paragraphs": ["隱之刺五羊，歸嚢香一斤。", "恕投湖亭水，內子無飯薫。", "欲草廉吏傳，恨無班馬文。", "此風一凋落，披靡如絲紛。", "前身是香嚴，宿習今尚勤。", "爐烟凝室炷，印篆緘雕紋。", "嗜香猶有癖，於世已如雲。", "况今花木妍，香風度微芬。", "節物豈不佳，老況難強欣。", "太常齋日多，十飯九不葷。", "唯有鼻孔香，時於静中聞。", "未知劉季和，何如荀令君。", "且當置是事，一笑同氤氲。"]}