{"author": "周紫芝", "period": "宋", "type": "诗", "title": "次韻王興周齋宿省舍", "paragraphs": ["念昔始觧事，結交少年場。", "一生徒苦辛，兩鬢今成霜。", "頗亦恨晚歲，始得同舍郎。", "邂逅笑語間，仿彿芝蘭香。", "朝吟共棐几，暮歸霑餘觴。", "忽奉太室祠，共薦房俎羊。", "曉陪奉常班，瓊珮參翺翔。", "只今坐齋宮，夜雨誰對床。", "王事間何闊，咫尺遙相望。", "聊持鷓鴣椀，爲澆冰雪腸。", "五字忽鼎來，古錦翻詩囊。", "無力攻長城，有眼驚夜光。", "跂彼笑織女，不復成報章。", "何當畢祠事，共上南山岡。", "更約顔李蕭，一笑同徜徉。"]}