{"author": "周紫芝", "period": "宋", "type": "诗", "title": "勅局晨入效柳子厚", "paragraphs": ["朝陽下屋角，白露收莓苔。", "蒼黥知我至，鈎簾喚風回。", "破曉中庭花，時傍修竹開。", "事簡吏亦暇，日高官未來。", "取我囊中詩，炷香拂輕埃。", "所恨諸公間，疲駑愧非才。", "敲茶驚午夢，共瀹風前杯。", "支頤坐晝寂，細影移高槐。", "斯須各回鞭，跨鞍尚徘徊。", "雖非大三昧，亦號小蓬萊。"]}