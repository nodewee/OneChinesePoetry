{"author": "李正民", "period": "宋", "type": "诗", "title": "寄彦章內翰", "paragraphs": ["少希端木賜，遇事多臆度。", "老矣智慮衰，所見頗疏略。", "都將幾許鐵，鑄成一大錯。", "歸來自悔咎，俛仰懷愧怍。", "經營水雲居，逝將老寂寞。", "爲欠草堂資，此計殊牢落。", "欣聞故人近，鐵甕羅戟槊。", "坐覽江山勝，守彼北門籥。", "嘗觀萬卷書，素號精且博。", "爾雅偶未熟，遂中蟛蜞惡。", "那知謝太傅，雅志在丘壑。", "䆉稏連百頃，場圃正收穫。", "黄花已經霜，餘英猶爍爍。", "仍攜縹緲人，有酒可酙酌。", "老拙失所望，宛如魚在涸。", "鬼笑伯龍貧，人憂顔氏樂。", "海瀕富蝦菜，尚有驕藜藿。", "妄意苕霅間，數畝躬耕鑿。", "相望幸不遠，鄙吝資發藥。", "扁舟泛烟波，乘興聊一噱。"]}