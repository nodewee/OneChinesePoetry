{"author": "周紫芝", "period": "宋", "type": "诗", "title": "千葉石榴盛開爲賦一詩", "paragraphs": ["江東五月榴花紅，江西三月滿花叢。", "東花窘束少態度，西花重疊紅蒙茸。", "誰翦燕支山下草，乞與殷紅照林杪。", "移栽我欲過江東，銜子鴻鵠今成空。", "紅巾半蹙爲誰苦，芳心何止千重重。", "試遺紅粧歌一曲，此花此曲何由逢。", "春光都無十日事，不成夜雨還朝風。", "紅芳莫遣忽飛去，斷腸烟雨空溟濛。"]}