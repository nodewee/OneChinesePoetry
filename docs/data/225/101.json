{"author": "周紫芝", "period": "宋", "type": "诗", "title": "時宰相生日樂府三首  其一", "paragraphs": ["帝居七星中紫宸，黄金掣銷天開門。", "中人傳詔不動塵，御府拜賜天爐芬。", "鬱金蘇合百和匀，雙虬鏤合盤雕紋。", "雲錦織帕勞天孫，金狻猊擁春空雲。", "流霞一酌千日醺，壽公遐齡天語温。", "朱絃白雪聲調新，洞庭之樂人皆聞。", "官家異禮尊帝臣，八師七友無此勳。", "聖賢一出五百歲，開闢以來能幾人。", "東方曼倩何足數，三食仙桃識王母。", "何當移植上林中，歲歲年年見花吐。", "溪上人家自一川，武陵邂逅非神仙。", "但令父老不識戰，人間何處無桃源。", "自從罷武得生活，垂髫小女皆能言。", "肯爲八方開壽域，廟堂政要公調元。"]}