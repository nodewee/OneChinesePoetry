{"author": "周紫芝", "period": "宋", "type": "诗", "title": "雪中同上醉山", "paragraphs": ["駕言陟前岡，勝賞追良辰。", "蒼黄慘暮色，浩蕩飛瑤塵。", "冰花似有意，娛我坐上賓。", "但恐白糢糊，偶失青嶙峋。", "造物有奇事，變滅無逡巡。", "斜陽忽到眼，萬疊羅蒼岷。", "戲從壺中天，漏此色界痕。", "况乃文字飲，盡屬我輩人。", "老守頗自愧，繆許參冠巾。", "念我千里行，維舟在江濱。", "雪既不可留，跡亦恐遂陳。", "置之勿復道，且飲樽中醇。"]}