{"author": "李正民", "period": "宋", "type": "诗", "title": "息交行", "paragraphs": ["君不見子列禦寇居鄭圃，四十餘年人莫睹。", "外遊不若務內觀，食豨如人忘爾汝。", "又不見玉川先生洛城裏，閉關不出歲踰紀。", "狂吟大句語驚人，勸之請謁輒掩耳。", "古來賢達貴安閑，豈務奔走塵埃前。", "深居簡出悔吝少，治心養氣精神全。", "我念奇窮自平昔，險阻艱難多所歷。", "十年京洛困虀鹽，五載江湖負覊靮。", "比沭天恩處閑散，琳宫賦禄容家食。", "老僧參罷返林泉，病馬力疲棲皂櫪。", "掃除一室空復空，收還魂魄安其躬。", "衣冠深藏罷應接，杜門却掃閑奴僮。", "放懷書史得真樂，坐忘乃與希微通。", "不須疑我何爲爾，亦有文字如長虹。"]}