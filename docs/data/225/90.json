{"author": "周紫芝", "period": "宋", "type": "诗", "title": "次韻庭藻觀潮", "paragraphs": ["八月既望秋風高，羣飛海水催江濤。", "水來中州八萬里，至吳乃折微傷豪。", "當日潮來如箭激，萬弩迎潮射鳴鏑。", "風吹海立猶至今，雪卷千堆濺青壁。", "人間有海詩有翁，健如駕浪長江風。", "詩成便可作圖畫，歲好莫漫占凶豐。", "坐中客怕噤不語，憑高下看馮夷舞。", "殘音到石未肯回，澎湃猶能作宮羽。", "人生快意難預謀，眼辜盛事心懷羞。", "老病無人喚我出，閉門枉度三中秋。"]}