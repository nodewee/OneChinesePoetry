{"author": "周紫芝", "period": "宋", "type": "诗", "title": "次韻李安州紀贈二十韻", "paragraphs": ["衣冠數人物，伯仲高人間。", "我於鴻雁行，疇昔奉往還。", "掛名華萼集，遂爾不復刊。", "暮齒慨晼晚，得州近荆蠻。", "恨公識面遲，又復容追攀。", "高風薄雲漢，秀句横筆端。", "乃知同氣中，文采真斑斑。", "誰將鄖城水，換取蓬萊山。", "要公撫凋氓，天意豈等閑。", "玉階有餘地，行歸鳴佩環。", "上最不待久，唾手未苦難。", "念我老已熟，無鬢堪成班。", "江頭忽三月，坐見春物殘。", "相逢喜傾蓋，往事論險艱。", "一飲未徹席，扁舟渡驚湍。", "情鍾惜易别，易别成永歎。", "可憐堂下水，故作聲潺湲。", "風流倏雲散，人生豈長歡。", "願公寄尺書，細行勿輕刪。", "仍煩巧匠手，著意鐫堅頑。"]}