{"author": "方岳", "period": "宋", "type": "诗", "title": "用鄭少傅韻題趙參政梅卷", "paragraphs": ["雪谷冰崖枯槁士，土銼無煙寒墮指。", "朝饑鬰屈鳴不平，烏玉磨雲翻硯水。", "花光若朽補之窮，吐作冷花春几几。", "相公折箠笞神兵，肯與此輩爭詩名。", "橫梢噀墨偶然爾，別有妙處賢長城。", "單于吹葉遠關塞，張我大漢之天聲。", "老生經濟知無術，爾雅蟲魚寧閣筆。", "巖廊有此磊落人，安事儒士嘔心出。", "吾文不在奴僕騷，爾曹政可衙官屈。", "所懷浩蕩同元工，寧比八九吞雲夢。", "銘常勒鼎勳業在，未可枯木窺坡翁。", "謹勿閑揮補天手，且挈一世春風中。", "軍書夜下飛如射，彼蠢者胡猶梗化。", "梅花嶺外有傳聞，老我毛寒足驚咤。", "神樞凈洗甲兵腥，瘴月蠻烟亦堪畫。"]}