{"author": "周紫芝", "period": "宋", "type": "诗", "title": "時宰生日詩五首  其四", "paragraphs": ["種木當培根，疏流必深源。", "嘗聞活萬夫，報在子與孫。", "只今父子懿，同拱羲皇尊。", "文方班馬富，業與臯夔倫。", "奕奕兩貂蟬，煌煌一朱門。", "聖道家所傳，蘭樹俱有聞。", "韋氏守一經，事業不足論。", "金張誇富貴，盛德無遺芬。", "父師固難量，有功在元元。", "爲公祝遐壽，千載同風雲。"]}