{"author": "周紫芝", "period": "宋", "type": "诗", "title": "四聖觀後山亭", "paragraphs": ["附山結真祠，朱門照湖水。", "湖流中入池，秀色歸净几。", "風簾邃旌幢，神衛森劍履。", "清芬宿華殿，瑞霧蒙玉扆。", "仿彿還神京，想像輪奐美。", "祈年開新宮，祝釐奉天子。", "良辰復難會，歲暮得斯喜。", "况乃清樾中，飛樓見千里。", "雲車倘可乘，吾事良已矣。", "當賦遠遊篇，未可回屐齒。"]}