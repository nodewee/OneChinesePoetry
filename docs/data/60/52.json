{"author": "周紫芝", "period": "宋", "type": "诗", "title": "西窗見榴花分韻得花字", "paragraphs": ["青春苦難挽，白日良易斜。", "花飛尚滿砌，柳密驚藏鴉。", "寒窗忽當日，山崦知誰家。", "紅榴笑疏林，始著三兩花。", "繁陰護朱閣，芳姿奪明霞。", "頗憶少年日，千金醉繁華。", "當時石榴裙，六幅圍絳紗。", "美人隔秋水，相望天一涯。", "想像繫楚腰，依稀似丹葩。", "對花誰與論，搔首空歎嗟。"]}