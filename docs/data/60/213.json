{"author": "孫思邈", "period": "唐", "type": "诗", "title": "保生銘", "paragraphs": ["人若勞於形，百病不能成。", "飲酒忌大醉，諸疾自不生。", "食了行百步，數將手摩肚。", "睡不苦高枕，唾涕不遠顧。", "寅丑日剪甲，理髮須百度。", "飽則立小便，饑乃坐漩溺。", "行坐莫當風，居處無小隙。", "向北大小便，一生昏羃羃。", "日月固然忌，水火仍畏避。", "每夜洗脚臥，飽食終無益。", "忍辱爲上乘，讒言斷親戚。", "思慮最傷神，喜怒傷和息。", "每去鼻中毛，常習不唾地。", "平明欲起時，不床先左脚。", "一日免灾咎，去邪兼辟惡。", "但能七星步，令人長壽樂。", "酸味傷於筋，辛味損正氣。", "苦則損於心，甘則傷其志。", "鹹多促人壽，不得偏耽嗜。", "春夏任宣通，秋冬固陽事。", "獨臥是守真，慎靜最爲貴。", "財帛生有分，知是將爲利。", "強知是大患，少欲終無累。", "神氣自然存，學道須終始。", "書於壁戶間，將用傳君子。", "（《正統道藏·洞神部·方法類》。", "此首亦疑爲僞託之作。", "）。"]}