{"author": "周紫芝", "period": "宋", "type": "诗", "title": "苦筍", "paragraphs": ["庾郎鮭菜不滿腹，三歲杯盤入吳俗。", "江頭四月烏賊來，經日楊梅雨中熟。", "是時苦竹方生兒，錦綳時露駢頭玉。", "杭人嚇飯正要虎，日以千金換盈束。", "人莫不食鮮知味，妙理聽君論反覆。", "舌頭誰識苦中甜，今乃苦口後爲福。", "蔗中佳境甘似飴，厚味可人終腊毒。", "江南山多豈無此，苦甚何止秋荼酷。", "天公時爲餉饞人，雨洗風吹滿山谷。", "從今不敢料吳儂，但煮蝦蟆當粱肉。"]}