{"author": "王希明", "period": "唐", "type": "诗", "title": "丹元子步天歌 西方七宿 五", "paragraphs": ["畢，恰似爪叉八星出。", "附耳畢股一星光，天街兩星畢背傍。", "天節耳下八烏幢，畢下橫列六諸王。", "王下四皂天高星，節下團圓九州城。", "畢口斜對五車口，車有三柱任縱橫。", "車中五箇天潢精，潢畔咸池三黑星。", "天關一星車脚邊，參旗九箇參車間，旗下直建九斿連，斿下十三烏天園，九斿天園參脚邊。"]}