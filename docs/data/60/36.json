{"author": "周紫芝", "period": "宋", "type": "诗", "title": "人日雨一首", "paragraphs": ["王春雪三尺，人日雨一犁。", "五種雖未入，二麥頗亦宜。", "人情豈不悦，天意似可期。", "官居著窮巷，睡味無人知。", "起焚石鼎烟，爛讀離騷詞。", "看雲生屋角，聽雨鳴空墀。", "綠水添清瑤，孤芳悦華姿。", "萬物有佳趣，吾生日已衰。", "貪癡速奇禍，安分傷寒饑。", "乘除理已定，智巧那得移。", "不如酌我酒，此事姑置之。"]}