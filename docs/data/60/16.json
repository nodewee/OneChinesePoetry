{"author": "周紫芝", "period": "宋", "type": "诗", "title": "梅盡一首", "paragraphs": ["昔家大江南，沮洳不堪處。", "五月梅子黄，江雲日成雨。", "頻年客東吳，蝸椽坐羈旅。", "墮鳶忽當前，海氣復如許。", "食無山鞠窮，爲病入腰膂。", "游鯈與争席，共此一洲渚。", "人生能幾何，生理亦良苦。", "今朝有奇事，兒童報佳語。", "送梅喜追餞，入伏寧傴僂。", "便當掛西窗，悠然望南浦。", "借風翻綠荷，分香度清暑。"]}