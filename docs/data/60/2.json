{"author": "周紫芝", "period": "宋", "type": "诗", "title": "時宰生日樂府四首 祈年歌", "paragraphs": ["十雨五風年歲熟，萬落千村俱種粟。", "人從南畝把金犁，誰在廟堂調玉燭。", "昔年避地今安居，前日荷戈今佩犢。", "開元宰相不開邊，當時米賤斗數錢。", "自從罷武銷劍戟，外户不閉俱安眼。", "人蒙更生家受賜，父老歡喜兒童顛。", "君不見天上宸章燦星斗，翔鸞驚飛翠蛟走。", "爲言一德似阿衡，上格皇天贊元后。", "皇天報德亦可知，仁者必壽天無私。", "但願天心錫難老，貂冠畫袞常光輝。", "四國無兵誰不喜，共說昇平自今始。", "黄帝垂衣坐法宮，千歲常師廣成子。"]}