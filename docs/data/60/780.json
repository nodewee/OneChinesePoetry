{"author": "王希明", "period": "唐", "type": "诗", "title": "丹元子步天歌 南方七宿 一", "paragraphs": ["井，八星橫列河中淨。", "一星名鉞井邊安，兩河各三南北正。", "天樽三星井上頭，樽上橫列五諸侯。", "侯上北河西積水，欲覓積薪東畔是。", "鉞下四星名水府，水位東邊四星序。", "四瀆橫列南河裏，南河下頭是軍市。", "軍市團圓十三星，中有一個野雞精。", "孫子丈人市下列，各立兩星從東說。", "闕丘二箇南河東，丘下一狼光蒙茸。", "左畔九箇彎弧弓，一矢擬射頑狼胸。", "有箇老人南極中，春秋出入壽無窮。"]}