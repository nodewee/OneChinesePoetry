{"author": "王希明", "period": "唐", "type": "诗", "title": "丹元子步天歌 北方七宿 三", "paragraphs": ["女，四星如箕主嫁娶。", "十二諸國在下陳，先從越國向東論。", "東西兩周次二秦，雍州南下雙鴈門。", "代國向西一晉伸，韓魏各一晉北輪。", "楚之一國魏西屯，楚城南畔獨燕軍。", "燕西一郡是齊鄰，齊北兩邑平原君。", "欲知鄭在越下存，十六黃星細區分。", "五箇離珠女上星，敗瓜珠上瓠瓜生。", "兩箇各五瓠瓜明，天津九箇彈弓形。", "兩星入午河中橫，四箇奚仲天津上，七箇仲側扶筐星。"]}