{"author": "陳元光", "period": "唐", "type": "诗", "title": "其六", "paragraphs": ["戍樓西北請泉山，十載干戈暑又寒。", "紅錦飄來楓樹醉，黃金廢盡菊花殘。", "故園橙橘小春鬧，聖席圓湯冬至閑。", "劍戟百磨巖石裂，驊騮羣飲澤泉乾。", "雪花散雜梅花媚，白水前爲墨水餐。", "河腹冰堅防虜騎，邊陲雨涷弊征鞍。", "水窗向北因風寒，密壘開東得月看。", "迭起寒雞猶未唱，銅壺先滴五更闌。"]}