{"author": "周紫芝", "period": "宋", "type": "诗", "title": "和張元明食生荔子", "paragraphs": ["五月麦秋閩嶺寒，嶺頭風雨荔子丹。", "舊從圖畫見眉目，何曾生食知甘酸。", "天生尤物亦甚慳，路遠致之良復難。", "宮中妃子一破顔，猶須驛騎來長安。", "絳紗囊小欣乍識，晚上蘇臺醉瑤席。", "人如玉筍擘輕紅，詩似春雲驚坐客。", "書生饞相絕可憐，誦詩口角空流涎。", "何時遂作七閩客，日啖玉肌三百丸。", "猶勝窮愁杜陵老，暮年奔走巴山道。", "萬里瀘戎摘荔枝，一生辛苦無人知。"]}