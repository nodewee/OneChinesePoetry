{"author": "陳元光", "period": "唐", "type": "诗", "title": "半徑廬居語父老", "paragraphs": ["寒猿號嶺表，添我哭聲哀。", "萬浦驅潮至，愁連撥不開。", "二州諸父老，百里載牲來。", "竅竁成堆玉，坊戎未砌階。", "菜蕪間半徑，金石耀雙臺。", "感愴千秋恨，期消四境埃。", "陰扶祈大母，顯相賴殊才。", "獸舞梁山下，龍眠潮海涯。", "三杯酬地傑，一杖陟山迴。", "環拜諸公罷，拈香奠晚罍。"]}