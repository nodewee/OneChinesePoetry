{"author": "周紫芝", "period": "宋", "type": "诗", "title": "次韻庭藻天申節錫燕書事", "paragraphs": ["千秋舞馬初登床，新歌樂府傳霓裳。", "當時提封三萬里，人間何處無農桑。", "邇來重見太平日，侍臣復上開元觴。", "雲門一闋天樂奏，瑞獸三尺南金黄。", "師臣擁珮燕旨酒，虎臣杖節嚴秋霜。", "成功乃自師尚父，異姓不數汾陽王。", "紫皇萬歲壽明主，斗魁六宿來文昌。", "三呼往往出靈嶽，由漢以來無此祥。", "諸公自是列宿數，玉階合望重瞳光。", "聖朝御極日杲杲，風雨順序天蒼蒼。", "虞階已復罷干羽，漢郡會看開樂浪。", "小臣拜手亦稽首，願祝地久仍天長。"]}