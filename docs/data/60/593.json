{"author": "陳元光", "period": "唐", "type": "诗", "title": "候夜行師七唱", "paragraphs": ["一從長髮離京城，侍父寒暄經萬程。", "上籲玄天低籲地，朝瞻紅日夜瞻星。", "諸君喜抵王師所，四顧傷爲荆莽坰。", "羣落妻拏凄泣聲，俄然戎醜萬交橫。", "司空淑人頻勸諭，英雄死義無求生。", "馬皮遠裹伏波骨，銅柱高標交趾驚。", "振旅龍江修戰具，移文鳳闕請增兵。"]}