{"author": "周紫芝", "period": "宋", "type": "诗", "title": "時宰生日樂府四首 昇平謠", "paragraphs": ["負石填海海可乾，鑄鐵削山山可栞。", "俟河之清豈易得，眼見太平真復難。", "春風輦路宮槐綠，花繞漢宮三十六。", "喜入天顔人盡知，奉常新奏昇平曲。", "前年被袞郊圓天，今年執玉朝塗山。", "漢官威儀久不見，三代禮樂俱追還。", "太師功大非人力，早向壺天賜新宅。", "消得官家駐六飛，畫鼓咽咽燕瑤席。", "紫宸朝散千官行，四方警奏虛封章。", "袞司無事鈴索静，牙牌報漏春晝長。", "但聞羣賢歲歌舞，壽曲聲中玉觴舉。", "青衫小吏亦復歡，自採民謠裨樂府。"]}