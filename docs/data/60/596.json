{"author": "陳元光", "period": "唐", "type": "诗", "title": "其四", "paragraphs": ["戍樓西北望皇家，夏永南征嶺海賒。", "殿閣涼生梅浦雨，葵柳紅映錦江霞。", "侮凌烽火心如水，變幻風雲眼未花。", "犀照湖花消魍{鬼象}，龍呈劍氣射虛邪。", "赤鳥黑馬流紅汗，綠柳金鶯冒翠華。", "淬礪戈矛尋石上，沉浮瓜李戲江涯。", "蕙蘭紉佩生香滿，荷芰縫衫御暑嘉。", "較斧開林驅虎豹，施罟截港捕魚蝦。", "火田畬種無耕犢，陰隙戎潛起宿鴉。", "夜析重門防暴客，三更三點尚排衙。"]}