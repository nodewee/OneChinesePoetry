{"author": "王希明", "period": "唐", "type": "诗", "title": "丹元子步天歌 太微宮", "paragraphs": ["上元太微宮，昭昭列象布蒼穹。", "端門只是門之中，左右執法門西東。", "門左皂衣一謁者，以次即是烏三公。", "三黑九卿公背傍，五黑諸侯卿後行。", "四箇門西主軒屏，五帝內坐於中正。", "幸臣太子幷從官，烏列帝后從東定。", "郎將虎賁居左右，常陳郎位居其後。", "常陳七星不相誤，郎位陳東一十五。", "兩面宮垣十星布，左右執法是其數。", "宮外明堂布政宮，三箇靈臺候雲雨。", "少微四星西南隅，長垣䨥䨥微西居。", "北門西外接三台，與垣相對無兵災。"]}