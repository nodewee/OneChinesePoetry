{"author": "周紫芝", "period": "宋", "type": "诗", "title": "次韻庭藻雨中不出湖上", "paragraphs": ["幅巾飽看西湖春，徐行當車不動塵。", "有時乘興未遽反，武林無此尋春人。", "湖山如螺湖水白，幾見青天月生魄。", "年年馬上看吳娃，舞袖雙裁越羅窄。", "長安貴人百不憂，胡爲亦復多窮愁。", "出門載酒不可往，倚杖看雨如窮秋。", "萬事不由人作計，我欲除愁唯一醉。", "此生已老復何求，五字但知公臭味。", "春風吹雨山澤晴，青山有約翁有情。", "故人官高少閑暇，可喚白鷗同此盟。"]}