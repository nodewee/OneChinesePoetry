{"author": "周紫芝", "period": "宋", "type": "诗", "title": "次韻何子楚題吳傳朋石渠大字", "paragraphs": ["中郎往昔游鴻都，眼見帚堊心成書。", "乃知隸法亦天授，後世豈復斯人徒。", "周王百度新復古，道家山是圖書府。", "吳侯妙翰絕古今，高榜横空近風雨。", "大字三尺古所難，細書不要烏絲欄。", "四蹄自抉水邊石，兩翮忽舉空中鸞。", "知君自是文中虎，便恐聲名傳帝所。", "借令頭白下凌雲，寄語韋郎耐辛苦。"]}