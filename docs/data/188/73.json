{"author": "楊萬里", "period": "宋", "type": "诗", "title": "送吉州太守胡平一寺正赴召", "paragraphs": ["憶昔乾道游璧水，君爲秀孝儂博士。", "逮今嘉泰歸青原，儂爲州民君刺史。", "人生離合風中雲，白髮相逢有幾人。", "與君相逢又相別，不待折柳眉先顰。", "如君豈弟民父母，春風風人夏雨雨。", "忽然一夜飛秋霜，驚殺雁鶩兼豺狼。", "政聲無翼到天上，玉皇詔君登廟廊。", "郎星卿月小借路，金華玉堂即高步。", "中興賢關育鳳麟，向來未有秉鴻鈞。", "祗今丞相破荒了，第一衣鉢當傳君。"]}