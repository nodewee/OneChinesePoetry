{"author": "楊萬里", "period": "宋", "type": "诗", "title": "延陵懷古 延陵季子", "paragraphs": ["荆之溪兮澹以幽，惠之山兮雲侔。", "思君子兮不見，莽草樹兮脩脩。", "面句吳兮東而坐，背朱方兮北卧。", "齊楚豈不强而大兮吾王以妥，賢於國其無裨兮，不曰季子存而吳賀。", "彼懵者之躗言兮，謂兆亡於讓王。", "弗丕承於考心兮，用永五湖之與三江。", "祀太伯其忽諸兮，顧襲譽於子臧。", "曾不知民無讓而不立兮，自古皆有亡。", "諏屺岵與鋤箕兮，疇莫知其重輕。", "若千乘暨簞豆兮，絜豐約而則明。", "迨躬逢而利怵兮，亦幾何而靡爭。", "謂吾札之不懿兮，札亦恬受而茹聲。", "思復思兮君子，乾坤毀而日月息兮，則君子之亦死。"]}