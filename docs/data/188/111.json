{"author": "楊萬里", "period": "宋", "type": "诗", "title": "有宋死孝毛子仁哀辭", "paragraphs": ["灝穹睠宋，方郅隆些。", "篤生仁皇，實叡聰些。", "二堯兩舜，復時雍些。", "杜韓富范，再夔龍些。", "巍蕩奮熙，起丕功些。", "歐陽伯仲，軻與雄些。", "雲昭漢回，炳文風些。", "麟在靈囿，鳳在桐些。", "金芝專車，朱草叢些。", "懸藜結綠，牣紫宮些。", "靈蛇照乘，玉府充些。", "大江之西，文江東些。", "毛伯苗裔，河嶽鍾些。", "三辰五緯，韞心胸些。", "如漢賈生，與終童些。", "年未弱冠，收科崇些。", "連收制科，天動容些。", "玉映漢臺，驚群公些。", "棄官如泥，子職恭些。", "死孝倚廬，神明通些。", "文行有煒，垂無窮些。", "與宋一經，相始終些。", "凍黎百年，養萬鍾些。", "草腐菌朽，花霣空些。", "有宋孝子，蔚岱嵩些。"]}