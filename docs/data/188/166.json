{"author": "周必大", "period": "宋", "type": "诗", "title": "次韻趙公直賞心亭醵會古風", "paragraphs": ["晉人誇新亭，假日輒高會。", "中間伯仁輩，未免楚囚對。", "江山猶古昔，人物已曖昧。", "東郊今保釐，翠華記行在。", "佳麗壓淮楚，追遊盛冠蓋。", "茲樓貫城雉，于邁無小大。", "令威雖不歸，靈光故無礙。", "烟雲互明滅，川郭相映带。", "當年烏衣游，此日思一槩。", "從容值休沐，登臨多慷慨。", "幽懷忽軒豁，細故絕芥蒂。", "已尋詩社盟，更許食期戒。", "佳賓滿座上，好語來天外。", "舟移白鷺遠，目送飛鳥快。", "方種淵明秫，粗免監河貸。", "一醉儻可期，與君時倒載。"]}