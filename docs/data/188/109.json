{"author": "楊萬里", "period": "宋", "type": "诗", "title": "范女哀辭", "paragraphs": ["有齊石湖之季女兮，肇葰茂而青葱。", "蘭茁芽以芬播兮，玉在璞而光融。", "茹采蘋以爲粻兮，築內則爲之宮。", "樂彤管以俶載兮，逝將眇青竹而論功。", "製菡萏以爲裾兮，裼之以秋江之芙蓉。", "紛蕙纕而菊佩兮，豈江蘺揭車之與縫。", "掇袤丈之朔雪以澡德兮，襲萬壑之清冰而在躬。", "耿吾獨傳中郎之素業兮，豈曰矜蕭然林下之風。", "沛吾乘乎桂舟兮，無小無大焉從吾公。", "何若而人之不淑兮，奄一疢而長終。", "忍舍蘭陔之孝養兮，莽玉女宓妃之與從。", "父曰嗟予膳之孰視兮，母曰嗟予命之疇同。", "衋兩親之哀潸兮，遺九宗之長恫。", "蹇石湖之慟而莫之釋兮，小極而隠几乎書之叢。", "夢漂漂而行遠兮，求吾兒乎四方上下之青穹。", "杳碧海之際天兮，巋三山之倚空。", "蓬萊方丈之攸宅兮，浮金宮銀闕之崇崇。", "若有人乎山之阿兮，飛騰往來而不可逢。", "羌可逢而不可執兮，若迥映乎復朣朧。", "摘玉李而弄金波兮，遨嬉乎倒景有無之濛鴻。", "忽臨睨乎舊鄉兮，望見石湖之仙翁。", "泫初咷而後哂兮，唁吾翁乎奚戚容。", "繄天地萬物之逆旅兮，兒與翁父子適相值於逆旅之中。", "汩倏合而忽分兮，邈千變萬化而何窮。", "淬割愁之劍而不滿一笑兮，非我翁春日覽鏡大篇之舂容。", "翁顧笑而驚寤兮，皦寒日其生于東。"]}