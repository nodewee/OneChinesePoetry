{"author": "周必大", "period": "宋", "type": "诗", "title": "送葛謙問運幹", "paragraphs": ["少年扶犁事西疇，老陪英游帝王州。", "才高韻勝各有得，志合情親君更優。", "離筵忽席洛定鼎，戍期云異齊葵丘。", "君行共歎空冀北，我衰謾作周南留。", "欲持菊觴止君飲，單車已戒難停輈。", "欲挽長條贈君別，金城柳落空悲秋。", "悲秋惜別置勿道，資望久合登瀛洲。", "仙凡一隔在何許，指點蓬萊雲氣浮。"]}