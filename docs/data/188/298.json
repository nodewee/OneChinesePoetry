{"author": "周必大", "period": "宋", "type": "诗", "title": "贈孫次山", "paragraphs": ["南澗有奇松，歲晚鬰青蒼。", "北隴有寒梅，同傲雪與霜。", "實大華更榮，二美乃相望。", "我從採樵歸，聞此百步香。", "不辭踐荒穢，所欣識孤芳。", "可玩不可折，折枝亦何傷。", "但恐入市門，羞薄時世妝。", "少須子含酸，且復成其章。", "味宜調鼎食，材可中虹梁。", "知音不難逢，會當貢明光。"]}