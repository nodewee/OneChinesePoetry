{"author": "周必大", "period": "宋", "type": "诗", "title": "龍泉李宗儒師儒兄弟槐陰書院", "paragraphs": ["君不見漢京辟雍載黄圖，博士直舍三千區。", "分行數百曰槐市，下有諸生講唐虞。", "又不見本朝肇啟邇英閣，稽古隆儒號經幄。", "風清枝翠似交舞，日暖花黄時細落。", "君家欣慕名書齋，伯仲方將與計偕。", "橋門且陪億萬計，朝路終馳十二街。", "義郴文章妙天下，引喻牛行相君舍。", "勉君植德企前修，他日兒孫攀逸駕。"]}