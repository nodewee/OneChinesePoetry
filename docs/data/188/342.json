{"author": "周必大", "period": "宋", "type": "诗", "title": "次韻張安國二首  其一", "paragraphs": ["往時渡長蘆，行役甚迫束。", "忽逢萬人傑，大勝十年讀。", "升沉既日異，歲月空電速。", "公乎國元龜，用捨興替卜。", "如何白玉堂，儤直不滿宿。", "共惟中興主，志掃伊吾北。", "寧容廊廟具，尚賦諸侯祿。", "相茵朝以登，胡騎夕可逐。", "斯民補瘡痏，郡縣寬金穀。", "重將大手筆，繼鏤泰山玉。"]}