{"author": "周必大", "period": "宋", "type": "诗", "title": "寄題高仲一殿撰識山堂長韻", "paragraphs": ["買山老山間，乃識山之容。", "愛山無古今，此論誰非同。", "仇仙來匡廬，一轉語獨工。", "不識山面目，只緣在山中。", "譬之塵漠漠，又如水溶溶。", "人魚居其間，孰識礙與通。", "我昔少年日，自携七尺筇。", "盤旋山南北，憩息林西東。", "朝看山之橫，暮看山之縱。", "貪多眼爲乏，陟險足已慵。", "拱揖且不暇，賞識良自蒙。", "方悟白司馬，草堂對穹隆。", "彼既若獻狀，此亦如發蒙。", "秀甲天下山，至言出心胸。", "今君欲繼之，築堂會奇峯。", "何嘗遠城市，而能日迎逢。", "山形不動體，山色含真空。", "風雲有蓄洩，氣象無終窮。", "雨餘四面翠，日麗千仞紅。", "氤氳香爐烟，挺拔雙劍鋒。", "最愛五老人，崚嶒美所鍾。", "可望不可即，有意容相從。", "羅列皆兒孫，几席次第供。", "山雖跨兩邦，茲焉實長雄。", "不爲堂上客，詎信山有宗。", "寄語遊山者，毋徒走憧憧。"]}