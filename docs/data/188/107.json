{"author": "楊萬里", "period": "宋", "type": "诗", "title": "黄世永哀辭", "paragraphs": ["聖門際天而不可逕兮，子聚糧以疾趨。", "古文熄而哇鄭兮，子獨追而雅諸。", "衆皆賞其襮而遺其裏兮，知全者不在予。", "仕者謂贛民之嚚兮，不啻沬邦之夫。", "何子之仁以蒞兮，若膝下之乳雛。", "予惟子之觀兮，則未知封屋之迂。", "沐猴豸而罔靦兮，子髮上而衡盱。", "舍己躁進而謂子躁進兮，宜不曰沽名之非愚。", "世切齒於彼之晚霣兮，流涕於子之不晚殂。", "庸知天之不子祉兮，不厚彼之辜。", "惟師友之恩紀兮，一飯而九其吁。", "天不予棐而奪予朋兮，半其濟而亡艫。", "決汝漢而東之兮，曾足爲予淚之餘。", "若子之死而不死兮，不亦名星日而骨幽墟。"]}