{"author": "周必大", "period": "宋", "type": "诗", "title": "次韻沈世德撫幹川詠軒", "paragraphs": ["江山倏清麗，雲月助色澤。", "向來面面景，今日誰洗滌。", "主人倚晴檻，回首笑謂客。", "府公實知己，餘事懶經畫。", "汙幪廓大厦，軒窗開澤園。", "架簷逼象緯，植礎壓鹵斥。", "仰看天宇大，俯覺地軸窄。", "端如倩巨靈，妙手重開闢。", "此興固非淺，無入不自適。", "華關望中敬，棠陰坐上得。", "波光動藻井，帆影落几席。", "所欣魚依蒲，未許蝎見壁。", "陰晴及朝暮，氣象知幾易。", "飈回有餘韻，鳥度無留迹。", "市聲沉浩浩，漁唱聞昔昔。", "油幕多風流，翛然晉八伯。", "淋漓傳翰墨，鏦擊間金石。", "連璧喜同志，倚玉許凉德。", "頗慙陂量容，未忍俗駕勒。", "惡詩信非備，勿作春秋責。"]}