{"author": "楊萬里", "period": "宋", "type": "诗", "title": "曾叔謙哀辭", "paragraphs": ["歲紹興之壬午兮，余負丞於零陵。", "汩夫君之南征兮，臨二松之寒廳。", "聞跫然於逃虛兮，辭未接而情親。", "分一日之光景兮，載鴟夷乎吾與行。", "沛吾擊其蘭橈兮，亂湘江以揚舲。", "維余笮於愚溪兮，叩柳子之柴荆。", "陟西山以茹芳兮，降鈷鉧以漱泠。", "風吹衣以拂雲兮，舉手攬乎南斗之星。", "君與我其俱醉兮，夜解手於丘亭。", "余未幾而北歸兮，君忽返乎銘旌。", "曾合離之俛仰兮，奄古今乎死生。", "羌夫君之淵偉兮，允江山之載英。", "蔚豫章之離奇兮，森楩梓其崢嶸。", "自拱把而培溉兮，俟百圍乎千尋。", "崒雪山與冰谷兮，凜霜影而雨聲。", "細猶堪於薄櫨兮，豈大者之不可杗。", "仰神臯於太紫兮，矩厚載而規圜。", "清屹建章以亙明光兮，連蕙草與蘭林。", "詔班爾以駿奔兮，旁搜巖崖之欹傾。", "締皇居及帝室兮，將涓休乎落吾成。", "蹇棟榦槁乾於空山兮，匠不獲以督繩。", "紛后皇之揠材兮，壑何幽之不徵。", "喟一擷而萬捐兮，夫孰有遭而無營。", "君方舍斯世而去之兮，豈達欣而窮憎。", "耿精爽之未泯兮，嗤彼啄腐而吞腥。", "裁斯文以寄哀兮，聊復寫久要平生之情。"]}