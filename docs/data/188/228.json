{"author": "周必大", "period": "宋", "type": "诗", "title": "送湯相守紹興二十韻", "paragraphs": ["漢闢蕭居守，周興畢保釐。", "安危元注想，中外自隨時。", "憶昨生戎馬，誰知死佛貍。", "天其永我命，王乃大巡師。", "收拾鑪錘手，經綸管籥司。", "南圖忘震蕩，北上得逶迤。", "銅刻新符獸，金塗舊印龜。", "從容時屬耳，填撫效如斯。", "帝意仍調鼎，親榮寧擁麾。", "班衣加畫綉，通帛雜牙旗。", "餘力今循霸，洪鈞昔相夔。", "斯民先已覺，此地更何爲。", "玉帛塗山會，銀黄越將垂。", "圖經千古事，賓幕幾人詩。", "有客叨恩顧，無才負己知。", "身留蓬島直，夢度浙江湄。", "投劾難何有，登庸恐不遲。", "行逢三月褉，看即百錢齎。", "祖餞紛離席，班迎指後期。", "一夫非自喜，正爲太平基。"]}