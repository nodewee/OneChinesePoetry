{"author": "周必大", "period": "宋", "type": "诗", "title": "明堂慶成二十韻", "paragraphs": ["親饗嚴三歲，邦彝重九筵。", "祖宗垂統大，天地著功全。", "惟睿崇昭報，于時展吉蠲。", "發揮皇祐日，潤色紹興年。", "稽古千齡契，齋心十日專。", "揭名新扁榜，書冊屏葷羶。", "假廟陰雲剝，升禋皓月團。", "無風摇燭影，有瑞燦星躔。", "不值連宵雨，那彰倏霽天。", "貳觴猶翼翼，百拜愈乾乾。", "歸次徒勞奏，回班特許朘。", "賀儀隨仗入，霈澤御樓宣。", "獻胙金絲合，簪花錦綉鮮。", "慈皇顔有喜，聖孝古無前。", "和氣騰都邑，歡聲徧海壖。", "祺祥應曼羨，壽祿自綿延。", "臣也芻蕘賤，恩斯雨露偏。", "執綏華蓋裏，草赦玉堂邊。", "第頌甘居後，逢辰幸獨先。", "四方今日靖，申誦我將篇。"]}