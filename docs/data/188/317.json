{"author": "周必大", "period": "宋", "type": "诗", "title": "次韻溧水令李彥平清賞圖", "paragraphs": ["俗吏才拘拘，書生志落落。", "均之窘几案，底處著丘壑。", "中山李長官，整暇非政學。", "庭虛吏早散，園古句頻琢。", "問之何能爾，行道輕去就。", "誰如班孟堅，齷齪事元舅。", "紛紛名利場，風俗日益蠱。", "腰圍黄金带，巧宦不難取。", "惟有佳兒孫，未易以力致。", "君看房杜輩，勳業照文字。", "徐勣尚笑之，垂誡甚切至。", "何如遺清白，世有賢者類。", "詩書聞過庭，杖屨奉安步。", "邑人爭指似，玉立稱祖父。", "豈惟慰眼前，門戶頼不仆。", "翁乎復何憂，弦歌樂朝暮。"]}