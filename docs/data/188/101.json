{"author": "楊萬里", "period": "宋", "type": "诗", "title": "和張欽夫望月詞", "paragraphs": ["玉蟲暈以貫虹兮學林之顛，閴其宵兮聖賢畢參於前。", "心超兮千載，忽乎納自牖兮光寒而靜娟。", "吾興視兮何祥，望舒推轂兮轔大圜。", "生兩儀兮虛白，飾萬物兮清妍。", "彼何居兮轃茲，挈一規兮破幽偏。", "代天兮宣精，扼欹兮惡盈。", "似道兮日損，縮於一晦弦兮，萬斯年而求伸。", "宅天下兮至晦，鏡天下兮至明。", "燭吾心中之月兮，貫地緯而洞天經。", "吾奉月兮周旋，月踵吾兮後先。", "夫君寄我兮三章，招月而與寓目兮，炯筆勢之翩翩。", "想他日之獨立兮，過庭而侍側。", "誰其耳剽於玉振兮，惟此月知其然。", "月不予留兮，予亦詠而歸。", "歌三終兮謝明月，何夕復惠然兮臨我於亭乎而。"]}