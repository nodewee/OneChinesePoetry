{"author": "周必大", "period": "宋", "type": "诗", "title": "送光祿寺丞李德遠得請奉祠", "paragraphs": ["君家臨川我廬陵，兩郡相望宜相親。", "長安城中初結綬，石灰橋畔還卜鄰。", "扣門問道日不足，篝燈照夜論心曲。", "寸莛那許撞洪鐘，跛鼈逝將隨驥騄。", "聞君上書苦求歸，君今豈是當歸時。", "滿朝留君君不顧，我雖歎息何能爲。", "莫攀楊柳濤江岸，莫唱陽關動凄斷。", "行行但祝加餐飯，潮落風生牢繫纜。"]}