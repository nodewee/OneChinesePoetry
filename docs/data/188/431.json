{"author": "周必大", "period": "宋", "type": "诗", "title": "李秀實生日", "paragraphs": ["泰陵耆舊日衰槁，白也胡爲顔色好。", "何曾山林採大藥，更說方書試鴻寶。", "千年鼻祖翔太清，至言八千授長生。", "坐令耳孫守家法，八十鬢綠雙瞳明。", "昨日人爲澹菴壽，今朝竹院笙歌奏。", "二老風流總健强，盛事他時恐難又。", "陛下聖德師文王，作興銳欲恢封疆。", "盍歸乎來不可緩，凜凜梁棟扶明堂。"]}