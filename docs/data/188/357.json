{"author": "周必大", "period": "宋", "type": "诗", "title": "曾季欽少卿安序堂次朱希真韻", "paragraphs": ["行藏本同塗，明哲遇輒安。", "畎畝道可樂，肯思負鼎干。", "膰肉倘愛禮，豈遽涉汶川。", "大哉天地準，笑汝士女耽。", "丈人三吳秀，此理久已參。", "緬懷洛京老，知音賞英咸。", "佳名表棟宇，妙語來江山。", "至今編簡香，不謂室有蘭。", "君看爲邦問，正在簞瓢間。", "閲世從川流，如愚安石磐。", "聖門惟若人，始可語易占。", "不見繫辭中，巋然特書顔。"]}