{"author": "周必大", "period": "宋", "type": "诗", "title": "送胡子遠出守漢州分韻得萬字", "paragraphs": ["三釜貴及親，萬戶豈吾願。", "君今二千石，榮祿尚何論。", "而况蜀漢間，相望兩宿頓。", "鹿轓從版輿，鳩杖雜戟鐏。", "斑衣父老誇，晝錦士夫勸。", "遥知四境內，和氣銷愁恨。", "却應念主恩，未遽忘一飯。", "試於溫凊餘，款款話繾綣。", "仍談西湖勝，幸及老人健。", "相將下三峽，看復摶九萬。"]}