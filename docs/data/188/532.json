{"author": "周必大", "period": "宋", "type": "诗", "title": "進讀三朝寶訓終篇賜宴賜賚謝恩詩", "paragraphs": ["藝祖提劍開八荒，太宗混一垂衣裳。", "真皇破虜神武揚，夷夏億寧法度彰。", "寶訓成書紀宏綱，有典有則萬葉昌。", "憶昔壬午神龍翔，季秋庚子辰集房。", "肇開講席臨青廂，赭袍玉斧光照廊。", "台司夾侍書案黄，翰林進讀天容莊。", "微臣簪筆近御牀，親聞玉音義甚長。", "君子小人初何常，非關時運弱與强。", "祗係人主所否臧，當年記注此特詳。", "往來寒暑今一章，牙篦謬執心徬徨。", "終篇正值恩德洋，道山肆筵酌天漿。", "宮花壓帽羅絲簧，硯來復古翰墨光。", "馬出帝閑真驌驦，閩山正焙隨寶香。", "君賜如天不可量，歸美獨愧詞荒唐。", "恭惟聖治超百王，夙夜基命不敢康。", "文德既修狄可攘，俎豆永掃旄頭芒。", "三聖勳烈同煒煌，萬年億載娛慈皇。"]}