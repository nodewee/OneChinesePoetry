{"author": "周必大", "period": "宋", "type": "诗", "title": "次范至能憶同游石湖韻", "paragraphs": ["桃源非真亦非空，幾年誤轉漁郎篷。", "豈知石湖天尺五，不隔三萬弱水中。", "主公心伴白鷗沒，莫莫朝朝醉花月。", "邇來一念了世緣，蟬冕照人頭未雪。", "如今又作衣錦回，汀洲依舊玉成堆。", "聞道丹青憶賢佐，白麻早晚從天來。", "斷章批處階重抹，敢向坐中論禮絕。", "午橋他日倘重陪，庶見方瞳并綠髮。"]}