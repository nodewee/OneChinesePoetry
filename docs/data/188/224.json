{"author": "周必大", "period": "宋", "type": "诗", "title": "次韻張真父著作遊湖山", "paragraphs": ["今休閣鉛黄，昔念長安遠。", "出遊寫我憂，駕言豈顧返。", "撐舟度平湖，蠟屐試疊巘。", "境幽客更佳，風靜日亦烜。", "爾僕毋告勞，我足尚忘蹇。", "眼明見孤山，地禁接上苑。", "却登靈隠寺，巖壑此其本。", "經行盡精舍，一一爲排鍵。", "勝游固可繼，况乃春未晚。", "所嗟蟣蝨臣，無術助龍衮。", "頗聞議深討，將士不及飯。", "古稱格苗頑，不必侵自阮。", "吾民戰吾地，甌脫未少損。", "願言休王師，歲熟禾自稛。"]}