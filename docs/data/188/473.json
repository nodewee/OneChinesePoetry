{"author": "周必大", "period": "宋", "type": "诗", "title": "送蔡迨赴桂陽令", "paragraphs": ["工部詩題滿劍川，儀曹文筆照湖南。", "身行蜀棧曾幽討，舟掛吳帆又飽參。", "睎驥有心真自得，拔茅無術定誰慙。", "金蘭正好追英彥，蒲穀翻令試子男。", "縣古荒祠憐義帝，地靈勝槩憶蘇躭。", "冰臺小試醫民瘼，帛幅高張律吏貪。", "衛颯化行先禮教，茨充美政是耕蠶。", "故家遺俗今無幾，往行前言孰可談。", "鴻鴈峯高書莫繫，驪駒歌闋酒空酣。", "伊予已卜江湖隠，靈壽何時寄草菴。"]}