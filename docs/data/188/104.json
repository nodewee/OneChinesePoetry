{"author": "楊萬里", "period": "宋", "type": "诗", "title": "延陵懷古 東坡先生", "paragraphs": ["吹赤壁之月笛兮，瞻黄州之雪堂。", "彈湘妃之玉瑟兮，織天孫之錦裳。", "招先生其來歸兮，何必懷眉山之故鄉。", "歷九州而猶隘兮，誕寘之祝融之汪。", "酌乳泉以當醴兮，餐荔子以爲糧。", "葺榕葉以作屋兮，託桄榔之蔭以爲堂。", "驅海濤以入硯滴兮，挽南斗文星於筆鋩。", "昌黎兮歐陽，視先生兮雁行。", "韞不洩兮忠憤，炯不揜兮文章。", "乞鏡湖兮九關，營菟裘兮是邦。", "予之來兮云暮，與先生兮相望。", "視履跡兮焉在，問故宮兮就荒。", "俯仰兮永懷，渺山川兮蒼蒼。"]}