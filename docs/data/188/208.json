{"author": "周必大", "period": "宋", "type": "诗", "title": "次韻史院洪景盧檢詳館中紅梅", "paragraphs": ["紅羅亭深宮漏遲，宮花四面誰得知。", "蓬山移植自何世，國色含酒紛滿枝。", "初疑太真欲起舞，霓裳拂飾天然姿。", "又如東家窺牆女，施朱映粉尤相宜。", "不然朝雲頩薄怒，自持似對襄王時。", "須臾燕支著雨落，整裝俯照含風漪。", "遊蜂戲蝶日採掇，嗟爾何異氓之蚩。", "提壺火急就公飲，他日墮馬空啼眉。"]}