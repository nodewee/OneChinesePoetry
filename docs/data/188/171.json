{"author": "周必大", "period": "宋", "type": "诗", "title": "次韻邢懷正通判遊蔣山", "paragraphs": ["仙人薄蓬萊，乘槎度河滸。", "舊觀桑田變，今訪鍾山古。", "駕言出東門，恍若之帝所。", "朝曦霽青霜，楓葉落紅雨。", "亭亭望浮圖，隠隠插天宇。", "坡垂北溟鼇，石卧南山虎。", "遥聞飯後鍾，絕勝紞如鼓。", "恭惟布金地，草木誰敢侮。", "孤芳破冰雪，喜見梅萼吐。", "同遊皆大雅，緇素競先睹。", "巾車似元亮，漱石雜孫楚。", "相將挹靈泉，何用照牛渚。", "西方化人國，未覺道修阻。", "法筵盛龍象，一一會心侶。", "茗盌散午夢，蒲團便軟語。", "懸知雨花社，重辯風幡舞。", "相投甚針芥，味道真酪乳。", "從來草堂靈，俗駕回吾祖。", "况如雲仍輩，么麽那復數。", "後車倘許隨，未羨黄金塢。"]}