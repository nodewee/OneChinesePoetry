{"author": "周必大", "period": "宋", "type": "诗", "title": "五月南山蛟壞民田百畝胡英彥有詩次韻", "paragraphs": ["旌陽昔屠蛟，勳塞天宇大。", "涵淹此遺種，千歲不悔過。", "良苗蔚懷新，倏作渺茫墮。", "懦夫愧鼻祖，無策祗愁卧。", "勇哉韓退之，切齒鰐爲禍。", "雄詞坐以逐，豈必勞㓠剁。", "有如衛承光，經物誰能涴。", "清泉復化土，魚鼈枯可剉。", "從今仕執珪，先已最郡課。"]}