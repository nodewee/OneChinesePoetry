{"author": "楊萬里", "period": "宋", "type": "诗", "title": "寄題張仲寅甘老堂", "paragraphs": ["屏山十論抉聖心，甘老十論刮古今。", "古今刮得都見髓，持獻玉工逢刖趾。", "玉皇左相華陽封，上與阿旦雙周公。", "薦渠金門可登仕，金門送渠外臺試。", "渠儂掉頭不肯行，有雪可釣月可耕。", "恩山紫蕨椽來大，恩江白魚船樣箇。", "綠蓑青篛霞上卧，不知畢逋明眎東西過。"]}