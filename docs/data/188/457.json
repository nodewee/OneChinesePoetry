{"author": "周必大", "period": "宋", "type": "诗", "title": "韓子溫尚書以長句送江梅次韻", "paragraphs": ["憶昔歸田友麋鹿，雪裏尋梅踏瑶玉。", "巡簷屢作杜陵笑，窮路幾爲步兵哭。", "忽逢綠衣鬢如雲，歌舞醉人睡昏昏。", "覺來但有風相襲，夢斷初無香返魂。", "豈知重見長安雪，喜極豐年簫鼓咽。", "更讀裴公東閣詩，仍分處士西湖月。", "皎如玉樹臨我傍，幸同待漏靴滿霜。", "但願和羹繼先業，不辭草制搜枯腸。"]}