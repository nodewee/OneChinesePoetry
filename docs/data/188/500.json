{"author": "周必大", "period": "宋", "type": "诗", "title": "次韻陳叔晉舍人殿試筆記", "paragraphs": ["帝垂清問切恢圖，士貢昌言敢導諛。", "高下共知歸至鑑，考評聊許備先驅。", "四帷迥隔心常渴，三榻橫連體叵舒。", "烏府凜然賢執法，紫垣籍甚古通儒。", "墨朱同異容兼採，等級從違得細書。", "尚醖時頒缸面酒，大官日饌腹前臚。", "天香漫炷薰常歇，貢茗虛霑樣頓殊。", "晨壁摇風愁幕冷，夜窗透月喜簾疎。", "九賓屈指臚連句，千慮傾心智與愚。", "會待詔恩三日沐，湖山尋勝任舟輿。"]}