{"author": "周必大", "period": "宋", "type": "诗", "title": "龍泉項汝弼字唐卿盧溪書院", "paragraphs": ["往聞澹菴評鄉賢，有朋曰項如箎塤。", "是非褒貶乃枝葉，孝友忠信爲本根。", "姓名不願唱上第，詔旨特許旌高門。", "化行同邑得模楷，經授猶子留淵源。", "輕財重義續前烈，築屋貯書貽後昆。", "誰能漸磨入我室，毋但涉獵游其藩。", "泉江况乃多侍從，遠親二郭近則孫。", "學成衮衮上臺省，健翮萬里看騰騫。"]}