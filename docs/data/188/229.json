{"author": "周必大", "period": "宋", "type": "诗", "title": "次韻鄒德章監簿官舍芙蓉芭蕉", "paragraphs": ["君不見蜀都之城百里長，無數芙蓉遮女牆。", "遂令邦人記舊俗，往往空巷爭新妝。", "又不見雲夢澤中吞美惡，相如所夸殊落落。", "獨將巴且并蘭芷，楚客至今猶憶昨。", "兩邦不爲天下溪，顧乃著意濁水泥。", "眼看紅綠意先眩，玩物固應爲物迷。", "豈知弱質甚蒲柳，成毀須臾翻覆手。", "春風秋露畧紛敷，皓雪青霜已摧朽。", "主人學道窮三餘，俯視官舍真蘧廬。", "從渠草木榮與枯，只有此心常自如。", "水邊比色寧見素，隍中覆鹿初何據。", "似耶非耶誰與論，彼夢我夢隨所住。", "大篇字字皆披沙，清晨走送驚鄰家。", "鈍根也復發深省，世間何物非空花。"]}