{"author": "周必大", "period": "宋", "type": "诗", "title": "進謝御書古詩", "paragraphs": ["允文元祐詞臣軾，勁節名章世無敵。", "御前曾賜紫薇詩，袖裏驪珠光的爍。", "小臣謬直白玉堂，也紆皇眷摛雲章。", "雲章元是七德舞，字字筆法超鍾王。", "兩朝相望九十祀，長慶集中偏屬意。", "咸池日照草木光，天門龍躍魚蝦悸。", "我皇英銳真太宗，文武神聖功德隆。", "黄鉞指期擒頡利，捷書先獻大安宮。", "元和學士白居易，臣非其才私有志。", "願隨班賀四海清，續唐之歌誇萬世。"]}