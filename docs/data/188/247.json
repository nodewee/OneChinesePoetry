{"author": "周必大", "period": "宋", "type": "诗", "title": "寄題新居羅長卿觀瀾閣蘭堂二首  其一", "paragraphs": ["大江來章貢，小江出香城。", "快哉一閣上，揖此二水清。", "江落波瀾靜，江漲波瀾驚。", "四時五變化，兩目常兼并。", "登臨苟得要，坐使萬象呈。", "吾聞鄒國軻，耻作么麽生。", "平生浩然氣，直與天地盈。", "觀水必觀瀾，寓言見真情。", "雨集溝澮間，肯把青眼橫。", "長卿軻之徒，胸中氣崢嶸。", "學障百川東，詞如三峽傾。", "此道素自得，此景宜天成。", "我本烟波徒，臨流嘗濯纓。", "他年理漁艇，往尋鷗鷺盟。", "倘繪新居圖，載我一葉輕。"]}