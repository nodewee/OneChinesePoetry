{"author": "周必大", "period": "宋", "type": "诗", "title": "病中次務觀通判韻", "paragraphs": ["老眼亂蟬翼，樂事歎何有。", "經年不銜杯，更暇問濡首。", "愛山空在山，擿埴詎容走。", "塵埃登高帽，生澀彈棋手。", "三年一蒲團，近者坐欲朽。", "朝來獨何事，乾鵲窺甕牖。", "開門得新詩，刮膜如釋負。", "卷舒幾百回，呼舞駭鄰友。", "吾曹交以淡，悠久或采韭。", "此味只自知，他人薄玄酒。"]}