{"author": "周必大", "period": "宋", "type": "诗", "title": "曾無疑以長韻送金橘時已暮春次韻", "paragraphs": ["荼䕷殿春枝滿霜，盧橘熟夏今乃黄。", "彈丸煌煌照坐光，老叟驚詫見未嘗。", "客言採果孟冬月，剖竹爲符带蒼雪。", "包之赫蹏滿貯中，纏以絲枲外合節。", "或藏綠豆因醉翁，或雜寸膏仍緘封。", "三說未識將誰從，但覺色香新摘同。", "分甘安能與衆樂，秘方何惜都傳却。", "已誇指下石化金，仙指并求君勿噱。"]}