{"author": "楊萬里", "period": "宋", "type": "诗", "title": "跋李允蹈思故山賦辭", "paragraphs": ["月巖含章兮，噫。", "熟貰之璜兮，噫。", "逋不其償兮，噫。", "眉山之下兮，噫。", "既億其價兮，噫。", "胡漏于罅兮，噫。", "籲于眉山兮，噫。", "山籲于天兮，噫。", "天蹙其顔兮，噫。", "有斐孫子兮，噫。", "花披秀啟兮，噫。", "烈祖是似兮，噫。", "筆似其鋒兮，噫。", "骨似其窮兮，噫。", "栖栖其逢兮，噫。", "爾詞則古兮，噫。", "爾騷則楚兮，噫。", "爾璞孰估兮，噫。", "招招巫咸兮，噫。", "有篿爾占兮，噫。", "曷焯爾潜兮，噫。", "曷窞不濟兮，噫。", "曷蔀不賁兮，噫。", "咷初笑既兮，噫。"]}