{"author": "周必大", "period": "宋", "type": "诗", "title": "又次韻醵飲", "paragraphs": ["層軒發天藏，初日照粉雘。", "雄觀跨鵬背，煩促陋蠶箔。", "飛綏會蘭亭，傳觴寫桑落。", "飲興江海窄，逸氣雲天薄。", "雖無漢侯鯖，粗勝周禮醵。", "清歡謝絲竹，賀厦驚燕雀。", "圍棋角勝負，獻俳紛戲謔。", "凉風徧廣坐，長夏失重熇。", "高會方繼日，初筵今告朔。", "要令四難并，詎止一餉樂。", "明朝傳絕唱，百年無此作。", "薦聞須狗監，賡絕愧鼠璞。", "今王馳蒲輪，之子尚蓮幕。", "行參瑚璉用，歸助棟梁託。", "讀書照青藜，視草詠紅藥。", "回顧廣文寒，莫忘鷄黍約。"]}