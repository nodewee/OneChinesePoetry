{"author": "周必大", "period": "宋", "type": "诗", "title": "寄題新居羅長卿觀瀾閣蘭堂二首  其二", "paragraphs": ["君不見漢家築臺臨咸京，圖籍排比如魚鱗。", "又不見晉人創亭稽山陰，羣賢畢集羅簪紳。", "古今名蘭固多矣，而此二者常不泯。", "乃知草木本無取，必假人物始可珍。", "夫君名高斗以南，築臺宛在江之漘。", "楚人盈要競服艾，羌獨滋蘭真絕倫。", "風摇綠葉劍戟舞，雨折香苞檀麝新。", "不寧充幃悅鼻觀，正自紉佩持吾身。", "堂奧藏書三萬軸，盡校魚魯分根銀。", "堂中延客三千履，可結僑札參雷陳。", "定知斯堂閲千載，與昔臺亭知共振。", "僕也生憎鮑魚肆，扣門屢作君家賓。", "小槽珠滴不待滿，有時旋漉頭上巾。", "醉留惡語涴君壁，有客如此君勿嗔。"]}