{"author": "楊萬里", "period": "宋", "type": "诗", "title": "病中止酒", "paragraphs": ["平生萬事輕，惟以酒自娛。", "當其愛酒時，一日不可無。", "老來因屬疾，不飲五月餘。", "客飲我不羨，而況逢麴車。", "見杯不思斟，見樽不思酤。", "終日但清坐，此心長泊如。", "只悟世人情，逐物非一途。", "仕者嫮貂蟬，貨者珍金珠。", "賜泰嗤原貧，由勇誚孔迂。", "何物真樂憂，何人定巧愚。", "病後得反身，曠然同太虛。", "其餘君莫問，麴生尚可疎。"]}