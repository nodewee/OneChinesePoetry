{"author": "楊萬里", "period": "宋", "type": "诗", "title": "和淵明歸去來兮辭", "paragraphs": ["歸去來兮，平生懷歸今得歸。", "有未歸而不懌，豈當懌而更悲。", "媿一陶之不若，庶二疎兮可追。", "肖令威之歸遼，喟物是而人非。", "捐水蒼兮今佩，反芰製兮昨衣。", "戀豈諼夫太紫，分敢踰於少微。", "如鹿得草，望綠斯奔。", "如鶴出籠，豈復入門。", "屨雖未得，而趾故存。", "謂予不信，有如泰罇。", "月喜予之言歸，隤清暉而照顔。", "山喜予以出迎，相勞苦其平安。", "江喜予而舞波，擊碎雪於雲關。", "紛鄰曲之老穉，羌堵牆以來觀。", "沸里巷之犬雞，亦喜翁之蚤還。", "驚鬢髯之兩霜，尚赳赳而桓桓。", "歸去來兮，半天下以倦游。", "饑予驅而予出，奚俟飽而無求。", "觀一簞之屢空，躬自樂而人憂。", "暨一區之草玄，娛羲畫與箕疇。", "豈慕胥靡，濟川作舟。", "矧先人之敝廬，有一壑兮一丘。", "後千尋兮茂林，前十里兮清流。", "耿靡羨而載營，蹇何騖而不休。", "已矣乎!用舍匪吾，行止匪時。", "何至啜醨如漁父，何必乎誓墓兮如羲之。", "吾行可枉塗，吾止可預期。", "應耘耔而端委，猶端委而耘籽。", "對天地而一哂，酢風光以千詩。", "抵槁莖與朽殻，豈復從詹尹而決疑。"]}