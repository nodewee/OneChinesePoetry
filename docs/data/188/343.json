{"author": "周必大", "period": "宋", "type": "诗", "title": "次韻張安國二首  其二", "paragraphs": ["子房思赤松，冠掛带不束。", "高風動縉紳，盛事爭誦讀。", "向來進匪銳，今退那得速。", "皇帝六載冬，熏燎郊再卜。", "均釐際蓋壤，賫予首耆宿。", "煌煌舊使星，密映紫微北。", "要令對青黎，聊復寓天祿。", "人言驥雖老，萬馬未易逐。", "方爲帝者師，敢請罷辟穀。", "魯公從周公，榮哉佩聯玉。"]}