{"author": "周必大", "period": "宋", "type": "诗", "title": "楊廷秀送牛尾貍侑以長句次韵", "paragraphs": ["江南十月方肅霜，小槽初滴鵝兒黄。", "頗思指動異味嘗，門正張羅誰末將。", "披綿强來推不去，枯蝦欲進止之戶。", "羊羶豕腥尤可厭，肪截脂凝在何處。", "草玄子雲黄門郎，遺我黑質而白章。", "形之硬語弩力强，寫以奇字侔史蒼。", "愧無纖手色傾國，壓糟磨刀走臧獲。", "喜于左手持蟹黄，美勝八珍熟熊白。", "古來貍首歌侯門，名以牛後真屈君。", "從今玉汝洗俗諺，好與紈袖陪梁園。", "公詩如貂不煩削，我續狗尾句空著。"]}