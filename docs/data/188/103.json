{"author": "楊萬里", "period": "宋", "type": "诗", "title": "延陵懷古 蘭陵令", "paragraphs": ["密雲兮終風，健順閉兮罔寸蹊之通。", "喟葵丘踐土而迹熄兮，矧冀方岐山之與逢。", "單棠谿以鑄兵兮，靡遺蒲於董澤。", "燕簴無趾而造齊廟兮，楚甿而秦其魄。", "鬭六王於一說兮，微儀衍之舌而不國。", "嗟若先生兮，雞知時之不如。", "儲唐虞之故冕兮，鬻洙泗之敝裾。", "乘方輪與折軸兮，欲先鞭而疾驅。", "豈不家捐而人棄兮，載之萬世之亨衢。", "繄素王兮中都，若蘭陵兮聖之徒。", "征九伯而佩六印兮，晞二邑宰而不得俱。", "儻不欲以天球玉磬而貿康瓠兮，嗟爾後死者其舍諸。"]}