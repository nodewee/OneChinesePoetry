{"author": "楊萬里", "period": "宋", "type": "诗", "title": "送藥者陳國器", "paragraphs": ["竇憲一舉空朔野，曹霸一筆空凡馬。", "吾鄉藥者有陳生，一丸洗空萬藥者。", "庸醫皆笑道旁莎，陳生拈出便是玉山禾。", "庸醫皆笑澗下水，陳生酌來便是上池底。", "也只不離神農書，書外別得一亡珠。", "也只不出歧伯論，論外別得舌一寸。", "舊遭痔疾惱殺儂，新遭淋疾與合縱。", "恰如住在圃田國，晉楚腹背來夾攻。", "陳生贈我玉菌子，乃是華陽洞中乖龍耳。", "陳生贈我紺葉紗，乃是金鴉脚底扶桑花。", "汲泉親手煮蟹眼，一浣枯腸如浣沙。", "平生舊疾蟬殻退，秋風吹落青天外。", "更傳枕中鴻寶方，戒勿浪傳泄天藏。", "君不見回巖仙客逢貧子，指石成金吾濟爾。", "貧子再拜不要金，祇覓指頭吾自指。"]}