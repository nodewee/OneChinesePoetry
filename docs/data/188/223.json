{"author": "周必大", "period": "宋", "type": "诗", "title": "送司農少卿杜起莘出守遂寧", "paragraphs": ["識公七年前，青衫騎破韉。", "送公七年後，金章大州守。", "窮達反掌耳，置之勿復論。", "憶公出蜀日，避名如避喧。", "神羊一在首，慷慨眉宇軒。", "朝陳擊奸疏，暮進興邦言。", "炎炎中郎將，解带西南奔。", "矯矯內押班，掛冠神武門。", "所以杜御史，姓名滿乾坤。", "人生有聚散，安所非游宦。", "徵黄不作難，聖主方味諫。"]}