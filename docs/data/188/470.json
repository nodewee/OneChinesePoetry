{"author": "周必大", "period": "宋", "type": "诗", "title": "慶東宮生辰二十韻", "paragraphs": ["二聖仁無敵，元良敬有加。", "一丁昌火運，三合聚皇家。", "帝子初朱芾，天孫更綠車。", "東儲今啟誦，重慶昔勛華。", "異表溫而厲，英辭正且葩。", "日三朝蠖濩，明兩照幽遐。", "周鮑吾何嗜，齊蒿爾自邪。", "金昭全粹質，玉裕絕纖瑕。", "唐範刊譌謬，丘經辨等差。", "處心宗淡泊，論樂鄙淫哇。", "摛藻書盈軸，穿楊箭列靫。", "共知文武備，頻拜聖神嘉。", "盤露清承掌，窗風冷度紗。", "佳辰蓂四葉，樂歲粟千秅。", "呈瑞芝生草，延年菊試花。", "震維春不老，鶴禁壽無涯。", "喜氣均三殿，恩頒出正衙。", "流香傳御酒，七寶簇宮茶。", "飣坐麟爲脯，堆盤棗勝瓜。", "子生同九月，魯國謾多誇。"]}