{"author": "楊萬里", "period": "宋", "type": "诗", "title": "悼雙珍辭", "paragraphs": ["有傅者嶺兮，有玄者潭。", "崒乎瓊臺與玉堂兮，天垂光而蔚藍。", "寶祲下蟠乎九淵兮，瓌彩上絢乎千巖。", "羌旁磚轇轕而不漓兮，耿虹貫乎晴嵐。", "劬玉衡之望氣兮，九載旭考而宵參。", "曰西江之軫墟兮，孕雙珍乎泥之潛。", "匪珠胎之雙止兮，則瑴玉其美兼。", "帝令雷公以持斧兮，敕陽侯以發函。", "逝將修貢于玉府兮，旅清廟而爾瞻。", "夫何夔魖獝狂之予妬兮，肆爲伯明之讒。", "蹇訴帝以不好兮，未聽六丁之窮探。", "飛巨石以載震兮，洶怒濤以有嚴。", "連璧毀于石韞兮，雙珠裂于波涵。", "卞和慟以叫帝閽兮，隨侯泣以衣沾。", "帝亦悲傷而末如之何兮，磔不若魑魅而不厭。", "安得雙珍之再芒兮，迥映乎西江之北南。"]}