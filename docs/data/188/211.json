{"author": "周必大", "period": "宋", "type": "诗", "title": "送王龜齡赴越州宗丞", "paragraphs": ["冊府號冀北，一時聚奇材。", "嗟我雖末至，尚及相追陪。", "胡子真老驥，元章蓋龍媒。", "爾來厭名韁，蹙踏游九垓。", "王子乃汗血，疑是西極徠。", "忠精貫日月，聲名震陪儓。", "君王市駿骨，得此七尺騋。", "秣以天山禾，貯之黄金臺。", "玉勒綉羅鞍，映带文錦韉。", "謂言開道路，亦復薄蓬萊。", "乞歸丞相府，連月書百回。", "東郊台公姓，笑渡濤江雷。", "奉身信美矣，體國安在哉。", "帝家十二閑，何嘗列駑駘。", "遲子復立仗，來歸勿徘徊。"]}