{"author": "周必大", "period": "宋", "type": "诗", "title": "讀史二首  其一", "paragraphs": ["舜作九成樂，丹鳳儀其宮。", "周備既醉福，高岡始鳴桐。", "區區漢宣帝，雜覇期羣聾。", "惲誅廣漢族，一變高文風。", "德教既不任，覽輝理未通。", "惟昔周道衰，麟出大野中。", "尼父絕史筆，蓋傷吾道窮。", "漢治非虞周，鳳來與麟同。", "胡然潁川守，乃敢貪天功。", "下義上賞姦，甚哉其相蒙。"]}