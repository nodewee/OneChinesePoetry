{"author": "周必大", "period": "宋", "type": "诗", "title": "慶東宮生辰", "paragraphs": ["聖祖基長發，皇家慶遠覃。", "金輪常御極，銀榜夙占男。", "萸節辰遲五，蓂階莢度三。", "英姿同父祖，秀氣集輿堪。", "仁孝由天縱，溫文亦性涵。", "兩宮今並事，三善此誰慙。", "玉佩班昕肅，牙篦道日談。", "儉寧從節苦，正每斥言甘。", "甲觀蘭開殿，南陽菊映潭。", "名參周發誦，壽百古彭聃。", "政省叨峩弁，宮僚阻盍簪。", "賓筵應秩秩，鐘鼓夢韽韽。"]}