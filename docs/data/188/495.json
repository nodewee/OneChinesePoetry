{"author": "周必大", "period": "宋", "type": "诗", "title": "恭和御製賜史浩古詩", "paragraphs": ["粵從三代還，歲月過千𥜥。", "時豈無賢君，道未契宸旨。", "煌煌唐太宗，勳業在所喜。", "寇攘既掃除，蠻貊畢至止。", "循良布郡邑，惠政寬獄市。", "忠賢儼班聯，切諫柅浮靡。", "關輔羅府兵，巖穴聘奇士。", "民生覆盂安，國勢泰山倚。", "皇心期過之，風下九萬里。", "忠厚培本根，文物粲華蕊。", "淳熙視貞觀，何啻相表裏。", "屬車尚濤江，列障隔淮水。", "蠢茲獯鬻氏，作我太清滓。", "坐令營屯衆，久費糗糧峙。", "中原厭狼貪，諸將空虎視。", "安得貫砮楛，來貢尺有咫。", "六合混一家，耕桑盛生齒。", "願言講治道，先務當有幾。", "欲仁斯仁至，患在未舉趾。", "而况前史中，遺事可尋理。", "衛英爪與牙，王魏目兼耳。", "處中頼房杜，虛受忘彼此。", "不聞國異政，但見車同軌。", "孰云古道難，僉曰今王是。", "寸陰勝所競，盛德日方起。", "舞干格三苗，其效七旬爾。", "軻稱仁無敵，傳謂禮可已。", "東鞮及北女，會見朝玉戺。", "南山竹易殫，陛下功難紀。", "儒館謾獻歌，將奈詞之骳。"]}