{"author": "周必大", "period": "宋", "type": "诗", "title": "送子開弟還江西", "paragraphs": ["十年樂家居，豈知離別愁。", "言遊冠蓋場，聚散靡自由。", "子從何方來，訪我金陵州。", "情多語反默，喜極涕翻流。", "不如並轡出，庶以寫我憂。", "沉沉長干寺，南軒清且幽。", "烏衣訪王謝，湮滅那可求。", "却登覽輝亭，下瞰白鷺洲。", "羣山競合沓，萬室相牽鈎。", "回首指鍾阜，黎明戒前騶。", "林泉與臺殿，勝處皆窮搜。", "紛紛六朝舊，莽莽今幾邱。", "弔古轍未環，劇談興方稠。", "胡爲理書劍，復欲從遠遊。", "蹉跎六年別，邂逅半月留。", "臨分敢不盡，苦語誠非偷。", "期子如良農，勤勤事西疇。", "慎勿因水旱，而令廢鋤耰。", "豐歲會可必，行行真有秋。", "十月風霜動，待子江之頭。"]}