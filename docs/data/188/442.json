{"author": "周必大", "period": "宋", "type": "诗", "title": "寄題王公明樞使豫章佚老堂", "paragraphs": ["君不見當年衛武髦且期，尚欲進德形箴規。", "又不見潞公堂成過九十，精神折衝誇德威。", "公今年纔六十耳，朱顔綠鬢儼未衰。", "便從午橋樂暇佚，寧獨不畏二老譏。", "恭惟中興聖明主，焦心勞思撫四夷。", "山東河北因戎索，遠民日夜思王師。", "樓號籌邊宜屬意，堂名佚老誰敢知。", "請賡方叔壯猷雅，第入宣王復古詩。"]}