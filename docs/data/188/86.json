{"author": "楊萬里", "period": "宋", "type": "诗", "title": "賀吉州李守臘雪", "paragraphs": ["仁侯妙手作廬陵，民歌敏惠如神明。", "歌聲動天天降瑞，一夜幻出瓊瑶城。", "麗譙一新玉樓觀，郡治別起銀設廳。", "曉上青原臺上望，千門萬戶皆水晶。", "八邑山川一千里，盡種琪樹璣爲英。", "幕僚秉燭爭入賀，老夫抱病獨僵卧。", "寄言賀客此未奇，來年玉粒滑流匙。", "萬艘真珠貢京師，老夫已草周頌豐年詩。"]}