{"author": "楊萬里", "period": "宋", "type": "诗", "title": "丙寅人日送藥者周叔亮歸吉水縣", "paragraphs": ["拔草不拔根，塞水不塞源。", "忽然草生更水長，敗却禾稼仍滔天。", "老夫昔歲得淋疾，初謂一日今兩年。", "服藥六千六百盞，望舒二十二回圓。", "偶逢周郎顧，一脈擒二豎。", "發藥何用多，刀圭起沉痼。", "向來肝腸痛如割，今來疾痛全然脫。", "捉著根源盡掃除，周郎神醫天下無。"]}