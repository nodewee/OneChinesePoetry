{"author": "周必大", "period": "宋", "type": "诗", "title": "讀史二首  其二", "paragraphs": ["洪喬晉名士，恥爲致書郵。", "扁舟石頭路，百函委湍流。", "惠固有不費，俛從諒何尤。", "性也倘自異，却之尚爲優。", "奈何負諾責，而令任沉浮。", "天報在爾子，晚解桓溫仇。", "答謝豈不審，何至空函投。", "坐此竟棄絕，侘傺歸山丘。", "乃知網恢恢，小惡靡不酬。", "寄語輕薄子，勿貽子孫憂。"]}