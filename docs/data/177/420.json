{"author": "溫庭筠", "period": "唐", "type": "诗", "title": "寄渚宮遺民弘里生", "paragraphs": ["柳弱湖堤曲，籬疎水巷深。", "酒闌初促席，歌罷欲分襟。", "波月欺華燭，汀雲潤故琴。", "鏡清花並蔕，牀冷簟連心。", "荷疊平橋暗，萍稀敗舫沈。", "城頭五通鼓，窗外萬家砧。", "異縣魚投浪，當年鳥共林。", "八行香未滅，千里夢難尋。", "未肯暌良願，空期嗣好音。", "他時因詠作，猶得比南金。"]}