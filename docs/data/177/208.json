{"author": "溫庭筠", "period": "唐", "type": "诗", "title": "江南曲", "paragraphs": ["妾家白蘋浦，日上芙蓉檝。", "軋軋搖漿聲，移舟入茭葉。", "溪長茭葉深，作底難相尋。", "避郎郎不見，鸂鶒自浮沈。", "拾萍萍無根，採蓮蓮有子。", "不作浮萍生，寧爲藕花死。", "岸傍騎馬郎，烏帽紫遊韁。", "含愁復含笑，回首問橫塘。", "妾住金陵浦，門前朱雀航。", "流蘇持作帳，芙蓉持作梁。", "出入金犢幰，兄弟侍中郎。", "前年學歌舞，定得郎相許。", "連娟眉繞山，依約腰如杵。", "鳳管悲若咽，鸞弦嬌欲語。", "扇薄露紅鉛，羅輕壓金縷。", "明月西南樓，珠簾玳瑁鉤。", "橫波巧能笑，彎蛾不識愁。", "花開子留樹，草長根依土。", "早聞金溝遠，底事歸郎許。", "不學楊白花，朝朝淚如雨。"]}