{"author": "溫庭筠", "period": "唐", "type": "诗", "title": "題翠微寺二十二韻", "paragraphs": ["邠土初成邑，虞賓竟讓王。", "乾符初得位，天弩夜收鋩。", "偃息齊三代，優游念四方。", "萬靈扶正寢，千嶂抱重岡。", "幽石歸階陛，喬柯入棟梁。", "火雲如沃雪，湯殿似含霜。", "澗籟添仙曲，巖花借御香。", "野麋陪獸舞，林鳥逐鵷行。", "鏡寫三秦色，窗搖八水光。", "問雲徵楚女，疑粉試何郎。", "蘭芷承雕輦，杉蘿入畫堂。", "受朝松露曉，頒朔桂煙涼。", "嵐濕金鋪外，溪鳴錦幄傍。", "倚絲憂漢祖，持璧告秦皇。", "短景催風馭，長星屬羽觴。", "儲君猶問豎，元老已登牀。", "鶴蓋趨平樂，雞人下建章。", "龍髯悲滿眼，螭首淚沾裳。", "疊鼓嚴靈杖，吹笙送夕陽。", "斷泉辭劒佩，昏日伴旂常。", "遺廟青蓮在，頹垣碧草芳。", "無因奏韶濩，流涕對幽篁。"]}