{"author": "溫庭筠", "period": "唐", "type": "诗", "title": "曉仙謠", "paragraphs": ["玉妃喚月歸海宮，月色澹白涵春空。", "銀河欲轉星靨靨，碧浪疊山埋早紅。", "宮花有露如新淚，小苑叢叢入寒翠。", "綺閣空傳唱漏聲，網軒未辨凌雲字。", "遙遙珠帳連湘煙，鶴扇如霜金骨仙。", "碧簫曲盡彩霞動，下視九州皆悄然。", "秦王女騎紅尾鳳，半空回首晨雞弄。", "霧蓋狂塵億兆家，世人猶作牽情夢。"]}