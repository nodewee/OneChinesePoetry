{"author": "賈島", "period": "唐", "type": "诗", "title": "題鄭常侍廳前竹", "paragraphs": ["綠竹臨詩酒，嬋娟思不窮。", "亂枝低積雪，繁葉亞寒風。", "蕭颯疑泉過，縈迴有逕通。", "侵庭根出土，隔壁筍成叢。", "疎影紗窗外，清音寶瑟中。", "卷簾終日看，欹枕幾秋同。", "萬頃歌王子，千竿伴阮公。", "露光憐片片，雨潤愛濛濛。", "嶰谷蠻湖北，湘川灀水東。", "何如軒檻側，蒼翠褭長空。"]}