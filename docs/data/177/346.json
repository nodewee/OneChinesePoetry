{"author": "溫庭筠", "period": "唐", "type": "诗", "title": "洞戶二十二韻", "paragraphs": ["洞戶連珠網，方疏隱碧潯。", "燭盤煙墜燼，簾壓月通陰。", "粉白仙郎署，霜清玉女砧。", "醉鄉高窈窈，棊陣靜愔愔。", "素手琉璃扇，玄髫玳瑁簪。", "昔邪看寄迹，梔子詠同心。", "樹列千秋勝，樓懸七夕鍼。", "舊詞翻白紵，新賦換黃金。", "唳鶴調蠻鼓，驚蟬應寶琴。", "舞疑繁易度，歌轉斷難尋。", "露委花相妬，風欹柳不禁。", "橋彎雙表逈，池漲一篙深。", "清蹕傳恢囿，黃旗幸上林。", "神鷹參翰苑，天馬破蹄涔。", "武庫方題品，文園有好音。", "朱莖殊菌蠢，丹桂欲蕭森。", "黼帳廻瑤席，華燈對錦衾。", "畫圖驚走獸，書帖得來禽。", "河曙秦樓映，山晴魏闕臨。", "綠囊逢趙后，青鎖見王沈。", "任達嫌孤憤，疎慵倦九箴。", "若爲南遁客，猶作臥龍吟。"]}