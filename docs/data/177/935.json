{"author": "李郢", "period": "唐", "type": "诗", "title": "茶山貢焙歌", "paragraphs": ["使君愛客情無已，客在金臺價無比。", "春風三月貢茶時，盡逐紅旌到山裏。", "焙中清曉朱門開，筐箱漸見新芽來。", "陵煙觸露不停探，官家赤印連帖催。", "朝飢暮匐誰興哀，喧闐競納不盈掬。", "一時一餉還成堆，蒸之馥之香勝梅，研膏架動轟如雷。", "茶成拜表貢天子，萬人爭噉春山摧。", "驛騎鞭聲砉流電，半夜驅夫誰復見。", "十日王程路四千，到時須及清明宴。", "吾君可謂納諫君，諫官不諫何由聞。", "九重城裏雖玉食，天涯吏役長紛紛。", "使君憂民慘容色，就焙嘗茶坐諸客。", "幾回到口重咨嗟，嫩綠鮮芳出何力。", "山中有酒亦有歌，樂營房戶皆仙家。", "仙家十隊酒百斛，金絲宴饌隨經過。", "使君是日憂思多，客亦無言徵綺羅。", "殷勤繞焙復長歎，官府例成期如何。", "吳民吳民莫憔悴，使君作相期蘇爾。"]}