{"author": "劉駕", "period": "唐", "type": "诗", "title": "送李殷遊邊", "paragraphs": ["十年夢相識，一覯俄遠別。", "征駕在我傍，草草意難說。", "君居洞庭日，詩句滿魏闕。", "如何萬里來，青桂看人折。", "行裝不及備，西去偶然訣。", "孟夏出都門，紅塵客衣熱。", "荒城見羊馬，野館具薇蕨。", "邊境漸無虞，旅宿常待月。", "西園置酒地，日夕簪裾列。", "壯志安可留，槐花樽前發。"]}