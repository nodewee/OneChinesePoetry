{"author": "溫庭筠", "period": "唐", "type": "诗", "title": "漢皇迎春詞", "paragraphs": ["春草芊芊晴掃煙，宮城大錦紅殷鮮。", "海日初融照仙掌，淮王小隊纓鈴響。", "獵獵東風燄赤旗，畫神金甲葱蘢網。", "鉅公步輦迎句芒，複道掃塵燕彗長。", "豹尾竿前趙飛燕，柳風吹盡眉間黃。", "碧草含情杏花喜，上林鶯囀遊絲起。", "寶馬搖環萬騎歸，恩光暗入簾櫳裏。"]}