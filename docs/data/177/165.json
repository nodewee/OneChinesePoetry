{"author": "溫庭筠", "period": "唐", "type": "诗", "title": "夜宴謠", "paragraphs": ["長釵墜髮雙蜻蜓，碧盡山斜開畫屏。", "虬鬚公子五侯客，一飲千鍾如建瓴。", "鸞咽奼唱圓無節，眉歛湘煙袖迴雪。", "清夜恩情四座同，莫令溝水東西別。", "亭亭蠟淚香珠殘，暗露曉風羅幕寒。", "飄颻戟帶儼相次，二十四枝龍畫竿。", "裂管縈弦共繁曲，芳樽細浪傾春醁。", "高樓客散杏花多，脉脉新蟾如瞪目。"]}