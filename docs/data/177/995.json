{"author": "崔珏", "period": "唐", "type": "诗", "title": "道林寺", "paragraphs": ["臨湘之濱麓之隅，西有松寺東岸無。", "松風千里擺不斷，竹泉瀉入于僧廚。", "宏梁大棟何足貴，山寺難有山泉俱。", "四時唯夏不敢入，燭龍安敢停斯須。", "遠公池上種何物，碧羅扇底紅鱗魚。", "香閣朝鳴大法鼓，天宮夜轉三乘書。", "野花市井栽不著，山雞飲啄聲相呼。", "金檻僧迴步步影，石盆水濺聯聯珠。", "北臨高處日正午，舉手欲摸黃金烏。", "遙江大船小於葉，遠村雜樹齊如蔬。", "潭州城郭在何處，東邊一片青模糊。", "今來古往人滿地，勞生未了歸丘墟。", "長卿之門久寂寞，五言七字誇規模。", "我吟杜詩清入骨，灌頂何必須醍醐。", "白日不照耒陽縣，皇天厄死飢寒軀。", "明珠大貝採欲盡，蚌蛤空滿赤沙湖。", "今我題詩亦無味，懷賢覽古成長吁。", "不如興罷過江去，已有好月明歸途。"]}