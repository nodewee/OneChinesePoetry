{"author": "溫庭筠", "period": "唐", "type": "诗", "title": "郭處士擊甌歌", "paragraphs": ["佶栗金虬石潭古，勺陂瀲灩幽脩語。", "湘君寶馬上神雲，碎佩叢鈴滿煙雨。", "吾聞三十六宮花離離，軟風吹春星斗稀。", "玉晨冷磬破昏夢，天露未乾香著衣。", "蘭釵委墜垂雲髮，小響丁當逐迴雪。", "晴碧煙滋重疊山，羅屏半掩桃花月。", "太平天子駐雲車，龍鑪勃鬱雙蟠拏。", "宮中近臣抱扇立，侍女低鬟落翠花。", "亂珠觸續正跳蕩，傾頭不覺金烏斜。", "我亦爲君長歎息，緘情遠寄愁無色。", "莫霑香夢綠楊絲，千里春風正無力。"]}