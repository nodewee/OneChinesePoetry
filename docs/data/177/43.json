{"author": "魏野", "period": "宋", "type": "诗", "title": "寄贈華山致仕韓見素", "paragraphs": ["盡垂華髮戀金門，獨乞懸車未五旬。", "清世一般爲隠逸，碧霄兩處應星辰。", "繡衣脫下寧妨貴，錦帳眠來不稱貧。", "瀟灑易添新道氣，光陰難改舊風神。", "老輕白傅方歸洛，亂鄙黄公始避秦。", "象簡豈同青竹杖，廌冠爭勝白綸巾。", "世間名繫昌朝客，物外銜稱太華人。", "醉指鼇頭爲別業，吟誇仙掌是比鄰。", "劍生塵土揩磨懶，書带煙嵐曬曝頻。", "石鼓曉聽殊待漏，玉潭時看異迷津。", "琴憐徽外聲彌澹，酒愛篘中味更醇。", "精細處方因療鶴，等閑開食爲迎賓。", "芝田女僕皆能採，蘭佩兒童亦解紉。", "丹訣有靈還似性，詩篇無病恰如身。", "要君計想嫌弘景，棄室翻應笑子真。", "預祝全家上昇日，願停絳節許相親。"]}