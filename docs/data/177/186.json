{"author": "溫庭筠", "period": "唐", "type": "诗", "title": "湖陰詞", "paragraphs": ["祖龍黃鬚珊瑚鞭，鐵驄金面青連錢。", "虎髯拔劒欲成夢，日壓賊營如血鮮。", "海旗風急驚眠起，甲重光搖照湖水。", "蒼黃追騎塵外歸，森索妖星陣前死。", "五陵愁碧春萋萋，霸川玉馬空中嘶。", "羽書如電入青璅，雪腕如槌催畫鞞。", "白虬天子金煌鋩，高臨帝座迴龍章。", "吳波不動楚山晚，花壓闌干春晝長。"]}