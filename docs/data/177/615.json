{"author": "劉駕", "period": "唐", "type": "诗", "title": "送人登第東歸", "paragraphs": ["學古既到古，反求鑒者難。", "見詩未識君，疑生建安前。", "海畔豈無家，終難成故山。", "得失雖由命，世途多險艱。", "我皇追古風，文柄付大賢。", "此時如爲君，果在甲科間。", "晚達多早貴，舉世咸爲然。", "一夕顏却少，雖病心且安。", "所居似清明，冷竈起新煙。", "高情懶行樂，花盛僕馬前。", "歸程不淹留，指期到田園。", "香醪四鄰熟，霜橘千株繁。", "肯憶長安夜，論詩風雪寒。"]}