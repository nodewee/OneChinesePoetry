{"author": "溫庭筠", "period": "唐", "type": "诗", "title": "醉歌", "paragraphs": ["簷柳初黃燕新乳，曉碧芊綿過微雨。", "樹色深含臺榭情，鶯聲巧作煙花主。", "錦袍公子陳杯觴，撥醅百甕春酒香。", "入門下馬問誰在，降堦握手登華堂。", "臨邛美人連山眉，低抱琵琶含怨思。", "朔風繞指我先笑，明月入懷君自知。", "勸君莫惜金樽酒，年少須臾如覆手。", "辛勤到老慕簞瓢，於我悠悠竟何有。", "洛陽盧仝稱文房，妻子脚禿舂黃糧。", "阿耋光顏不識字，指麾豪儁如驅羊。", "天犀壓斷朱鼹鼠，瑞錦驚飛金鳳皇。", "其餘豈足霑牙齒，欲用何能報天子。", "駑馬垂頭搶暝塵，驊騮一日行千里。", "但有沈冥醉客家，支頤瞪目持流霞。", "唯恐南國風雨落，碧蕪狼籍棠梨花。"]}