{"author": "溫庭筠", "period": "唐", "type": "诗", "title": "懊惱曲", "paragraphs": ["藕絲作線難勝鍼，蘂粉染黃那得深。", "玉白蘭芳不相顧，青樓一笑輕千金。", "莫言自古皆如此，健劒刜鐘鉛繞指。", "三秋庭綠盡迎霜，惟有荷花守紅死。", "廬江小吏朱斑輪，柳縷吐芽香玉春。", "兩股金釵已相許，不令獨作空成塵。", "悠悠楚水流如馬，恨紫愁紅滿平野。", "野土千年怨不平，至今燒作鴛鴦瓦。"]}