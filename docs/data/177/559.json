{"author": "劉駕", "period": "唐", "type": "诗", "title": "送友下第遊鴈門", "paragraphs": ["相別灞水湄，夾水柳依依。", "我願醉如死，不見君去時。", "所詣星斗北，直行到猶遲。", "況復挈空囊，求人悲路岐。", "北門記室賢，愛我學古詩。", "待君如待我，此事固不疑。", "鴈門春色外，四月鴈未歸。", "主人拂金臺，延客夜開扉。", "舒君鬱鬱懷，飲彼白玉巵。", "若不化女子，功名豈無期。"]}