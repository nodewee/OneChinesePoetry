{"author": "溫庭筠", "period": "唐", "type": "诗", "title": "病中書懷呈友人", "paragraphs": ["逸足皆先路，窮郊獨向隅。", "頑童逃廣柳，羸馬臥平蕪。", "黃卷嗟誰問，朱弦偶自娛。", "鹿鳴皆綴士，雌伏竟非夫。", "采地荒遺野，爰田失故都。", "亡羊猶博簺，牧馬倦呼盧。", "奕世參周祿，承家學魯儒。", "功庸留劒舃，銘戒在盤盂。", "經濟懷良畫，行藏識遠圖。", "未能鳴楚玉，空欲握隋珠。", "定爲魚緣木，曾因兔守株。", "五車堆縹帙，三逕闔繩樞。", "適與羣英集，將期善價沽。", "葉龍圖夭矯，燕鼠笑胡盧。", "賦分知前定，寒心畏厚誣。", "躡塵追慶忌，操劒學班輸。", "文囿陪多士，神州試大巫。", "對雖希鼓瑟，名亦濫吹竽。", "正使猜奔競，何嘗計有無。", "鎦惔虛訪覓，王霸竟揶揄。", "市義虛焚券，關譏謾棄繻。", "至言今信矣，微尚亦悲夫。", "白雪調歌響，清風樂舞雩。", "脅肩難黽勉，搔首易嗟吁。", "角勝非能者，推賢見射乎。", "兕觥增恐竦，杯水失錙銖。", "粉垛收丹采，金髇隱僕姑。", "垂櫜羞盡爵，揚觶辱彎弧。", "虎拙休言畫，龍希莫學屠。", "轉蓬隨欵段，耘草闢墁壚。", "受業鄉名鄭，藏機谷號愚。", "質文精等貫，琴筑韻相須。", "築室連中野，誅茅接上腴。", "葦花綸虎落，松癭鬬欒櫨。", "靜語鶯相對，閑眠鶴浪俱。", "蘂多勞蝶翅，香酷墜蜂鬚。", "芳草迷三島，澄波似五湖。", "躍魚翻藻荇，愁鷺睡葭蘆。", "暝洘藏鸂鶒，幽屏臥鷓鴣。", "苦辛隨蓻殖，甘旨仰樵蘇。", "笑語空懷橘，窮愁亦據梧。", "尚能甘半菽，非敢薄生芻。", "釣石封蒼蘚，芳蹊豔絳跗。", "樹蘭畦繚繞，穿竹路縈紆。", "機杼非桑女，林園異木奴。", "橫竿窺赤鯉，持翳望青鸕。", "泮水思芹味，琅琊得稻租。", "杖輕藜擁腫，衣破芰披敷。", "芳意憂鶗鴂，愁聲覺蟪蛄。", "短簷喧語燕，高木墮飢鼯。", "事迫離幽墅，貧牽犯畏途。", "愛憎防杜摯，悲歎似楊朱。", "旅食常過衛，羇遊欲渡瀘。", "塞歌傷督護，邊角思單于。", "堡戍標槍槊，關河鏁舳艫。", "威容尊大樹，邢法避秋荼。", "遠目窮千里，歸心寄九衢。", "寢甘誠繫滯，漿饋貴睢盱。", "懷刺名先遠，干時道自孤。", "齒牙頻激發，簦笈尚崎嶇。", "蓮府侯門貴，霜臺帝命俞。", "驥蹄初躡景，鵬翅欲摶扶。", "寓直廻驄馬，分曹對暝烏。", "百神歆彷彿，孤竹韻含胡。", "鳳闕分班立，鵷行竦劒趨。", "觸邪承密勿，持法奉訏謨。", "鳴玉鏘登降，衡牙嚮曳婁。", "祀親和氏璧，香近博山鑪。", "瑞景森瓊樹，輕冰瑩玉壺。", "豸冠簪鐵柱，螭首對金鋪。", "內史書千卷，將軍畫一廚。", "眼明驚氣象，心死伏規模。", "豈意觀文物，何勞琢碔砆。", "草肥牧騕褭，苔澀淬昆吾。", "鄉思巢枝鳥，年華過隙駒。", "銜恩空抱影，酬德未捐軀。", "時輩推良友，家聲繼令圖。", "致身傷短翮，驤首顧疲駑。", "班馬方齊騖，陳雷亦並驅。", "昔皆言爾志，今亦畏吾徒。", "有氣干牛斗，無人辯轆轤。", "客來斟綠蟻，妻試踏青蚨。", "積毀方銷骨，微瑕懼掩瑜。", "蛇矛猶轉戰，魚服自囚拘。", "欲就欺人事，何能逭鬼誅。", "是非迷覺夢，行役議秦吳。", "凜冽風埃慘，蕭條草木枯。", "低徊傷志氣，蒙犯變肌膚。", "旅雁唯聞呌，飢鷹不待呼。", "夢梭拋促織，心繭學蜘蛛。", "寧復機難料，庸非信未孚。", "激揚銜箭虎，疑懼聽冰狐。", "處己將營窟，論心若合符。", "浪言輝棣萼，何所託葭莩。", "喬木能求友，危巢莫嚇雛。", "風華飄領袖，詩禮拜衾繻。", "欹枕情何苦，同舟道豈殊。", "放懷親蕙芷，收迹異桑榆。", "贈遠聊攀柳，栽書欲截蒲。", "瞻風無限淚，廻首更踟躕。"]}