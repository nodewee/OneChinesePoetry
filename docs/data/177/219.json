{"author": "溫庭筠", "period": "唐", "type": "诗", "title": "燒歌", "paragraphs": ["起來望南山，山火燒山田。", "微紅夕如滅，短燄復相連。", "差差向巖石，冉冉凌青壁。", "低隨迴風盡，遠照簷茅赤。", "鄰翁能楚言，倚插欲澘然。", "自言楚越俗，燒畬爲早田。", "豆苗蟲促促，籬上花當屋。", "廢棧豕歸欄，廣場雞啄粟。", "新年春雨晴，處處賽神聲。", "持錢就人卜，敲瓦隔林鳴。", "卜得山上卦，歸來桑棗下。", "吹火向白茅，腰鐮映赬蔗。", "風驅槲葉煙，槲樹連平山。", "迸星拂霞外，飛燼落堦前。", "仰面呻復嚏，鴉娘咒豐歲。", "誰知蒼翠容，盡作官家稅。"]}