{"author": "李頻", "period": "唐", "type": "诗", "title": "長安書懷投知己", "paragraphs": ["所學近雕蟲，知難謁至公。", "徒隨衆人後，擬老一生中。", "間歲家書到，經荒世業空。", "心懸滄海斷，夢與白雲通。", "玉漏聲連北，銀河氣極東。", "關門迢遞月，禁苑寂寥鴻。", "地廣身難束，時平道獨窮。", "蕭條苔長雨，淅瀝葉危風。", "久媿干朝客，多慚別釣翁。", "因依非不忝，延薦況曾蒙。", "與善應無替，垂恩本有終。", "霜天搖落日，莫使逐孤蓬。"]}