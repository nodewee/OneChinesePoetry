{"author": "溫庭筠", "period": "唐", "type": "诗", "title": "感舊陳情五十韻獻淮南李僕射", "paragraphs": ["嵇紹垂髫日，山濤筮仕年。", "琴樽陳席上，紈綺拜牀前。", "鄰里纔三徙，雲霄已九遷。", "感深情戃怳，言發淚潺湲。", "憶昔龍圖盛，方今鶴羽全。", "桂枝香可襲，楊葉舊頻穿。", "玉籍標人瑞，金丹化地仙。", "賦成攢筆寫，歌出滿城傳。", "既矯排虛翅，將持造物權。", "萬靈思鼓鑄，羣品待陶甄。", "視草絲綸出，持綱雨露懸。", "法行黃道內，居近翠華邊。", "書迹臨湯鼎，吟聲接舜絃。", "白麻紅燭夜，清漏紫微天。", "雷電隨神筆，魚龍落彩牋。", "閑宵陪雍畤，清暑在甘泉。", "耿介非持祿，優游是養賢。", "冰清臨百粵，風靡化三川。", "委寄崇推轂，威儀壓控弦。", "梁園提彀騎，淮水換戎旃。", "照日青油濕，迎風錦帳鮮。", "黛蛾陳二八，珠履列三千。", "舞轉廻紅袖，歌愁歛翠鈿。", "滿堂開照曜，分座儼嬋娟。", "油額芙蓉帳，香塵玳瑁筵。", "繡旗隨影合，金陣似波旋。", "緹幕深廻互，朱門暗接連。", "彩虬蟠畫戟，花馬立金鞭。", "有客將誰託，無媒竊自憐。", "抑揚中散曲，漂泊孝廉船。", "未展干時策，徒拋負郭田。", "轉蓬猶邈爾，懷橘更澘然。", "投足乖蹊逕，冥心向簡編。", "未知魚躍地，空媿鹿鳴篇。", "稷下期方至，漳濱病未痊。", "定非籠外鳥，真是殼中蟬。", "蕙逕鄰幽澹，荆扉興靜便。", "草堂苔點點，蔬囿水濺濺。", "釣罷溪雲重，樵歸澗月圓。", "嬾多成宿疢，愁甚似春眠。", "木直終難怨，膏明只自煎。", "鄭鄉空健羨，陳榻未招延。", "旅食逢春盡，羈遊爲事牽。", "宦無毛義檄，婚乏阮脩錢。", "冉弱營中柳，披敷幕下蓮。", "儻能容委質，非敢望差肩。", "澀劒猶堪淬，餘朱或可研。", "從師當鼓篋，窮理久忘筌。", "折簡能榮瘁，遺簪莫棄捐。", "韶光如見借，寒谷變風煙。"]}