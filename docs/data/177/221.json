{"author": "溫庭筠", "period": "唐", "type": "诗", "title": "和沈參軍招友生觀芙蓉池", "paragraphs": ["桂棟坐清曉，瑤琴商鳳絲。", "況聞楚澤香，適與秋風期。", "遂從櫂萍客，靜嘯煙草湄。", "倒影迴澹蕩，愁紅媚漣漪。", "湘莖久鮮澀，宿雨增離披。", "而我江海意，楚遊動夢思。", "北渚水雲葉，南塘煙霧枝。", "豈亡臺榭芳，獨與鷗鳥知。", "珠墜魚迸淺，影多鳧泛遲。", "落英不可攀，返照昏澄陂。"]}