{"author": "溫庭筠", "period": "唐", "type": "诗", "title": "晚歸曲", "paragraphs": ["格格水禽飛帶波，孤光斜起夕陽多。", "湖西山淺似相笑，菱刺惹衣攢黛蛾。", "青絲繫船向江木，蘭芽出土吳江曲。", "水極晴搖泛灩紅，草平春染煙綿綠。", "玉鞭騎馬楊叛兒，刻金作鳳光參差。", "丁丁暖漏滴花影，催入景陽人不知。", "彎堤弱柳遙相矚，雀扇團圓掩香玉。", "蓮塘艇子歸不歸，柳暗桑穠聞布穀。"]}