{"author": "李頻", "period": "唐", "type": "诗", "title": "長安書情投知己", "paragraphs": ["陝服因詩句，從容已半年。", "一從歸闕下，罕得到門前。", "每候朝軒出，常看列宿懸。", "重投期見獎，數首果蒙傳。", "轉覺功宜倍，兼令住更堅。", "都忘春暫醉，少省夜曾眠。", "煩暑燈誰讀，孤雲業自專。", "精華搜未竭，騷雅琢須全。", "此事勤雖過，他謀拙莫先。", "槐街勞白日，桂路在青天。", "取第殊無序，還鄉可有緣。", "旅情長越鳥，秋思幾秦蟬。", "月色千樓滿，砧聲萬井連。", "江山阻迢遞，時節暗推遷。", "道即窮通守，才應始末憐。", "書紳相戒語，藏篋贈行篇。", "致主當齊聖，爲郎本是仙。", "人心期際會，鳳翼許遷延。", "畢竟良圖在，何妨逸性便。", "幽齋中寢覺，珍木正陰圓。", "隱几閑瞻夜，臨雲興渺然。", "五陵供麗景，六義動花牋。", "倘與潛生翼，寧非助化權。", "免教垂素髪，歸種海隅田。"]}