{"author": "溫庭筠", "period": "唐", "type": "诗", "title": "觱篥歌", "paragraphs": ["蠟煙如纛新蟾滿，門外平沙草芽短。", "黑頭丞相九天歸，夜聽飛瓊吹朔管。", "情遠氣調蘭蕙薰，天香瑞彩含絪緼。", "皓然纖指都揭血，日暖碧霄無片雲。", "含商咀徵雙幽咽，軟縠疎羅共蕭屑。", "不盡長圓疊翠愁，柳風吹破澄潭月。", "鳴梭淅瀝金絲蘂，恨語殷勤隴頭水。", "漢將營前萬里沙，更深一一霜鴻起。", "十二樓前花正繁，交枝簇蔕連壁門。", "景陽宮女正愁絕，莫使此聲催斷魂。"]}