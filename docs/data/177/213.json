{"author": "溫庭筠", "period": "唐", "type": "诗", "title": "春江花月夜詞", "paragraphs": ["玉樹歌闌海雲黑，花庭忽作青蕪國。", "秦淮有水水無情，還向金陵漾春色。", "楊家二世安九重，不御華芝嫌六龍。", "百幅錦帆風力滿，連天展盡金芙蓉。", "珠翠丁星復明滅，龍頭劈浪哀笳發。", "千里涵空澄水魂，萬枝破鼻飄香雪。", "漏轉霞高滄海西，頗黎枕上聞天雞。", "蠻弦代寫曲如語，一醉昏昏天下迷。", "四方傾動煙塵起，猶在濃香夢魂裏。", "後主荒宮有曉鶯，飛來只隔西江水。"]}