{"author": "溫庭筠", "period": "唐", "type": "诗", "title": "西州詞", "paragraphs": ["悠悠復悠悠，昨日下西州。", "西州風色好，遙見武昌樓。", "武昌何鬱鬱，儂家定無匹。", "小婦被流黃，登樓撫瑤瑟。", "朱弦繁復輕，素手直淒清。", "一彈三四解，掩抑似含情。", "南樓登且望，西江廣復平。", "艇子搖兩槳，催過石頭城。", "門前烏臼樹，慘澹天將曙。", "鸂鶒飛復還，郎隨早帆去。", "迴頭語同伴，定復負情儂。", "去帆不安幅，作抵使西風。", "他日相尋索，莫作西州客。", "西州人不歸，春草年年碧。"]}