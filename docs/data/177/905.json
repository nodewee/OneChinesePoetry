{"author": "李頻", "period": "唐", "type": "诗", "title": "送姚侍御充渭北掌書記", "paragraphs": ["北境烽煙急，南山戰伐頻。", "撫綏初易帥，參畫盡須人。", "書記才偏稱，朝廷意更親。", "繡衣行李日，綺陌別離塵。", "報國將臨虜，之藩不離秦。", "豸冠嚴在首，雄筆健隨身。", "飲馬河聲暮，休兵塞色春。", "敗亡仍暴骨，冤哭可傷神。", "上策何當用，邊情此是真。", "雕陰曾久客，拜送欲霑巾。"]}