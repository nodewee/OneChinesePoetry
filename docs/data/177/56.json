{"author": "魏野", "period": "宋", "type": "诗", "title": "上知府趙侍郎二首  其一", "paragraphs": ["往哲英靈在，重生出鎮初。", "傅巖存舊跡，棠樹認前居。", "美化民歌實，流言帝覺虛。", "暫來淹外郡，再入老中書。", "善欲皆昇舉，奸思盡剪除。", "登科嗤負鼎，避事鄙懸車。", "權助天生殺，才隨道卷舒。", "百官憑整肅，萬物待吹噓。", "接士殊龍板，尋僧却隼旟。", "嘉謀常啟沃，諫草旋焚如。", "赤子方安枕，黄巾亦荷鋤。", "囚無經宿禁，農有數年儲。", "山勢朝衙署，河聲貫里閭。", "野人携此詠，將獻幾躊躇。"]}