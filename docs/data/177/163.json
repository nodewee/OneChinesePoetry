{"author": "溫庭筠", "period": "唐", "type": "诗", "title": "雞鳴埭曲", "paragraphs": ["南朝天子射雉時，銀河耿耿星參差。", "銅壺漏斷夢初覺，寶馬塵高人未知。", "魚躍蓮東蕩宮沼，濛濛御柳懸棲鳥。", "紅妝萬戶鏡中春，碧樹一聲天下曉。", "盤踞勢窮三百年，朱方殺氣成愁煙。", "彗星拂地浪連海，戰鼓渡江塵漲天。", "繡龍畫雉填宮井，野火風驅燒九鼎。", "殿巢江燕砌生蒿，十二金人霜炯炯。", "芊綿平綠臺城基，暖色春容荒古陂。", "寧知玉樹後庭曲，留待野棠如雪枝。"]}