{"author": "溫庭筠", "period": "唐", "type": "诗", "title": "舞衣曲", "paragraphs": ["藕腸纖縷抽輕春，煙機漠漠嬌娥嚬。", "金梭淅瀝透空薄，剪落交刀吹斷雲。", "張家公子夜聞雨，夜向蘭堂思楚舞。", "蟬衫麟帶壓愁香，偷得鶯簧鏁金縷。", "管含蘭氣嬌語悲，胡槽雪腕鴛鴦絲。", "芙蓉力弱應難定，楊柳風多不自持。", "迴嚬笑語西牕客，星斗寥寥波脉脉。", "不逐秦王卷象牀，滿樓明月梨花白。"]}