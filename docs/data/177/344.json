{"author": "溫庭筠", "period": "唐", "type": "诗", "title": "過孔北海墓二十韻", "paragraphs": ["撫事如神遇，臨風獨涕零。", "墓平春草綠，碑折古苔青。", "珪玉埋英氣，山河孕炳靈。", "發言驚辨囿，撝翰動文星。", "蘊策期干世，持權欲反經。", "激揚思壯志，流落歎頹齡。", "惡木人皆息，貪泉我獨醒。", "輪轅無匠石，刀几有庖丁。", "碌碌迷藏器，規規守挈瓶。", "憤容凌鼎鑊，公議動朝廷。", "故國將辭寵，危邦竟緩刑。", "鈍工磨白璧，凡石礪青萍。", "揭日昭東夏，摶風滯北溟。", "後塵遵軌轍，前席詠儀型。", "木秀當憂悴，弦傷不底寧。", "矜誇遭斥鷃，光彩困飛螢。", "白羽留談柄，清風襲德馨。", "鸞凰嬰雪刃，狼虎犯雲屏。", "蘭蕙荒遺址，榛蕪蔽舊坰。", "轘轅近沂水，何事戀明庭。"]}