{"author": "溫庭筠", "period": "唐", "type": "诗", "title": "秋日", "paragraphs": ["爽氣變昏旦，神臯徧原隰。", "煙華久蕩搖，石澗仍清急。", "柳闇山犬吠，蒲荒水禽立。", "菊花明欲迷，棗葉光如濕。", "天籟思林嶺，車塵倦都邑。", "譸張夙所違，悔恡何由入。", "芳草秋可藉，幽泉曉堪汲。", "牧羊燒外鳴，林果雨中拾。", "復此遂閑曠，翛然脫羇縶。", "田收鳥雀喧，氣肅龍蛇蟄。", "佳節足豐穰，良朋阻遊集。", "沈機日寂寥，葆素常呼吸。", "投迹倦攸往，放懷志所執。", "良時有東菑，吾將事蓑笠。"]}