{"author": "蒋捷", "period": null, "type": "词", "title": "念奴娇", "paragraphs": ["稼翁居士，有几多抱负，几多声价。", "玉立绣衣霄汉表，曾览八州风化。", "进退行藏，此时正要，一著高天下。", "黄埃扑面，不成也控羸马。", "人道云出无心，才离山後，岂是无心者。", "自古达官酣富贵，住住遭人描画。", "只有青门，种瓜闲客，千载传佳话。", "稼翁一笑，吾今亦爱吾稼。"]}