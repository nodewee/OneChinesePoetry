{"author": "张炎", "period": null, "type": "词", "title": "台城路・齐天乐", "paragraphs": ["春风不暖垂杨树，吹却絮云多少。", "燕子人家，夕阳巷陌，行入野畦深窈。", "筹花斗草。", "记小舫寻芳，断桥初晓。", "那日心情，几人同向近来老。", "消忧何处最好。", "夜深频秉烛，犹是迟了。", "南浦歌阑，东林社冷，赢得如今怀抱。", "吟悰暗恼。", "待醉也慵听，劝归啼鸟。", "怕扰离愁，乱红休去扫。"]}