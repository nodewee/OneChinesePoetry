{"author": "张炎", "period": null, "type": "词", "title": "台城路・齐天乐", "paragraphs": ["十年前事翻疑梦，重逢可怜俱老。", "水国春空，山城岁晚，无语相看一笑。", "荷衣换了。", "任京洛尘沙，冷凝风帽。", "见说吟情，近来不到谢池草。", "欢游曾步翠窈。", "乱红迷紫曲，芳意今少。", "舞扇招香，歌桡唤玉，犹忆钱塘苏小。", "无端暗恼。", "又几度留连，燕昏莺晓。", "回首妆楼，甚时重去好。"]}