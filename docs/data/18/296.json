{"author": "黎廷瑞", "period": null, "type": "词", "title": "贺新郎", "paragraphs": ["帆影斜阳里。", "与芦花、分风飞过，落星遗此。", "瓦老苔荒钟鼓陋，斑剥，残碑无几。", "想此处、阅人多矣。", "天上白榆犹落去，况人间、一瞬浮花蕊。", "问五老，笑而已。", "仙翁当日曾挥麈。", "拍阑干、浩歌音响，振鱼龙耳。", "九十馀年无人问，遗韵半江烟水。", "慨宇宙、风涛如许。", "安得六丁移此石，去横身、作个中流砥。", "长唱罢，冥鸿起。"]}