{"author": "张炎", "period": null, "type": "词", "title": "湘月・念奴娇", "paragraphs": ["行行且止。", "把乾坤收入，篷窗深里。", "星散白鸥三四点，数笔横塘秋意。", "岸觜冲波，篱根受叶，野径通村市。", "疏风迎面，湿衣原是空翠。", "堪叹敲雪门荒，争棋墅冷。", "苦竹鸣山鬼。", "纵使如今犹有晋，无复清游如此。", "落日黄沙，远天云淡，弄影芦花外。", "几时归去，翦取一半烟水。"]}