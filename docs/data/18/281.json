{"author": "黎廷瑞", "period": null, "type": "词", "title": "大江东去・念奴娇", "paragraphs": ["鲍鱼腥断，楚将军、鞭虎驱龙而起。", "空费咸阳三月火，铸就金刀神器。", "垓下兵稀，阴陵道隘，月黑云如垒。", "楚歌哄发，山川都姓刘矣。", "悲泣呼醒虞姬，和伊死别，雪刃飞花髓。", "霸业休休骓不逝，英气乌江流水。", "古庙颓垣，斜阳老树，遗恨鸦声里。", "兴亡休问，高陵秋草空翠。"]}