{"author": "蒋捷", "period": null, "type": "词", "title": "贺新郎", "paragraphs": ["绝代幽人独。", "掩芳姿、深居何处，乱云深谷。", "自说关中良家子，零落聊依草木。", "世丧败、谁收骨肉。", "轻薄儿郎为夫婿，爱新人、窕窈颜如玉。", "千万事，风前烛。", "鸳鸯一旦成孤宿。", "最堪怜、新人欢笑，旧人哀哭。", "侍婢卖珠回来後，相与牵萝补屋。", "漫采得、柏枝盈掬。", "日暮山中天寒也，翠绡衣、薄甚肌生粟。", "空敛袖，倚修竹。"]}