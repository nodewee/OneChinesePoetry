{"author": "吕同老", "period": null, "type": "词", "title": "齐天乐", "paragraphs": ["绿荫初蔽林塘路，凄凄乍流清韵。", "倦咽高槐，惊嘶别柳，还忆当时曾听。", "西窗梦醒。", "叹弦绝重调，珥空难整。", "绰约冰绡，夜深谁念露华冷。", "不知身世易老，一声声断续，频报秋信。", "坠叶山明，疏枝月小，惆怅齐姬薄幸。", "馀音未尽。", "早枯翼飞仙，暗嗟残景。", "见洗冰奁，怕翻双翠鬓。"]}