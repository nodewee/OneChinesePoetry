{"author": "蒋捷", "period": null, "type": "词", "title": "水龙吟", "paragraphs": ["醉兮琼瀣浮觞些。", "招兮遣巫阳些。", "君毋去此，飓风将起，天微黄些。", "野马尘埃，污君楚楚，白霓裳些。", "驾空兮云浪，茫洋东下，流君往、他方些。", "月满兮西厢些。", "叫云矣、笛凄凉些。", "归来为我，重倚蛟背，寒鳞苍些。", "俯视春红，浩然一笑，吐山香些。", "翠禽兮弄晓，招君未至，我心伤些。"]}