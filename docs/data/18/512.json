{"author": "蒋捷", "period": null, "type": "词", "title": "贺新郎", "paragraphs": ["渺渺啼鸦了。", "亘鱼天、寒生峭屿，五湖秋晓。", "竹几一灯人做梦，嘶马谁行古道。", "起搔首、窥星多少。", "月有微黄篱无影，挂牵牛、数朵青花小。", "秋太淡，添红枣。", "愁痕倚赖西风扫。", "被西风、翻催鬓鬒，与秋俱老。", "旧院隔霜帘不卷，金粉屏边醉倒。", "计无此、中年怀抱。", "万里江南吹箫恨，恨参差、白雁横天杪。", "烟未敛，楚山杳。"]}