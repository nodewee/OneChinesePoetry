{"author": "曾允元", "period": null, "type": "词", "title": "月下笛", "paragraphs": ["又老杨花，浮萍点点，一溪春色。", "闲寻旧迹。", "认溪头、浣纱碛。", "柔条折尽成轻别，向空外、瑶簪一掷。", "算无情更苦，莺巢暗叶，啼破幽寂。", "凝立。", "阑干侧。", "记露饮东园，联镳西陌。", "容销鬓减，相逢应自难识。", "东风吹得愁似海，谩点染，空阶自碧。", "独归晚，解说心中事，月下短笛。"]}