{"author": "周伯阳", "period": null, "type": "词", "title": "摸鱼儿", "paragraphs": ["又匆匆、月鞭露镫，梅花江上归路。", "海图破碎来时线，何似彩衣低舞。", "风雪暮。", "正望断青山，一发云横处。", "浩歌独举。", "便想见迎门，牵衣儿女，总是旧眉妩。", "阳关曲，挥洒紫薇花露。", "妙音清远高古。", "经寒杨柳休轻折，摇动一溪霜雾。", "邯郸步。", "笑布袜青鞋，去住知何许。", "汀鸥沙鹭。", "若问我重来，明年有约，今日是前度。"]}