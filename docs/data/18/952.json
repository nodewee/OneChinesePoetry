{"author": "周伯阳", "period": null, "type": "词", "title": "春从天上来", "paragraphs": ["浩荡青冥。", "正凉露如洗，万里虚明。", "鼓角悲健，秋入重城。", "彷佛石上三生。", "指蓬莱云路，渺何许、月冷风清。", "倚南楼、一声长笛，几点残星。", "西风旧年有约，听候蛩语夜，客里心惊。", "红树山深，翠苔门掩，想见露草疏萤。", "便乘风归去，阑干外、河汉西倾。", "笑淹留，划然孤啸，云白天青。"]}