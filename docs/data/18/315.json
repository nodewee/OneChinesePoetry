{"author": "陈纪", "period": null, "type": "词", "title": "念奴娇", "paragraphs": ["断桥流水，见横斜清浅，一枝孤袅。", "清气乾坤能有几，都被梅花占了。", "玉质生香，冰肌不栗，韵在霜天晓。", "林间姑射，高情迥出尘表。", "除是孤竹夷齐，商山四皓，与尔方向调。", "世上纷纷巡檐者，尔辈何堪一笑。", "风雨忧愁，年来何逊，孤负渠多少。", "参横月落，有怀付与青鸟。"]}