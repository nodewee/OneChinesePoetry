{"author": "仇远", "period": null, "type": "词", "title": "风流子", "paragraphs": ["红锦旧同心。", "西池上、曾与系青禽。", "记山水写情，秋桐促轸，鸳鸯萦恨，春绣停针。", "常叹好风妨画扇，明月堕瑶簪。", "短梦易残，一声长笛，新愁无限，何处孤砧。", "香奁依然在，但鸾镜、孤影渺渺难寻。", "雨後胭脂，应想粉蚀尘侵。", "怅去帆渐杳，鱼鳞浪浅，远笺难寄，鸿尾云深。", "回首高楼，不堪烟雨平林。"]}