{"author": "王沂孙", "period": null, "type": "词", "title": "锦堂春・锦堂春慢", "paragraphs": ["露掌秋深，花签漏永，那堪此夕新晴。", "正纤尘飞尽，万籁无声。", "金镜开奁弄影，玉壶盛水侵棱。", "纵帘斜树隔，烛暗花残，不碍虚明。", "美人凝恨歌黛，念径年间阻，只恐云生。", "早是宫鞋鸳小，翠鬓蝉轻。", "蟾润妆梅夜发，桂熏仙骨香清。", "看蛾此际，多情又似无情。"]}