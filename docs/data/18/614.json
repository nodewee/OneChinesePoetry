{"author": "张炎", "period": null, "type": "词", "title": "水龙吟", "paragraphs": ["仙人掌上芙蓉，涓涓犹湿金盘露。", "轻妆照水，纤裳玉立，飘摇似舞。", "几度消凝，满湖烟月，一汀鸥鹭。", "记小舟夜悄，波明香远，浑不见、花开处。", "应是浣纱人妒。", "褪红衣、被谁轻误。", "闲情淡雅，冶容清润，凭娇待语。", "隔浦相逢，偶然倾盖，似传心素。", "怕湘皋佩解，绿云十里，卷风西去。"]}