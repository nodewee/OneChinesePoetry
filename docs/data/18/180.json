{"author": "王沂孙", "period": null, "type": "词", "title": "长亭怨・长亭怨慢", "paragraphs": ["泛孤艇、东皋过遍。", "尚记当日，绿阴门掩。", "屐齿莓阶，酒痕罗袖事何限。", "欲寻前迹，空惆怅、成秋苑。", "自约赏花人，别後总、风流云散。", "水远。", "怎知流水外，却是乱山尤远。", "天涯梦短。", "想忘了、绮疏雕槛。", "望不尽、苒苒斜阳，抚乔木、年华将晚。", "但数点红英，犹识西园凄婉。"]}