{"author": "黄公绍", "period": null, "type": "词", "title": "喜迁莺", "paragraphs": ["世情冰尽。", "算耐久祗是，陇头芳信。", "惆怅人间，几千年□，留得陆郎馀韵。", "朔云解识花意，遮断疏狂蝶粉。", "岁寒了，狂风传香远，月移影近。", "清润。", "无点涴，不曰坚乎，如玉真难尽。", "除宋广平，与林和靖，肉眼有谁能认。", "仙丰道骨如许，相对霜髯雪鬓。", "长健也，好年年管领，春光随分。"]}