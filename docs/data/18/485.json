{"author": "唐艺孙", "period": null, "type": "词", "title": "桂枝香", "paragraphs": ["收帆渡口。", "认远岸夜篝，松炬如昼。", "还见沙痕雪涨，水纹霜後。", "秦宫梦到无肠断，望明河、月斜疏柳。", "琐窗相对，茶边犹记，眼波频溜。", "渐嫩菊、初篘绿酒。", "叹风味尊前，潇洒如旧。", "几度金橙香雾，玉盘纤手。", "清愁小醉凄凉里，拼今生、容易消瘦。", "草心春浅，年年相忆，看灯时候。"]}