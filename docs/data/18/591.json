{"author": "蒋捷", "period": null, "type": "词", "title": "摸鱼子", "paragraphs": ["吟鞭、雁峰高处。", "曾游长寿仙府。", "年年长见瑶簪会，霞杪盖芝轻度。", "开绣户。", "笑万朵香红，剩染秋光素。", "清箫丽鼓。", "任滟玉杯深，鸾酣凤醉，犹未洞天暮。", "尘缘误。", "迷却桃园旧步。", "飞琼芳梦同赋。", "朝来闻道仙童宴，翘首翠房玄圃。", "云又雾。", "身恍到微茫，认得胎禽舞。", "遥汀近浦。", "便一苇渔航，撑烟载雨，归去伴寒鹭。"]}