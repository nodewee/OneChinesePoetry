{"author": "张炎", "period": null, "type": "词", "title": "摸鱼子", "paragraphs": ["爱吾庐、傍湖千顷，苍茫一片清润。", "晴岚暖翠融融处，花影倒窥天镜。", "沙浦迥。", "看野水涵波，隔柳横孤艇。", "眠鸥未醒。", "甚占得莼乡，都无人见，斜照起春暝。", "还重省。", "岂料山中秦晋。", "桃源今度难认。", "林间即是长生路，一笑元非捷径。", "深更静。", "待散以吹箫，跨鹤天风冷。", "凭高露饮。", "正碧落尘空，光摇半壁，月在万松顶。"]}