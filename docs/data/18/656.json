{"author": "张炎", "period": null, "type": "词", "title": "长亭怨・长亭怨慢", "paragraphs": ["记横笛、玉关高处。", "万里沙寒，雪深无路。", "破却貂裘，远游归後与谁谱。", "故人何许。", "浑忘了、江南旧雨。", "不拟重逢，应笑我、飘零如羽。", "同去。", "钓珊瑚海树。", "底事又成行旅。", "烟篷断浦。", "更几点、恋人飞絮。", "如今又、京洛寻春，定应被、薇花留住。", "且莫把孤愁，说与当时歌舞。"]}