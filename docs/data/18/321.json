{"author": "仇远", "period": null, "type": "词", "title": "台城路・齐天乐", "paragraphs": ["暮云春树江东远，十年软红尘井。", "雨屋酣歌，月楼醉倚，还倩天风吹醒。", "青镫耿耿。", "算除却渊明，谁怜孤影。", "自卷荷衣，石床高卧翠微冷。", "山空但觉昼永。", "旧游花柳梦，不忍重省。", "燕子梁空，鸡儿巷静，休说长安风景。", "丹台路迥。", "怎见得玄都，□□芳径。", "共理瑶笙，凤凰花外听。"]}