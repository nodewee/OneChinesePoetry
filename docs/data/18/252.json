{"author": "赵必", "period": null, "type": "词", "title": "兰陵王", "paragraphs": ["画阑直。", "千红万碧。", "无端被，怪雨狂风，柳花禁春色。", "寻芳遍楚国。", "谁识。", "五陵俊客。", "流水远，题叶无情，雁足不来杳笺尺。", "浮生等萍迹。", "才卸却归鞍，坐未温席。", "匆匆还又京华食。", "叹聚少离多，漂零因甚，江南逢梅望寄驿。", "美人兮天北。", "悲恻。", "恨成积。", "怅钗玉尘生，猊金烟寂。", "绿杨芳草情何极。", "偏懒拨琵琶，愁听羌笛。", "梨花院落，黄昏後，珠泪滴。"]}