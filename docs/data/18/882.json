{"author": "程节斋", "period": null, "type": "词", "title": "木兰花・玉楼春", "paragraphs": ["瑶池开宴後，问甚处、赋蟠桃。", "有砌底芝兰，涧边苹藻，淑德方高。", "闺中秀、林下气，是寻常空委蓬蒿。", "相映鱼轩黄绶，行膺鸾锦金罗。", "自惭半子误恩多。", "所祝意如何。", "愿台星旁映，寿星齐照，乐自陶陶。", "芝田阆风何在，但从今、岁岁此高歌。", "敬上一卮为寿，神仙九酝香醪。"]}