{"author": "蒋捷", "period": null, "type": "词", "title": "瑞鹤仙", "paragraphs": ["素肌元是雪。", "向雪里带香，更添奇绝。", "梅花太孤洁。", "问梨花何似，风标难识。", "长洲漾楫。", "料鸳边、娇容乍折。", "对珠栊、自翦凉衣，爱把淡罗轻叠。", "清彻。", "螺心翠靥，龙吻琼涎，总成虚设。", "微微醉缬。", "窗灯晕，弄明灭。", "算银台高处，芳菲仙佩，步遍纤云万叶。", "觉来时、人在红帱，半廊界月。"]}