{"author": "张炎", "period": null, "type": "词", "title": "西河", "paragraphs": ["花最盛。", "西湖曾泛烟艇。", "闹红深处小秦筝，断桥夜饮。", "鸳鸯水宿不知寒，如今翻被惊醒。", "那时事、都倦省。", "阑干来此闲凭。", "是谁分得半边机云，恍疑昼锦。", "想当飞燕皱裙时，舞盘微堕珠粉。", "软波不翦素练净。", "碧盈盈、移下秋影。", "醉里玉书难认。", "且脱巾露发，飘然乘兴。", "一叶浮香天风冷。"]}