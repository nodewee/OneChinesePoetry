{"author": "高子芳", "period": null, "type": "词", "title": "念奴娇", "paragraphs": ["葱葱佳气，人都道、今日垂弧令旦。", "怪得欢声如鼎沸，准拟华堂开宴。", "三虎容仪，二乔态度，争捧金杯劝。", "瑶池王母，何妨引领仙眷。", "况有道骨仙风，灵丹秘决，钟鼎何心恋。", "却笑玉阶轩冕客，难脱功名羁绊。", "萧散陶篱，徜徉裴野，风月堪为伴。", "拳拳祝颂，寿龄期等龟算。"]}