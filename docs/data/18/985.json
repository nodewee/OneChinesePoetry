{"author": "伍梅城", "period": null, "type": "词", "title": "贺新郎", "paragraphs": ["甲子头春雨。", "知老天、净冼荆扬，十年烟雾。", "夜半堕中星一颗，飞下五云深处。", "帝亲敕、六丁呵护。", "须信斯人为世瑞，非人龙、定是文中虎。", "关世道，系天数。", "此儿殊怕人惊顾。", "况当家、廷评为祖，大中为父。", "料想廷评公一笑，笑对大中共语。", "应自把、小程夸取。", "会见九州熙白日，做状元、宰相荣门户。", "年正少，四亲具。"]}