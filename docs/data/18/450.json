{"author": "詹无咎", "period": null, "type": "词", "title": "贺新郎", "paragraphs": ["梅子黄时雨。", "对幽窗、依依抱独，几多愁绪。", "润逼琴丝无雅韵，难续文园旧诣。", "头白尽、相如谁顾。", "燕子楼空尘又锁，望天涯、不寄红丝缕。", "嗟往事，且休语。", "伤情当日班衣舞。", "更宫衣、香罗乍带，九天繁露。", "一寸草心迎永日，更把葵心自许。", "怎料有、风推雨如。", "惹起灵均千古恨，转凄凉、更不成端午。", "拼小醉，读骚句。"]}