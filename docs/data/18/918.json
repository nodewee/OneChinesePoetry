{"author": "李太古", "period": null, "type": "词", "title": "永遇乐", "paragraphs": ["玉砌标鲜，雪园风致，似曾相识。", "蝉锦霞香，乌丝云湿，吹渴蟾蜍滴。", "青青白白，关关滑滑，寒损铢衣狂客。", "尽声声、不如归去，归也怎生归得。", "含桃红小，香芹翠软，惆怅宜城山色。", "百折浮岚，几湾流水，那一些儿直。", "落花情味，露花魂梦，蒲花消息。", "抚纤眉，织乌西下，为君凝碧。"]}