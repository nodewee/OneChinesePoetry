{"author": "彭泰翁", "period": null, "type": "词", "title": "拜星月慢", "paragraphs": ["雾觚棱，尘侵团扇，恨满哀弹倦理。", "控雨笼云，共闲情孤倚。", "敛娥黛、怕似流莺历历，惹得玉销琼碎。", "可惜阑干，但苔花沈穗。", "算天音、不入人间耳。", "何人谩、损青山泪。", "不是旧谱都忘，厌新腔娇脆。", "多生不得丹青意，重来又、花锁长门闭。", "到夜永、笙鹤归时，月明天似水。"]}