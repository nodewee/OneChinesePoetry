{"author": "张炎", "period": null, "type": "词", "title": "甘州・八声甘州", "paragraphs": ["过千岩万壑古蓬莱，招隐竟忘还。", "想乾坤清气，霏霏冉冉，却在阑干。", "洞户来时不锁，归水映花关。", "只可自怡悦，持寄应难。", "狂客如今何处，甚酒船去後，烟水空寒。", "正黄尘没马，林下一身闲。", "几消凝、此图谁画，细看来、元不是终南。", "无心好、休教出岫，只在深山。"]}