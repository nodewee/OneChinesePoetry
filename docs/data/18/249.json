{"author": "姚云文", "period": null, "type": "词", "title": "八声甘州", "paragraphs": ["卷丝丝、雨织半晴天，棹歌发清舷。", "甚苍虬怒耀，灵鼍急吼，雪涌平川。", "楼外榴裙几点，描破绿杨烟。", "把画罗遥指，助啸争先。", "憔悴潘郎曾记，得青龙千舸，采石矶边。", "叹内家帖子，闲却缕金笺。", "觉素标、插头如许，尽风情、终不似斗赢船。", "人声断，虚斋半掩，月印枯禅。"]}