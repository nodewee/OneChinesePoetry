{"author": "张炎", "period": null, "type": "词", "title": "忆旧游", "paragraphs": ["记凝妆倚扇，笑眼窥帘，曾款芳尊。", "步交枝径，引生香不断，流水中分。", "忘了牡丹名字，和露拨花根。", "甚杜牧重来，买栽无地，都是消魂。", "空存。", "断肠草，伴几摺眉痕，几点啼痕。", "镜里芙蓉老，问如今何处，绾绿梳云。", "拍有旧时归燕，犹自识黄昏。", "待说与羁愁，遥知路隔杨柳门。"]}