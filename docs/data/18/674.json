{"author": "张炎", "period": null, "type": "词", "title": "一萼红", "paragraphs": ["制荷衣。", "傍山窗卜隐，雅志可闲时。", "款竹门深，移花槛小，动人芳意菲菲。", "怕冷落、苹洲夜月，想时将、渔笛静中吹。", "尘外柴桑，灯前儿女，笑语忘归。", "分得烟霞数亩，乍扫苔寻径，拨叶通池。", "放鹤幽情，吟莺欢事，老去却愿春迟。", "爱吾庐、琴书自乐，好襟怀、初不要人知。", "长日一帘芳草，一卷新诗。"]}