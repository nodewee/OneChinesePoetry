{"author": "张炎", "period": null, "type": "词", "title": "台城路・齐天乐", "paragraphs": ["一窗烟雨不除草。", "移家静藏深窈。", "东晋图书，南山杞菊，谁识幽居怀抱。", "疏阴未扫。", "叹乔木犹存，易分残照。", "慷慨悲歌，故人多向近来老。", "相逢何事欠早。", "爱吟心共苦，此意难表。", "野水无鸥，闲门断柳，不满清风一笑。", "荷衣制了。", "待寻壑经丘，溯云孤啸。", "学取渊明，抱琴归去好。"]}