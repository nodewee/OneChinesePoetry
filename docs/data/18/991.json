{"author": "丁几仲", "period": null, "type": "词", "title": "贺新郎", "paragraphs": ["喜溢蟾宫梦。", "起推衣、平章宝桂，湿鸦飞动。", "果报佳音传络秀，丹穴雏生彩凤。", "想孔释、亲来抱送。", "不羡徐卿秋水澈，试闻声、识破真英种。", "培杞梓，待时用。", "当年绛帐承新宠。", "问何如归来，碧荷香重。", "都是刘郎看承处，多少温柔从臾。", "会起我嘉宾钦竦。", "左氏公羊，从初所学，看家传、声誉今腾涌。", "拚醉舞，与谁共。"]}