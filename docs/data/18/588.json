{"author": "蒋捷", "period": null, "type": "词", "title": "贺新郎", "paragraphs": ["甚矣君狂矣。", "想胸中、些儿磊磈，酒浇不去。", "据我看来何所似，一似韩家五鬼。", "又一似、杨家风子。", "怪鸟啾啾鸣未了，被天公、捉住樊笼里。", "这一错，铁难铸。", "濯溪雨涨荆溪水。", "送君归、斩蛟桥外，水光清处。", "世上恨无楼百尺，装着许多俊气。", "做弄得、栖栖如此。", "临别赠言朋友事，有殷勤、六字君听取。", "节饮食，慎言语。"]}