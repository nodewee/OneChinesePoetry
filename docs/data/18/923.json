{"author": "黄子行", "period": null, "type": "词", "title": "西湖月", "paragraphs": ["湖光冷浸玻璃，荡一饷薰风，小舟如叶。", "藕花十丈，云梳雾洗，翠娇红怯。", "壶觞围坐处，正酒吹波红映颊。", "尚记得、玉臂生凉，不放汗香轻浃。", "人小摘墙榴，为碎掐猩红，细认裙褶。", "旧游如梦，新愁似织，泪珠盈睫。", "秋娘风味在，怎得对银生笑靥。", "消瘦沈约诗腰，彷佛堪捻。"]}