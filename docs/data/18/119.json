{"author": "詹玉", "period": null, "type": "词", "title": "庆清朝慢・庆清朝", "paragraphs": ["红雨争妍，芳尘生润，将春都揉成泥。", "分明蕙风薇露，持搦花枝。", "款款汗酥薰透，娇羞无奈湿云痴。", "偏厮称，霓裳霞佩，玉骨冰肌。", "梅不似，兰不似，风流处，那更著意闻时。", "蓦地生绡扇底，嫩凉浮动好风微。", "醉得浑无气力，海棠一色睡胭脂。", "闲滋味，人花气，韩寿争知。"]}