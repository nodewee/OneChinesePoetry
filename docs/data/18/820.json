{"author": "陈深", "period": null, "type": "词", "title": "水龙吟", "paragraphs": ["此翁疑是香山，老来愈觉才情富。", "天孙借与，金刀玉尺，裁云缝雾。", "一曲阳春，樽前惟欠，柳蛮樱素。", "对苍松翠竹，江空岁晚，伴明月、倾芳醑。", "深谷修兰楚楚。", "续离骚、载歌初度。", "麻姑素约，天寒相访，遗余琼露。", "拟借青鸾，吹笙碧落，采芝玄圃。", "奈玉堂催召，文园醉叟，草凌云赋。"]}