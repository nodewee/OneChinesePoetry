{"author": "王沂孙", "period": null, "type": "词", "title": "锁窗寒・琐寒窗", "paragraphs": ["趁酒梨花，催诗柳絮，一窗春怨。", "疏疏过雨，洗尽满阶芳片。", "数东风、二十四番，几番误了西园宴。", "认小帘朱户，不如飞去，旧窠双燕。", "曾见。", "双蛾浅。", "自别後，多应黛痕不展。", "扑蝶花阴，怕看题诗团扇。", "试凭他、流水寄情，潮红不到春更远。", "但无聊、病酒厌厌，夜月荼縻院。"]}