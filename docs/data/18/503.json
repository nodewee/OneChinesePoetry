{"author": "罗志仁", "period": null, "type": "词", "title": "风流子", "paragraphs": ["歌咽翠眉低。", "湖船客、尊酒谩重携。", "正断续斋钟，高峰南北，飘零野褐，太乙东西。", "凄凉处，翠连松九里，僧马溅障泥。", "葛岭楼台，梦随烟散，吴山宫阙，恨与云霁。", "灵峰飞来久，飞不去，有落日断猿啼。", "无限风荷废港，露柳荒畦。", "岳公英骨，麒麟旧冢，坡仙吟魄，莺燕长堤。", "欲吊梅花无句，素壁慵题。"]}