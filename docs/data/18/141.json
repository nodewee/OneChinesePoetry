{"author": "王沂孙", "period": null, "type": "词", "title": "齐天乐", "paragraphs": ["一襟馀恨宫魂断，年年翠阴庭树。", "乍咽凉柯，还移暗叶，重把离愁深诉。", "西窗过雨。", "怪瑶佩流空，玉筝调柱。", "镜暗妆残，为谁娇鬓尚如许。", "铜仙铅泪似洗，叹携盘去远，难贮零露。", "病翼惊秋，枯形阅世，消得斜阳几度。", "馀音更苦。", "甚独抱清高，顿成凄楚。", "谩想薰风，柳丝千万缕。"]}