{"author": "仇远", "period": null, "type": "词", "title": "台城路・齐天乐", "paragraphs": ["海棠才试春光小，西风便吹秋去。", "白石粼粼，丹林点点，装缀东皋南浦。", "清游顿阻。", "谩空有园林，可无钟鼓。", "一曲庭花，隔江谁与问商女。", "离怀浑似梦里，碧云犹冉冉，佳人何处。", "越岫难盟，秦楼燕约，争奈年华已暮。", "凭高吊古。", "算只有梅花，伴人凄楚。", "极目天长，淡霞明断雨。"]}