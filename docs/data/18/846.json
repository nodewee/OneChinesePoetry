{"author": "胡浩然", "period": null, "type": "词", "title": "送入我门来", "paragraphs": ["荼垒安扉，灵馗挂户，神傩烈竹轰雷。", "动念流光，四序式周回。", "须知今岁今宵尽，似顿觉明年明日催。", "向今夕，是处迎春送腊，罗绮筵开。", "今古遍同此夜，贤愚共添一岁，贵贱仍偕。", "互祝遐龄，山海固难摧。", "石崇富贵篯铿寿，更潘岳仪容子建才。", "仗东风尽力，一齐吹送，入此门来。"]}