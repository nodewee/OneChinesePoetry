{"author": "伍梅城", "period": null, "type": "词", "title": "贺新郎", "paragraphs": ["梦到天宫里。", "见长庚星颗，忽自月边飞至。", "直奏玉皇金阙道，臣已五年于此。", "今亦欲、过宫一次。", "福禄寿星齐赞叹，过宫时、须过廉泉位。", "帝首肯，从他意。", "朝来鹊送帘前喜。", "闻廉泉、似是紫岩，螟蛉兄子。", "是子南轩人物祥，功业行看相似。", "岂同祖、同闻而已。", "细把所闻详所梦，想天文、实应人间事。", "况真是，长庚李。"]}