{"author": "张炎", "period": null, "type": "词", "title": "忆旧游", "paragraphs": ["记开帘过酒，隔水悬灯，款语梅边。", "未了清游兴，又飘然独去，何处山川。", "淡风暗收榆荚，吹下沈郎钱。", "叹客里光阴，消磨艳冶，都在尊前。", "留连。", "人处，是镜曲窥莺，兰阜围泉。", "醉拂珊瑚树，写百年幽恨，分付吟笺。", "故乡几回飞梦，江雨夜凉船。", "纵忘却归期，千山未必无杜鹃。"]}