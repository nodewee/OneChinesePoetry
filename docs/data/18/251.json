{"author": "赵必", "period": null, "type": "词", "title": "念奴娇", "paragraphs": ["一时四美，对重阳、那更无风无雨。", "尘世难逢开口笑，不饮黄花有语。", "云谷春生，星岩秋好，引领群仙去。", "满襟霁月，山中一洗尘雾。", "濂翁旧说犹存，渊明独爱菊，风流千古。", "拄杖笑谈卿与我，不减晋人风度。", "破帽敧风，空尊眠月，也有悠然趣。", "秋容未老，晚香尤有佳处。"]}