{"author": "王沂孙", "period": null, "type": "词", "title": "水龙吟", "paragraphs": ["晓霜初著青林，望中故国凄凉早。", "萧萧渐积，纷纷犹坠，门荒径悄。", "渭水风生，洞庭波起，几番秋杪。", "想重崖半没，千峰尽出，山中路、无人到。", "前度题红杳杳。", "溯宫沟、暗流空绕。", "啼螀未歇，飞鸿欲过，此时怀抱。", "乱影翻窗，碎声敲砌，愁人多少。", "望吾庐甚处，只应今夜，满庭谁扫。"]}