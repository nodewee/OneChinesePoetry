{"author": "尹公远", "period": null, "type": "词", "title": "尉迟杯", "paragraphs": ["冰弦语。", "在竹树、院落深深处。", "当年野草闲花，何许浮云飞絮。", "征鸿止止，纵汗漫、游人远回顾。", "迟琼楼、五色帘开，唤醒玄鹤飞舞。", "何事梦断湖山，尚九里松声，八月潮怒。", "三十年馀池台泪，应不为、花奴羯鼓。", "想天上、群仙老矣，甚比似、人间更愁苦。", "倩画阑、留住西风，莫教愁入云去。"]}