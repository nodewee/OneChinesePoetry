{"author": "张炎", "period": null, "type": "词", "title": "忆旧游", "paragraphs": ["叹江潭树老，杜曲门荒，同赋飘零。", "乍见翻疑梦，对萧萧乱发，都是愁根。", "秉烛故人归後，花月锁春深。", "纵草带堪题，争如片叶，能寄殷勤。", "重寻。", "已无处，尚记得依稀，柳下芳邻。", "伫立香风外，抱孤愁凄惋，羞燕惭莺。", "俯仰十年前事，醉後醒还惊。", "又晓日千峰，涓涓露湿花气生。"]}