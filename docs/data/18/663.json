{"author": "张炎", "period": null, "type": "词", "title": "春从天上来", "paragraphs": ["海上回槎。", "认旧时鸥鹭，犹恋蒹葭。", "影散香消，水流云在，疏树十里寒沙。", "难问钱塘苏小，都不见、擘竹分茶。", "更堪嗟。", "似荻花江上，谁弄琵琶。", "烟霞。", "自延晚照，尽换了西林，窈窕纹纱。", "蝴蝶飞来，不知是梦，犹疑春在邻家。", "一掬幽怀难写，春何处、春已天涯。", "减繁华。", "是山中杜宇，不是杨花。"]}