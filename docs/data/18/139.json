{"author": "王沂孙", "period": null, "type": "词", "title": "齐天乐", "paragraphs": ["碧痕初化池塘草，荧荧野光相趁。", "扇薄星流，盘明露滴，零落秋原飞磷。", "练裳暗近。", "记穿柳生凉，度荷分暝。", "误我残编，翠囊空叹梦无准。", "楼阴时过数点，倚阑人未睡，曾赋幽恨。", "汉苑飘苔，秦陵坠叶，千古凄凉不尽。", "何人为省。", "但隔水馀晖，傍林残影。", "已觉萧疏，更堪秋夜永。"]}