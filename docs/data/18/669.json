{"author": "张炎", "period": null, "type": "词", "title": "渡江云", "paragraphs": ["锦香缭绕地，深灯挂壁，帘影浪花斜。", "酒船归去後，转首河桥，那处认纹纱。", "重盟镜约，还记得、前度秦嘉。", "惟只有、叶题堪寄，流不到天涯。", "惊嗟。", "十年心事，几曲阑干，想萧娘声价。", "闲过了、黄昏时候，疏柳啼鸦。", "浦潮夜涌平沙白，问断鸿、知落谁家。", "书又远，空江片月芦花。"]}