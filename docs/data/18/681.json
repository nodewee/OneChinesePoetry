{"author": "张炎", "period": null, "type": "词", "title": "甘州・八声甘州", "paragraphs": ["隔花窥半面，带天香、吹动一天秋。", "叹行云流水，寒枝夜鹊，杨柳湾头。", "浪打石城风急，难系莫愁舟。", "未了笙歌梦，倚棹西州。", "重省寻春乐事，奈如今老去，鬓改花羞。", "指斜阳巷陌，都是旧曾游。", "凭寄与、采芳俦侣，且不须、容易说风流。", "争得似、桃根桃叶，明月妆楼。"]}