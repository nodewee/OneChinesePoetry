{"author": "仇远", "period": null, "type": "词", "title": "摸鱼儿", "paragraphs": ["恼晴空、日长无力，风吹不尽愁绪。", "马头零乱流光转，粟粟巧黏红树。", "闲意度。", "似特地、随他燕子穿帘去。", "徘徊不语。", "谩彷弗眉尖，留连眼底，芳草正如雾。", "冥蒙处。", "独凭阑干凝伫。", "翠蛾今在何许。", "隔花箫鼓春城暮。", "肠断小窗微雨。", "休更舞。", "明日看、池萍始信低飞误。", "长桥短浦。", "怅不似危红，苍苔点遍，犹涩马蹄驻。"]}