{"author": "姚云文", "period": null, "type": "词", "title": "齐天乐", "paragraphs": ["柳花引过横塘路，萦回曲蹊通圃。", "插槿编篱，挨梅砌石，次第海棠成坞。", "吟筇独拄。", "待寻访斜桥，水边窥户。", "已约青山，云深不碍客来处。", "繁华阅人无数。", "问旧日平原，君还知否。", "啼鸟窗幽，画阴人寂，慵困不如飞絮。", "匆匆燕语。", "似迎得春来，且留春住。", "惜取名花，一枝堪寄与。"]}