{"author": "黄公绍", "period": null, "type": "词", "title": "喜迁莺", "paragraphs": ["乱红飞雨。", "怅春心一似，腾腾闷暑。", "密绾柔情，暗传芳意，人在垂杨深宇。", "晓雪一帘幽梦，半点檀心知否。", "春不管，想粉香凝泪，翠颦含趣。", "谁念芳径小，新绿笺笺，问讯今何许。", "玉冷钗头，罗宽带眼，缥缈青鸾难遇。", "望断碧云深处，倚遍画阑将暮。", "空惆怅，更江头桃叶，溜横波渡。"]}