{"author": "汪元量", "period": null, "type": "词", "title": "六州歌头", "paragraphs": ["绿芜城上，怀古恨依依。", "淮山碎。", "江波逝。", "昔人非。", "今人悲。", "惆怅隋天子。", "锦帆里。", "环朱履。", "丛香绮。", "展旌旗。", "荡涟猗。", "击鼓挝金，拥琼玉吹。", "姿意游嬉。", "斜日晖晖。", "乱莺啼。", "销魂此际。", "君臣醉。", "貔貅弊。", "事如飞。", "山河坠。", "烟尘起。", "风凄凄。", "雨霏霏。", "草木皆垂泪。", "家国弃。", "竟忘归。", "笙歌地。", "欢娱地。", "尽荒畦。", "唯有当时皓月，依然挂、杨柳青枝。", "听堤边渔叟，一笛醉中吹。", "兴废谁知。"]}