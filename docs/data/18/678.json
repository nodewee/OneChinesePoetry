{"author": "张炎", "period": null, "type": "词", "title": "庆春宫・高阳台", "paragraphs": ["蟾窟研霜，蜂房点蜡，一枝曾伴凉宵。", "清气初生，丹心未折，浓艳到此都消。", "避风归去，贮金屋、妆成汉娇。", "栗肌微润，和露吹香，直与秋高。", "小山旧隐重招。", "记得相逢，古道迢遥。", "把酒长歌，插花短舞，谁在水国吹箫。", "馀音何处，看万里、星河动摇。", "广庭人散，月淡天心，鹤下银桥。"]}