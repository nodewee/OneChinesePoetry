{"author": "张炎", "period": null, "type": "词", "title": "月下笛", "paragraphs": ["万里孤云，清游渐远，故人何处。", "寒窗梦里，犹记经行旧时路。", "连昌约略无多柳，第一是、难听夜雨。", "谩惊回凄悄，相看烛影，拥衾谁语。", "张绪。", "归何暮。", "半零落，依依断桥鸥鹭。", "天涯倦旅。", "此时心事良苦。", "只愁重洒西州泪，问杜曲、人家在否。", "恐翠袖、正天寒，犹倚梅花那树。"]}