{"author": "蒋捷", "period": null, "type": "词", "title": "翠羽吟", "paragraphs": ["绀露浓。", "映素空。", "楼观峭玲珑。", "粉冻霁英，冷光摇荡古青松。", "半规黄昏淡月，梅气山影溟蒙。", "有丽人、步依修竹，萧然态若游龙。", "绡袂微皱水溶溶。", "仙茎清瀣，净洗斜红。", "劝我浮香桂酒，环佩暗解，声飞芳霭中。", "弄春弱柳垂丝，慢按翠舞娇童。", "醉不知何处，惊翦翦、凄紧霜风。", "梦醒寻痕访踪。", "但留残星挂穹。", "梅花未老，翠羽双吟，一片晓峰。"]}