{"author": "张炎", "period": null, "type": "词", "title": "西子妆慢・西子妆", "paragraphs": ["白浪摇天，青阴涨地，一片野怀幽意。", "杨花点点是春心，替风前、万花吹泪。", "遥岑寸碧。", "有谁识、朝来清气。", "自沈吟、甚流光轻掷，繁华如此。", "斜阳外。", "隐约孤村，隔坞闲门闭。", "渔舟何似莫归来，想桃源、路通人世。", "危桥静倚。", "千年事、都消一醉。", "谩依依，愁落鹃声万里。"]}