{"author": "张炎", "period": null, "type": "词", "title": "甘州・八声甘州", "paragraphs": ["记玉关、踏雪事清游。", "寒气脆貂裘。", "傍枯林古道，长河饮马，此意悠悠。", "短梦依然江表，老泪洒西州。", "一字无题处，落叶都愁。", "载取白云归去，问谁留楚佩，弄影中洲。", "折芦花赠远，零落一身秋。", "向寻常野桥流水，待招来、不是旧沙鸥。", "空怀感，有斜阳处，却怕登楼。"]}