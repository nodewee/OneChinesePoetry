{"author": "张炎", "period": null, "type": "词", "title": "壶中天・念奴娇", "paragraphs": ["瘦筇访隐，正繁阴闲锁，一壶幽绿。", "乔木苍寒图画古，窈窕行人韦曲。", "鹤响天高，水流花净，笑语通华屋。", "虚堂松外，夜深凉气吹烛。", "乐事杨柳楼心，瑶台月下，有生香堪掬。", "谁理商声帘外悄，萧瑟悬珰鸣玉。", "一笑难逢，四愁休赋，任我云边宿。", "倚阑歌罢，露萤飞上秋竹。"]}