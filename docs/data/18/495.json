{"author": "唐珏", "period": null, "type": "词", "title": "桂枝香", "paragraphs": ["松江舍北。", "正水落晚汀，霜老枯荻。", "还见青匡似绣，绀螯如戟。", "西风有恨无肠断，恨东流、几番潮沙。", "夜灯争聚微光，挂影误投帘隙。", "更喜荐、新篘玉液。", "正半壳含黄，一醉秋色。", "纤手香橙风味，有人相忆。", "江湖岁晚听飞雪，但沙痕、空记行迹。", "至今茶鼎，时时犹认，眼波愁碧。"]}