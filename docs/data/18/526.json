{"author": "蒋捷", "period": null, "type": "词", "title": "喜迁莺", "paragraphs": ["游丝纤弱。", "谩著意绊春，春难凭托。", "水暖成纹，云晴生影，双燕又窥帘幕。", "露添牡丹新艳，风摆秋千闲索。", "对此景，动高歌一曲，何妨行乐。", "行乐。", "春正好，无奈绿窗，孤负敲棋约。", "锦屋调笙，银瓶索酒，争奈也曾迷著。", "自从发凋心倦，常倚钩阑斜角。", "翠深处，看悠悠几点，杨花飞落。"]}