{"author": "王沂孙", "period": null, "type": "词", "title": "解连环", "paragraphs": ["万珠悬碧。", "想炎荒树密，□□□□。", "恨绛娣、先整吴帆，政鬟翠逞娇，故林难别。", "岁晚相逢，荐青子、独夸冰颊。", "点红盐乱落，最是夜寒，酒醒时节。", "霜槎猬芒冻裂。", "把孤花细嚼，时咽芳冽。", "断味惜、回涩馀甘，似重省家山，旧游风月。", "崖蜜重尝，到了输他清绝。", "更留人、绀丸半颗，素瓯泛雪。"]}