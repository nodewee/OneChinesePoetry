{"author": "詹玉", "period": null, "type": "词", "title": "多丽", "paragraphs": ["晚云归，小楼又作阴凉。", "霎儿间，恨桐招雨，西风叶叶商量。", "醒时心、又还南浦，愁边句、多在夕阳。", "菱碗笼青，莲瓶拖艳，旋倾花水咽茶香。", "怨蛩有、许多言语，说动软心肠。", "夜沈沈，几条凉月，界破晴窗。", "共绣帘吹絮未久，却孤剑水云乡。", "自家书、未能成字，邻家笛、且莫吹商。", "好梦偏悭，闲情未了，隔墙又唱秋娘。", "帕绡衣、旧时香折，戏封做书囊。", "鸳鸯字，见时千万，绣一双双。"]}