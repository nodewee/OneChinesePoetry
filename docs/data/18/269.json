{"author": "赵必", "period": null, "type": "词", "title": "贺新郎", "paragraphs": ["低唱芙蓉菊。", "有吟翁、坐拥红娇，宴黄金屋。", "恰则绂鳞三日後，灿灿盘珠玉。", "不待梦、燕怀枫腹。", "自是嫦娥分桂种，伴灵椿、千岁延清福。", "回笑我，龟藏六。", "归欤老圃锄春绿。", "吾菟裘、三径荒苔，一庭瘦竹。", "欲隐贫无山可买，聊尔徜徉盘谷。", "更管甚、云台玉局。", "紧闭柴门传语客，道主人、高枕南窗曲。", "有酒蟹，此生足。"]}