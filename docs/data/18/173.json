{"author": "王沂孙", "period": null, "type": "词", "title": "锦堂春・锦堂春慢", "paragraphs": ["桂嫩传香，榆高送影，轻罗小扇凉生。", "正鸳机梭静，凤渚桥成。", "穿线人来月底，曝衣花入风庭。", "看星残靥碎，露滴珠融，笑掩云扃。", "彩盘凝望仙子，但三星隐隐，一水盈盈。", "暗想恁肩私语，鬓乱钗横。", "蛛网飘丝恨，玉签传点催明。", "算人间待巧，似恁匆匆，有甚心情。"]}