{"author": "张炎", "period": null, "type": "词", "title": "凤凰台上忆吹箫", "paragraphs": ["水国浮家，渔村古隐，浪游惯占花深。", "犹记得、琵琶半面，曾湿衫青。", "不道江空岁晚，桃叶渡、还叹飘零。", "因乘兴，醉梦醒时，却是山阴。", "投闲倦呼俦侣，竟棹入芦花，俗客难寻。", "风渺渺、云拖暮雪，独钓寒清。", "远溯流光万里，浑错认、叶竹寰瀛。", "元来是、天上太乙真人。"]}