{"author": "唐珏", "period": null, "type": "词", "title": "摸鱼儿", "paragraphs": ["渐沧浪、冻痕消尽。", "琼丝初漾明镜。", "鲛人夜翦龙髯滑，织就水晶帘冷。", "凫叶净。", "最好似、嫩荷半卷浮倩影。", "玉流翠凝。", "早枯豉融香，红盐和雪，醉齿嚼清莹。", "功名梦，曾被秋风唤醒。", "故人应动高兴。", "悠然世味浑如水，千里旧怀谁省。", "空对景。", "奈回首、姑苏台畔愁波暝。", "烟寒夜静。", "但只有芳洲，苹花共老，何日泛归艇。"]}