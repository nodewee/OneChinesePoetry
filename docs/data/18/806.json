{"author": "刘将孙", "period": null, "type": "词", "title": "摸鱼儿", "paragraphs": ["甚平生、风流谢客，刀头梦送酸楚。", "不堪又得花间曲，猛忆云英霜杵。", "闲情赋。", "谁催就月明，云鬓犀梳吐。", "才情几许。", "待遗策重来，吹箫一弄，鸾凤共轻举。", "留春住。", "买得绿波南浦。", "黄金□散如土。", "蔷薇洞口三生路。", "无奈春光顿阻。", "新□绪。", "也待见东邻，花艳墙低处。", "东风看取。", "便娇送飞梭，半携编贝，笑咏尚高古。"]}