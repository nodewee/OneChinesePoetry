{"author": "彭子翔", "period": null, "type": "词", "title": "木兰花慢", "paragraphs": ["仙家春不老，谁说到、牡丹休。", "算蛮柳樊樱，怎生了得，白傅风流。", "枝头。", "梅实好，奈绿阴、庭户不禁愁。", "幸有琴中凤语，能通镜里鸾求。", "锵。", "杂佩下瀛洲。", "宝紫烟浮。", "望兰情红盼，三生曾识，一见如羞。", "绸缪。", "从今偕老，似柳郎、无负碧云秋。", "莫倚回文妙手，放教远觅封候。"]}