{"author": "仇远", "period": null, "type": "词", "title": "齐天乐", "paragraphs": ["夕阳门巷荒城曲，清音早鸣秋树。", "薄翦绡衣，凉生鬓影，独饮天边风露。", "朝朝暮暮。", "奈一度凄吟，一番凄楚。", "尚有残声，蓦然飞过别枝去。", "齐宫往事谩省，行人犹与说，当时齐女。", "雨歇空山，月笼古柳，彷佛旧曾听处。", "离情正苦。", "甚懒拂冰笺，倦拈琴谱。", "满地霜红，浅莎寻蜕羽。"]}