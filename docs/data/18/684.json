{"author": "张炎", "period": null, "type": "词", "title": "真珠帘", "paragraphs": ["云深别有深庭宇。", "小帘栊、占取芳菲多处。", "花暗水房春，润几番酥雨。", "见说苏堤晴未稳，便懒趁、踏青人去。", "休去。", "且料理琴书，夷犹今古。", "谁见静里闲心，纵荷衣未茸，雪巢堪赋。", "醉醒一乾坤，任此情何许。", "茂树石床同坐久，又却被、清风留住。", "欲住。", "奈帘影妆楼，翦灯人语。"]}