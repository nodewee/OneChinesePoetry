{"author": "仇远", "period": null, "type": "词", "title": "薄幸", "paragraphs": ["眼波横秀。", "乍睡起、茸窗倦绣。", "甚脉脉、阑干凭晓，一握乱丝如柳。", "最恼人、微雨悭晴，飞红满地春风骤。", "记帕折香绡，簪敲凉玉，小约清明前後。", "昨梦云何处，应只在，春城迷酒。", "对溪桃羞语，海棠贪困，莺声唤醒愁仍旧。", "劝花休瘦。", "看钗盟再合，秋千小院同携手。", "回文锦字，寄与知他信否。"]}