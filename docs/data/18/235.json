{"author": "梁栋", "period": null, "type": "词", "title": "一萼红", "paragraphs": ["怨东风。", "把韶华付去，李小桃红。", "黄落山空，香销水冷，此际才与君逢。", "敛秋思、愁肠九结，拥翠袖、应费剪裁工。", "晕脸迎霜，幽姿泣露，寂寞谁同。", "休笑梳妆淡薄，看浮花浪蕊，眼底俱空。", "夜帐云闲，寒城月浸，有人吟遍深丛。", "自前度、王郎去後，旧游处、烟草接吴宫。", "惟有芳卿寄言，蹙损眉峰。"]}