{"author": "熊禾", "period": null, "type": "词", "title": "瑞鹤仙", "paragraphs": ["翠旗迎风辇。", "正金母、西游瑶台宝殿。", "蓬莱都历遍。", "□飘然来到，笙歌庭院。", "朱颜绿鬓。", "须尽道、人间罕见。", "更恰恰占得，美景良辰，小春天暖。", "开宴。", "画堂深处，银烛高烧，珠帘任卷。", "香浮宝篆。", "翻舞袖，掩歌扇。", "看兰孙桂子，成团成簇，共捧金荷齐劝。", "□从今、鹤算龟龄，天长地远。"]}