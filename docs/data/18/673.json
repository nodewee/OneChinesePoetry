{"author": "张炎", "period": null, "type": "词", "title": "甘州・八声甘州", "paragraphs": ["记天风、飞佩紫霞边，顾曲万花深。", "甚相如情倦，少陵愁老，还叹飘零。", "短梦恍然今昔，故国十年心。", "回首三三径，松竹成阴。", "不恨片篷南浦，恨翦灯听雨，谁伴孤吟。", "料瘦筇归後，闲锁北山云。", "是几番、柳边行色，是几番、同醉古园林。", "烟波远，笔床茶灶，何处逢君。"]}