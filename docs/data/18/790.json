{"author": "张炎", "period": null, "type": "词", "title": "甘州・八声甘州", "paragraphs": ["想不劳、添竹引龙须，断梗忽传芳。", "记珠悬润碧，飘飘秋影，曾印禅窗。", "诗外片云落莫，错认是花光。", "无色空尘眼，雾老烟荒。", "一翦静中生意，任前看冷淡，真味深长。", "有清风如许，吹断万红香。", "且休教夜深人见，怕误他、看月上银床。", "凝眸久，却愁卷去，难博西凉。"]}