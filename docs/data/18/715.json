{"author": "张炎", "period": null, "type": "词", "title": "潇潇雨・踏莎行", "paragraphs": ["空山弹古瑟，掬长流、洗耳复谁听。", "倚阑干不语，江潭树老，风挟波鸣。", "愁里不须啼鴂，花落石床平。", "岁月鸥前梦，耿耿离情。", "记得相逢竹外，看词源倒泻，一雪尘缨。", "笑匆匆呼酒，飞雨夜行舟。", "又天涯、零落如此，掩闲门、得似晋人清。", "相思恨，趁杨花去，错到长亭。"]}