{"author": "尹公远", "period": null, "type": "词", "title": "齐天乐", "paragraphs": ["江湖千里秋风客，翩然白云黄鹄。", "石鼎烟霏，篆书红湿，随处菊香泉绿。", "幅巾野服。", "尽扫叶开门，抱琴听瀑。", "何事蓬壶，归来独待海涛陆。", "卢鸿旧时隐处，想斜阳草树，水榭云屋。", "麈尾玄玄，笔花语语，剪尽雨窗残烛。", "黄庭误读。", "且东老留诗，采和歌曲。", "後日重寻，洞天三十六。"]}