{"author": "赵必", "period": null, "type": "词", "title": "绮罗香", "paragraphs": ["办一枝藤，蜡一双屐，纵步翠微深处。", "无限芳心，付与蜂媒蝶侣。", "红堆里、杏脸匀妆，翠围外、柳腰娇舞。", "有吟翁、热恼心肠，肯拈出、美成佳句。", "九十光阴箭过，趁取芳晴追逐，春风杖屦。", "消得几番，风和雨、春归去。", "怅莺老、对景多愁，倩燕语、苦难留住。", "秋千影里送斜阳，梨花深院宇。"]}