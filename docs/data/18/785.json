{"author": "张炎", "period": null, "type": "词", "title": "台城路・齐天乐", "paragraphs": ["当年不信江湖老，如今岁华惊晚。", "路改家迷，花空阴落，谁识重来刘阮。", "殊乡顿远。", "甚犹带羁怀，雁凄蛩怨。", "梦里忘归，乱浦烟浪片帆转。", "闭门休叹故苑。", "杖藜游冶处，萧艾都遍。", "雨色云西，晴光水北，一洗悠然心眼。", "行行渐懒。", "快料理幽寻，酒瓢诗卷。", "赖有湖边，旧时鸥数点。"]}