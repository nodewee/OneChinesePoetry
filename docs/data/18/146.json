{"author": "王沂孙", "period": null, "type": "词", "title": "一萼红", "paragraphs": ["占芳菲。", "趁东风妩媚，重拂淡燕支。", "青凤衔丹，琼奴试酒，惊换玉质冰姿。", "甚春色、江南太早，有人怪、和雪杏花飞。", "藓佩萧疏，茜裙零乱，山意霏霏。", "空惹别愁无数，照珊瑚海影，冷月枯枝。", "吴艳离魂，蜀妖浥泪，孤负多少心期。", "岁寒事、无人共省，破丹雾、应有鹤归时。", "可惜鲛绡碎翦，不寄相思。"]}