{"author": "张炎", "period": null, "type": "词", "title": "瑞鹤仙", "paragraphs": ["楚云分断雨。", "问那回、因甚琴心先许。", "匆匆话离绪。", "正花房蜂闹，著春无处。", "残歌剩舞。", "尚隐约、当时院宇。", "黯消凝、铜雀深深，忍把小乔轻误。", "休赋。", "玉尊别後，老叶沈沟，暗珠还浦。", "欢游再数。", "能几日、采芳去。", "最无端做了，霎时娇梦，不道风流恁苦。", "把馀情、付与秋蛩，夜长自语。"]}