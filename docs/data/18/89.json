{"author": "汪元量", "period": null, "type": "词", "title": "疏影", "paragraphs": ["虬枝茜萼。", "使轻盈态度，香透帘幕。", "净洗铅华，浓抹胭脂，风前伴我孤酌。", "诗翁瘦硬□□□，断不被、春风熔铄。", "有陇头、折赠殷勤，又恐暮笳吹落。", "寂寞。", "孤山月夜，玉人万里外，空想前约。", "雁足书沈，马上弦哀，不尽寒阴砂漠。", "昭君滴滴红冰泪，但顾影、未梳掠。", "等恁时、环佩归来，却慰此况萧索。"]}