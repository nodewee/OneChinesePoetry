{"author": "吕同老", "period": null, "type": "词", "title": "桂枝香", "paragraphs": ["松江岸侧。", "正乱叶坠红，残浪收碧。", "犹记灯寒暗聚，簖疏轻入。", "休嫌郭索尊前笑，且开颜、共倾芳液。", "翠橙丝雾，玉葱浣雪，嫩黄初擘。", "自那日、新诗换得。", "又几度相逢，落潮秋色。", "常是篱边早菊，慰渠岑寂。", "如今谩有江山兴，更谁怜、草泥踪迹。", "但将身世，浮沈醉乡，旧游休忆。"]}