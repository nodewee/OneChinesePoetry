{"author": "黎廷瑞", "period": null, "type": "词", "title": "水龙吟", "paragraphs": ["荒城落日西风，满街芳草无行路。", "楼台羽化，萤飞故苑，蛩吟残础。", "不减承平，半湖秋月，隔溪烟树。", "慨江南风景，一朝如许，教人恨、王夷甫。", "对酒强推愁去。", "酒醒来、愁还如故。", "青萍三尺，阴符一卷，土花尘蠹。", "试问黄花，花知余否，沈吟无语。", "拍阑干，空羡平沙落雁，沧波归鹭。"]}