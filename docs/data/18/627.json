{"author": "张炎", "period": null, "type": "词", "title": "一萼红", "paragraphs": ["倚阑干。", "问绿华何事，偷饵九还丹。", "浣锦溪边，餐霞竹里，翠袖不倚天寒。", "照芳树、晴光泛晓，护么凤、无处认冰颜。", "露洗春腴，风摇醉魄，听笛江南。", "树挂珊瑚冷月，叹玉奴妆褪，仙掾诗悭。", "谩觅花云，不同梨梦，推篷恍记孤山。", "步夜雪、前村问酒，几消凝、把做杏花看。", "得似古桃流水，不到人间。"]}