{"author": "陈恕可", "period": null, "type": "词", "title": "水龙吟", "paragraphs": ["素姬初宴瑶池，佩环误落云深处。", "分香华井，洗妆湘渚，天姿淡泞。", "碧盖吹凉，玉冠迎晓，盈盈笑语。", "记当时乍识，江明夜静，只愁被、婵娟误。", "几点沙边飞鹭。", "旧盟寒、远迷烟雨。", "相思未尽，纤罗曳水，清铅泣露。", "玉镜台空，银瓶绠绝，断魂何许。", "待今宵试探，中流一叶，共凌波去。"]}