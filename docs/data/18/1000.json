{"author": "碧虚", "period": null, "type": "词", "title": "贺新郎", "paragraphs": ["兖兖登台阁。", "问诸公、谁讲谁明，诗书礼乐。", "前日毕星光焰里，有一濂渠伊洛。", "被翠玉、江山占却。", "天下国家多少事，好人才、半刺东南角。", "当路者，欠商确。", "寿杯端拜深深酌。", "把寻常、祝颂芜词，一时删削。", "引饮莱公同鼎轴，共定渊一著。", "二百载、无人能学。", "文简毕公真事业，非先生之托谁之托。", "龟鹤舞，蛟龙跃。"]}