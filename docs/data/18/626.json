{"author": "张炎", "period": null, "type": "词", "title": "水龙吟", "paragraphs": ["乱红飞已无多，艳游终是如今少。", "一番雨过，一番春减，催人渐老。", "倚槛调莺，卷帘收燕，故园空杳。", "奈关愁不住，悠悠万里，浑恰似、天涯草。", "不拟相逢古道。", "才疑梦、又还惊觉。", "清风在柳，江摇白浪，舟行趁晓。", "遮莫重来，不如休去，怎堪怀抱。", "那知又、五柳门荒，曾听得、鹃啼了。"]}