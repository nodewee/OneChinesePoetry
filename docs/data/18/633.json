{"author": "张炎", "period": null, "type": "词", "title": "新雁过妆楼", "paragraphs": ["风雨不来，深院悄、清事正满东篱。", "杖藜重到，秋气冉冉吹衣。", "瘦碧飘萧摇露便，腻黄秀野拂霜枝。", "忆芳时。", "翠微唤酒，江雁初飞。", "湘潭无人吊楚，叹落英自采，谁寄相思。", "淡泊生涯，聊伴老圃斜晖。", "寒香应遍故里，想鹤怨山空犹未归。", "归何晚，问径松不语，只有花知。"]}