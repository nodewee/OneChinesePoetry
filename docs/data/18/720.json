{"author": "张炎", "period": null, "type": "词", "title": "壶中天・念奴娇", "paragraphs": ["海山缥缈。", "算人间自有，移来蓬岛。", "一粒粟中生倒景，日月光融丹灶。", "玉洞分春，雪巢不夜，心寂凝虚照。", "鹤溪游处，肯将琴剑同调。", "休问挂树瓢空，窗前清意，赢得不除草。", "只恐渔郎曾误入，翻被桃花一笑。", "润色茶经，评量山水，如此闲方好。", "神仙陆地，长房应未知道。"]}