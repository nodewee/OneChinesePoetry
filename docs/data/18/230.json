{"author": "东冈", "period": null, "type": "词", "title": "百字令・念奴娇", "paragraphs": ["排云拓月，向天上移下，神仙华屋。", "画栋飞檐千万落，黼黼城南乔木。", "出谷莺迁，趋庭燕尔，袍绾登科绿。", "嫦娥分付，广寒今夜花烛。", "遥想高越于门，烂盈百辆，夹道争车毂。", "春满剡溪溪上路，一任瑶华飞六。", "舆奉潘慈，楼高华萼，坐享齐眉福。", "庭槐列戟，公侯衮衮相属。"]}