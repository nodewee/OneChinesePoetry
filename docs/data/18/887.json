{"author": "程节斋", "period": null, "type": "词", "title": "木兰花慢", "paragraphs": ["西风吹昨梦，直飞上、广寒宫。", "见绛节霓旌，常娥延伫，玉立双童。", "殷勤桂枝分付，却为言、当日有仙翁。", "谪堕人间几载，只今恰挂桑蓬。", "佳音未返碧楼空。", "青鸟耗难通。", "闻洞府已成，南州占断，皓月光风。", "前期十日佳席，倩一言、为写此清衷。", "三岛十洲佳致，奈何携近尘笼。"]}