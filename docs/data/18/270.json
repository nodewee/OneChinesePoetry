{"author": "赵必", "period": null, "type": "词", "title": "贺新郎", "paragraphs": ["沙上盟鸥鹭。", "笑吟翁、梦今不到，草堂深处。", "金屋重重春睡暖，傍翠偎香步步。", "已自摘、蟠桃三度。", "旧日画眉情性在，更君房、妙绝文章语。", "消受得，乘鸾侣。", "楼中燕燕谁家住。", "又从新、移根换叶，栽花千树。", "第一信风春事觉，莫遣绿羞红污。", "早早做、阑干遮护。", "天上姻缘千里合，喜乘槎、先入银河路。", "人似玉，衣金缕。"]}