{"author": "张炎", "period": null, "type": "词", "title": "高阳台", "paragraphs": ["古木迷鸦，虚堂起燕，欢游转眼惊心。", "南圃东窗，酸风扫尽芳尘。", "鬓貂飞入平原草，最可怜、浑是秋阴。", "夜沈沈。", "不信归魂，不到花深。", "吹箫踏叶幽寻去，任船依断石，袖裹寒云。", "老桂悬香，珊瑚碎击无声。", "故园已是愁如许，抚残碑，却又伤今。", "更关情。", "秋水人家，斜照西泠。"]}