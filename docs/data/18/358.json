{"author": "仇远", "period": null, "type": "词", "title": "忆旧游", "paragraphs": ["对庭芜黯淡，院柳萧疏，还又深秋。", "正一星镫暗，更一声雁过，一点萤流。", "合成一片离思，都在小红楼。", "想扑地阴云，人愁不尽，诗与天愁。", "酸风未应□，雨簌簌潇潇，欲下还收。", "忆绣帏贪睡，任花悄晨影，移上帘钩。", "被池半卷红浪，衣冷复熏篝。", "怎忘得江南，风流庾信空白头。"]}