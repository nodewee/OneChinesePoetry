{"author": "王沂孙", "period": null, "type": "词", "title": "三姝媚", "paragraphs": ["红缨悬翠葆。", "渐金铃枝深，瑶阶花少。", "万颗燕支，赠旧情、争奈弄珠人老。", "扇底清歌，还记得、樊姬娇小。", "几度相思，红豆都销，碧丝空袅。", "芳意荼䕷开早。", "正夜色瑛盘，素蟾低照。", "荐笋同时，叹故园春事，已无多了。", "赠满筠笼，偏暗触、天涯怀抱。", "谩想青衣初见，花阴梦好。"]}