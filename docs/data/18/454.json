{"author": "王梦应", "period": null, "type": "词", "title": "锦堂春・锦堂春慢", "paragraphs": ["浅帻分秋，凉尊试月，西风未雁犹蝉。", "看芙蓉影里，绿鬓年年。", "日上云帆压海，尘清玉马行天。", "更烟楼凤举，风幕麟游，锦後珠前。", "绿阴池馆如画，记晴春药径，雨晓芝田。", "已办十年笑语，小聚云边。", "舞称香围艳雪，歌迟酒落红船。", "早群仙归去，柳掖花扶，似雾非烟。"]}