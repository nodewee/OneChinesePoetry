{"author": "蒋捷", "period": null, "type": "词", "title": "永遇乐", "paragraphs": ["清逼池亭，润侵山阁，雪气凝聚。", "未有蝉前，已无蝶後，花事随逝水。", "西园支径，今朝重到，半碍醉筇吟袂。", "除非是、莺身瘦小，暗中引雏穿去。", "梅檐溜滴，风来吹断，放得斜阳一缕。", "玉子敲枰，香绡落翦，声度深几许。", "层层离恨，凄迷如此，点破谩烦轻絮。", "应难认、争春旧馆，倚红杏处。"]}