{"author": "张炎", "period": null, "type": "词", "title": "解语花", "paragraphs": ["行歌趁月，唤酒延秋，多买莺莺笑。", "蕊枝娇小。", "浑无奈、一掬醉乡怀抱。", "筹花斗草。", "几曾放、好春闲了。", "芳意阑，可惜香心，一夜酸风扫。", "海上仙山缥缈。", "问玉环何事，苦无分晓。", "旧愁空杳。", "蓝桥路、深掩半庭斜照。", "馀情暗恼。", "都缘是、那时年少。", "惊梦回、懒说相思，毕竟如今老。"]}