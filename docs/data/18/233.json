{"author": "梁栋", "period": null, "type": "词", "title": "念奴娇", "paragraphs": ["一场春梦，待从头，说与旁人听著。", "罨画溪山红锦障，舞燕歌莺台阁。", "碧海倾春，黄金买夜，犹道看承薄。", "雕香剪玉，今生今世盟约。", "须信欢乐过情，闲嗔冷妒，一阵东风恶。", "韵白娇红消瘦尽，江北江南零落。", "骨朽心存，恩深缘浅，忍把罗衣著。", "蓬莱何处，云涛天际冥漠。"]}