{"author": "王沂孙", "period": null, "type": "词", "title": "三姝媚", "paragraphs": ["蓝缸花半绽。", "正西窗凄凄，断萤新雁。", "别久逢稀，谩相看华发，共成销黯。", "总是飘零，更休赋、梨花秋苑。", "何况如今，离思难禁，俊才都减。", "今日山高江浅。", "又月落帆空，酒醒人远。", "彩袖乌纱，解愁人、惟有断歌幽婉。", "一信东风，再约看、红腮青眼。", "只恐扁舟西去，苹花弄晚。"]}