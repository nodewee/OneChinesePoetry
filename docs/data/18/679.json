{"author": "张炎", "period": null, "type": "词", "title": "长亭怨・长亭怨慢", "paragraphs": ["望花外、小桥流水，门巷愔愔，玉箫声绝。", "鹤去台空，佩环何处弄明月。", "十年前事，愁千折、心情顿别。", "露粉风香谁为主，都成消歇。", "凄咽。", "晓窗分袂处，同把带鸳亲结。", "江空岁晚，便忘了、尊前曾说。", "恨西风不庇寒蝉，便扫尽、一林残叶。", "谢杨柳多情，还有绿阴时节。"]}