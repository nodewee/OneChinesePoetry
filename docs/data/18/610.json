{"author": "张炎", "period": null, "type": "词", "title": "疏影", "paragraphs": ["柳黄未结。", "放嫩晴消尽，断桥残雪。", "隔水人家，浑是花阴，曾醉好春时节。", "轻车几度新堤晓，想如今、燕莺犹说。", "纵艳游、得似当年，早是旧情都别。", "重到翻疑梦醒，弄泉试照影，惊见华发。", "却笑归来，石老云荒，身世飘然一叶。", "闭门约住青山色，自容与、吟窗清绝。", "怕夜寒、吹到梅花，休卷半帘明月。"]}