{"author": "陈深", "period": null, "type": "词", "title": "贺新郎", "paragraphs": ["丹凤翔云表。", "览德辉、翩然飞下，翠蓬仙岛。", "银汉无声天似水，昨夜新凉多少。", "听一曲、琼箫音渺。", "千尺秦台凌空峻，见一双、翠羽先飞到。", "披紫雾，揽瑶草。", "风流别乘当英妙。", "对江山、掀髯把酒，浩歌长啸。", "绿发公候何足浼，自是无双才调。", "况槐阴、青青天杪。", "月殿姮娥云深处，近清秋、丹桂催开早。", "斟绿醑，戴花帽。"]}