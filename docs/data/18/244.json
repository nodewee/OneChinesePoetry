{"author": "姚云文", "period": null, "type": "词", "title": "紫萸香慢", "paragraphs": ["近重阳、偏多风雨，绝怜此日暄明。", "问秋香浓未，待携客、出西城。", "正自羁怀多感，怕荒台高处，更不胜情。", "向尊前、又忆洒酒插花人。", "只座上、已无老兵。", "凄情。", "浅醉还醒。", "愁不肯、与诗平。", "记长楸走马，雕弓ㄇ柳，前事休评。", "紫萸一枝传赐，梦谁到、汉家陵。", "尽乌纱、便随风去，要天知道，华发如此星星。", "歌罢涕零。"]}