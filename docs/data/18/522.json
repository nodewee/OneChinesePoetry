{"author": "蒋捷", "period": null, "type": "词", "title": "解连环", "paragraphs": ["妒花风恶。", "吹青阴涨却，乱红池阁。", "驻媚景、别有仙葩，遍琼小台，翠油疏箔。", "旧日天香，记曾绕、玉奴弦索。", "自长安路远，腻紫肥黄，但谱东洛。", "天津霁红如昨。", "听鹃声度月，春又寥寞。", "散艳魄、飞入江南，转湖渺山茫，梦境难托。", "万叠花愁，正困倚、钓阑斜角。", "待携尊、醉歌醉舞，劝花自乐。"]}