{"author": "张炎", "period": null, "type": "词", "title": "琐窗寒", "paragraphs": ["断碧分山，空帘剩月，故人天外。", "香留酒殢。", "蝴蝶一生花里。", "想如今、醉魂未醒，夜台梦语秋声碎。", "自中仙去後，词笺赋笔，便无清致。", "都是。", "凄凉意。", "怅玉笥埋云，锦袍归水。", "形容憔悴。", "料应也、孤吟山鬼。", "那知人、弹折素弦，黄金铸出相思泪。", "但柳枝、门掩枯阴，候蛩愁暗苇。"]}