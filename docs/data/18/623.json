{"author": "张炎", "period": null, "type": "词", "title": "解连环", "paragraphs": ["句章城郭。", "问千年往事，几回归鹤。", "叹贞元、朝士无多，又日冷湖阴，柳边门钥。", "向北来时，无处认、江南花落。", "纵荷衣未改，病损茂陵，总是离索。", "山中故人去却。", "但碑寒岘首，旧景如昨。", "怅二乔、空老春深，正歌断帘空，草暗铜雀。", "楚魄难招，被万叠、闲云迷著。", "料犹是、听风听雨，朗吟夜壑。"]}