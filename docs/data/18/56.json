{"author": "阮溪", "period": null, "type": "词", "title": "大江乘・念奴娇", "paragraphs": ["东阳四载，但好事、一一为民做了。", "谈笑半闲风月里，管甚讼庭生草。", "瓯茗炉香，菜羹淡饭，此外无烦恼。", "问侯何苦，自饥只要民饱。", "犹念甘旨相违，白云万里，不得随昏晓。", "暂舍苍生归定省，回首又看父老。", "听得乖崖，交章力荐，道此官员好。", "且来典宪，中书还二十四考。"]}