{"author": "蒋捷", "period": null, "type": "词", "title": "喜迁莺", "paragraphs": ["风涛如此，被闲鸥诮我，君行良苦。", "槲叶深湾，芦窠窄港，小憩倦篙慵橹。", "壮年夜吹笛去，惊得鱼龙嗥舞。", "怅今老，但蓬窗紧掩，荒凉愁愫。", "别浦。", "云断处。", "低雁一绳，拦断家山路。", "佩玉无诗，飞霞乏序，满席快飚谁付。", "醉中几番重九，今度芳尊孤负。", "便晴否。", "怕明朝蝶冷，黄花秋圃。"]}