{"author": "陸游", "period": "宋", "type": "诗", "title": "大將出師歌", "paragraphs": ["將軍北伐辭前殿，恩詔催排苑中宴。", "紫陌驚塵中使来，青門立馬群公餞。", "繡旗雜沓三十里，畫鼓敲鏗五千面。", "行營暮宿咸陽原，滿朝太息傾都羨。", "天聲一震胡已亡，捷書奕奕如飛電。", "高秋不閉玉關城，中夜罷傳青海箭。", "山川圖籍上有司，張掖酒泉開郡縣。", "還朝策勛兼將相，詔假黄鉞調金鉉。", "丈夫未遇誰得知，昔日新豐笑貧賤。"]}