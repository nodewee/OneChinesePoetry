{"author": "陸游", "period": "宋", "type": "诗", "title": "神君歌", "paragraphs": ["泰山可爲礪，東海可揚塵。", "惟有壯士志，死生要一伸。", "我夢神君自天下，威儀奕奕難具陳。", "飛龍駕車不用馬，訶前殿後皆鬼神。", "奇形詭狀密如魚鱗，𧥄𧥄齾齾爭扶車輪。", "黑纛白旄其來無垠，黄霧紫氛合散輪囷。", "考録魑魅號呼吟呻，約束蛟螭夭矯服馴。", "後車百兩載美人，巾褠鮮麗工笑顰。", "金尊翠杓溢芳醇，琵琶箜篌飾怪珍。", "世間局促常悲辛，神君歡樂千萬春。", "嗚呼生不封侯死廟食，丈夫豈得抱志長黙黙。"]}