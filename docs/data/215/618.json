{"author": "陸游", "period": "宋", "type": "诗", "title": "贈宋道人", "paragraphs": ["我不如昔人騎鶴上九天，玉簡奏事虚皇前。", "平生嗇養氣麤全，兩脚馳走輕如烟。", "鳥道懸崖忽飛鶱，戲擲短劍聲鏗然。", "轉盼跳下千仞淵，已復取劍升層巔。", "騰猿俊鶻争後先，饑食松花掬飛泉。", "金骨緑髓漸凝堅，口哦七字黄庭篇。", "西來欲訪挾彈僊，丹經劍訣更精研。", "嗟哉一失五百年，作詩付子勿妄傳。"]}