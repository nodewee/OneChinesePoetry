{"author": "陸游", "period": "宋", "type": "诗", "title": "十二月十一日視築堤", "paragraphs": ["江水來自蠻夷中，五月六月聲摩空。", "巨魚穹龜牙鬚雄，欲取闤市爲龍宫。", "横隄百丈臥霽虹，始誰築此東平公。", "今年樂哉適歲豐，吏不相倚勇赴功。", "西山大竹織萬籠，船舸載石來亡窮。", "横陳屹立相疊重，置力尤在水廟東。", "我登高原相其衝，一盾可愛百箭攻。", "蜿蜿其長高隆隆，截如長城限羌戎。", "安得椽筆記始終，插江石崖堅可礲。"]}