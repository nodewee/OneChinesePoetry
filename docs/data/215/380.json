{"author": "陸游", "period": "宋", "type": "诗", "title": "春感", "paragraphs": ["少時狂走西復東，銀鞍駿馬馳如風。", "眼看春去不復惜，只道歲月來無窮。", "初逰漢中亦未覺，一飲尚可傾千鍾。", "义魚狼藉漾水濁，獵虎蹴蹋南山空。", "射堋命中萬人看，毬門對植雙旗紅。", "華堂却來弄筆硯，新詩醉草誇坐中。", "劍關南山纔幾日，壯氣摧縮成衰翁。", "雪霜蕭颯已滿鬢，蛟龍鬱屈空蟠胸。", "鄰園杏花忽爛漫，推枕彊起隨逰蜂。", "遶看百匝幾嘆息，吹紅洗緑行匆匆。", "莫年逢春尚有幾，常恐春去尋無踪。", "青錢三百幸可辦，且判爛醉酤郫筒。"]}