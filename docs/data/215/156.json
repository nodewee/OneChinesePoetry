{"author": "陸游", "period": "宋", "type": "诗", "title": "迎赦呈王志夫李德孺師伯渾", "paragraphs": ["平明置騎傳詔函，帝意欲與東皇參。", "青城回仗國人喜，金雞銜赦天恩覃。", "吾君愛民靡不到，黄紙字密如吳蠶。", "紀元故事極用九，聖政盡美方登三。", "嗟余久已去魏闕，夢想豹尾猶毿毿。", "過郊一月方拜赦，始知身落天西南。", "歡呼已怪衰病愈，蹈舞更覺春風酣。", "何當與子歸共載，二月起柁江如藍。"]}