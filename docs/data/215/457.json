{"author": "陸游", "period": "宋", "type": "诗", "title": "夏夜大醉醒後有感", "paragraphs": ["少時酒隐東海濵，結交盡是英豪人。", "龍泉三尺動牛斗，陰符一編役鬼神。", "客逰山南夜望氣，頗謂王師當入秦。", "欲傾天上河漢水，盡洗關中戰士塵。", "那知一旦事大繆，騎驢劍閣霜毛新。", "却將覆氊草檄手，小詩點綴西州春。", "素心雖願老巖壑，大義未敢忘君臣。", "鷄鳴酒解不成寐，起坐肝膽空輪囷。"]}