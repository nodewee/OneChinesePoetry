{"author": "陸游", "period": "宋", "type": "诗", "title": "自山中泛舟歸郡城", "paragraphs": ["我呼小艇浮南津，落日亂山衘半輪。", "背舩雙鷺低掠水，下灘峭風冷逼人。", "中流回望始太息，烟中白塔高嶙峋。", "適從彼來忽在此，老夫拄杕捷有神。", "尉曹堆盤笠澤膾，秀才瀉榼中山春。", "豈惟外物不挂眼，醉後兀爾忘吾身。", "朝冠行即挂神武，買犢遂欲耕峨岷。", "金丹自喜日日長，白髮未許年年新。", "擁橋炬火遠已閙，歸舍睡息清而勻。", "明朝笑謂同載客，有脚莫踏東華塵。"]}