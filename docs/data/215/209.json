{"author": "陸游", "period": "宋", "type": "诗", "title": "月夕", "paragraphs": ["我昔隠天台，夜半遊句曲。", "弄月過垂虹，萬頃一片玉。", "烟艇起菱唱，水風吹釣絲。", "更欲小徙倚，恐失初平期。", "今年遊青城，三十六峰巒。", "白雲反在下，使我毛骨寒。", "天如玻璃鍾，倒覆溼銀海。", "素璧行其間，草木盡光彩。", "姮娥顧我笑，手撫玉兔兒。", "莫怪世人生白髮，秋風桂老欲無枝。"]}