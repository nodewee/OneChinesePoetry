{"author": "陸游", "period": "宋", "type": "诗", "title": "聞王嘉叟訃報有作", "paragraphs": ["嗚呼嘉叟今信死，哭君寢門泪如水。", "我初入都不妄交，傾倒如君數人耳。", "籠燈蹋雪夜相過，劇論懸河駭鄰里。", "地爐燔栗美芻豢，石鼎烹茶當醪醴。", "上書去國何勇决，作詩送君猶壯偉。", "十年偶復過都門，君方草制西垣裏。", "鬢鬚班白面骨生，心頗疑君遽如此。", "西來例不候達官，每欲寄聲中輒止。", "隻雞絮酒縱有時，雙魚素書長已矣。", "生前客屨紛滿户，身後人情薄於紙。", "懸知海內莆陽公，獨念遺孤爲經紀。"]}