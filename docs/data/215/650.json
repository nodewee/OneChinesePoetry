{"author": "陸游", "period": "宋", "type": "诗", "title": "謁漢昭烈惠陵及諸葛公祠宇", "paragraphs": ["雨止風益豪，雪作雲不動。", "凄凉漢陵廟，衰草卧翁仲。", "畫妓空笙竽，土馬闕羈鞚。", "壤沃黄犢耕，柏密幽鳥哢。", "尚想忠武公，身任社稷重。", "整整渭上營，氣已無岐雍。", "少須天意定，破賊寜患衆。", "興亡信有數，星隕事可痛。", "陵邊四五家，茆竹居接棟。", "手皸紙上箔，醅熟酒鳴甕。", "雖嗟生理微，亦足逭饑凍。", "劉葛固雄傑，閲世均一夢。", "論高常近迂，才大本難用。", "九原不可作，再拜臨風慟。"]}