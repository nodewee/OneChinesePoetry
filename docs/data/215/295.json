{"author": "陸游", "period": "宋", "type": "诗", "title": "臨别成都帳飲萬里橋贈譚德稱", "paragraphs": ["成都城南萬里橋，蘆根蘋末風蕭蕭。", "映花碾草鈿車小，駐坡驀澗青驄驕。", "入門翠徑絕窈窕，臨水飛觀何岧嶤。", "判無功名著不朽，惟仗詩酒寬亡聊。", "迎霜早已足雉兔，微冷便欲思狐貂。", "喜看縷膾映盤箸，恨欠斫蟹加橙椒。", "坐中譚侯天下士，龍馬毛骨矜超遥。", "烏犀白紵謫仙様，但可邂逅不可招。", "今年一戰馘餘子，風送六翮凌青霄。", "美人再拜乞利市，醉墨飛落生蛟綃。", "我衰於世百無用，十年不趁含元朝。", "華纓肻傍蕭颯鬢，寶带那束龍鍾腰。", "祝君好去事明主，日望分喜來漁樵。", "逰談引類亦細事，寄酒且解相如消。"]}