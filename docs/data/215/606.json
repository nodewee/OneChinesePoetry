{"author": "陸游", "period": "宋", "type": "诗", "title": "白鶴館夜坐", "paragraphs": ["竹聲風雨交，松聲波濤翻。", "我坐白鶴館，燈青無晤言。", "廓然心境寂，一洗吏卒喧。", "袖手哦新詩，清寒愧雄渾。", "屈宋死千載，誰能起九原。", "中間李與杜，獨招湘水魂。", "自此競摹寫，幾人望其藩。", "蘭苕看翡翠，烟雨啼青猿。", "豈知雲海中，九萬擊鵬鵾。", "更闌燈欲死，此意與誰論。"]}