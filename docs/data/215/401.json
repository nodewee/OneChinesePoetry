{"author": "陸游", "period": "宋", "type": "诗", "title": "錦亭", "paragraphs": ["天公爲我齒頬計，遣飫黄甘與丹荔。", "又憐狂眼老更狂，令看廣陵芍藥蜀海棠。", "周行萬里逐所樂，天公於我元不薄。", "貴人不出長安城，寶带華纓真汝縳。", "樂哉今從石湖公，大度不計聾承聾。", "夜宴新亭海棠底，紅雲倒吸玻璃鍾。", "琵琶絃繁腰鼓急，盤鳯舞衫香霧濕。", "春醪凸盞燭光搖，素月中天花影立。", "逰人如雲環玉帳，詩未落紙先傳唱。", "此邦句律方一新，鳯閣舍人今有様。"]}