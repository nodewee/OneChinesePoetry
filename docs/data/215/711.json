{"author": "陸游", "period": "宋", "type": "诗", "title": "之廣都憩鐵像院", "paragraphs": ["歲暮天苦寒，風雨復乘之。", "道邊得古寺，欣然具晨炊。", "瘦樹立中庭，斷蔓絡短籬。", "小僧爲設爐，童子燒槁枝。", "坐令手足柔，髭間失冰澌。", "敬禮龕中像，盡讀廡下碑。", "少年志四方，故里了不思。", "晚知行路難，更覺遊子悲。", "一官始巴僰，剡曲歸何時。", "置之勿復道，爛醉忘天涯。"]}