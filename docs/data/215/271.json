{"author": "陸游", "period": "宋", "type": "诗", "title": "山中得長句戲呈周輔并簡朱縣丞山", "paragraphs": ["鶴鳴山空無鶴來，青霞嶂深天壁開。", "千巖角逐互吞吐，一峰拔起矜崔嵬。", "日光微漏潭見底，水氣上薄雲成堆。", "幽禽飛鳴報客至，奇樹璀璨知誰栽。", "花藤怪蔓白晝暗，奔猿落狖無時哀。", "路窮尚躡一千級，忽見密竹藏樓臺。", "共言神僧昔住此，至今光景如天台。", "搘笻負笠出復沒，喜動婦人驚提孩。", "高人何至作狡獪，無乃翫世聊相詼。", "不然學道窮實際，詎捨正大崇奇瓌。", "儒林丈人學擅世，餘事尚壓蔡與崔。", "名山未死可再到，此士一失難重陪。", "贊府摘山事如織，擺撥領客何奇哉。", "境幽神愴不可住，歸倩玉手傳金杯。"]}