{"author": "陸游", "period": "宋", "type": "诗", "title": "十月十四夜月終夜如晝", "paragraphs": ["月從海東來，徑尺鎔銀盤。", "西行到峨嵋，玉宇萬里寛。", "幽人耿不寐，弄影清夜闌。", "五城十二樓，縹緲香霧間。", "不知何仙人，亭亭倚高寒。", "欲語不得往，悵望冰雪顔。", "叩頭儻見哀，容我躡素鸞。", "掬露以爲漿，屑玉以爲餐。", "泠泠潄齒頰，皓皓濯肺肝。", "逝將從君遊，人間苦無歡。"]}