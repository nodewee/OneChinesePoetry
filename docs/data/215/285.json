{"author": "陸游", "period": "宋", "type": "诗", "title": "長歌行", "paragraphs": ["人生不作安期生，醉入東海騎長鯨。", "猶當出作李西平，手杖旄鉞清舊京。", "金印煌煌未入手，白髮種種來無情。", "成都古寺臥秋晚，落日偏傍僧窗明。", "豈其馬上破賊手，哦詩長作寒螿鳴。", "興來買盡市橋酒，大車磊落堆長缾。", "哀絲豪竹助劇飲，如鉅野受黄河傾。", "平時一滴不入口，意氣頓使千人驚。", "國讎未報壯士老，匣中寶劍夜有聲。", "何當凱還宴將士，三更雪壓飛狐城。"]}