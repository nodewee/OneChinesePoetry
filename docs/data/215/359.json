{"author": "陸游", "period": "宋", "type": "诗", "title": "夜登城楼", "paragraphs": ["上天何蒼蒼，四序浩旋斡。", "異哉今年熱，炊鬻不可活。", "夜分睡復起，揺箑腕欲脱。", "彊登城西楼，月露渺空濶。", "憑欄弄清影，涼颸入蕉葛。", "濕螢沾草根，驚鶻起木末。", "亦知難久留，襟抱資一豁。", "人事迭廢興，天理交予奪。", "羲和不停馭，去若弦上筈。", "此熱會當衰，歲晚備裘褐。"]}