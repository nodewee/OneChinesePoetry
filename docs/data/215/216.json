{"author": "陸游", "period": "宋", "type": "诗", "title": "神山歌", "paragraphs": ["吾聞海中五神山，其根戴以十五鼇。", "一朝六鼇被釣去，岱輿貟嶠沉洪濤。", "尚餘三山巋然在，當時不沒爭秋毫。", "如何蓬萊又已淺，忽見平地生藜蒿。", "伏羲迨今幾萬歲，世事如火煎油膏。", "娶妻不敢待翁命，治水無暇憐兒號。", "避讒奔楚僅得免，歴聘返魯終不遭。", "老聃關尹亦又死，人實危脆無堅牢。", "有口惟可飲醇醪，有手惟可持霜螯。", "勿令他人復笑汝，後有萬世來滔滔。"]}