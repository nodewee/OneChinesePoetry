{"author": "陸游", "period": "宋", "type": "诗", "title": "偶過浣花感舊逰戲作", "paragraphs": ["憶昔初爲錦城客，醉騎駿馬桃花色。", "玉人擕手上江楼，一笑鈎簾賞微雪。", "寶釵換酒忽徑去，三日楼中香未滅。", "市人不識呼酒仙，異事驚傳一城說。", "至今西壁餘小草，過眼年光如電掣。", "正月錦江春水生，花枝缺處小舟横。", "閑倚胡床吹玉笛，東風十里斷腸聲。"]}