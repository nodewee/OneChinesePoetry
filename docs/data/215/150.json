{"author": "陸游", "period": "宋", "type": "诗", "title": "醉後草書歌詩戲作", "paragraphs": ["朱樓矯首隘八荒，緑酒一舉累百觴。", "洗我堆阜崢嶸之胸次，寫爲淋漓放縱之詞章。", "墨翻初若鬼神怒，字瘦忽作蛟螭僵。", "寶刀出匣揮雪刅，大舸破浪馳風檣。", "紙窮擲筆霹靂響，婦女驚走兒童藏。", "往時草檄喻西域，颯颯聲動中書堂。", "一收朝迹忽十載，西掠三巴窮夜郎。", "山川荒絕風俗異，賴有酒美猶能狂。", "醉中自脱頭上幘，緑髮未許侵微霜。", "人生得喪良細事，孰謂老大多悲傷。"]}