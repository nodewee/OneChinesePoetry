{"author": "陸游", "period": "宋", "type": "诗", "title": "和范舍人永康青城道中作", "paragraphs": ["風驅雨壓無浮埃，驂驔千騎東方來。", "勝逰公自輩王謝，浄社我亦追宗雷。", "岷山楼上一徙倚，如地始闢天初開。", "廓然眼界三萬里，山一螘垤水一杯。", "世間幻妄幾變滅，正自不滿吾曹咍。", "丈夫本願布衣老，達士詎畏蒼顔催。", "君看神君歲食羊四萬，處處棄骨高成堆。", "西山老翁飽松麨，造物賦予何遼哉。"]}