{"author": "陸游", "period": "宋", "type": "诗", "title": "觀大散關圖有感", "paragraphs": ["上馬擊狂夫，下馬草軍書。", "二十抱此志，五十猶癯儒。", "大散陳倉間，山川鬱盤紆。", "勁氣鍾義士，可與共壯圖。", "坡陀咸陽城，秦漢之故都。", "王氣浮夕靄，宫室生春蕪。", "安得從王師，汛掃迎皇輿。", "黄河與函谷，四海通舟車。", "士馬發燕趙，布帛來青徐。", "先當營七廟，次第畫九衢。", "偏師縛可汗，傾都觀受俘。", "上壽大安宫，復如正觀初。", "丈夫畢此願，死與螻螘殊。", "志大浩無期，醉膽空滿軀。"]}