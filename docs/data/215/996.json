{"author": "陸游", "period": "宋", "type": "诗", "title": "遊武夷山", "paragraphs": ["少讀封禪書，始知武夷君。", "晚乃遊斯山，秀傑非昔聞。", "三十六奇峰，秋晴無纖雲。", "空巖雞晨號，峭壁丹夜暾。", "巢居寄千仞，鴻荒想羲軒。", "風雨蛻玉骨，難以俗意論。", "丹梯不容躡，修蔓亦畏捫。", "泝灘進小艇，愧驚白鷺群。", "學道雖恨晚，養氣敢不勤。", "宦遊非本志，寄謝鶴與猿。"]}