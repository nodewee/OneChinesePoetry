{"author": "陸游", "period": "宋", "type": "诗", "title": "池上醉歌", "paragraphs": ["我欲築化人中天之臺，下視四海皆飛埃。", "又欲造方士入海之舟，破浪萬里求蓬萊。", "取日挂向扶桑枝，留春挽回北斗魁。", "横笛三尺作龍吟，腰鼓百面聲轉雷。", "飲如長鯨海可竭，玉山不倒高崔嵬。", "半酣脱幘髮尚緑，壯心未肻成低摧。", "我妓今朝如花月，古人白骨生蒼苔。", "後當視今如視古，對酒惜醉何爲哉。"]}