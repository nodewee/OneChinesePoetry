{"author": "陸游", "period": "宋", "type": "诗", "title": "曉嘆", "paragraphs": ["一鴉飛鳴窗已白，推枕欲起先嘆息。", "翠華東巡五十年，赤縣神州滿戎狄。", "主憂臣辱古所云，世間有粟吾得食。", "少年論兵實狂妄，諫官劾奏當竄殛。", "不爲孤囚死嶺海，君恩如天豈終極。", "容身有禄愧滿顔，滅賊無期泪横臆。", "未聞含桃薦宗廟，至今銅駞没荆棘。", "幽并從古多烈士，悒悒可令長失職。", "王師入秦駐一月，傳檄足定河南北。", "安得揚鞭出散關，下令一變旌旗色。"]}