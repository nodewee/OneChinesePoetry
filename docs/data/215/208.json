{"author": "陸游", "period": "宋", "type": "诗", "title": "龍湫歌", "paragraphs": ["環湫巨木老不花，奫淪千尺龍所家。", "爪痕入木欲數寸，觀者心掉不敢譁。", "去年大旱綿千里，禾不立苗麥垂死。", "林神社鬼無奈何，老龍欠伸徐一起。", "隆隆之雷浩浩風，倒卷江水傾虚空。", "鱗間出火作飛電，金蛇夜掣層雲中。", "明朝父老來賽雨，大巫吹簫小巫舞。", "祠門人散月姢姢，龍歸抱珠湫底眠。"]}