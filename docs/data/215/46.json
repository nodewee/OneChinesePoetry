{"author": "杜甫", "period": "唐", "type": "诗", "title": "杜鵑行", "paragraphs": ["古時杜宇稱望帝，魂作杜鵑何微細。", "跳枝竄葉樹木中，搶佯瞥捩雌隨雄。", "毛衣慘黑貌顦顇，衆鳥安肯相尊崇。", "隳形不敢棲華屋，短翮唯願巢深叢。", "穿皮啄朽觜欲禿，苦飢始得食一蟲。", "誰言養雛不自哺，此語亦足爲愚蒙。", "聲音咽咽如有謂，號啼略與嬰兒同。", "口乾垂血轉迫促，似欲上訴於蒼穹。", "蜀人聞之皆起立，至今斅學傳遺風。", "迺知變化不可窮，豈知昔日居深宮，嬪嬙左右如花紅。"]}