{"author": "杜甫", "period": "唐", "type": "诗", "title": "狂歌行贈四兄", "paragraphs": ["與兄行年校一歲，賢者是兄愚者弟。", "兄將富貴等浮雲，弟切功名好權勢。", "長安秋雨十日泥，我曹鞴馬聽晨雞。", "公卿朱門未開鎖，我曹已到肩相齊。", "吾兄睡穩方舒膝，不襪不巾蹋曉日。", "男啼女哭莫我知，身上須繒腹中實。", "今年思我來嘉州，嘉州酒重花繞樓。", "樓頭喫酒樓下臥，長歌短詠還相酬。", "四時八節還拘禮，女拜弟妻男拜弟。", "幅巾鞶帶不挂身，頭脂足垢何曾洗。", "吾兄吾兄巢許倫，一生喜怒長任真。"]}