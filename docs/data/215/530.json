{"author": "陸游", "period": "宋", "type": "诗", "title": "初春出逰", "paragraphs": ["春風初來滿刀州，江水照人如潑油。", "犢車芳草南陌頭，家家傾貲事遨逰。", "萬里橋西繫黄騮，爲君一登散花楼。", "半年長齋廢觥籌，興來忽典千金裘。", "小桃婀娜弄芳柔，紅蘭茁芽滿春洲。", "壚邉女兒不解愁，鬭草纔罷還藏鈎。", "可憐世人自拘囚，盎中乾坤舞蜉蝣。", "百年苦短去日遒，問君安用萬户侯。"]}