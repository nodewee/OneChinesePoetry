{"author": "陸游", "period": "宋", "type": "诗", "title": "聞虜亂有感", "paragraphs": ["前年從軍南山南，夜出馳獵常半酣。", "玄熊蒼兕積如阜，赤手曵虎毛毿毿。", "有時登高望鄠社，悲歌仰天泪如雨。", "頭顱自揣已可知，一死猶思報明主。", "近聞索虜自相殘，秋風撫劍泪汍瀾。", "雒陽八陵那忍說，玉座塵昏松柏寒。", "儒冠忽忽垂五十，急裝何由穿袴褶。", "羞爲老驥伏櫪悲，寜作枯魚過河泣。"]}