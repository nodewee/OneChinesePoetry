{"author": "陸游", "period": "宋", "type": "诗", "title": "醉中長歌", "paragraphs": ["闌干斗柄搖天東，人間一夜回春風。", "注桃染柳歲相似，惟我衰顔非昔紅。", "可憐逢春不自感，更欲使氣驚兒童。", "烟郊射雉錦臆碎，水亭供鱠金盤空。", "歸穿南市萬人看，流星突過連錢驄。", "高樓作歌醉自寫，墨光燭焰交長虹。", "人生未死貴適意，萬里作客元非窮。", "故人夜直金鑾殿，僵臥獨聽宫門鐘。"]}