{"author": "杜甫", "period": "唐", "type": "诗", "title": "惜別行送劉僕射判官", "paragraphs": ["聞道南行市駿馬，不限匹數軍中須。", "襄陽幕府天下異，主將儉省憂艱虞。", "祗收壯健勝鐵甲，豈因格鬬求龍駒。", "而今西北自反胡，騏驎蕩盡一匹無。", "龍媒真種在帝都，子孫永落西南隅。", "向非戎事備征伐，君肯辛苦越江湖。", "江湖凡馬多顦顇，衣冠往往乘蹇驢。", "梁公富貴於身疎，號令明白人安居。", "俸錢時散士子盡，府庫不爲驕豪虛。", "以茲報主寸心赤，氣却西戎迴北狄。", "羅網羣馬籍馬多，氣在驅馳出金帛。", "劉侯奉使光推擇，滔滔才略滄溟窄。", "杜陵老翁秋繫船，扶病相識長沙驛。", "強梳白髮提胡盧，手把菊花路旁摘。", "九州兵革浩茫茫，三歎聚散臨重陽。", "當杯對客忍流涕，君不覺老夫神內傷。"]}