{"author": "陸游", "period": "宋", "type": "诗", "title": "丈人觀", "paragraphs": ["黄金篆書扁朱門，夾道巨竹屯蒼雲。", "崖嶺劃若天地分，千柱耽耽壓其垠。", "纓冠肅謁丈人君，廣殿空庭吹寶熏。", "摩挲畫牆手爲皸，異哉山巙與土羵。", "物怪齾齾冠丘墳，仙人佩玉雜帨帉。", "手整貂冠最不群，欲去不忍恨日曛。", "道翁採藥晝夜勤，松根茯苓獲兼斤。", "人芝植立彊骨觔，狗杞群吠聲狺狺。", "山爐小甑吹幽芬，朱顔不飲常自醺。", "我亦宿誦五千文，一念之差墮世紛。", "逝将從翁走如麋，隐書秘訣何由聞。"]}