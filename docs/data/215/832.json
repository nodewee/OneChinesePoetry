{"author": "陸游", "period": "宋", "type": "诗", "title": "懷成都十韵", "paragraphs": ["放翁五十猶豪縱，錦城一覺繁華夢。", "竹葉春醪碧玉壺，桃花駿馬青絲鞚。", "鬭雞南市各分朋，射雉西郊常命中。", "壯士臂立緑絛鷹，佳人袍畫金泥鳯。", "椽燭那知夜漏殘，銀貂不管晨霜重。", "一梢紅破海棠回，數蘂香新早梅動。", "酒徒詩社朝暮忙，日月匆匆迭賓送。", "浮世堪驚老已成，虚名自笑今何用。", "歸來山舍萬事空，卧聽糟床酒鳴瓮。", "北窗風雨耿青燈，舊遊欲說無人共。"]}