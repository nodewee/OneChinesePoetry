{"author": "陸游", "period": "宋", "type": "诗", "title": "胡無人", "paragraphs": ["鬚如蝟毛磔，面如紫石稜。", "丈夫出門無萬里，風雲之會立可乘。", "追奔露宿青海月，奪城夜蹋黄河冰。", "鐵衣度磧雨颯颯，戰鼓上隴雷憑憑。", "三更窮虜送降欵，天明積甲如丘陵。", "中華初識汗血馬，東夷再貢霜毛鷹。", "群陰伏，太陽昇，胡無人，宋中興。", "丈夫報主有如此，笑人白首篷窗燈。"]}