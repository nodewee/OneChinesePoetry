{"author": "陸游", "period": "宋", "type": "诗", "title": "岳陽樓", "paragraphs": ["身如病鶴短翅翎，雨雪飄灑號沙汀。", "天風忽吹不得住，東下巴峽泛洞庭。", "軒皇張樂雖已矣，此地至今朝百靈。", "雄樓岌嶪鎮吳楚，我來舉手捫天星。", "帆檣纔放已隱隱，雲氣亂入何冥冥。", "黿鼉出没蛟鰐横，浪花遮盡君山青。", "黄衫仙翁喜無恙，袖劍近到城南亭。", "眼前俗子敗人意，安得與翁同醉醒。"]}