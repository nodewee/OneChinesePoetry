{"author": "陸游", "period": "宋", "type": "诗", "title": "成都行", "paragraphs": ["倚錦瑟，擊玉壺，吳中狂士遊成都。", "成都海棠十萬株，繁華盛麗天下無。", "青絲金絡白雪駒，日斜馳遣迎名姝。", "燕脂褪盡見玉膚，緑鬟半脱嬌不梳。", "吳綾便面對客書，斜行小草密復疏。", "墨君秀潤瘦不枯，風枝雨葉筆筆殊。", "月浸羅韈清夜徂，滿身花影醉索扶。", "東來此歡墮空虚，坐悲新霜點鬢鬚。", "易求合浦千斛珠，難覓錦江雙鯉魚。"]}