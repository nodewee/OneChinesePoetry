{"author": "陸游", "period": "宋", "type": "诗", "title": "怡齋", "paragraphs": ["東湖仲夏草樹荒，屋古無人亭午涼。", "萱房微呀不見日，筍籜自解時吹香。", "野藤蟠屈入窗罅，溼菌扶疏生屋梁。", "跨溝數椽最幽翳，漲水及檻雨敗牆。", "靜涵青蘋舞藻荇，閑立白鷺浮鴛鴦。", "芙蕖雖瘦亦瀰漫，照眼翠蓋遮紅粧。", "水紋珍簟欲卷却，團團素扇懶復將。", "天風忽送塔鈴語，喚覺清夢遊瀟湘。"]}