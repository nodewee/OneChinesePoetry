{"author": "陸游", "period": "宋", "type": "诗", "title": "逰大智寺", "paragraphs": ["脱髮紛滿梳，衰顔不堪照。", "百年忽已半，去日如過燒。", "平生功名心，上馬無燕趙。", "爾來閲世故，萬事驚錯料。", "豈無舊朋儔，聮翩半廊廟。", "誰能伴此老，泝峽聽猿叫。", "錦城得数公，意氣如再少。", "偷閑訪野寺，繫馬追一笑。", "新糟厭玉貍，畏酒亦復釂。", "古殿鼪鼯豪，壊壁冠佩肖。", "摩挲宋公詩，句法嘆高妙。", "正如霓裳曲，零落得遺調。", "歸途繚長堤，掠面霜氣峭。", "佳逰不可忘，落筆君勿誚。"]}