{"author": "陸游", "period": "宋", "type": "诗", "title": "玉局觀拜東坡先生海外畫像", "paragraphs": ["商周去不還，盛哉漢唐宋。", "蘇公本天人，謫墮爲世用。", "太平極嘉祐，珠玉始包貢。", "公車三千牘，字字岌飛動。", "氣力倒犀象，律呂諧鸞鳯。", "天驥西極來，矯矯不受鞚。", "飛騰上臺閣，廢放落雲夢。", "至寶不侵蝕，終亦老侍從。", "晚途遷海表，萬里天宇空。", "豈惟騎鯨魚，遂欲跨螮蝀。", "心空物莫撓，氣老筆愈縱。", "粃糠郊祀歌，遠友清廟頌。", "我生雖後公，妙句得吟諷。", "整衣拜遺像，千古尊正統。"]}