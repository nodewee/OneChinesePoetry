{"author": "陸游", "period": "宋", "type": "诗", "title": "八月十四夜三叉市對月", "paragraphs": ["去年看月籌邉楼，雲罅微光如玉鈎。", "主人不樂客嘆息，清歌空送黄金舟。", "今年看月三义市，纎雲不作良霄祟。", "素娥命駕洗客愁，我亦傾杯邀共醉。", "風露萬里方渺然，冰輪無轍行碧天。", "盈盈耿耿意無盡，月不忍落人忘眠。", "一言欲報廣寒殿，茅簷華屋均相見。", "明年萬事不足論，但願月滿人常健。"]}