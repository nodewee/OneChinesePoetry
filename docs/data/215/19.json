{"author": "杜甫", "period": "唐", "type": "诗", "title": "哭韋大夫之晉", "paragraphs": ["悽愴郇瑕色，差池弱冠年。", "丈人叨禮數，文律早周旋。", "臺閣黃圖裏，簪裾紫蓋邊。", "尊榮真不忝，端雅獨翛然。", "貢喜音容間，馮招病疾纏。", "南過駭倉卒，北思悄聯緜。", "鵩鳥長沙諱，犀牛蜀郡憐。", "素車猶慟哭，寶劒欲高懸。", "漢道中興盛，韋經亞相傳。", "沖融標世業，磊落映時賢。", "城府深朱夏，江湖眇霽天。", "綺樓關樹頂，飛旐汎堂前。", "帟幕疑風燕，笳簫急暮蟬。", "興殘虛白室，跡斷孝廉船。", "童孺交遊盡，喧卑俗事牽。", "老來多涕淚，情在強詩篇。", "誰寄方隅理，朝難將帥權。", "春秋褒貶例，名器重雙全。"]}