{"author": "陸游", "period": "宋", "type": "诗", "title": "眉州郡燕大醉中間道馳出城宿石佛院", "paragraphs": ["玻瓈春作江水清，紫玉簫如雛鳯鳴。", "漏聲不聞看炧燭，俠氣未減欺飛觥。", "單車萬里信有数，二年三過寧忘情。", "釵頭玉茗妙天下，瓊花一樹真虚名。", "酒酣忽作檀公策，間道絕出東關城。", "清歌未斷去已遠，回首楼堞空峥嶸。", "貂裘狐帽醉走馬，陌上應有行人驚。", "徑投野寺睡正美，魚鼓忽報江天明。"]}