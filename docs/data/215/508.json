{"author": "陸游", "period": "宋", "type": "诗", "title": "玉京行", "paragraphs": ["玉京清都奉紫皇，赤明開皇刧茫茫。", "有路坦如馳康莊，惜哉背之趨死鄉。", "絳陵朱兒朝吐光，森然箭鏃攅玉床。", "潔齋山棲祓不祥，朝餐夕食芝术香。", "縹囊蘂笈出秘方，日精月華鍊陰陽。", "爐開沐浴時日良，清夜玉杵聞琳房。", "服之刀圭換肝腸，三十六帝參翺翔。", "下視一笑争奪塲，纍纍枯冢壓北邙。"]}