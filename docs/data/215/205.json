{"author": "陸游", "period": "宋", "type": "诗", "title": "同何元立賞荷花追懷鏡湖舊遊", "paragraphs": ["少狂欺酒氣吐虹，一笑未了千觴空。", "涼堂下簾人似玉，月色泠泠透湘竹。", "三更畫船穿藕花，花爲四壁船爲家。", "不須更踏花底藕，但嗅花香已無酒。", "花深不見畫船行，天風空吹白紵聲。", "雙槳歸來弄湖水，往往湖邊人已起。", "即今憔悴不堪論，賴有何郎共此尊。", "紅緑疏疏君勿嘆，漢嘉去歲無荷看。"]}