{"author": "陸游", "period": "宋", "type": "诗", "title": "二月十六日賞海棠", "paragraphs": ["常年春半花事竟，今年春半花始盛。", "衰翁不減少年狂，走馬直與飛蝶競。", "妍華有露洗愈明，纖弱無風揺不定。", "莫放飄零作紅雨，剩看倩笑臨粧鏡。", "溪梅枯槁墮巖谷，山杏輕浮真妾媵。", "欲誇絕艶不勝說，縱欠濃香何足病。", "華燈銀燭揺花光，翠杓金舩豪酒興。", "夜闌感事獨悽然，繁枝空折誰堪贈。"]}