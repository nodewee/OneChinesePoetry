{"author": "陸游", "period": "宋", "type": "诗", "title": "客中夜寒戲作長謠", "paragraphs": ["孤翁癡鈍如寒蠅，霜夕不暝愁嚴凝。", "寝衣觸體起芒粟，鼻息嘘潤成冰凌。", "鼕鼕黙數嚴譙鼓，耿耿獨看幽窗燈。", "支床龜老共夜永，號月鷄冷同晨興。", "白狐紫貂了不暖，何况蜀錦并吳綾。", "静思忽得安樂法，人生所欠絮與繒。", "十年一衲尚可過，不信請視匡山僧。"]}