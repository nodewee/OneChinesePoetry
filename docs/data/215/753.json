{"author": "陸游", "period": "宋", "type": "诗", "title": "眉州披風榭拜東坡先生遺像", "paragraphs": ["蜿蜒回顧山有情，平鋪十里江無聲。", "孕奇蓄秀當此地，鬱然千載詩書城。", "高臺老仙誰所寫，仰視眉宇空崢嶸。", "百年醉魂吹不醒，飄飄風袖笻枝横。", "爾來逢迎厭俗子，龍章鳯姿我眼明。", "北扉南海均夢耳，謫墮本自白玉京。", "惜哉畫史未造極，不作散髮騎長鯨。", "故鄉歸來要有日，安得春江變酒從公傾。"]}