{"author": "杜甫", "period": "唐", "type": "诗", "title": "奉送二十三舅錄事之攝郴州", "paragraphs": ["賢良歸盛族，吾舅盡知名。", "徐庶高交友，劉牢出外甥。", "泥塗豈珠玉，環堵但柴荆。", "衰老悲人世，驅馳厭甲兵。", "氣春江上別，淚血渭陽情。", "舟鷁排風影，林烏反哺聲。", "永嘉多北至，句漏且南征。", "必見公侯復，終聞盜賊平。", "郴州頗涼冷，橘井尚淒清。", "從役何蠻貊，居官志在行。"]}