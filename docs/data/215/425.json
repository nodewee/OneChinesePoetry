{"author": "陸游", "period": "宋", "type": "诗", "title": "逰合江園戲題", "paragraphs": ["朱朱白白池臺間，好風妍日開未殘。", "我來覔醉苦草草，常恨不如花意閑。", "山鷄飛起亂花落，下上青林穿翠壑。", "世間動步即有拘，常恨不如禽意樂。", "人言功名恐不免，我願徜徉娱歲晚。", "熟計滛書理白魚，何如縱獵牽黄犬。", "成都四郊如砥平，安得雙鞬馳出城。", "鞚飛塵起望不見，從騎尋我鳴鶻聲。"]}