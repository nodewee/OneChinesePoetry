{"author": "陸游", "period": "宋", "type": "诗", "title": "喜譚德稱歸", "paragraphs": ["少鄙章句學，所慕在經世。", "諸公薦文章，頗恨非素志。", "一朝落江湖，爛漫得自恣。", "討論極王霸，事業窺莘渭。", "孔明景略間，却立頗眦睨。", "從人無一欣，對食有三喟。", "譚侯信豪雋，可共不朽事。", "天涯再相見，握手更抆泪。", "欲尋西郊路，斗酒傾意氣。", "浩歌君和我，勿作尋常醉。"]}