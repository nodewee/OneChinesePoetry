{"author": "陸游", "period": "宋", "type": "诗", "title": "與青城道人飲酒作", "paragraphs": ["君不見太傅晚歲具海舟，歸欲極意東山逰。", "翰林偶脱夜郎讁，大醉賦詩黄鶴楼。", "兩公窮達何足道，同是逸氣横清秋。", "我無一事行萬里，青山白雲聊散愁。", "有酒不換西涼州，無酒不典鷫鸘裘。", "不作王猛傲晲坐捫蝨，不作甯戚悲歌起飯牛。", "五雲覆鼎金丹熟，笙鶴飄然戲十洲。"]}