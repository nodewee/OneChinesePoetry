{"author": "陸游", "period": "宋", "type": "诗", "title": "夜讀岑嘉州詩集", "paragraphs": ["漢嘉山水邦，岑公昔所寓。", "公詩信豪偉，筆力追李杜。", "常想從軍時，氣無玉關路。", "至今蠧簡傳，多昔横槊賦。", "零落財百篇，崔嵬多傑句。", "工夫刮造化，音節配韶頀。", "我後四百年，清夢奉巾屨。", "晚途有奇事，隨牒得補處。", "群胡自魚肉，明主方北顧。", "誦公天山篇，流涕思一遇。"]}