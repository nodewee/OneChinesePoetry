{"author": "陸游", "period": "宋", "type": "诗", "title": "登灌口廟東大楼觀崏江雪山", "paragraphs": ["我生不識柏梁建章之宫殿，安得峨冠侍遊宴。", "又不及身在滎陽京索間，擐甲横戈夜酣戰。", "胸中迫隘思遠遊，泝江來倚岷山楼。", "千年雪嶺闌邊出，萬里雲濤坐上浮。", "禹迹茫茫始江漢，疏鑿功當九州半。", "丈夫生世要如此，齎志空死能無嘆。", "白髮蕭條吹北風，手把巵酒酹江中。", "姓名未死終磊磊，要與此江東注海。"]}