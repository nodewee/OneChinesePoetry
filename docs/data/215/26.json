{"author": "杜甫", "period": "唐", "type": "诗", "title": "奉贈蕭二十使君", "paragraphs": ["惜在嚴公幕，俱爲蜀使臣。", "艱危參大府，前後間清塵。", "起草鳴先路，乘槎動要津。", "王鳧聊暫出，蕭雉只相馴。", "終始任安義，荒蕪孟母鄰。", "聯翩匍匐禮，意氣死生親。", "張老存家事，嵇康有故人。", "食恩慙鹵莽，鏤骨抱酸辛。", "巢許山林志，夔龍廊廟珍。", "鵬圖乃矯翼，熊軾且移輪。", "磊落衣冠地，蒼茫土木身。", "塤篪鳴自合，金石瑩逾新。", "重憶羅江外，同遊錦水濱。", "結歡隨過隙，懷舊益霑巾。", "曠絕含香舍，稽留伏枕辰。", "停驂雙闕早，迴雁五湖春。", "不達長卿病，從來原憲貧。", "監河受貸粟，一起轍中鱗。"]}