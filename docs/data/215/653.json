{"author": "陸游", "period": "宋", "type": "诗", "title": "大雪歌", "paragraphs": ["長安城中三日雪，潼關道上行人絕。", "黄河鐵牛僵不動，承露金盤凍将折。", "虬鬚豪客狐白裘，夜來醉眠寶釵樓。", "五更未醒已上馬，衝雪却作南山遊。", "千年老虎獵不得，一箭横穿雪皆赤。", "拏空爭死作雷吼，震動山林裂崖石。", "曳歸擁路千人觀，髑髏作枕皮蒙鞍。", "人間壮士有如此，胡不來歸漢天子。"]}