{"author": "陸游", "period": "宋", "type": "诗", "title": "漢齋中夜坐有感", "paragraphs": ["荒山爲城溪作壕，風鼓巨木聲翻濤。", "鴟梟乘屋彈不去，狐狸欺人怒竪毛。", "雨來紅鶴更可惡，争巢一似嬰兒號。", "城孤屋老草木茂，正坐人少此輩豪。", "急呼五百具畚鍤，欲掀窟穴窮腥臊。", "忽然語罷却自笑，殘年何至與汝鏖。", "浣花江色緑如黛，春波灔灔浮輕舠。", "行當繫纜柳陰下，仰聽鶯語傾香醪。"]}