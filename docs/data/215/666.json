{"author": "陸游", "period": "宋", "type": "诗", "title": "晚登子城", "paragraphs": ["江頭作雪雪未成，北風吹雲如有營。", "驅車出門何所詣，一放吾目登高城。", "城中繁雄十萬户，朱門甲第何崢嶸。", "錦機玉工不知數，深夜窮巷聞吹笙。", "國家自從失河北，烟塵漠漠暗兩京。", "胡行如鬼南至海，寸地尺天皆苦兵。", "老吳將軍獨護蜀，坐使井絡無欃槍。", "名都壯邑數千里，至今不聞戎馬聲。", "安危自古有倚仗，相持黙黙非敵情。", "棘門覇上勿兒戲，犬羊豈憚渝齊盟。"]}