{"author": "陸游", "period": "宋", "type": "诗", "title": "中夜聞大雷雨", "paragraphs": ["雷車駕雨龍盡起，電行半空如狂矢。", "中原戰爭五十年，上帝震怒初一洗。", "黄頭女真褫魂魄，面縳軍門争請死。", "已聞三箭定天山，何啻積甲齊熊耳。", "捷書馳騎奏行宫，近臣上壽天顔喜。", "閤門明日催賀班，雲集千官摩劍履。", "長安父老請移蹕，願見六龍臨渭水。", "從今身是太平人，敢憚安西九千里。"]}