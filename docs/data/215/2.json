{"author": "杜甫", "period": "唐", "type": "诗", "title": "奉送王信州崟北歸", "paragraphs": ["朝廷防盜賊，供給愍誅求。", "下詔選郎署，傳聲能典州。", "蒼生今日困，天子嚮時憂。", "井屋有煙起，瘡痍無血流。", "壤歌唯海甸，畫角自山樓。", "白髮寐常早，荒榛農復秋。", "解龜踰臥轍，遣騎覓扁舟。", "徐榻不知倦，潁川何以酬。", "塵生彤管筆，寒膩黑貂裘。", "高義終焉在，斯文去矣休。", "別離同雨散，行止各雲浮。", "林熱鳥開口，江渾魚掉頭。", "尉佗雖北拜，太史尚南留。", "軍旅應都息，寰區要盡收。", "九重思諫諍，八極念懷柔。", "徙倚瞻王室，從容仰廟謀。", "故人持雅論，絕塞豁窮愁。", "復見陶唐理，甘爲汗漫遊。"]}