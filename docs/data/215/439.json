{"author": "陸游", "period": "宋", "type": "诗", "title": "雨中登安福寺塔", "paragraphs": ["平生喜登高，醉眼無疆界。", "北顧極幽并，東望誇海岱。", "喟然撫手嘆，從古幾成敗。", "英雄如過鳥，城郭但遺塊。", "今朝上黑塔，千里曠無礙。", "忽驚風霆掣，坐覺天地晦。", "急雨挾龍腥，溽暑爲摧壊。", "皇天念蟠鬱，令我寄一快。", "那知書生狂，自倚心眼大。", "更思駐潼關，黄河看如带。"]}