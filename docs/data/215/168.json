{"author": "陸游", "period": "宋", "type": "诗", "title": "瑞草橋道中作", "paragraphs": ["經年簿書無少暇，欵段今朝欣一跨。", "瑞草橋邊水亂流，青衣渡口山如畫。", "老翁醉著看龍鍾，小婦出窺聞婭奼。", "荒陂吹笛晚呼牛，古路倚梯晨采柘。", "殘花零落不禁折，香草芉茸如可藉。", "郵亭慈竹筍穿籬，野店蒲萄枝上架。", "功名垂世端有數，利欲昏心喜乘罅。", "羈窮自笑豈人謀，閑放每欲從天借。", "草根蟲語秪自悲，風裏篷征安稅駕。", "祖師補處浣花村，會傍清江結茆舍。"]}