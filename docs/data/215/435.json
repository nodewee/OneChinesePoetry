{"author": "陸游", "period": "宋", "type": "诗", "title": "聞孫巖老挂冠嘆仰之餘輙賦長句", "paragraphs": ["聖賢在世龍行天，出處何至爲物牽。", "後人競作駒伏轅，未死奄奄如九泉。", "郫孫公者山澤僊，巉巖玉骨寒入肩。", "哦詩調苦亂嘒蟬，燥墨瘦字醜不妍。", "諸公好之挽使前，六丁力盡山嶷然。", "奏書告老不待年，脱手徑上岷山巔。", "吾儕一官自糾纒，俛首鞭箠不自憐。", "强欲作詩誦公賢，事偉辭卑難竝傳。"]}