{"author": "陸游", "period": "宋", "type": "诗", "title": "十月一日浮橋成以故事宴客凌雲", "paragraphs": ["陰風吹雨白晝昏，誰掃雲霧升朝暾。", "三江水縮獻洲渚，九頂秀色欲塞門。", "西山下竹十萬箇，江面便可馳車轅。", "巷無居人亦何怪，釋耒來看空山村。", "竹枝宛轉秋猿苦，桑落瀲灩春泉渾。", "衆賔共醉忘燭跋，一徑却下緣雲根。", "走沙人語若潮卷，爭橋炬火如星繁。", "肩輿睡兀到東郭，空有醉墨留衫痕。", "十年萬事俱變滅，點檢自覺惟身存。", "寒燈夜永照耿耿，臥賦長句招羈魂。"]}