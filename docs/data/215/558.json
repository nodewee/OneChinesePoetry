{"author": "陸游", "period": "宋", "type": "诗", "title": "送范舍人還朝", "paragraphs": ["平生嗜酒不爲味，聊欲醉中遺萬事。", "酒醒客散獨悽然，枕上屡揮憂國涙。", "君如高光那可負，東都兒童作羌語。", "常時念此氣生癭，况送公歸覲明主。", "皇天震怒賊得長，三年昴星失光芒。", "旄頭下掃在旦暮，嗟此大議知誰當。", "公歸上前勉畫策，先取關中次河北。", "堯舜尚不有百蠻，此時何能擾中國。", "黄扉甘泉多故人，定知不作白頭新。", "因公併寄千萬意，早爲神州清戰塵。"]}