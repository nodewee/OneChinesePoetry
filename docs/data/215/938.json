{"author": "陸游", "period": "宋", "type": "诗", "title": "柴懷叔殿院世綵堂", "paragraphs": ["卷服貂冠世間有，榮悴紛紛翻覆手。", "不如御史老莱衣，世綵堂中奉春酒。", "北斗爲觴山作豆，鳳竹鸞絲太中壽。", "今年宗祀降恩綸，太中拜前公拜後。", "嗚呼人誰無父母，盛事有及公家否。", "萬鍾苦晚三釜薄，人生此恨十八九。", "我欲殺青書孝友，愧非太史馬牛走。", "聖朝若遣采詩官，尚可爲公圖不朽。"]}