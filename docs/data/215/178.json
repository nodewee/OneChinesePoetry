{"author": "陸游", "period": "宋", "type": "诗", "title": "月下作二首  其一", "paragraphs": ["池上迎微風，柏間蹋涼月。", "冷然醉夢醒，一洗煩惱熱。", "嗟予世外人，火食常嘔噎。", "易求雲表露，難覓大古雪。", "況欲試秘方，瓊漿和玉屑。", "俛首居俗間，愁若鷹在紲。", "惟兹服月芒，比歲稍得訣。", "但令天無雲，豈復計圜缺。", "玉鈎定誰挂，冰輪了無轍。", "詩成獨高詠，靈府炯澄澈。"]}