{"author": "陸游", "period": "宋", "type": "诗", "title": "江樓吹笛飲酒大醉中作", "paragraphs": ["世言九州外，復言大九州。", "此言果不虛，僅可容吾愁。", "許愁亦當有許酒，吾酒釀盡銀河流。", "酌之萬斛玻瓈舟，酣宴五城十二樓。", "天爲碧羅幕，月作白玉鈎。", "織女織慶雲，裁成五色裘。", "披裘對酒難爲客，長揖北辰相獻酬。", "一飲五百年，一醉三千秋。", "却駕白鳯驂斑虬，下與麻姑戲玄洲。", "錦江吹笛餘一念，再過劍南應小留。"]}