{"author": "陸游", "period": "宋", "type": "诗", "title": "日暮至湖上", "paragraphs": ["籃輿晚繞湖，樂此新秋涼。", "粉落竹方老，紅凋荷更香。", "天宇無纖雲，仰視鴻鵠翔。", "小樓久不登，撫檻悲慨慷。", "浮生寄一夢，共盡無彭殤。", "況我數月客，轉眼促去裝。", "顧作兒女態，裵徊惜流光。", "簷角迎夜月，林間送斜陽。", "四年已五遷，終歲常遑遑。", "安得一茆屋，歸老樵風旁。"]}