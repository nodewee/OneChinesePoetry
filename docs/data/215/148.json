{"author": "陸游", "period": "宋", "type": "诗", "title": "蜀酒歌", "paragraphs": ["漢州鵝黄鸞鳯雛，不鷙不搏德有餘。", "眉州玻瓈天馬駒，出門已無萬里塗。", "病夫少年夢清都，曾賜虚皇碧琳腴。", "文德殿門晨奏書，歸局黄封羅百壺。", "十年流落狂不除，遍走人間尋酒壚。", "青絲玉瓶到處酤，鵝黄玻瓈一滴無。", "安得豪士致連車，倒瓶不用杯與盂。", "琵琶如雷聒坐隅，不愁渴死老相如。"]}