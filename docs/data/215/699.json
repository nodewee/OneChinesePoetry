{"author": "陸游", "period": "宋", "type": "诗", "title": "感興二首  其二", "paragraphs": ["高帝王蜀漢，天下豈易圖。", "幡然用其鋒，項羽不支梧。", "嗟余昔從戎，久戍南鄭墟。", "登高望夕烽，只尺咸陽都。", "群胡本無政，剽奪常自如。", "民窮訴蒼天，日夜思來蘇。", "連年況枯旱，關輔尤空虛。", "安得節制帥，弓刀肅馳驅。", "父老上牛酒，善意不可孤。", "諸将能辦此，機會無時無。"]}