{"author": "陸游", "period": "宋", "type": "诗", "title": "眉州驛舍睡起", "paragraphs": ["平生百無能，一懶每自喜。", "胡爲八年間，逐食走萬里。", "身如盤永轉，心似爐丹死。", "事君未免愧，富貴不如已。", "雨餘古驛涼，晝寐無錯履。", "澹然得高臥，睡思極清美。", "心平了無夢，驚魘何自起。", "尚嫌漆園蝶，肻作南柯螘。", "斜陽生木影，龍蛇滿窗紙。", "煎茶倘已熟，一笑問童子。"]}