{"author": "陸游", "period": "宋", "type": "诗", "title": "芳華樓賞梅", "paragraphs": ["素娥竊藥不奔月，化作江梅寄幽絕。", "天工丹粉不敢施，雪洗風吹見真色。", "出籬藏塢香細細，臨水隔烟情脉脉。", "一春花信二十四，縱有此香無此格。", "放翁年來百事墮，唯見梅花愁欲破。", "金壺倒置春滿屋，寶髻斜簪光照坐。", "百榼淋漓玉斚飛，萬人辟易銀鞍過。", "不惟豪横壓清癯，聊爲詩人洗寒餓。"]}