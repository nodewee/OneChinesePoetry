{"author": "陸游", "period": "宋", "type": "诗", "title": "逰學射山遇景道人", "paragraphs": ["肩輿適青郊，飛屐登翠麓。", "餘霜未泫瓦，晨日初挂木。", "推門覔黄冠，避客似奔鹿。", "雖無與晤言，清坐意亦足。", "豈知逢此士，曠度超世俗。", "欣然同一笑，齒頬粲冰玉。", "探囊贈奇草，甘香勝芎菊。", "試臨清鏡照，衰顔森已緑。", "出門恣幽討，老仙有遺躅。", "丹竈雖已空，藥丸遍山谷。", "嗟予迫遲暮，冠盖厭追逐。", "結茅遠人境，此計亦已熟。", "若人真我友，玉字當共讀。", "客來不知處，鷄犬望雲屋。"]}