{"author": "陸游", "period": "宋", "type": "诗", "title": "蒸暑思梁州述懷", "paragraphs": ["宣和之末予始生，遭亂不及遊司并。", "從軍梁州亦少慰，土脉深厚泉流清。", "季秋嶺谷浩積雪，二月草木初抽萌。", "夏中高涼最可喜，不省舉手驅蟁蝱。", "藏冰一出賣滿市，玉璞堆積寒崢嶸。", "柳陰夜臥千駟馬，沙上露宿連營兵。", "胡笳吹墮漾水月，烽燧傳到山南城。", "最思出甲戍秦隴，戈戟徹夜相摩聲。", "兩年劍南走塵土，肺熱煩促無時平。", "荒池昏夜蛙閤閤，食案白日蠅營營。", "何時王師自天下，雷雨澒洞收攙搶。", "老生衰病畏暑濕，思卜鄠杜開柴荆。"]}