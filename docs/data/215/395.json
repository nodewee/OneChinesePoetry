{"author": "陸游", "period": "宋", "type": "诗", "title": "題明皇幸蜀圖", "paragraphs": ["天寶政事何披猖，使典相國胡奴王。", "弄權楊李不足怪，阿瞞手自裂紀綱。", "八姨富貴尚有理，何至詔書褒五郎。", "盧龍賊騎已洶洶，丹鳯神語猶琅琅。", "人知大勢危絫卵，天稔奇禍如崩牆。", "臺省諸公獨耐事，歌詠功德卑虞唐。", "一朝殺氣横天末，疋馬西奔幾不脱。", "向來諂子知幾人，賊前稱臣草間活。", "劍南萬里望秦天，行殿春寒聞杜鶻。", "老臣九齡不可作，魚蠧蛛絲金鑑篇。"]}