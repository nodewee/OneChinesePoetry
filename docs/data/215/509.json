{"author": "陸游", "period": "宋", "type": "诗", "title": "步出萬里橋門至江上", "paragraphs": ["久坐意不懌，掩卷聊出逰。", "一笻吾事足，安用車與騶。", "浮生了無根，両踵蹋百州。", "常憶航巨海，銀山卷濤頭。", "一日新雨霽，微茫見流求。", "西行亦足快，縱獵南山秋。", "騰身刺猛虎，至今血濺裘。", "命薄每自笑，校尉略已侯。", "短劍隐市塵，浩歌醉江楼。", "頗疑屠博中，可與共奇謀。", "丈夫等一死，滅賊報國讎。", "徙倚萬里橋，寒日墮前洲。"]}