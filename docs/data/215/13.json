{"author": "杜甫", "period": "唐", "type": "诗", "title": "奉贈盧五丈參謀", "paragraphs": ["恭惟同自出，妙選異高標。", "入幕知孫楚，披襟得鄭僑。", "丈人藉才地，門閥冠雲霄。", "老矣逢迎拙，相於契託饒。", "賜錢傾府待，爭米駐船遙。", "鄰好艱難薄，氓心杼軸焦。", "客星空伴使，寒水不成潮。", "素髮乾垂領，銀章破在腰。", "說詩能累夜，醉酒或連朝。", "藻翰惟牽率，湖山合動搖。", "時清非造次，興盡却蕭條。", "天子多恩澤，蒼生轉寂寥。", "休傳鹿是馬，莫信鵩如鴞。", "未解依依袂，還斟泛泛瓢。", "流年疲蟋蟀，體物幸鷦鷯。", "辜負滄州願，誰云晚見招。"]}