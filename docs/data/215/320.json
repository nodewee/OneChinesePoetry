{"author": "陸游", "period": "宋", "type": "诗", "title": "入榮州境", "paragraphs": ["一起一伏黄茅岡，崔嵬破丘狐兔藏。", "炯炯寒日清無光，單單終日行羊腸。", "村落聚看如驚麞，亦有銀釵伏短牆。", "黄旗翻翻鼓其鏜，畫角鳴咽吹斜陽。", "長筒汲井熬雪霜，轆轤咿啞官道傍。", "渺然孤城天一方，傳者或云古夜郎。", "其民簡朴士甚良，千里鬱爲詩書鄉。", "閉閤掃地焚清香，老人處處是道場。"]}