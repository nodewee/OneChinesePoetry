{"author": "陸游", "period": "宋", "type": "诗", "title": "思故山", "paragraphs": ["千金不須買畫圖，聽我長歌歌鏡湖。", "湖山奇麗說不盡，且復爲子陳吾廬。", "柳姑廟前魚作市，道士莊畔菱爲租。", "一彎畫橋出林薄，兩岸紅蓼連菰蒲。", "陂南陂北鴉陣黑，舍西舍東楓葉赤。", "正當九月十月時，放翁艇子無時出。", "舩頭一束書，舩後一壺酒。", "新釣紫鱖魚，旋洗白蓮藕。", "從渠貴人食萬錢，放翁癡腹常便便。", "暮歸稚子迎我笑，遥指一抹西村烟。"]}