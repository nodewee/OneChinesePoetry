{"author": "陸游", "period": "宋", "type": "诗", "title": "飲酒", "paragraphs": ["陸生學道欠力量，胸次未能和盎盎。", "百年自笑足悲歡，萬事聊須付酣暢。", "有時堆阜起崢嶸，大呼索酒澆使平。", "世間豈無道師與禪老，不如閉門參麴生。", "朋舊年來散如水，惟有鐺杓同生死。", "一日不見令人愁，晝夜共處終無尤。", "世言有毒在麴糵，腐脇穿腸凝血脉。", "人生適意即爲之，醉死愁生君自擇。"]}