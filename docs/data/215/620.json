{"author": "陸游", "period": "宋", "type": "诗", "title": "次韵宇文使君山行", "paragraphs": ["城中望西山，爽氣固可致。", "不如山中行，衣屦染濃翠。", "使若資高逸，鐡馬奏横吹。", "平郊何曠蕩，修竹亦清閟。", "既聞蘓門嘯，遂挹浮丘袂。", "似嫌太清絕，開宴盡主意。", "戲留楚臺雲，寶靨鬭姿媚。", "珠貫按歌聲，泉湧發詩思。", "歸來殊不倦，吏牘閲千紙。", "却笑江左人，把酒輙遺事。", "下客亦未衰，尚可提萬騎。", "安能學胡公，危苦寄鶴翅。"]}