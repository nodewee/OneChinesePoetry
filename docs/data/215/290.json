{"author": "陸游", "period": "宋", "type": "诗", "title": "寓居小庵纔袤丈戲作", "paragraphs": ["早衰甚畏寒，颼颼壓空館。", "登閣望東庵，亭亭長一繖。", "欣然願暫寓，竹底門可欵。", "外看磔蝟毛，仰視覆鵠卵。", "席纔置錐地，牖若窺天管。", "瓦爐香不去，菅寢衾易暖。", "頗疑漁庵結，又類土室窽。", "家具止囊衣，弛擔著亦滿。", "客來勿嗤陋，老我善用短。", "猶能設胡床，相喚共茗椀。"]}