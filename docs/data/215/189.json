{"author": "陸游", "period": "宋", "type": "诗", "title": "化成院", "paragraphs": ["翠圍至化成，七里幾千盤。", "肩輿掀濘淖，嘆息行路難。", "緣坡忽入谷，蜒蜿蒼龍蟠。", "孤塔插空起，雙柟當夏寒。", "飛屐到上方，漸覺所見寬。", "前山横一几，稻陂白漫漫。", "肥僧大腰腹，呀喘趨迎官。", "走疾不得語，坐定汗未乾。", "高人遺世事，跏趺穴蒲團。", "作此望塵態，豈如返巾冠。", "日落聞鹿鳴，感我平生歡。", "客遊殊未已，芳歲行當闌。"]}