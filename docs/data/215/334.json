{"author": "陸游", "period": "宋", "type": "诗", "title": "龍洞", "paragraphs": ["峭崖磨天如立壁，柟根横走松倒植。", "呀然一岫驚倒人，空洞坡陁三百尺。", "幽陰宜爲異物託，角爪痕存猶可識。", "想當蟠蟄未奮時，腥風逼人雲觸石。", "一朝偶爲旱歲起，卷海作雨飛霹靂。", "向來伊吕正如此，莘渭千年有遺迹。", "我欲酌酒招蜿蜒，安用辛苦常行天。", "太平海內多豐年，歸來故祠聽管弦。"]}