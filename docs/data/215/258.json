{"author": "陸游", "period": "宋", "type": "诗", "title": "龍眠畫馬", "paragraphs": ["國家一從失西陲，年年買馬西南夷。", "瘴鄉所産非權奇，邊頭歲入幾番皮。", "崔嵬瘦骨带火印，離立欲不禁風吹。", "圉人太僕空列位，龍媒汗血來何時。", "李公太平官京師，立仗慣見渥洼姿。", "斷縑歲久墨色暗，逸氣尚若不可羈。", "賞奇好古自一癖，感事憂國空餘悲。", "嗚呼安得毛骨若此三千疋，衘枚夜度桑乾磧。"]}