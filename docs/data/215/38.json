{"author": "杜甫", "period": "唐", "type": "诗", "title": "迴櫂", "paragraphs": ["宿昔試安命，自私猶畏天。", "勞生繫一物，爲客費多年。", "衡岳江湖大，蒸池疫癘偏。", "散才嬰薄俗，有跡負前賢。", "巾拂那關眼，缾罍易滿船。", "火雲滋垢膩，凍雨裛沈緜。", "強飯蓴添滑，端居茗續煎。", "清思漢水上，涼憶峴山巔。", "順浪飜堪倚，迴帆又省牽。", "吾家碑不昧，王氏井依然。", "几杖將衰齒，茅茨寄短椽。", "灌園曾取適，遊寺可終焉。", "遂性同漁父，成名異魯連。", "篙師煩爾送，朱夏及寒泉。"]}