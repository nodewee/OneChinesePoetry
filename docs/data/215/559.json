{"author": "陸游", "period": "宋", "type": "诗", "title": "過魚蛇市小寺", "paragraphs": ["六月苦多雨，肩輿走江村。", "過市居人集，陟險兵子喧。", "日昳休野寺，汛掃開北軒。", "霧氣如蒼虬，夭矯出洞門。", "溪清見白石，糾結菖蒲根。", "逰魚去甚健，投餌棄不吞。", "嗟予獨何爲，貪禄忘故園。", "馳驅不自恤，面有風沙痕。", "俯仰二十年，竟孤明主恩。", "寄謝衆君子，努力蘓元元。"]}