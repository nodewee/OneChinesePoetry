{"author": "陸游", "period": "宋", "type": "诗", "title": "大醉梅花下走筆賦此", "paragraphs": ["閉門坐嘆息，不飲輒千日。", "忽然酒興生，一醉須一石。", "檐頭花易老，旗亭酒常窄。", "出郊索一笑，放浪謝形役。", "把酒梅花下，不覺日既夕。", "花香襲襟袂，歌聲上空碧。", "我亦落烏巾，倚樹吹玉笛。", "人間奇事少，頗謂三勍敵。", "酒闌江月上，珠樹挂寒壁。", "便疑從此僊，朝市長掃迹。", "醉歸亂一水，頓與異境隔。", "終當騎梅龍，海上看春色。"]}