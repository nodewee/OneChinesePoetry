{"author": "陸游", "period": "宋", "type": "诗", "title": "木山", "paragraphs": ["枯楠千歲遭風雷，披枝折幹吁可哀。", "輪囷無用天所赦，秋水初落浮江來。", "嵌空宛轉若耳鼻，峭瘦拔起何崔嵬。", "珠宫貝闕留不得，忽出洲渚知誰推。", "書窗正對雲洞啟，樷菊初傍幽篁栽。", "是間著汝頗宜稱，摩挲朝暮真千回。", "天公解事雨十日，洗盡泥滓滋莓苔。", "一丘一壑吾所許，不須更慕明堂材。"]}