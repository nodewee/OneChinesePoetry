{"author": "陸游", "period": "宋", "type": "诗", "title": "對酒嘆", "paragraphs": ["鏡雖明不能使醜者妍，酒雖美不能使悲者樂。", "男子之生桑弧蓬矢射四方，古人所懷何磊落。", "我欲北臨黄河觀禹功，干戈不息塵漠漠。", "又欲南適蒼梧吊虞舜，九疑難尋眇聨絡。", "惟有一片心，可受生死託。", "千金輕擲重意氣，百舍孤征赴然諾。", "或攜短劍隠紅塵，亦入名山燒大藥。", "兒女何足顧，歲月不貸人。", "黑貂十年弊，白髮一朝新。", "半酣耿耿不自得，清嘯長歌裂金石。", "曲終四座慘悲風，人人掩泪無人色。"]}