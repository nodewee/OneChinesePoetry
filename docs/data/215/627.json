{"author": "陸游", "period": "宋", "type": "诗", "title": "九月十日如漢州小獵於新都彌牟之間投宿民家", "paragraphs": ["適從卭州歸，又作漢州去。", "天低慘欲雪，逰子悲歲暮。", "十年辭京國，疋馬厭道路。", "野火炎高岡，江雲暗空戍。", "角弓寒始勁，霜鶻饑更怒。", "邂逅成小獵，尺箠聊指呼。", "北連武侯祠，南竝稚子墓。", "合圍蹙窮鹿，設仗截狡兔。", "壯哉带箭雉，耿介死不顧。", "吾寧暴天物，戰法因得寓。", "黄昏過民家，休馬燎裘袴。", "割鮮盛燔炙，毛血灑庭戸。", "老姥亦復奇，汛掃邀我駐。", "丈夫儻未死，千金酬此遇。"]}