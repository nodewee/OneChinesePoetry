{"author": "陸游", "period": "宋", "type": "诗", "title": "夜讀東京記", "paragraphs": ["海東小冦辜覆冒，敢據神州竊名號。", "幅員萬里宋乾坤，五十一年讎未報。", "煌煌藝祖中天業，東都實宅神明隩。", "即今犬豕穴宫殿，安得旄頭下除掃。", "寶玉大弓久不獲，臣子義敢忘巨盗。", "景靈太廟威神在，北鄉慟哭猶可告。", "壯士方當棄軀命，書生詎忍開和好。", "孤臣白首困西南，有志不伸空自悼。"]}