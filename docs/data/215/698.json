{"author": "陸游", "period": "宋", "type": "诗", "title": "感興二首  其一", "paragraphs": ["少小遇喪亂，妄意憂元元。", "忍饑卧空山，著書十萬言。", "賊亮負函貸，江北烟塵昏。", "奏記本兵府，大事得具論。", "請治故臣罪，深絕衰亂根。", "言疏卒見棄，袂有血泪痕。", "爾來十五年，殘虜尚遊魂。", "遺民痛胥溺，何由雪煩寃。", "我髮日益白，病骸寜久存。", "常恐先狗馬，不見清中原。"]}