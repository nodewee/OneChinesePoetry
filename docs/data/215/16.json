{"author": "杜甫", "period": "唐", "type": "诗", "title": "送盧十四弟侍御護韋尚書靈櫬歸上都二十韻", "paragraphs": ["素幕渡江遠，朱幡登陸微。", "悲鳴駟馬顧，失涕萬人揮。", "參佐哭辭畢，門闌誰送歸。", "從公伏事久，之子俊才稀。", "長路更執紼，此心猶倒衣。", "感恩義不小，懷舊禮無違。", "墓待龍驤詔，臺迎獬豸威。", "深衷見士則，雅論在兵機。", "戎狄乘妖氣，塵沙落禁闈。", "往年朝謁斷，他日埽除非。", "但促銅壺箭，休添玉帳旂。", "動詢黃閣老，肯慮白登圍。", "萬姓瘡痍合，羣凶嗜慾肥。", "刺規多諫諍，端拱自光輝。", "儉約前王體，風流後代希。", "對敭期特達，衰朽再芳菲。", "空裏愁書字，山中疾采薇。", "撥杯要忽罷，抱被宿何依。", "眼冷看征蓋，兒扶立釣磯。", "清霜洞庭葉，故就別時飛。"]}