{"author": "陸游", "period": "宋", "type": "诗", "title": "逰圜覺乾明祥符三院至暮", "paragraphs": ["成都再見春事殘，雖名閑官實不閑。", "門前車馬閙如市，案上文檄高於山。", "有時投罅輙徑出，略似齊客偷秦關。", "日斜僕夫已整駕，顧景欲駐愁嘲訕。", "豈知今朝有此樂，放浪一笑開衰顔。", "抽身黄塵烏帽底，得意翠木清泉間。", "褰裳危磴窮犖确，洗耳古澗聽淙潺。", "豈惟頓覺宇宙廣，政爾一散腰脚頑。", "似聞青城縹緲處，待我歸綴仙官班。", "俊鷹解絛即萬里，豈比倦翼方知還。"]}