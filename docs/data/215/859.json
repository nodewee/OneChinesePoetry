{"author": "陸游", "period": "宋", "type": "诗", "title": "行牌頭奴寨之間皆建炎末避賊所經也", "paragraphs": ["今朝霜薄風氣和，霽色滿野行人多。", "沙平水淺木葉下，揺檝渡口生微波。", "建炎避兵奔竄地，誰料白首重經過。", "四十餘年萬事改，惟有青嶂高嵯峨。", "安得西國蒲萄酒，滿酌南海鸚鵡螺。", "侑以吳松長絲之玉鱠，送以邯鄲皓齒之清歌。", "向來喪亂汝所記，大地凛凛憂干戈。", "偶然不死到老大，爲底苦惜朱顔酡。"]}