{"author": "陸游", "period": "宋", "type": "诗", "title": "離堆伏龍祠觀孫太古畫英惠王像", "paragraphs": ["岷山導江書禹貢，江流蹴山山爲動。", "嗚呼秦守信豪傑，千年遺迹人猶誦。", "决江一支溉數州，至今禾黍連雲種。", "孫翁下筆開生面，岌嶪高冠摩屋棟。", "徙木遺風雖峭刻，取材尚足當世用。", "寥寥後世豈乏人，尺寸未施讒已衆。", "要官無責空賦禄，軒盖傳呼真一閧。", "奇勲偉績曠世無，仁人志士臨風慟。", "我遊故祠九頓首，夜遇神君了非夢。", "披雲激電從天來，赤手騎鯨不施鞚。"]}