{"author": "陸游", "period": "宋", "type": "诗", "title": "自雪堂登四望亭因歴訪蘇公遺跡至安國院", "paragraphs": ["我醉飛屐登孱顔，拄杖出没風烟間。", "三山葱曨鮫鰐靜，九關肅穆虎豹閑。", "幾年金骨煉緑髓，此日始得窮躋攀。", "老僊歸侍紫皇案，空有野水流淙潺。", "蜿蜒翠阜圍緑野，似嶺非嶺山非山。", "向來龍蛇滿雪壁，雷電下取何時還。", "名花亦已天上去，居人指似題詩處。", "九十一翁不識公，我抱此恨知無窮。"]}