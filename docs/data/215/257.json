{"author": "陸游", "period": "宋", "type": "诗", "title": "雷", "paragraphs": ["君不見冬月雷，深藏九地底，寂黙如寒灰。", "紛紛槁葉木盡脱，蠢蠢蟄户蟲爭坯。", "堅冰積雪一朝盡，風揺天邊斗柄回。", "雷聲却擘九地出，殷殷似挾春俱來。", "魚龍振鰭熟睡醒，桃李一笑韶顔開。", "候耕老農喜欲舞，掀泥百草知誰催。", "惟嗟婦女不解事，深屋揜耳藏嬰孩。", "吾聞陰陽有常數，非時動靜皆爲菑。", "無人爲報阿香道，時來何至勞卿推。"]}