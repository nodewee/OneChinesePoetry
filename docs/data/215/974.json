{"author": "陸游", "period": "宋", "type": "诗", "title": "憶唐安", "paragraphs": ["南鄭戍還初過蜀，朝衫與鬢猶爭緑。", "逢春飲酒似長鯨，醉裏千篇風雨速。", "唐安池館夜宴頻，瀲瀲玉船揺畫燭。", "紅索琵琶金縷花，百六十絃彈法曲。", "曲終却看舞霓裳，嫋嫋宫腰細如束。", "明朝解酲不用酒，起尋百畝東湖竹。", "歸吳寂寞時自笑，縱有詩情誰省録。", "今年二頃似可謀，去斸雲根結茅屋。"]}