{"author": "陸游", "period": "宋", "type": "诗", "title": "訪客至西郊", "paragraphs": ["摵摵敗葉飛，黯黯寒雲低。", "村墟與市里，觸目一慘悽。", "今日病體輕，駕言適城西。", "丹柿滿野店，青帘出江隄。", "獵騎載雉兔，樵擔懸鶉雞。", "居人各自得，使我念故谿。", "故谿不敢說，况復朝金閨。", "傷哉齧雪翁，歲晚猶牧羝。", "下愚不自還，大惑終身迷。", "君恩何由報，力耕愧黔黎。"]}