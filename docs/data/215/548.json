{"author": "陸游", "period": "宋", "type": "诗", "title": "張園海棠", "paragraphs": ["洛陽春信久不通，姚魏開落戰塵中。", "揚州千葉昔曾見，已嘆造化無餘功。", "西來始見海棠盛，成都第一推燕宮。", "池臺掃除凡木盡，天地眩轉花光紅。", "慶雲墮空不飛去，時有絳雪縈微風。", "蜂蝶成團出無路，我亦狂走迷西東。", "此園低樹猶三丈，錦繡却在青天上。", "不須更著刀尺裁，乞與齊奴開步障。"]}