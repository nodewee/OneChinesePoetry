{"author": "陸游", "period": "宋", "type": "诗", "title": "宿彭山縣通津驛大風鄰園多喬木終夜有聲", "paragraphs": ["木欲静，風不止。", "子欲養，親不留。", "夜誦此語涕莫收。", "吾親之没今幾秋，尚疑捨我而遠遊。", "心冀乘雲反故丘，再拜奉觴陳膳羞。", "陶盎治米聲叟叟，木甑炊餅香浮浮。", "芼薑屑桂調甘柔，稚鼈煮𦞦長魚䐹。", "夜敷枕席視衾裯，晨起熏籠進衣裘。", "哀樂此志終莫酬，有言不聞九泉幽。", "北風歲晚號松楸，哀哉萬里爲食謀。"]}