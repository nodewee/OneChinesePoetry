{"author": "陸游", "period": "宋", "type": "诗", "title": "初到榮州", "paragraphs": ["亂山缺處城楼呀，雙旗蕭蕭晚吹笳。", "烟深緑桂臨絕壑，霜落殘瀬鳴寒沙。", "廢臺已無隐士嘯，遺宅上有高人家。", "鈴齋下榻約僧話，松陰枕石放吏衙。", "杯羹最珍慈竹筍，缾水自養山薑花。", "地爐堆獸熾石炭，瓦鼎號蚓煎秋茶。", "少年遠逰無百里，一饑能使行天涯。", "豈惟慣見蓬婆雪，直恐遂泛星河槎。", "故巢肻作兒女戀，異境會向鄉閭誇。", "一杯徑醉幘自墜，燈下髮影看鬖髿。"]}