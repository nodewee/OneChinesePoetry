{"author": "陸游", "period": "宋", "type": "诗", "title": "冬夜聞雁有感", "paragraphs": ["從軍昔戍南山邊，傳烽直照東駱谷。", "軍中罷戰壯士閑，細草平郊恣馳逐。", "洮州駿馬金絡頭，梁州毬場日打毬。", "玉杯傳酒和鹿血，女真降虜彈箜篌。", "大呼拔幟思野戰，殺氣當年赤浮面。", "南遊蜀道已低摧，猶據胡床飛百箭。", "豈知蹭蹬還江邊，病臂不復能開弦。", "夜聞雁聲起太息，來時應過桑乾磧。"]}