{"author": "陸游", "period": "宋", "type": "诗", "title": "月下作二首  其二", "paragraphs": ["畏暑不巾襪，步月搘短笻。", "瘦身髮鬅鬙，顧影如孤松。", "徑幽螢開闔，池漲魚噞喁。", "飛泉穿北垣，珠玉相撞舂。", "東湖更奇絕，百畆銀初鎔。", "但能抱琴往，絕恨欠鶴從。", "重露傾荷盤，微風墮芙蓉。", "歡言美清夜，縹渺吹疏鐘。", "空中飛僊人，粲然冰雪容。", "笑我老塵世，不記瑶臺逢。"]}