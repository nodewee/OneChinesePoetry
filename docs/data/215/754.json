{"author": "陸游", "period": "宋", "type": "诗", "title": "訪青神尉廨借景亭蓋山谷先生舊遊也", "paragraphs": ["造朝下白帝，吊古遊青神。", "城頭三間屋，聊得岸我巾。", "元祐太史公，世寧有斯人。", "瘴烟侵玉骨，老作宜州民。", "至今杖屨地，來者猶酸辛。", "密竹翦已空，喬木亦半薪。", "陂池獨渺然，中有鷗鷺馴。", "人生能自足，一尉可終身。", "三嘆下城去，捩柂春江津。"]}