{"author": "孫漸", "period": "宋", "type": "诗", "title": "過南華", "paragraphs": ["挾策自羽齡，周覽南華書。", "茫然訪道志，欲駕將焉如。", "朅來南華道，始識其故墟。", "塵跡寄委蛻，萬事同蘧廬。", "想其爲吏時，傲世樂有餘。", "天地等毫末，軒冕同錙銖。", "三公禮蓽戶，萬乘尊褐夫。", "去古邈已遠，澆風日淪胥。", "得喪嚇腐鼠，怒悅紛衆狙。", "材否笑鶩雁，斷續傷鶴鳬。", "釣臺已湮沒，漆城稱荒蕪。", "恨不見斯人，逍遙與之俱。", "還淳以反樸，撫俗歸黄虞。", "神交付恍惚，日暮猶躊躇。"]}