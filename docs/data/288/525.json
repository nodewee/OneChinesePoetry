{"author": "釋德洪", "period": "宋", "type": "诗", "title": "郤子中贊", "paragraphs": ["師黄叔度以築太平之基，追韓退之以策翰墨之勳。", "故語妙如其渾厚，論高如其精神。", "超然挺特，華裾逸羣。", "富貴之氣已如透花之春色，功名之志又如欲雨之層雲。", "秃巾折角，置之巖石亦不以爲屈。", "長劍拄頤，圖之凌煙亦不以爲伸。", "蓋虚以閲世，不可得而疏親也耶。"]}