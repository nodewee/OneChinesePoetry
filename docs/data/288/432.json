{"author": "釋德洪", "period": "宋", "type": "诗", "title": "第十五祖真贊", "paragraphs": ["石彪肉醉，木駒夜嘶。", "我此三昧，非識情知。", "應緣而現，不落思惟。", "是故鉢水，以針投之。", "如仲尼韶，如子期琴。", "又如蕭何，而識淮陰。", "無言可寄，無迹可尋。", "粲然現前，傳之以心。", "穴像之目，我豈慢神。", "指樹之耳，我知其因。", "物我如是，所立皆真。", "随其妙用，見我全身。", "稽首真慈，爲僧中王。", "如萬星月，見者清凉。", "尚以衆生，不信爲傷。", "蓋盲者咎，非光掩藏。"]}