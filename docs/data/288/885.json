{"author": "蘇過", "period": "宋", "type": "诗", "title": "次韻岑彥高史強本春日書懷二首  其二", "paragraphs": ["逝水不可復，百年行中分。", "自嗟齒髪故，晚境桑榆鄰。", "節物謾消長，枯荄不知春。", "軒裳嘆雞肋，雀鼠盜廩囷。", "學藝晚愈拙，彈冠力難陳。", "澹然忘出處，任此無心雲。", "世路羊腸險，恐遭象齒焚。", "何如老山澤，憔悴非逃秦。", "嵩少幸咫尺，雲泉許容身。", "平生餘嗜好，舍舊當謀新。", "安心本無法，妙理契析塵。", "優哉真卒歲，豈復悅華紛。"]}