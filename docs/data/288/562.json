{"author": "呂頤浩", "period": "宋", "type": "诗", "title": "次韻劉省元希範題孫伯温舫齋", "paragraphs": ["昔年曾伴江湖客，泛宅浮家煙水闊。", "蘭旌桂棹去夷猶，醉吟爛賞湖山色。", "即今别來四五年，漁蓑煙艇想依然。", "驅車終歲走塵土，夢魂猶在苕霅間。", "主人好事誰能敵，鑿蘚誅茅開一室。", "宛如畫舫到江南，左列圖書右經籍。", "嗟予蹤蹟若飛蓬，笑談偃息幸相從。", "有時睡覺驚四顧，恍然身在船窗中。", "經營雅協滄洲趣，祇欠雲濤破煙霧。", "蕭蕭風雨夜深時，憶著扁舟横野渡。", "羡君腹大飽詩書，筆端摛藻飛瓊琚。", "行看乘槎犯牛斗，吾知此舍真蘧廬。"]}