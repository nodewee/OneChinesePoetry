{"author": "蘇過", "period": "宋", "type": "诗", "title": "次韻大人與藤守游東山", "paragraphs": ["灘聲已悲秋，澗色猶藏春。", "駕言東山游，緬彼千載人。", "使君平陽意，客至但飲醇。", "風松作鼓吹，迎送長江濱。", "爾來乘桴翁，歸路物色新。", "高情寓箕潁，絕意登麒麟。", "三吳有負郭，𥝧稏秋盈囷。", "瘴茅喜欲脫，下澤還當巾。", "縹緲九疑行，此生定知津。", "故人儻見思，尺書憑素鱗。"]}