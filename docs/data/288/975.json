{"author": "蘇過", "period": "宋", "type": "诗", "title": "叔父生日  其二", "paragraphs": ["溝瀆嗟尋常，固爲吞舟厄。", "風無九萬里，焉載垂天翼。", "老人臥箕潁，初非厭簪紱。", "時哉莫吾容，道大俗隘迫。", "虎兕歌曠野，鸞鳳棲枳棘。", "蒼生謾悵望，吾道何欣戚。", "卜筑殆將隱，門無翟公客。", "高蹤躡巢由，援手謝卨稷。", "我觀造物意，申甫爲時出。", "未應茲偉人，獨不裨衮職。", "功名世所趨，富貴亦過隙。", "豈知難老福，天以壽有德。", "亭亭南澗松，不羨棟梁索。", "方茲閱寒暑，寧欲顧匠石。", "世間出世間，此得無兩得。", "回首承明廬，摩挲看銅狄。"]}