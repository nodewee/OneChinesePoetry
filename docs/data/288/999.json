{"author": "蘇過", "period": "宋", "type": "诗", "title": "送人泛海北歸兼寄諸兄弟", "paragraphs": ["冥冥天水吞爲一，夜依北斗占南北。", "危樓時吐蛟蜃氣，半山忽隱長鯨脊。", "起看檣頭雉尾轉，一帆千里日未足。", "此身何止輕鴻毛，到家始覺是真肉。", "怪君胡爲冒此險，象犀珠玉非所役。", "凜然風義照古人，尺書爲我通消息。", "我似當時常校尉，掘鼠餐氈從屬國。", "茫茫海闊雁不到，長欲繫書空憫默。", "憑君爲語諸季孟，耐事忍慚真子職。", "面唾勿嫌解自乾，盜金卻償安用詰。", "杜門只作田舍子，地往江鄉乘下澤。", "三吳想見稻如雲，舶還時救陳蔡厄。"]}