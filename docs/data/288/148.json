{"author": "趙友直", "period": "宋", "type": "诗", "title": "懸劍歌", "paragraphs": ["家徒四壁何所有，橫懸三尺電光溜。", "牀頭醉看白虹飛，中夜猶驚玉龍吼。", "潜倚空山泣鬼神，寒芒逼人動牛斗。", "無迺干將是前身，莫邪清淬渾天授。", "今者羞爲婦女看，霜稜蟠蟄匣中久。", "何日露拔斬長鯨，啟函一展剸犀手。", "豪曹湛盧祇自珍，雷煥張華世莫遘。", "儻爾識取英雄眸，此時揮霍任馳驟。"]}