{"author": "蘇過", "period": "宋", "type": "诗", "title": "送八弟赴官汝南", "paragraphs": ["丈夫志四方，彈冠苦不早。", "終童來請纓，賈誼試三表。", "二子俱弱冠，功名滿懷抱。", "要非江湖士，未易語枯槁。", "君年逾三十，閉門事幽討。", "父兄逼從仕，攬轡方稍稍。", "久安田舍樂，寧坐元龍笑。", "白髪始爲郎，定似馮唐老。", "效官麴糵間，區區營一飽。", "雖知漿饋薄，要使人無保。", "淮蔡山川類，民淳足魚稻。", "作詩慰所思，夢繞池塘草。"]}