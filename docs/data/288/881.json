{"author": "蘇過", "period": "宋", "type": "诗", "title": "陪郡守遊西湖泛舟曲水分韻得會字", "paragraphs": ["謝公志東山，杖屨未冠蓋。", "興成江湖遊，意落軒冕外。", "陰陰聳百木，瀏瀏鳴溪瀨。", "拏舟破菰荷，尋徑穿蕭艾。", "新亭水心見，倒影飛虹背。", "青山忽入坐，境與今意會。", "公詩如干將，游刃天宇大。", "西湖真小鮮，殊未供刀鱠。", "雲煙日相劘，媚嫵分晴靄。", "妙語瀉瓊瑰，化工應有待。"]}