{"author": "蘇過", "period": "宋", "type": "诗", "title": "駕李行父遷居盤溪", "paragraphs": ["揚雄無儋石，而有宅一區。", "陶令官可棄，未免愛吾廬。", "古來賢達士，忘世未忘軀。", "豈知美惡間，共盡同籧篨。", "平生李居士，挈攜四壁無。", "常有好顔色，直緣身世疏。", "前年家城東，一椽爲有餘。", "今年家城西，隱几猶昔吾。", "此生正如此，夢覺兩徐徐。", "曾何置欣戚，舍舊新是圖。", "吾儕真小人，問訊填里閭。", "聊爲盤溪喜，德鄰良不孤。", "益知水竹深，中有山澤癯。", "雖非三宿桑，且學壺公壺。"]}