{"author": "蘇過", "period": "宋", "type": "诗", "title": "五色雀和大人韻", "paragraphs": ["神雀來何從，飛鳴自爲徒。", "尊卑有定分，衆色敢亂朱。", "與公作新年，禬禳陋桃符。", "南遷不見鵩，屢集升平烏。", "翩然自靈物，豈惟眷庭梧。", "年來翟公門，寂寞誰與娛。", "瓜田豈故侯，環堵真前儒。", "雖知非天窮，險阻殆切膚。", "海南夷獠窟，安得此異雛。", "似爲三足使，仙子儻見呼。", "定知隱几人，嗒焉非昔吾。", "不願宴西瑤，東華返舊都。"]}