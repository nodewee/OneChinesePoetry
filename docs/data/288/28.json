{"author": "趙必𤩪", "period": "宋", "type": "诗", "title": "陸戶有摴蒱之招詩以答之", "paragraphs": ["局促束縮抱羈獨，頹然一我恧兮俗。", "酒病昏沈無詩醫，詩腸枯槁欠酒沃。", "閒窗坐與周公交，焚香痛把楚騷讀。", "世情冷暖故人疏，笑殺和靖鱉頭縮。", "夜長燈明弔影孤，無情紅粉不可呼。", "夢中猛省京華事，圍紅擁翠邀博徒。", "銀燭高燒海棠暖，醉豪一喝雉成盧。", "贏却翠裘六郎恨，丈夫此樂天下無。", "君不見劉毅家四壁，百萬祇一擲。", "袁耽少不羈，破帽懷相隨。", "逢場作戲政不惡，大抵人生樂其樂。"]}