{"author": "蘇過", "period": "宋", "type": "诗", "title": "次韻趙承之數詩", "paragraphs": ["一生拙自謀，老去復誰諫。", "二年此流落，汝豈宜仕宦。", "三黜固不辭，難堪妻妾訕。", "四海將安歸，面垢風裂骨骭。", "五鼎不願食，誠言豈容贋。", "六韜素無奇，破敵未有間。", "七十古所稀，田園當早辦。", "八駿方並驅，瑤池朝與宴。", "九牛亡一毛，安用蓬蒿鷃。", "十室請老焉，佩弦吾敢慢。"]}