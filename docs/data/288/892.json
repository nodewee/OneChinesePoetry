{"author": "蘇過", "period": "宋", "type": "诗", "title": "送在庭姪頷漕歸蜀", "paragraphs": ["伯祖昔爲郎，出乘使者轓。", "德星照東蜀，遺愛及後昆。", "登車問民瘼，手拊創痍痕。", "遂使吾蜀人，不知獄吏尊。", "迢迢六十年，乃復見曾孫。", "曾孫早讀書，待詔金馬門。", "一選文昌省，駸駸西掖垣。", "凜然七尺軀，雲夢不足吞。", "乃居嚴徐間，臿齒吐吻脣。", "青雲豈不願，局促畏短轅。", "收拾五車書，歸掃西山墳。", "平生有家學，舍魚取熊蹯。", "況茲甘棠俗，尚懷挾纊恩。", "上以慰慈母，一笑請平反。", "下以慰父老，俯不怍九原。", "更酌老翁水，我爲歃此言。"]}