{"author": "趙友直", "period": "宋", "type": "诗", "title": "命子篇", "paragraphs": ["悠悠我祖，肇自軒轅。", "迄於趙城，因而氏焉。", "漢家涿郡，繼族於燕。", "卜遷大梁，世系綿綿。", "宋自中葉，徙都南塘。", "武顯扈蹕，聿居虞鄉。", "於赫文杏，奕世其芳。", "符德象賢，譜牒有光。", "顧及於我，時運倏傾。", "族居萍散，遂殞家聲。", "苫塊餘息，僅存其形。", "於焉有心，冀我後生。", "後生是畏，聖謨炳如。", "維時孜孜，無忝厥初。", "豈不爾念，爲惜居諸。", "無後非孝，匪才若虛。"]}