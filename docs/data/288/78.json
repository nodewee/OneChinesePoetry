{"author": "彭九萬", "period": "宋", "type": "诗", "title": "凌波辭賦水仙花", "paragraphs": ["歲芳兮婉冉悲，江空兮蘭枻歸。", "人嬋媛兮胡來遲，憺風魂兮佩誰思。", "素衣兮儼黄裏，玉襦兮蒙翠被。", "明波渟渟兮渺愁予，含香懷春兮中心苦。", "昔遺褋兮今契闊，佇佳期兮窅修絕。", "幻塵緣兮謇中憂，時既晏兮不可留。", "汎雲軿兮水裔，糺予瑟兮難理。", "人奚歸兮路蒼茫，湘有皋兮春綠起。"]}