{"author": "廖剛", "period": "宋", "type": "诗", "title": "次韻和吳濟仲見贈長篇", "paragraphs": ["我有茆廬傍林麓，負溪映光千頃綠。", "靈峰鐘磬敞金蓮，絕澗松篁瀉寒玉。", "縈迴窈窕廓以容，正可標名取盤谷。", "肥魚香稻不須致，苦恨風悲無靜木。", "霜蒲昜折柳經秋，蕭颯髩毛眵兩目。", "閑雲不雨空出岫，謾說幽蘭自芬馥。", "低回還笑杜陵老，堯舜君民厚風俗。", "青萍飛躍鳯鳴翔，要待乾旋坤轉軸。", "只今輿馬非我事，拄杖芒鞋巾一幅。", "時時照弄摩尼珠，金色祥雲滿天竺。", "年齡亦復驚晼晚，不暇栽松惟種菊。", "清冷池上景物新，幸得君詩三反讀。", "向來巳分得奇禍，豈料更容僥靜福。", "天光下濟詔語温，未遣安豐慙考叔。", "市朝宗古惡風波，公棹惟憐初不欲。", "經營蛙角嚇腐鼠，往往竟同蛾赴燭。", "須知幻境本來空，況乃隙駒光景促。", "逍遥物外復何疑，苟簡塲中無自足。", "昨宵星月蘸虚碧，行散遶堤方恨獨。", "朅來共語君勿遲，想見風塵厭追逐。"]}