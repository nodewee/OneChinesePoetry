{"author": "釋德洪", "period": "宋", "type": "诗", "title": "瓦瓢贊", "paragraphs": ["異哉此瓢，脩吭矬身。", "弗生爪蔓，生陶家輪。", "我疑其中，藏十洲春。", "昔有列仙，雜于市人。", "屋簷懸之，自旦及申。", "輙入其中，偃仰而卧。", "而樓居者，見之膽破。", "遂從之游，推擠莫可。", "挽而同登，相向而坐。", "如四老人，會商山果。", "唯簡素公，道貌天容。", "豈其人歟，出處略同。", "道山巋然，弱水之東。", "何時來歸，泠然御風。", "而以此瓢，挂之瘦筇。", "我作妙語，天葩粲紅。"]}