{"author": "蘇過", "period": "宋", "type": "诗", "title": "叔父生日  其一", "paragraphs": ["百川赴東海，如走萬國朝。", "橫岫列嵩岱，衆山失岧嶢。", "吾道豈不尊，凜然干雲霄。", "斯文有盟主，坐制狂瀾漂。", "天實相我公，高臥不知招。", "手持文章柄，爛若北斗標。", "末學病多歧，寢令世俗澆。", "申商日充塞，仁義愈寂寥。", "造物真有意，俾公以後凋。", "羣邪終放鄭，正始會聞韻。", "過也匪私祝，彼蒼自昭昭。", "後生方有託，未用憂簞瓢。"]}