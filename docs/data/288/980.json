{"author": "蘇過", "period": "宋", "type": "诗", "title": "訪江令德脩置酒泛舟", "paragraphs": ["微雨止復作，柴門蓬蒿積。", "城隅得幽逕，違淖洷躡屐。", "吾邑有君子，官居似禪寂。", "惟聞弦歌聲，不見慍喜色。", "公庭絕笞箠，東閣亂書帙。", "蕭然拂塵榻，容我不速客。", "清風掃煩溽，淺沼弄寒碧。", "小飲起縱棹，荷翻珠的皪。", "我本江湖人，久負雲役。", "釣竿未入手，越吟同莊舄。", "君行賦杕杜，我分安蓬蓽。", "他時剡溪船，永謝言游室。"]}