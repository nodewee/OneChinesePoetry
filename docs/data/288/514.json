{"author": "釋德洪", "period": "宋", "type": "诗", "title": "華嚴居士贊", "paragraphs": ["徧界難藏，而應緣震旦。", "通身是眼，而現形宰官。", "粲如景星，矯如翔鸞。", "販夫竈婦，欣聞悦觀。", "醫國法門，筆端三昧。", "奮迅出入，遊戲自在。", "居然不容，世議迫隘。", "夢游海南，御風騎氣。", "覺来浙東，有口如耳。", "且置是事，聊觀其一。", "戲以稱性印，印毛印海。", "光生佛僧，沮却魔外。", "惟我可與此道人遊乎大華嚴毗盧法界也。"]}