{"author": "廖剛", "period": "宋", "type": "诗", "title": "和周材雪詩", "paragraphs": ["腊雪緣何喜，春工屬此興。", "宿苗沾潤足，盭氣滌除仍。", "亂舞隨空遠，輕黏徹體凝。", "漫天紛糝玉，極目皎鋪繒。", "带雨聲初急，摶風勢轉增。", "危檐飄邃幕，疏屋灑寒燈。", "瑟縮鴉栖怯，跳梁犬力勝。", "須臾平坎窞，頃刻沒畦塍。", "梅李看山木，瓊瑤數塔層。", "寢眠寧有道，賦詠媿非能。", "郭履愁離席，孫窗但枕肱。", "凍從金井水，清挹玉壺冰。", "銀闕何勞問，雲臺取次登。", "漁簔真好畫，柳絮足多稱。", "栗冽驚殘歲，凄其憶舊明。", "戴君聊欲訪，郢唱忽難應。", "綺席交銀燭，清河映玉繩。", "詩成凌鮑謝，酒飲竭淄渑。", "天朗醒孤鶴，風高激怒鵬。", "齊宫初入夢，曉鼓數聲鼟。"]}