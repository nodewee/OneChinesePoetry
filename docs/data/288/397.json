{"author": "釋德洪", "period": "宋", "type": "诗", "title": "釋迦出山畫像贊", "paragraphs": ["徧大海味，具於一滴。", "盡法界身，足於纖埃。", "佇思則燈王之座不能入毗耶之室，斂念則彌勒之門彈指即開。", "惟我鼻祖，釋迦和尚。", "初出雪山，即示此像。", "以百千億微塵數身，九十七大人之相。", "頓入毫端三昧，而幻此一幅之上。", "垂手跣足，頂螺頷絲。", "超然静深，出三界癡。", "如浩蕩春寄於纖枝，如清涼月印於盆池。", "鏤冰琢雪，我作贊詞。", "關空鎖夢夫，子其牢蓄之。"]}