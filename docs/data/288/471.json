{"author": "釋德洪", "period": "宋", "type": "诗", "title": "慈明禪師真贊", "paragraphs": ["緣生諸法名體絕，如空字身水魚迹。", "是無相門緣寂宗，一切智智差别海。", "公於是中如法船，汎然出沒無所畏。", "使諸游者心泰定，種種驚怖成虛空。", "平生神兵雙不借，玄機不動萬象驚。", "而公宴坐不言中，諸有求心如古井。", "鈍根阿師終聽瑩，法味迷醉如惺惺。", "矍然奮迅爲一戲，句裏明人揳出揳。", "紫金鎖骨眠空山，吁嗟音容不可覿。", "當知其聲如雷霆，稽首慈明常出現。"]}