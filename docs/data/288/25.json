{"author": "趙必𤩪", "period": "宋", "type": "诗", "title": "和同社餞梅", "paragraphs": ["花開春意動，花謝春意靜。", "逋仙餘詩魂，夢斷孤山境。", "飄零萬斛香，冷落一枝影。", "玉笛聲聲愁，月浸闌干冷。", "吟翁餞梅行，詩句真雋永。", "持螯醉酒船，呼童滌茶皿。", "欲調宰相羹，且歸狀元嶺。", "離騷不知音，激楚鄙鄢郢。", "惟有廣平翁，心腸鐵石勁。", "無花實更奇，此意要人領。", "桃李兒女曹，眼底紛蛙井。", "酒醒動微吟，心下快活省。"]}