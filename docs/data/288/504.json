{"author": "釋德洪", "period": "宋", "type": "诗", "title": "雲庵和尚舍利贊", "paragraphs": ["是身夢境一塵垢，分段苦業所成就。", "折旋俯仰誰使之，皆汝一念顛倒想。", "若言此身非念倫，云何想中可傳令。", "乃知妄想融通趣，如露如幻如雲影。", "念清浄則身光明，念雜想則身垢穢。", "君看火力初無情，聖凡僞真俱發夢。", "雲庵偏得老南道，粹然一出支臨濟。", "平生慈悲喜捨力，及樂說辯智慧光。", "大願所熏精進幢，上契佛祖超情見。", "至妙要非麤不傳，憫世狹劣示小者。", "稽首作贊示同學，千載叢林有耿光。"]}