{"author": "呂頤浩", "period": "宋", "type": "诗", "title": "扈從至西城道中作", "paragraphs": ["霜風捲霧散，天日增光明。", "警蹕轉前路，百鳥相和鳴。", "邊塵暗長淮，今歲幸西城。", "野店翠華過，縱觀滿簷楹。", "豐年高廪多，薄飯猶香秔。", "衰鈍猶何者，厚顔羞大烹。", "鹽梅乏滋味，終恐傷和羮。", "干戈幾時休，憂國心如酲。", "歸歟魏闕念，老矣滄洲情。", "勉力謂諸將，爲時請長纓。"]}