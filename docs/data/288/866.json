{"author": "蘇過", "period": "宋", "type": "诗", "title": "正月二十四日侍親遊羅浮道院棲禪山寺", "paragraphs": ["淡雲曉葱蘢，野水清可揭。", "山明草木秀，使里見瑣細。", "人閑境愈靜，地暖春先逝。", "桃李已青枝，落花空覆砌。", "涼風稍可愛，習習來衣袂。", "赤日雖未苦，炎炎逼裘毳。", "道人疑有道，襟裳弊。", "晨齋爨無煙，含糗聊卒歲。", "空階指蓽撥，破屋緣薜荔。", "拄杖挑筍蕨，折柳樊蘭蕙。", "居夷信何陋，即此可遁世。", "敢師浴乎沂，不數山陰禊。", "人生行樂耳，四海皆兄弟。", "何必懷故鄉，吾駕隨所稅。"]}