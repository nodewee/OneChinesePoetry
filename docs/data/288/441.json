{"author": "釋德洪", "period": "宋", "type": "诗", "title": "永嘉真覺大師真贊", "paragraphs": ["情根無功，意識無作。", "現量圓成，見聞知覺。", "如鏡受燈，光無壞雜。", "烈火焚燒，河流湍逝。", "谷風怒號，大地依止。", "俱無知思，亦復如是。", "此湼槃門，如鼓塗毒。", "曹谿撾之，聞者僵仆。", "以椎授公，萬像驚縮。", "光明之語，粲如日星。", "精嚴之行，清如玉冰。", "惟不傳者，與空相應。", "我初學道，如握與拳。", "晚乃覺之，如手安然。", "有時而用，搏取大千。"]}