{"author": "蘇過", "period": "宋", "type": "诗", "title": "送葉藴歸縉雲", "paragraphs": ["昔直承明廬，誰似先生早。", "前無雒洛人，後笑馮唐老。", "機雲謾聲價，班馬空詞藻。", "豈知淵源來，尚覺河漢小。", "斯文嘆未墜，妙意付幽討。", "言乘刺史藩，曾視金鑾草。", "飄然香案仙，宜著蓬萊島。", "未忘經濟心，甘爲窮鬼笑。", "手援溝壑危，自上蠲賦表。", "不知古襦袴，能活幾枯槁。", "端如德星臨，民瘼一驅掃。", "方安龔遂政，遠賦陽城考。", "越吟念莊舄，贈策嗟秦繞。", "江湖計不疏，經史心未了。", "但收王車歸，三徑不足道。", "平生林泉志，久矣軒裳藐。", "遠同謝安石，樂比東山好。", "蒼生獨未買，政坐功名擾。", "漢庭求諸儒，慨想前輩少。", "不用嘆周南，亟聞宣室召。"]}