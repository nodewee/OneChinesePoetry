{"author": "釋德洪", "period": "宋", "type": "诗", "title": "漣水觀音畫像贊", "paragraphs": ["稽首浄聖甘露門，無量勝身徧沙界。", "應諸衆生心所求，譬如春色花萬卉。", "西方肅殺憂愁地，故住寶陀落伽山。", "此方教體在音聞，故稱名者得解脱。", "一切衆生殺心盛，癡暗不見不發心。", "故現鷹巢蚌蛤中，亦作畫師畫其像。", "菩薩豈有種種心，皆其悲願力如是。", "何人毫端寄逸想，幻出百福莊嚴身。", "屹然欲動千光集，譬如將回紫金山。", "瞭然欲瞬衆生好，譬如欲坼青蓮花。", "蠻奴水王来獻誠，想見細雨天花落。", "衆生五濁熱惱中，色欲愛見所熏炙。", "忽然覩此寶月相，一切毛孔皆清浄。", "成此不思議功德，皆因上人心所獻。", "願我早熏知見香，願我常披慈忍服。", "願魔障山速崩裂，願大智慧常現前。", "心精遺聞證圓通，自然静極光通達。", "我當定如觀世音，一切衆生願如我。"]}