{"author": "釋德洪", "period": "宋", "type": "诗", "title": "潭州東明石觀音贊", "paragraphs": ["大悲智光本無礙，於一切處常發現。", "豈特夜半瓦礫間，始復爛然上霄漢。", "此邦衆生共勝業，時節成熟故如是。", "譬如日月行虚空，水無穢潔皆照臨。", "灰沙若沉波自寒，圜影於中迥殊特。", "稽首妙智光世音，是娑婆界真教體。", "應機而現爲說法，信心起處說法竟。", "我今見境得成就，亦同音聞獲圓通。", "六根遲速雖不齊，要是一精明所現。", "我知暗相不能昏，與彼心精遺聞處。", "衆塵隔越妄分别，常真實中無是事。", "死生之變尚不改，豈有根塵乃能蔽。", "願令持此妙法門，於此刹土爲佛事。", "一切聲色熱惱中，與衆生作清涼處。", "皈命救世大悲者，願賜威光加被我。", "令我獲無作妙力，令我亦名無所畏。", "令我具無礙辯才，令我入一切種智。", "我及一切諸有情，皆如觀音得自在。"]}