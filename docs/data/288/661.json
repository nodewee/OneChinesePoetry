{"author": "廖剛", "period": "宋", "type": "诗", "title": "月波樓上呈知府檢討", "paragraphs": ["月波自昔騰佳名，練光一带縈寒城。", "摧風剥雨歲月古，拊檻足慄憂頽傾。", "恍然宏麗驚幻化，雲舒霞爛飛雕甍。", "烟收霧歛霽色净，菱花玉女新粧成。", "瑠璃萬傾浸蟾腹，星河帖底游魚明。", "榮光爽氣長不夜，但覺零露涓涓清。", "彩虹飛跨度别島，縹緲嬉笑歸蓬瀛。", "紅蕖照水翠蓋合，往往輝映雙華旌。", "廣寒宫闕倘未到，絕致惟欲輕題評。", "君不見錢塘有美東南冠，覆壓湖山美輪奐。", "海門日日子胥潮，百里青烟付朝爨。", "又不見松江起尺跨垂虹，騎鯨直下窺龍宫。", "危欄欲憑駭神觀，萬葉出沒風濤中。", "月波境對了無此，一色涵空天共水。", "圓明湛靜趣已高，不與二景爭雄豪。", "猗歟興廢物有數，高韻庾公今日遇。", "治荒斥陋意所便，荷鍤去趨舞襦袴。", "西園花木頓生春，結客從今朝與暮。", "嘉禾爲郡亦云久，壯觀從來未曾有。", "月波解與去思長，千古風流端不朽。"]}