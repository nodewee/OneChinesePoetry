{"author": "蘇過", "period": "宋", "type": "诗", "title": "次韻謝民師", "paragraphs": ["老鶴過海仍將雛，澹然如將沒齒疏。", "人生如寄何足道，富貴貧賤隙白駒。", "飄流僅以虞夫子，饑坐弦歌古儋耳。", "不堪秦嶺望家山，敢有玉關生入理。", "廣文才名三十年，困窮直到寒無氈。", "將軍夜行遭醉尉，曲逆解衣嘗刺船。", "豈知雷雨來說渥，歸路江山宛如昨。", "饑人但覺粃糠美，憂患始知田舍樂。", "夢中猶記魚相濡，莊叟屢困監河枯。", "聊因競病歌歸歟，寧復燦爛悲窮途。", "知君篤學真爲己，不從世好惟耽此。", "作詩頗似建安風，取友更同鮑叔義。", "我聞得士朝廷尊，搢紳所寄惟斯文。", "象犀珠玉本安用，猶使四海爭趨奔。", "高人處世誠難矣，絕俗驚愚空目瞇。", "坐令瑚璉廢清廟，澗毛何由薦天子。", "我羨平生馬少游，不願溝瀆容吞舟。", "夜光明月請自閟，按劍或恐疑輕投。"]}