{"author": "釋德洪", "period": "宋", "type": "诗", "title": "韓廉使奉御贊", "paragraphs": ["幅巾椹衣，杳然深靖。", "坐蘚石牀，横玉麈柄。", "松聲度曲，笑作風聽。", "是故有琴，絃索不整。", "人徒見其神和氣平，頽然委順。", "至於垂紳正笏，守法奉命。", "則活人之色嚴毅勁正，特不受富貴所吞，而有山林之韻。", "究其心胸，山包海容。", "表裏不隔，八窗玲瓏。", "蓋遊戲人間之出世，扶持洞上之宗風者也。"]}