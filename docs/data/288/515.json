{"author": "釋德洪", "period": "宋", "type": "诗", "title": "李道夫真贊", "paragraphs": ["眼蓋九州，韻高一世。", "儼玉山富貴之豪，洗士林寒乞之氣。", "挫萬化於筆端，置八荒於胸次。", "邁往不屑，不可犯干。", "意輕邴吉，情追謝安。", "軒特秀發，乃爾秃巾椹褐。", "婆娑步趨，合在玉堂金鑾。", "山澤不可窺測，所以納垢汙。", "麒麟不可繫羈，所以異犬羊。", "正恐横風月之笛，披雲錦之裳。", "騎元氣之背，而游無何有之鄉。"]}