{"author": "蘇過", "period": "宋", "type": "诗", "title": "和呂居仁宿盤溪", "paragraphs": ["君詩如芝蘭，君操如松竹。", "寧當食舍魚，坐待熊蹯熟。", "申商掩仁義，已作高閣束。", "長吟失憔悴，短綴謝煩促。", "自然四壁空，惟有三冬足。", "我懷嵩少游，已辦巾一幅。", "願言山中友，先登惟子獨。", "須煩懸河辯，令我千兔禿。", "歸來詩滿囊，大勝富潤屋。", "窮通有定分，鳬脛悲所續。", "一醉盤溪堂，自取君詩讀。"]}