{"author": "廖剛", "period": "宋", "type": "诗", "title": "張敏叔生辰", "paragraphs": ["渥洼從古産名駒，想見當年夢吉符。", "候協月輪周四極，史占昴宿降三吳。", "文章直使驚天聽，志業端期列聖徒。", "七葉珥貂餘後慶，千秋遺慶足嘉謨。", "星軺蹔駕恩彌渥，霜節才臨政已孚。", "豈但平反無濫獄，會看調燮有真儒。", "南州喜氣光千里，東閣清芬薦百壺。", "珍重公歸廟堂後，老人長照帝王都。"]}