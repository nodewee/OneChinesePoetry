{"author": "蘇過", "period": "宋", "type": "诗", "title": "聞潮陽吳子野出家", "paragraphs": ["予昔少年日，氣蓋閭里俠。", "自言似劇孟，扣門知緩急。", "千金已散盡，白首空四壁。", "烈士嘆暮年，老驥悲伏櫪。", "富貴比浮雲，妻孥真敝屣。", "世事如余何，禪心久空寂。", "世間出世間，此道無兩得。", "故應入枯槁，習氣要除拂。", "丈夫生死易，趨舍志匪石。", "當爲師子吼，佛法無南北。"]}