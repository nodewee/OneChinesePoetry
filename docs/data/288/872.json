{"author": "蘇過", "period": "宋", "type": "诗", "title": "冬夜懷諸兄弟", "paragraphs": ["霜風連日惡，霜月連夜苦。", "青燈寒無光，翳翳昏復吐。", "念我手足愛，相望若秦楚。", "兩兄寄陽羨，耕稼事農圃。", "簞瓢有餘樂，菽水未爲窶。", "兩兄客潁川，耿耿懷去魯。", "近聞營菟裘，稍亦葺環堵。", "有弟雖咫尺，相逢猶齟齬。", "黄灣隔小海，孤嶺度大庾。", "今年厄陳蔡，夫子嗟兕虎。", "惟我二兄弟，頗亦嘗險阻。", "憶昔居大梁，共結慈明侶。", "晨窗惟六人，夜榻到三鼓。", "豈知聚散事，翻手如雲雨。", "我今處海南，日與漁樵伍。", "黄茅蔽澗谷，白霧昏庭宇。", "風高翔鴟梟，月黑號鼯鼠。", "舟居雜蠻蜑，卉服半夷虜。", "下牀但藥餌，遣瘴煩樽俎。", "何須鳶墮時，方念平聯繫語。"]}