{"author": "釋德洪", "period": "宋", "type": "诗", "title": "十二時偈", "paragraphs": ["吾活計，無可觀。", "但日日，長一般。", "夜半子，困如死。", "被虱咬，動脚指。", "雞鳴丑，粥魚吼。", "忙繋裙，尋韈紐。", "平旦寅，忽欠伸。", "兩眉稜，重千斤。", "日出卯，自攪炒。", "眼誦經，口相拗。", "食時辰，齒生津。", "輸肚皮，虧口唇。", "禺中巳，眼前事。", "看見親，說不似。", "日南午，衣自補。", "忽穿針，全體露。", "日昳未，方破睡。", "洗開面，摸着鼻。", "晡時申，最天真。", "順便喜，逆便瞋。", "日入酉，壁掛口。", "鏡中空，日中斗。", "黄昏戍，作用密。", "眼開闔，烏崒律。", "人定亥，說便會。", "法身眠，無被蓋。", "坐成叢，行作隊。", "活鱍鱍，無障礙。", "若動着，赤肉艾。", "本無一事可營爲，大家相聚喫莖菜。"]}