{"author": "釋德洪", "period": "宋", "type": "诗", "title": "小字金剛經贊", "paragraphs": ["昔有佛子根猛利，能觀空性則是色。", "欲顯空色不思議，仰空書此金剛句。", "至今風雨被原野，諸樵牧者集其下。", "乃知肉眼不能見，譬如水中有鹽味。", "唯道人瓊思精奇，能觀色性即是空。", "視此纖管大如椽，揮翰如行九軌道。", "故於兼寸環中備，足廣大言說身世。", "人可見，不可讀，譬如嬰兒親崖蜜。", "我於此經能證入，初中後善三法門。", "忽然落筆如建瓴，不復現行生倒想。", "由色空觀入諸境，奏刀肯綮無全牛。", "盡持此法施羣生，甚微細智願同證。"]}