{"author": "蘇過", "period": "宋", "type": "诗", "title": "寄題岑彥明猗蘭軒詩", "paragraphs": ["羣芳爭春風，百態工嫵媚。", "毛嬙與西施，未易笑倚市。", "豈如空山蘭，靜默羞自致。", "幽香不可尋，獨秀繁露墜。", "高情謝簪組，遁世漢綺季。", "端來從子遊，定覺同伏味。", "岑衛星絕俗，厭貧聊試吏。", "官曹冷如水，終日學奇字。", "未能三徑歸，故作九畹藝。", "後來當勿剪，伴我司庾氏。"]}