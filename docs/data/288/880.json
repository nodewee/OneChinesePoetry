{"author": "蘇過", "period": "宋", "type": "诗", "title": "與范箕叟避暑西湖", "paragraphs": ["快哉楚王風，庶人安得共。", "西陂浩無價，不計吾儕用。", "永日不可暮，窮居厭塵鬨。", "出門有佳詣，咫尺窺潭洞。", "危樓俯木杪，大廈森高棟。", "戶牖交梧楸，蒲荷接蘋葑。", "閑持枕簟往，遽起江湖夢。", "醒然涼肺肝，習習吹衣動。", "世間賤易得，清風誰與重。", "勞生不自覺，至樂那容衆。", "北窗與君享，世網念少縱。", "肉食固肥甘，輕塵沒飛鞚。"]}