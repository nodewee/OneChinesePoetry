{"author": "蘇過", "period": "宋", "type": "诗", "title": "次陶淵明正月五日游斜川韻", "paragraphs": ["歲豐田野歡，客子亦少休。", "糟牀有新注，何事不出游。", "春雲翳薄日，磻石俯清流。", "心目兩自閑，醉戧不驚鷗。", "茅蔣誰氏居，雞鳴隔林丘。", "曳杖叩其門，恐是沮溺儔。", "但苦鴃舌談，爾汝不相酬。", "筑室當爲鄰，往來無憚不。", "澄江可寓目，長嘯忘千憂。", "儻遂北海志，餘事復何求。"]}