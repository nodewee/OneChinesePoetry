{"author": "韋奇", "period": "宋", "type": "诗", "title": "題倪文昌玉湖書院", "paragraphs": ["齊齋老子今安在，一去人間餘廿載。", "白衣蒼狗幾千回，惟有溪山長不改。", "吳興勝概誇玉湖，鵝溪一幅玄暉圖。", "天光上下渺無極，寒玉倒浸清冰壺。", "晴波萬頃瑩如洗，一卷石向波心起。", "先生具眼此結廬，收拾溪山入詩裏。", "漁人艇子時往還，笭箵擲下前溪灣。", "一聲欸乃水天碧，回頭却羨沙鳥閑。", "樓高望極情思遠，前揖衡山後蒼弁。", "陌頭楊柳幾春風，當年曾識齊齋面。", "我今懷古心悠悠，古人不見今人愁。", "夕陽收盡暝烟浮，扁舟載月歸來休。"]}