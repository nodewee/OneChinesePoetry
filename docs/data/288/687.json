{"author": "廖剛", "period": "宋", "type": "诗", "title": "賀知府毛檢討生辰", "paragraphs": ["祥光曾射斗牛墟，想見當年吉慶符。", "天遣麒麟來玉户，史占昴宿下雲衢。", "揚鞭禁省聲華籍，擁旆侯籓治狀殊。", "妙世文章燕大手，致君才業魯真儒。", "英姿冠玉使揮麈，雅座生風謝舞雩。", "寒士幾人懷衍律，窮民比屋頌廉襦。", "寶燻共獻詩千首，煩暑潛消酒百壺。", "珍重公歸廟堂後，老人長照帝王都。"]}