{"author": "釋德洪", "period": "宋", "type": "诗", "title": "曾逢原待制真贊", "paragraphs": ["冠冕道德，被服文武。", "所臨有聲，最宜荆楚。", "果於去惡，發姦破柱。", "爲國金湯，折衝尊爼。", "廣平南海，乖崕西蜀。", "如雪中春，和而嚴肅。", "名聞乳兒，威被草木。", "能作豐年，茂我百穀。", "筆下煙雲，胸次丘壑。", "風流餘韻，與世酬酢。", "至於談禪，氣壓諸衲。", "戲以法界，玩于掌握。", "補衮之線，調鼎之手。", "笑而不言，置之懷袖。", "咨爾邦民，再拜稽首。", "潭非久留，歸相明后。"]}