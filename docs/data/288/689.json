{"author": "廖剛", "period": "宋", "type": "诗", "title": "送毛擇民", "paragraphs": ["霧纏曉色風冷冷，滄波漾縠旌旗明。", "畫舩疊皷不可挽，一城攘攘心爲傾。", "城中老人爲余語，我公道來能幾許。", "朝家借不恤吾人，以我公歸欲焉處。", "惟公立德清而通，惟公御下嚴而容。", "文章光彩瑩萬古，二十八宿羅心胸。", "高標不受俗塵涴，唾手功名猶坎軻。", "恩深謾結千里愁，見晚端聞九重賀。", "官僚有士轅下駒，感激剪拂銘肌膚。", "瑤池一夕看奔逸，惆悵未易追亨途。", "雲龍風虎倐際會，回首可須論治最。", "要將椽筆壓西清，不負聲名燕許大。"]}