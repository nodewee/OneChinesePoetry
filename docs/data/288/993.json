{"author": "蘇過", "period": "宋", "type": "诗", "title": "和叔寬贈李方叔", "paragraphs": ["管鮑死已久，交情雲雨翻。", "平生我知子，窺見牆及肩。", "老驥嘆伏櫪，壯士悲暮年。", "百金空鬻技，未分齒髪殫。", "哀哉兔絲蔓，生理寄所纏。", "君看秋風至，掃蕩何時安。", "誰令三徑荒，投老食屢艱。", "短綆謾自持，欲引百尺泉。", "造物不我私，同彼草木繁。", "不求桑榆暖，乃慕松桂寒。", "學稼雖可賤，樂志良獨難。", "當觀五鼎食，不異瓢與簞。", "卜筑願俱棲，勿學雞相連。", "作詩置坐右，勉視後者鞭。"]}