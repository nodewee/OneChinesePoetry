{"author": "釋德洪", "period": "宋", "type": "诗", "title": "李運使贊", "paragraphs": ["風度凝遠，和氣如春。", "綠髪授道，精敏絕倫。", "名冠縉紳，挺然忠義。", "知國知兵，如唐陸贄。", "頃者天府，奉使江南。", "晝錦之榮，父老聚觀。", "頓節西州，盗發江浙。", "提師百萬，蕩其窟穴。", "凱旋而還，口不言功。", "但欲使民，生於死中。", "重臨南楚，化行郡邑。", "如春在花，不見痕迹。", "恢躁坦夷，易親難忘。", "眎其胸次，山包海藏。", "宜宿玉堂，宜在黄閣。", "跬步可待，昂霄聳壑。", "長沙之民，自懷其私。", "龕此畫像，飲食必祠。"]}