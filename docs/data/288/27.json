{"author": "趙必𤩪", "period": "宋", "type": "诗", "title": "遊濂泉", "paragraphs": ["星巖高哉不知其幾千丈兮，下有儒宮上接青雲梯。", "綠凹鑿破冰泉冽，泉以濂名宗濂溪。", "濂翁去今凡幾載，一脈流通無窒礙。", "光風霽月此山中，景物因人成勝概。", "亭翼翼，水泠泠，一清不著點子塵。", "眼前色色俱呈露，何必解蘭縛塵纓。", "君不見孤山六一泉，硯州包公井。", "君子之澤深且長，清風千古霜凜凜。", "我欲採薇隠此山，祇恐林慚澗恧鎖松關。", "我欲祠下筆一詞，又恐寒泉痛洗凝之詩。", "解襟坐石濯清泠，一歃寒冰和露飲。", "雪我酒腸霜詩脾，此身疑在神仙境。", "倩君爲問玉皇借玉鞭，鞭起睡龍騎上天。", "持此一瓢濂翁泉，一雨炎荒洗蠻烟。"]}