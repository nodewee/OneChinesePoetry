{"author": "釋德洪", "period": "宋", "type": "诗", "title": "芙蓉楷禪師贊", "paragraphs": ["望之翛然，冰枯而天粹。", "即之淵然，雲閑而水止。", "意坐石而情無住著，故杖瘦藤而欲起。", "人言即俗復即真，出塵之相加冠巾。", "非因引法忤聖主，我宗僧俗兩不存。", "五位正宗將仆地，以手挈之閲人世。", "屹然萬仞捍狂瀾，荷負大法當如是。", "紛紛鄙夫拜公像，譬如螻螘見龍象。", "驚魂已化千微塵，豈特形容先沮喪。", "火刀直裰誰得之，醉李故時捕魚師。", "嶺梅已熟莫咬破，核子乞與寧馨兒。"]}