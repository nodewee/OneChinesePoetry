{"author": "釋德洪", "period": "宋", "type": "诗", "title": "王宏道舍人贊", "paragraphs": ["翛然無累之神，見此有道之器。", "韻收一代之風流，骨含奕世之富貴。", "節臨事而不奪，貌甚威而常喜。", "方其少壯，則酒闌說劍。", "横槊賦詩，名動塞壘。", "及其倦也，則浮沅湘。", "上衡霍，盡室行於山水。", "至於醉心翰墨，傾倒肺懷，則有王右轄、吳武陵之風味。", "馳至金城，而忠款乃著。", "罷歸玉關，而功名自至者。", "皆非壯歲，庸詎知此老人獨不如是乎。"]}