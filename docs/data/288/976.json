{"author": "蘇過", "period": "宋", "type": "诗", "title": "叔父生日  其三", "paragraphs": ["鬰鬰澗底松，千年養奇幹。", "盤根入窈窕，翠蓋摩霄漢。", "巖深飽霜雪，路絕窺輪奐。", "空回牛刀手，屢發匠石嘆。", "物生非不逢，得天地所贊。", "雖微棟梁求，幸免斤斧難。", "我公廟堂人，端委四夷憚。", "豈惟福蒼生，高風激貪懦。", "云何臥箕潁，當寧方宵旰。", "吾道久寂寥，賢愚良未判。", "汗顔一如既往血指，袖手寧坐看。", "卷懷霖雨心，警策露電觀。", "形神妙自契，眉目光璀璨。", "長松信可倚，柯葉四時貫。", "東風漫滋榮，寒雨徒零亂。", "何異楚靈椿，春秋安可算。"]}