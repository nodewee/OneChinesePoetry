{"author": "蘇過", "period": "宋", "type": "诗", "title": "郡守禱雨獲應", "paragraphs": ["秋陽六十日，閔閔歲可懼。", "原田龜坼塊，城市塵沒屨。", "誰歟悲若人，活彼於旦暮。", "精禋發仁惻，誠意輒上訴。", "神山閟靈湫，水旱天所付。", "潛虬嬾廢職，暴虎往鬬怒。", "抑無東海冤，又豈桑羊蠹。", "天心自響答，民語酌道路。", "嗟予生理拙，饑飽共農圃。", "披衣夜不眠，聽此簷間語。", "沉疴忽去體，黄壤流膏乳。", "少寬縣令責，盡復南畝故。", "呼兒酌我酒，欲寫無佳句。", "聊同千里謠，非公誰與哺。"]}