{"author": "釋德洪", "period": "宋", "type": "诗", "title": "旃檀四十二臂觀音贊", "paragraphs": ["汝意有言，枯杌作鬼。", "我心不生，髑髏則水。", "乃知妄覺，一法成二。", "湛然圓明，百千一耳。", "稽首大士，應物而形。", "随其小大，如谷答聲。", "千臂執持，千眼觀照。", "以無心故，受用俱妙。", "臂如青春，藏於化身。", "随其枝葉，疏密精神。", "唯此瑞相，四十二臂。", "不越徑寸，莊嚴畢備。", "清凉寶月，或慈或威。", "如欲舉足，花輪乘之。", "碧螺之間，有佛儼容。", "如蟭螟蟲，巢蚊睫中。", "隱于石間，顯出蚌蛤。", "以無礙慈，不擇清濁。", "我觀震旦，種性猛利。", "由聞思入，甘露滅地。", "願加被我，障盡心開。", "如觀世音，無礙辯才。", "我說此偈，萬象合掌。", "何以無礙，敲空作響。"]}