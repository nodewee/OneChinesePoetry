{"author": "蘇過", "period": "宋", "type": "诗", "title": "次韻岑彥高史強本春日書懷二首  其一", "paragraphs": ["二豪以詩鳴，優劣孰敢分。", "縱橫閱萬卷，何憂備三鄰。", "終年發揣摩，秀句吐陽春。", "誰云不菑畬，安取三百囷。", "汝潁素多奇，世不乏孫陳。", "著書效潛夫，奏賦嗤陵雲。", "哀時無祁奚，丹書誰爲焚。", "儻令試一割，晉盜當奔秦。", "德業閟不耀，天欲昌其身。", "定交乃余求，不貴白髮新。", "從此杖屨數，爲子掃榻塵。", "高談看亹亹，揮麈落紛紛。"]}