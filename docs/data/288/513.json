{"author": "釋德洪", "period": "宋", "type": "诗", "title": "山谷老人贊", "paragraphs": ["蓋九州以醉眼，而其氣如神。", "藻萬物以妙語，而應手生春。", "排黄龍之三關，則凡聖之情不敢呵止。", "竪寶覺之一拳，則背觸之意不立鮮陳。", "世波雖怒，而難移砥柱之操。", "詩名雖富，而不救卓錐之貧。", "情如維摩詰，而欠散花之天女。", "心如赤頭璨，而著折角之幅巾。", "豈平章佛法之宰相，乃檀越叢林之韻人也耶。"]}