{"author": "孫巖", "period": "宋", "type": "诗", "title": "德驥篇", "paragraphs": ["西家白馬如曳練，東家赤馬如驅電。", "時時并轡刷長鞦，羞殺分飛伯勞燕。", "白馬不防牛有角，慘甚兵間中矛矟。", "不出能令赤馬疑，隔巷來奔初不約。", "躊躇血地嘶鳴哀，悲風颯颯驚條枚。", "皦然德驥非凡材，牧人驅迫去復回。", "物於儔匹且如此，何况世間貞信士。", "管仲敗餘勤鮑叔，孝章厄極悲文舉。", "茂弘將坐白其忠，叔翰當收脫之死。", "乞兵欲赴雍丘危，突圍竟雪都昌耻。", "雖云志計有伸屈，至今撓弱聞風起。", "利災樂禍無故情，東家無恙汝得乘。"]}