{"author": "趙必𤩪", "period": "宋", "type": "诗", "title": "古端飲問梅亭作", "paragraphs": ["把酒問梅開未開，梅花問我何時來。", "嫣然一笑醒塵夢，撩我詩興寬酒懷。", "有梅無詩酒懷惡，有詩無酒羈味薄。", "一觴一咏暢幽情，人生須作及時樂。", "去年嶺頭曾相逢，花邊釃酒酹師雄。", "霜月三更天似水，枝頭翠鳥睡正濃。", "今年寒淺花較遲，一花兩花時最奇。", "春多爛漫無意思，此意梅花知不知。", "孤山寂寞逋仙去，香影之後更無句。", "幾回擬作梅花騷，無力其如梅花何。", "懷哉此花丈人行，冰清玉潔不做時粧樣。", "紛紛桃李嫁春風，臭味未必與我同。", "莫說和羹事，和羹事猶未。", "莫羨玉堂人，玉堂人已陳。", "細把心期向梅說，花開花落有時節。"]}