{"author": "蘇過", "period": "宋", "type": "诗", "title": "次韻和韓君表讀淵明餽曾存之酒唱酬之什", "paragraphs": ["彈冠初爲米，掛冠不待稔。", "人言學陶生，此舉安能盡。", "陶生物表人，世網那得窘。", "邈如孤鳳凰，翱翔天際嶺。", "聊應寓詩酒，不在朱絃韻。", "曾韓輕軒冕，雅意妙無畛。", "遠尋柴桑游，時遣醉帽隕。", "陟世憎儻來，歸耕猶有準。", "糟床得佳友，麴糵粗可信。", "攝衣請從之，嗟我獨後警。"]}