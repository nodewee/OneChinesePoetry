{"author": "釋德洪", "period": "宋", "type": "诗", "title": "衡山南臺寺飛来羅漢贊", "paragraphs": ["惟毗尼藏，稱性之印。", "印一切法，無有少賸。", "而此尊者，跏趺不瞬。", "外寂中空，幻滅都盡。", "諸佛子等，勿故起妄。", "於是像中，作去来想。", "昔本不来，今亦焉往。", "即一切法，離一切相。", "如一月真，無二無别。", "於衆水中，同時見月。", "像非異同，月豈生滅。", "以應緣故，光影清絕。", "鍾山衆泉，石井異味。", "靈隱衆山，小嶺異翠。", "此嶺此泉，皆飛而至。", "示根境法，其實同體。", "如此大士，諸法成就。", "南嶽廬山，宴坐馳走。", "而事藏界，随處而有。", "雖證無生，亦不滅受。"]}