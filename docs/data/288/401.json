{"author": "釋德洪", "period": "宋", "type": "诗", "title": "泗州院旃檀白衣觀音贊", "paragraphs": ["我聞菩薩昔因地，所供養佛名觀音。", "從聞思修入悟心，心精遺聞而得道。", "見聞覺知不可易，譬如西北與東南。", "而此乃曰聞可遺，令人罔然墮疑網。", "龍本無耳聞以神，蛇亦無耳聞以眼。", "牛無耳故聞以鼻，螻蟻無耳聞以身。", "六根互用乃如此，聞不可遺豈理哉。", "彼於異類昧劣中，而亦精妙不間斷。", "况我自在慈忍力，無畏解脱獨不然。", "鐘鼓俱擊聲不同，知其不同是生滅。", "而二種聲不相參，即是同時寂滅法。", "稽首浄智功德聚，廣大莊嚴悲願海。", "憫我心明力不逮，時時種子發現行。", "如人因酒而發狂，戒飲輙復逢佳醖。", "願滅顛倒癡暗障，願獲辯才智慧藏。", "游戲十方微塵刹，亦施無畏利衆生。", "凡曰有心能聞者，同入圓通三昧海。"]}