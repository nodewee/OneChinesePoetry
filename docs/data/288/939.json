{"author": "蘇過", "period": "宋", "type": "诗", "title": "次韻趙承之留別", "paragraphs": ["出處事莫並，昔諳今則疏。", "一從畏車冕，意遂甘泥塗。", "種髪日就白，衰顔寧再朱。", "壯心空萬里，老病寄一區。", "故人來蓬海，過門問樵蘇。", "平生詩酒豪，醉倒扶吳姝。", "憶昨試京兆，笑談鼠盜無。", "雞牛本同割，刀几無精粗。", "去去南陽野，何以爲君娛。", "三年方赤地，政成少踟躕。", "古爲賢守多，方略想可圖。", "民言或有酌，近數崔大夫。", "惜哉事大謬，誰爲焚丹書。"]}