{"author": "蘇過", "period": "宋", "type": "诗", "title": "寄題任況之樗翁軒詩", "paragraphs": ["豫章生而奇，蔚有千尋志。", "柯爲直見伐，根中萬乘器。", "自貽斧斤厄，信坐文章累。", "不如樗與櫟，生理默自遂。", "榮枯同蒿艾，老死徒棄置。", "我願處不材，一官隱官市。", "豈知夏畦勞，乃負淵明愧。", "卻羨任公子，蕭然居畏壘。", "彈冠聊爾爾，頗似漆園吏。", "官居接農舍，稼穡雲靡靡。", "放衙日亭午，吏散飽春睡。", "此語慎勿出，請爲倉庾氏。"]}