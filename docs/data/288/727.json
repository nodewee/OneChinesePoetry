{"author": "廖剛", "period": "宋", "type": "诗", "title": "送别城西有感簡元顯", "paragraphs": ["前年出城西，祖餞長者轍。", "綠髩豪偉郎，還鑣共炎熱。", "蜀道非天涯，暫離非永訣。", "况乃赴官期，留者思奮決。", "人情殊易堪，信未惡時節。", "今晨西城出，景物舊森列。", "金蓮認高樓，感嘆成哽咽。", "不見昔年人，還爲昔年别。", "此别異昔年，骨月心欲折。", "此行異昔年，衰蹇方折閲。", "聊爲稻粱謀，途窘計所拙。", "人生足憂患，樂事多歇滅。", "連年瓊芘卷，荒寂人迹絕。", "况我薄命人，悲辛復何說。"]}