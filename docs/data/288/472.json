{"author": "釋德洪", "period": "宋", "type": "诗", "title": "郴州乾明進和尚舍利贊", "paragraphs": ["李廣射虎，石爲之穿。", "耿恭祝井，涸爲之泉。", "忠孝所致，如響答焉。", "公亦何爲，饑餐困眠。", "人初莫測，公豈自言。", "戲爲火浴，朽者明鮮。", "舍利粲粲，玉碎珠圓。", "乃至所養，蓋其云全。", "天全之妙，非麤不傳。", "如春在花，如意在絃。", "嗤嗤横目，氣凌雲天。", "死未及寒，化爲腥膻。", "矧投于火，不作腥煙。", "安有萬手，收此精堅。", "維德之一，垔所拳拳。", "死生之大，卒莫能遷。", "公初設心，唯此是専。", "不祈人知，人趨如川。", "終必有驗，理之固然。", "我作贊詞，豐碑以鐫。"]}