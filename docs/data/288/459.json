{"author": "釋德洪", "period": "宋", "type": "诗", "title": "出檀衣贊二首  其一", "paragraphs": ["古佛身上衣，佛佛相付授。", "慈母愛兒心，鍼鍼自成就。", "是故吾雙峰，自少至白首。", "護惜如鏡奩，一塵不敢受。", "何以出檀名，此時無别慮。", "如持油鉢行，如躡獨木渡。", "永懷毗尼藏，一旦成萬古。", "紛紛五羣衆，来觀亦頂禮。", "平時放逸心，化作額間泚。", "將見衣匣前，泚流似江水。", "咨爾淮山神，守護當奉職。", "無使塵涴侵，無使雲潤濕。", "諦觀不敢瞬，心折三歎息。"]}