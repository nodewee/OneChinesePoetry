{"author": "釋德洪", "period": "宋", "type": "诗", "title": "放光二大士贊", "paragraphs": ["人趣可學道，乃爲婬事苦。", "生那落迦中，方無婬欲樂。", "衆生如犛牛，愛此貪欲尾。", "異哉兩童子，藕花中化生。", "對天龍鬼神，作大師子吼。", "我若從今始，起於貪欲心。", "是則爲欺誑，十方一切佛。", "以是因緣故，證色身三昧。", "我亦于今日，復作師子吼。", "若從今日始，不斷貪欲心。", "是則爲滅絕，十方三世佛。", "願如二大士，持心等虚無。", "太虚有殞壞，衆生界有盡。", "我此願不盡，稽首平等慈。", "廣大同體悲。", "於刹刹塵塵，證我作是說。"]}