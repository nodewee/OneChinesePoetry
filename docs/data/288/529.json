{"author": "釋德洪", "period": "宋", "type": "诗", "title": "許彦周所作墨戲爲之贊", "paragraphs": ["異哉土蛇，登樹而怒。", "怒見脊尾，口眼可懼。", "王孫地坐，氣讋毛豎。", "欲去不敢，攀枝而顧。", "豐狐行藏，心常愧負。", "見之而走，敏若脱兔。", "孰能傲然，如此老樹。", "與之相親，不驚不怖。", "問何能爾，以無我故。", "酒色海中，有萬奇趣。", "不出二種，猜疑掉舉。", "蓋無常蛇，終不赦汝。", "居士圖之，以警未悟。", "覺範一見，笑手爲拊。"]}