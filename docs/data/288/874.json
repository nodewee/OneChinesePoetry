{"author": "蘇過", "period": "宋", "type": "诗", "title": "將至五羊先寄伯達仲豫二兄", "paragraphs": ["人皆有離別，我別不忍道。", "惟應付夢幻，事已共一笑。", "憶昔與仲別，秦淮匯秋潦。", "相望一葉舟，目斷飛鴻杳。", "伯兄陽羨來，萬里踰煙嶠。", "未溫白鶴席，已餞羅浮曉。", "江邊空忍淚，我亦肝腸繞。", "崎嶇七年中，雲海用浩渺。", "豈知羌村晚，驚拜杜陵老。", "干戈雖事異，歡喜動夷獠。", "山川舊悽慘，雲物今清好。", "不似玄都桃，秋風不堪掃。"]}