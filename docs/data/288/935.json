{"author": "蘇過", "period": "宋", "type": "诗", "title": "次韻信中郎官庵", "paragraphs": ["飛流半山來，忽作長劍倚。", "吾知有奇境，何畏虎尾履。", "郎官初得名，山川雖信美。", "誰能此巖居，暫寓非終止。", "吾儕世外緣，壯心殊不已。", "每譏懷與安，同是非夫恥。", "忍饑啖藜藿，且博一笑喜。", "更尋雲外人，安得助薪水。", "伶俜穿鳥道，窈窕下澗底。", "路述煙草合，欲往不得跬。", "登樓亡其梯，航海失一葦。", "仰觀二三子，脚下雲埃起。", "山靈若相戲，危石折屐齒。", "憂我不再來，遺恨丘壑裏。", "借君談天口，駭我未聞耳。", "秋高山更奇，後會志益偉。", "捫蘿貴先登，噬臍無效此。", "與君控扶搖，赤腳踏清泚。"]}