{"author": "汪元量", "period": "宋", "type": "诗", "title": "兵後登大內芙蓉閣宮人梳洗處", "paragraphs": ["粲粲芙蓉閣，我登雙眼明。", "手拊沈香闌，美人已東征。", "美人未去時，朝理綠雲鬟，暮吹紫鸞笙。", "美人既去時，閣下麋鹿走，閣上鴟梟鳴。", "江山咫尺生烟霧，萬年枝上悲風生。", "空有遺鈿碎珥狼籍堆玉案，空有金蓮寶炬錯落懸珠楹。", "楊柳兮青青，芙蓉兮冥冥。", "美人不見空淚零，錦梁雙燕來又去，夜夜蟾蜍窺玉屏。"]}