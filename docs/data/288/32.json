{"author": "趙必𤩪", "period": "宋", "type": "诗", "title": "和李梅南對梅韻", "paragraphs": ["三花兩花疏籬東，玉堂何似茅舍中。", "孤芳不受春風涴，千紅萬紫俱下風。", "羅浮夢斷孤山杳，寂寂誰躡二子蹤。", "謫仙天人霸梅國，騷壇萬仞奴羣雄。", "我交梅花二十冬，梅工於詩例合窮。", "我窮於梅詩更拙，豈無膏沐誰爲容。", "湘纍醒眼不相識，蘭芷未必臭味同。", "何時典衣買酒醉梅下，澆我磊落寫我悰。", "詩成閣筆對梅笑，此一瓣香爲梅翁。"]}