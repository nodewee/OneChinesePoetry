{"author": "孫巖", "period": "宋", "type": "诗", "title": "觀漁行", "paragraphs": ["霜降平湖鑑羣象，中有黄魚幾一丈。", "漁師早已中豪家，今旦連舟布新網。", "東西南北三重圍，圍形漸縮如小池。", "孟獲身窮呂布窘，尚許性命延斯須。", "舊與鱒魴同出入，爾暇悲憐禍相及。", "日斜創甚上平沙，兩岸居人如堵立。", "渺渺腥風吹水雲，賣魚沽酒賽湖神，醉來預唱江南春。"]}