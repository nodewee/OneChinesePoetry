{"author": "蘇過", "period": "宋", "type": "诗", "title": "寄題北海文舉堂", "paragraphs": ["巨君竊漢璽，如取鴻毛輕。", "孟德老且死，不見姦業成。", "乃知朝無人，誰憚百公卿。", "一夫能仗節，介然屹長城。", "忠義國所託，安危與之並。", "吾於文舉見，坐折姦邪萌。", "誰能搏猛虎，乃用尺箠嬰。", "義氣橫宇宙，不煩尺寸兵。", "悲哉天所壞，一木難扶傾。", "梟鸞不兩立，夫子安得生。", "中原竟分裂，三姓鼎足爭。", "當知千載後，高名獨崢嶸。", "使君定不凡，論友古豪英。", "作堂追餘烈，豈祇求空名。", "廢卷屢嘆息，孤忠誰發明。", "玉石痛俱燼，鯨鯢脫誅烹。", "嗟余志謬懦，怒髪猶衝纓。", "九原不可作，涕淚徒縱橫。"]}