{"author": "孫漸", "period": "宋", "type": "诗", "title": "遊驪山", "paragraphs": ["曉促零口征，晚留華清宿。", "彌月倦紛埃，晞取碼蓮湯浴。", "夜雨鬧庭梧，漏長秋睡足。", "平明徑欲西，霽色開林麓。", "遂作朝元遊，聊放千里目。", "嵯峨北來橫，渭水東轉曲。", "坡田散牛羊，沙岸翔鳬鶩。", "爽氣襲衣裘，青煙生井屋。", "憶昔唐天子，承天溺愛欲。", "翠輦拂行雲，鉤陳裹幽谷。", "遺址今尚存，繚垣半頹覆。", "玉像暗真僊，石槽標飲鹿。", "羯鼓寂無聲，連理空餘木。", "長生豈難求，有道書丹籙。", "淚未忘馬嵬，恨已悲金粟。", "往事寄冥冥，芳草依然綠。"]}