{"author": "蘇過", "period": "宋", "type": "诗", "title": "訟風伯", "paragraphs": ["天胡久不雨，我欲訟之天。", "二麥槁欲死，驕陽猶熾然。", "重陰數布野，雨意來無邊。", "未許一濡地，輒遇四風顛。", "擺搖澗谷響，寧復留雲煙。", "雨師良已勤，風伯殆未悛。", "天公縱此爲，忍使暴我田。", "默訴若有答，不待巫史傳。", "昨者六七月，屋溜如繩懸。", "淋漓逮十日，奔突潰百川。", "行旅已斷道，閭閻欲通船。", "不藉屏翳功，日星幾變遷。", "我請酌民情，血誠通帝淵。", "風雨要有時，乃不爲咎愆。", "赤子仰粒食，云何絕其煙。", "徒閔負販勞，不憂稼穡先。", "怨讟滿南畝，懽忻爲市廛。", "謾說昏墊害，欲誇掃除賢。", "何曾補日月，空祇留饑年。", "區區訟風伯，聊賡退之篇。"]}