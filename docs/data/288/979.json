{"author": "蘇過", "period": "宋", "type": "诗", "title": "送鄉僧世鵬遊嵩少", "paragraphs": ["吾蜀士尚氣，憑陵以相高。", "儻無勝己友，便絕平生交。", "詩書將吾軍，道藝恃所操。", "寧甘斃百戰，詎肯挫一毫。", "氣俗未易改，波瀾到方袍。", "世鵬此其流，何止事風騷。", "我觀浮屠法，成佛須我曹。", "榮枯寄夢幻，生死真鴻毛。", "恨子太孤直，嶄然出蓬蒿。", "須防斤斧厄，且爲聲名逃。", "空山人迹少，晏坐狐貍嗥。", "三年再見子，庶其免風濤。"]}