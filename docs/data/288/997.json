{"author": "蘇過", "period": "宋", "type": "诗", "title": "白水巖湯泉", "paragraphs": ["世間詭異那可詰，地中火出連岡脈。", "只知驪山天子浴，未信窮海湯泉出。", "方池不須綠石甃，小沸自與澄沙白。", "涓涓微溜架巖谷，鬰鬰佳氣烝石室。", "滿山松柏香自送，何用椒蘭熏四壁。", "從來佳境與人遠，野老山僧那解說。", "雖云得地古招提，未遇賞音同汩沒。", "一篇今得謫仙詩，當與繡嶺爭雄雌。"]}