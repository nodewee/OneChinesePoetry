{"author": "廖剛", "period": "宋", "type": "诗", "title": "送黄秀實著作赴單父任", "paragraphs": ["憶昔負笈遊虞庠，三千縫掖紛袍霜。", "英姿鋭氣磨干將，凌雲薄漢爭翺翔。", "君時捧書自閩鄉，賈生十八驚洛陽。", "南宫我適同廣場，邂逅愚智俱忘羊。", "低回十載燈燭光，纖鱗壁水追洋洋。", "憐君兄弟雙鳯皇，鄧林秀出凡楩樟。", "才名籍籍日以香，誰者不識江夏黄。", "登籍還許聯龍章，米糠初未精簸揚。", "須臾綠驥馳康莊，瑤池下澤殊行藏。", "西清椽筆金玉相，揚鞭緩珮鵷鷺行。", "丘明遷固與頡頏，汗流曄壽走且僵。", "文奎忽度南斗傍，江湖洗耳聽鳴榔。", "相逢一笑百念亡，玉自輝潔蘭仍芳。", "元經寂寞誰問楊，逃空我幸論肺腸。", "蛟龍蟠蜇豈可常，賜環長恐成參商。", "春風三月鶯燕忙，橋飛柳絮隨風狂。", "修補冉冉將征艎，别離安得情無傷。", "如君知音滿廟堂，塵沙肯使埋珪璋。", "鵬程九萬詎易量，從今拭目看騰驤。", "我慚百事無一長，獨有疏懶勝嵇康。", "功名老大空激昂，那能俯仰巡門牆。", "艱難辛苦亦備嘗，濯纓早晚尋滄浪。", "與君後會何渺茫，江魚塞鴈無相忘。"]}