{"author": "趙必𤩪", "period": "宋", "type": "诗", "title": "重九即席點韻", "paragraphs": ["淵明我輩人，豈爲口體累。", "歸歟三逕秋，清吟發幽寄。", "醒眼對黄花，陶然已心醉。", "世俗兒女情，飲菊萸繫臂。", "長房果神仙，登高未爲智。", "落帽狂參軍，聲利窮所嗜。", "興來盡君歡，得句輸杜二。", "牛山淚沾衣，鄙哉馬千駟。", "悠然千載吟，高韻未易次。", "人生聚幾何，此意非酒爲。", "徜徉林壑遊，磊落湖海義。", "明年此會日，老健天所賜。"]}