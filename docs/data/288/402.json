{"author": "釋德洪", "period": "宋", "type": "诗", "title": "靖安胡氏所蓄觀音贊", "paragraphs": ["稽首净智甘露門，稽首無礙悲願海。", "稽首紫金光聚山，稽首心精遺聞地。", "願賜威光加被我，摧滅一切夙障山。", "令我一切刹塵中，見此百福如月面。", "菩薩常念諸衆生，譬如慈母憶憐子。", "子若晝夜常念母，母子百劫必相見。", "如針之契諸磁石，如雷之文於象牙。", "皆即自然如是應，非諸心識可思量。", "鷹巢現形蚌中出，化爲畫女并魚師。", "皆随衆生心所變，一一成辦無遺餘。", "妙哉三十二應身，一十四種無畏力。", "願于一念浄心現，譬如秋月現止水。", "一切衆生見者聞，皆入圓通三昧海。"]}