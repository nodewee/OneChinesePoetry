{"author": "趙必𤩪", "period": "宋", "type": "诗", "title": "餞實齋趨朝", "paragraphs": ["四海人物如晨星，老成典型公一人。", "秋月玉壺光皎皎，飛鸞不驂翔八表。", "寒花晚節紛其香，春風筆底多甘棠。", "景定東南民力竭，天畀福星照南粵。", "盡洗蠻烟瘴雨塵，藥洲草木欣然春。", "至今民拜寬分賜，古有今無此廉吏。", "清風去後凜冰臺，前度劉郎又復來。", "閫府清明民快活，滿腔子仁活潑潑。", "一十四州生意多，海鰲不動紅牙高。", "治平奏最居第一，生平受用惟一實。", "一朝徵入作侍郎，晉陞邃閣侍華光。", "國家多難予誰與，嗣王小毖新求助。", "矧今耆俊莫如公，泰內君子上下同。", "大用之機其在此，周公冢宰毋專美。", "不然成王方幼沖，何爲衮衣赤舄先歸東。", "送公此行登鼎席，南豐瓣香此昕夕。", "他時英俊館翹材，桃樹應思去後栽。"]}