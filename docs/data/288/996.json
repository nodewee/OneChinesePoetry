{"author": "蘇過", "period": "宋", "type": "诗", "title": "和大人遊羅浮山", "paragraphs": ["我公陰德誰與京，學道豈厭遲蜚鳴。", "世間出世無兩得，先使此路荒承明。", "謫官羅浮定天意，不涉憂患那長生。", "海涯莫驚萬里遠，山下幸足五畝耕。", "人生露電非虛語，在椿固已悲老彭。", "蓬萊方丈今咫尺，富貴敝屣孰重輕。", "結茅願爲麋鹿友，無心坐伏豺虎獰。", "況公方瞳已照座，奕奕神光在天庭。", "出青入玄二氣換，妙理默契黄庭經。", "但願他時仇池主，不願更勒燕然銘。", "稚川刀圭儻可得，簪組永謝漢公卿。", "腹中梨棗晚自成，本無荆棘何所平。"]}