{"author": "釋德洪", "period": "宋", "type": "诗", "title": "李伯時畫彌陀像贊", "paragraphs": ["以慈爲室，以忍爲衣。", "法空爲座，示同體悲。", "四十八願，爲世所歸。", "如日沒時，鳥接翅飛。", "大哉甘露，妙法縂持。", "令我觀門，洞開坦夷。", "諦見自心，妙絕知思。", "是皈依處，真不思議。", "律我意馬，使不妄馳。", "光明現前，見白蓮池。", "不假中陰，屈伸頃時。", "欣然化生，如八歲兒。", "何以至此，請審思之。", "皆我精進，想力所持。", "稽首妙湛，不動巍巍。", "令一切衆，絕癡暗疑。", "有同願者，但瞻導師。", "脱然蟬蜕，出五濁泥。"]}