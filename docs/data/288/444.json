{"author": "釋德洪", "period": "宋", "type": "诗", "title": "赤眼禪師畫像贊", "paragraphs": ["森森禪林，公特秀出。", "輕世急道，不可跂及。", "遺風至今，秋霜烈日。", "我初瞻像，再拜稽首。", "一室嚴冷，如虎方吼。", "嗟余寡助，乃生公後。", "忍視大法，陵夷末運。", "奴婢小人，利欲迫窘。", "冀公一吒，腦破膽隕。", "嗚呼公乎，再見無由。", "冗攘方熾，何時云休。", "願起公死，從之以游。"]}