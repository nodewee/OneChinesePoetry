{"author": "蘇過", "period": "宋", "type": "诗", "title": "和叔父移居東齋", "paragraphs": ["去鄉三十年，夢寐猶西土。", "阨窮未能歸，諒亦君子固。", "結廬箕潁間，絕意爲霖雨。", "聊清一室地，僅作跏趺處。", "邇來又謝客，不待羹轢金。", "西齋舊翳密，日宴窗先暮。", "東軒得爽嵦，真作禪侶住。", "陶潛採菊時，尚復有真趣。", "公今觀此心，湛然忘客主。", "坐了一大緣，固已遺能所。"]}