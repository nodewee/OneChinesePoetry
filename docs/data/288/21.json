{"author": "趙必𤩪", "period": "宋", "type": "诗", "title": "南山賞梅分韻得觀字", "paragraphs": ["老梅百窠霸騷壇，崢嶸鐵骨傲歲寒。", "千枝萬枝凍欲槁，一花兩花春尚慳。", "愁聞羌雛吼玉笛，羞見公子馱金鞍。", "芳魂久嫁逋仙去，怨雲恨雨迷孤山。", "憔悴獨醒者，納交惟芷蘭。", "江南窮詩人，鄙哉弟山礬。", "甚而含毫吮墨之俗子，或比之粉面之何郎、玉肌之阿環。", "梅花酷怕渠點涴，所以未破冰雪顔。", "與其玉堂兮金屋，孰若竹籬茅舍幽且閒。", "與其狀元兮宰相，孰若收香斂華林壑間。", "逆知梅意同我意，詩人合作如是觀。"]}