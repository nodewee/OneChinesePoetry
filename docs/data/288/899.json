{"author": "蘇過", "period": "宋", "type": "诗", "title": "和范信中雪詩二首  其二", "paragraphs": ["君家寓城市，乃有山林觀。", "高高復下下，卜筑殊未闌。", "昨夜三尺雪，閉門學袁安。", "且欣麥隴足，未怕紅梅殘。", "誰憐屬國蘇，取氈臥自餐。", "欲尋鳥道往，反畏屐齒難。", "凜凜谿邊竹，倚空爭歲寒。", "儼如十九夫，玉山方總干。", "悲風動騷屑，伴我長鋏彈。", "布衾冷如水，敢效無魚嘆。"]}