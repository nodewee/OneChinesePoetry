{"author": "釋德洪", "period": "宋", "type": "诗", "title": "小字華嚴經贊", "paragraphs": ["我聞尊者龍勝師，應供曾入娑竭海。", "龍宫微塵妙章句，目所一瞥輙能誦。", "流於五天及震旦，爲熱惱中甘露門。", "唯道人棲出其後，願力猛利思精特。", "能於方策紙墨間，書此大經十萬偈。", "誦於蝸舍巢菴中，了然如在龍宫見。", "觀者種性有差别，愛慕皆生殊異想。", "要當諦觀一塵中，亦有無邊妙經卷。", "昔有智人破此塵，十方世界一切說。", "以名塵故非斷空，而可破故非實有。", "了此兩宗妙法門，亦攝一切契經海。", "譬如困卧俄頃際，夢中所歷更千載。", "乃知一念圓古今，真實際中法如是。", "一微塵妙不可測，當知一一塵亦然。", "譬如天帝網明珠，珠體瑩然俱照徹。", "一珠具足諸網珠，一一珠中同徧入。", "我今以此金剛句，壞滅彼衆下劣想。", "使悟塵中含此經，奚方策中乃驚異。", "咨爾山君河樹神，各各當憶本願力。", "要當勇猛勤守護，勿令邪念輙蠧侵。", "毗藍風吹須彌盧，劫火焚燒大千界。", "爲攤此經一切處，使其涼曝各得所。", "我此現前佛子等，作是觀者名正觀。", "稽首十方調御師，刹刹塵塵爲作證。"]}