{"author": "蘇過", "period": "宋", "type": "诗", "title": "送趙承之官滿還朝", "paragraphs": ["先君昔論交，士爲天下服。", "同升顧周行，歲晚逢吏部。", "俱懷丘明恥，共棄夫子惡。", "君方汗血駒，早就凌夢鄉賦。", "千里不難到，乃願伯樂顧。", "懷謁來中山，自許相如慕。", "荆州一得見，意已輕萬戶。", "我時望膺門，通達愧文舉。", "顧茲豪傑人，驥尾失早附。", "蹉跎二十年，塵滿幷州路。", "班荆話疇昔，墮淚髪垂素。", "中郎真有子，盡以功名付。", "文章蓋餘事，剛茹柔不吐。", "聊從兩油幕，謾借將軍筯。", "笑談出羽檄，橫槊縱奇句。", "吾聞明天子，赫赫張治具。", "網羅到巖穴，況子籍其譽。", "鐫功燕然山，行有千載遇。", "豈宜山谷中，尚使騏驥騖。", "請緩三逕歸，執筆太史柱。"]}