{"author": "蘇過", "period": "宋", "type": "诗", "title": "贈詩僧從信", "paragraphs": ["吳山翠如藍，越水碧如銅。", "山川吐奇秀，儒釋俱爭鋒。", "接跡有禪老，提綱古宗風。", "其餘將詩律，島可不足攻。", "我久客塵土，雖窮詩未工。", "要知筆硯廢，似缺山水供。", "上人三吳來，句法乃有從。", "老潛已黄壤，弟子傳清雄。", "益復訪雲水，高情謝樊籠。", "試草北山移，爲我招琴聰。"]}