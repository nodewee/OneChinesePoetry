{"author": "釋德洪", "period": "宋", "type": "诗", "title": "棗柏大士畫像贊", "paragraphs": ["鬚眉如畫頎而美，風神如秋氣奇偉。", "平生歸宿東北方，長勞動中寂而止。", "翛然跣足散衣行，智智用中不乖體。", "帝王家生得自在，壽量不書絕終始。", "虎受使令心境空，女爲伴助憎愛棄。", "冠巾傳心即俗真，方隅示法即事理。", "只將棗柏薦齋鉢，我来閻浮非著味。", "自然光明生齒牙，我談辭章皆實義。", "佛子授汝以顯訣，一言便足超十地。", "随順無明起諸有，若不随順有離異。", "聖賢酪生凡乳中，只由觀照戒定慧。", "是謂大士同體悲，令我頓入一切智。", "作大佛事徧塵刹，華藏界中容頓轡。", "以空爲坐禮十身，以願爲舌說千偈。", "如以花說無邊春，如以滴說大海味。", "稽首世間妙蓮華，願常清净出泥滓。"]}