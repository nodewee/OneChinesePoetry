{"author": "廖剛", "period": "宋", "type": "诗", "title": "次韻王元衷見寄", "paragraphs": ["雞爭本緒粒，決鬭玄瞥改。", "鷹隼方饑飛，亦復一呼待。", "誰能謝蠅頭，眼不挂兼琲。", "但覺軒冕榮，相高事風采。", "而我果何爲，潛游萬人海。", "窮閻卧袁安，朔雪落璀璀。", "動死償幸免，天公復何憝。", "江湘渺清曠，雪景應好在。", "因循成滯留，瑣屑困俗猥。", "歲晚誤倚門，居然此心痗。", "青雲有勝友，勉我去鄙倍。", "困憐塗中汙，巾笥欲千載。", "失身殉虚名，要等軻與亥。", "歸歟筍蕨鄉，夢寐春山採。"]}