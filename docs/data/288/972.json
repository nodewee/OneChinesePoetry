{"author": "蘇過", "period": "宋", "type": "诗", "title": "登峻極頂", "paragraphs": ["言登嵩高峰，結束兩芒屩。", "攝衣上天梯，股栗戰犖確。", "不知幾流汗，躍出萬仞壑。", "剛風被太虛，塵世俯下濁。", "依稀兩仙童，遺我一丸藥。", "平生井底蛙，未見宇宙廓。", "四維忽騫舉，小知爲磅礴。", "得窮恢譎眼，賴有騰趠脚。", "東觀扶桑升，北瞰天河落。", "兏須議雄尊，培塿眇廬霍。"]}