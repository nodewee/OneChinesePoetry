{"author": "蘇過", "period": "宋", "type": "诗", "title": "贈王子直", "paragraphs": ["南行幾萬里，親舊書亦缺。", "誰知傾蓋交，乃勝白頭節。", "去國日已遠，凄涼瘴煙窟。", "未著絕交書，已嘆交遊絕。", "門前空雀羅，巷語紛鴃舌。", "怪君一事無，訪我此窮髪。", "自憐甑生塵，每愧羹屢頡。", "何以爲子娛，江水清可啜。", "男兒重志氣，勿使變窮達。", "寧甘一瓢樂，恥爲五斗折。", "火急數相聚，回頭君欲別。", "一榻當再懸，重來爲君設。"]}