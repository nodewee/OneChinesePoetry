{"author": "釋德洪", "period": "宋", "type": "诗", "title": "雲庵和尚贊三首  其二", "paragraphs": ["槁容而毳衣，殆不逾於中人。", "而於祖道顛危之秋，勃然而中興。", "知我亦何幸，自幼及壯。", "出入其户庭，俯仰其藩籬。", "而其道德之精華，未能略窺其毫微。", "譬如戴天履地於終日，而其高明深厚所不能知。", "惟聞孔子之歿一百年而生孟子，釋迦之寂二千歲而有禪師。", "拜手稽首，堂堂乎三界之依者耶。"]}