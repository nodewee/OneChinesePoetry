{"author": "孫巖", "period": "宋", "type": "诗", "title": "繞行遇獵", "paragraphs": ["搜山炬火縱橫飛，百獸猝起驚且馳。", "出明入暗眼光亂，强者或脫弱者悲。", "兒郎洶洶山精匿，殺氣隨風撼松櫟。", "宋㹱韓獹不盡縱，齧索騰陵求赴敵。", "清霜屢降草莽衰，相與即禽真汝時。", "跳坡驀澗殊未已，扶桑東面推紅曦。", "大矟將軍山下住，摧頹略記銜枚路。", "觀汝角逐心悠悠，風梟旌斾何時休。"]}