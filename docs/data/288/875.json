{"author": "蘇過", "period": "宋", "type": "诗", "title": "送張倅彥政赴闕", "paragraphs": ["信馬來並州，並州在何許。", "太行如登天，憔悴欲誰語。", "青衫百僚底，屏氣不敢吐。", "謂當哭途窮，何但折腰膂。", "忽逢元紫芝，仰視得眉宇。", "敢論通家舊，竊欲比文舉。", "使君況不凡，高論傾肺腑。", "能容丞掾醉，不問車茵污。", "念我丘壑人，老矣事簪組。", "端如赴縲囚，坐受獄吏侮。", "感公懷抱開，一笑忘羈旅。", "雖知抱關惡，未忍賦歸去。", "相從僅滿歲，公已歌杕杜。", "秋風忽零亂，吹盡西山雨。", "定應摧行色，不遣車輪阻。", "天街早飛鞚，鵷喈喈看接武。", "青雲豈難到，少展垂天羽。", "區區亦自憐，從此歸農圃。"]}