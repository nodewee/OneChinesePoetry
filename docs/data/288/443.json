{"author": "釋德洪", "period": "宋", "type": "诗", "title": "大達國師無業公畫像贊", "paragraphs": ["以如是觀，覺知見聞。", "性等太虚，卓然而存。", "示其身世，如空忽雲。", "應緣上洛，寄名李氏。", "在齠齓中，儼大乘器。", "坐必跏趺，行必直視。", "十二落髪，二十受具。", "能於諸佛，放身命處。", "解衣盤礴，從容笑語。", "江西指佛，即心最的。", "初亦不然，回首乃識。", "如眼照物，了證無惑。", "燕坐并汾，聲動天壤。", "有所問詰，戒莫妄想。", "兩朝致敬，累召不往。", "終不得已，別道以行。", "蓋視死生，洞若户庭。", "出入去来，物莫能攖。", "衆生拘囚，如蠅唾污。", "公如香象，卓立回顧。", "擺壞韁鎖，自在而去。", "公之所養，一至於兹。", "人英僧傑，龍章鳳姿。", "謚曰大達，憲穆之師。"]}