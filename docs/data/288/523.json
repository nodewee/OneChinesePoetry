{"author": "釋德洪", "period": "宋", "type": "诗", "title": "夢蝶居士贊二首  其二", "paragraphs": ["余觀此老，神光渾圓，道骨粹剛。", "唾零功名，眼蓋侯王。", "何爲鬚髪滄浪，被此朝章乎。", "豈非如茅容殺雞，毛義捧檄。", "但欲致慈母之一笑，安知有佳客之在旁也。", "所以袖補天之妙手，祕醫國之奇方。", "獨游戲於富貴，如蝶棲宿於花房。", "占百年之閑適，寄一夢於幽香。", "千花百卉，金馬玉堂。", "麗風日之醇釅，徧雨露之恩光。", "遙增擊而栩栩，亦何異一丘一壑之相羊耶。"]}