{"author": "釋德洪", "period": "宋", "type": "诗", "title": "嵩禪師贊", "paragraphs": ["歐陽之學，師宗於世。", "其徒喧闐，攻我以喙。", "童首儒林，氣索力屈。", "公於是時，粹然一出。", "天縦之辯，武庫縱横。", "璜璣捍我，如護目睛。", "義如串肉，理如析薪。", "一時名譽，聳動縉紳。", "世尊舉身，毛孔俱笑。", "如公語言，筆下皆妙。", "六物不壞，未易致詰。", "豈其踐履，明驗之力。", "宗教之衰，河壞山摧。", "冠巾緇衲，其寒如灰。", "拂拭塵翳，見冰雪容。", "拜起而喟，涕落無從。"]}