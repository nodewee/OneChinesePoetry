{"author": "蘇過", "period": "宋", "type": "诗", "title": "叔父生日  其四", "paragraphs": ["物居覆載間，陰陽爲盛衰。", "我觀衆草木，春風不相遺。", "春風暫能榮，還有搖落時。", "區區諉消長，歲月胡能支。", "世人如草木，世態豈異茲。", "擾擾方寸中，坐受寵辱移。", "晝錦方自眩，飲水誰汝知。", "可憐千金軀，坐困毫與釐。", "大哉孔孟志，夫子真能師。", "浩然剛在氣，直養充四維。", "貧富未易動，寒暑何從窺。", "塞馬無倚伏，昭琴謝成虧。", "還觀儻來物，造物戲小兒。", "臞仙事吐納，閱世猶有之。", "至人不導引，眉壽何復疑。", "惟應廣成子，當與此心期。"]}