{"author": "蘇過", "period": "宋", "type": "诗", "title": "送王晉之還朝", "paragraphs": ["承平絕羽書，盛德戢武威。", "將臣歸宿衛，禮樂班王畿。", "君侯褒鄂裔，汗血餘光輝。", "馬上談詩筆，笑學孫吳非。", "往年綴內朝，緩带臨戎機。", "駕言樽俎間，已覺枹鼓稀。", "我卜潁水居，里社得所依。", "方懲赤丸俗，遽賦杕杜歸。", "歸朝侍玉輦，絡馬黄金羈。", "封侯自有骨，坐看擇肉飛。"]}