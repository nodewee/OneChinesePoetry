{"author": "蘇過", "period": "宋", "type": "诗", "title": "子莊約況之遊西溪不至任有詩次其韻", "paragraphs": ["邊城無一娛，孰云從軍樂。", "惟有退食間，柴門可羅雀。", "念我江湖人，久不負漁樵約。", "安得漫浪遊，時解冠带縛。", "令尹我輩人，孤標寡然諾。", "晚逢任參軍，詩思湧泉落。", "裹飯從子來，隱几訪南郭。", "庶結三友懽，一笑忘杯酌。", "西溪淥已漲，渚柳風交錯。", "目斷君不來，孤鴻沒山脚。"]}