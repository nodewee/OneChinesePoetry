{"author": "廖剛", "period": "宋", "type": "诗", "title": "再和", "paragraphs": ["聞說長安少，祈求廢寢興。", "精禋俄感格，飄舞遽縈仍。", "剪水瑤花怯，揺風柳絮凝。", "共忻田有麥，誰念客無繒。", "灑迥春恩闊，侵窗曉色增。", "路漫三徑草，光掩九華燈。", "棲鳥渾無託，漁舠漸弗勝。", "岡巒徒見隴，阡陌不留塍。", "庭玉堆盈尺，臺雲疊幾層。", "困袁那有意，飽武亦何能。", "斗帳愁孤椀，圍爐憶並肱。", "攜瓶閑煮茗，坎地學藏冰。", "周雅何妨詠，燕山詎可登。", "齊宫當日景，謝句異時稱。", "抱膝愁無侣，傳箋喜得朋。", "郢歌元獨妙，楚曲更相應。", "跛足慙追驥，凡材强就繩。", "汗顔從奪錦，痛飲欲臨澠。", "喻問懸荀鶴，虞絃動沈鵬。", "故應聊遣興，布鼓豈鼟鼟。"]}