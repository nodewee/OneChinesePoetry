{"author": "蘇過", "period": "宋", "type": "诗", "title": "送梁與可赴中山倉門", "paragraphs": ["達人無畛畦，從仕聊爾耳。", "言辭將軍幕，去作倉庾氏。", "君懷著雲夢，尚有恢恢地。", "眷此亦鴻毛，何足爲軒輊。", "相君澤未遠，風流王謝比。", "滿牀簪笏閒，乃見山林士。", "嗟余南畝人，投老坐關市。", "蕭然見眉宇，真足忘漿餽。", "平生南陽館，市駿得千里。", "帳中三千客，不數曳珠履。", "要知磊落人，臭味同蘭茝。", "翻然若鴻鵠，飛去今無幾。", "我行抽手板，亦復還耒耜。", "安能久俛首，自困刀筆吏。"]}