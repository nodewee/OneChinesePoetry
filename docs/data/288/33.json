{"author": "趙必𤩪", "period": "宋", "type": "诗", "title": "即席點韻賦方硯", "paragraphs": ["一片端溪雲，至寶俗眼驚。", "體方而質剛，翰林叨寵榮。", "楮君同出處，松侯難弟兄。", "紫肝馬膚潤，綠暈鴝眼明。", "自笑謫仙狂，曾倩妃子擎。", "我愛清廟瑟，人吹高門笙。", "龍尾與鳳咮，圓巧相逢迎。", "吾友管城公，奚假乎猩猩。", "留此鎮山房，移文鷗鷺盟。", "好方已成癖，焉用圓爲卿。"]}