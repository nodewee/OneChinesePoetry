{"author": "蘇過", "period": "宋", "type": "诗", "title": "送伯達兄赴嘉禾", "paragraphs": ["我生三十餘，憂患恰半生。", "飄零萬里外，偶存三弟兄。", "去去復遠別，朔風催客征。", "相看各華髪，豈免兒女情。", "五載臥箕潁，分甘一廛氓。", "嗟哉生理拙，口腹不解營。", "各逐升斗仕，彈冠愧淵明。", "誰知三徑荒，聊代十畝耕。", "我政牛馬走，君乃簿書嬰。", "壯心已灰槁，焦芽不復萌。", "莊舄偶懷越，嗣宗求步兵。", "行藏本無意，簪組鴻毛輕。", "脫去西風塵，江山照人清。", "扁舟五湖月，千里爲蒓羹。", "行著下下考，願辭赫赫名。", "青衫旁吏，時哉那可爭。"]}