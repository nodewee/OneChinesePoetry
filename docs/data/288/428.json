{"author": "釋德洪", "period": "宋", "type": "诗", "title": "漣水觀音像贊", "paragraphs": ["聲音語言形體絕，何以稱爲光世音。", "聲音語言生滅法，何以又稱寂静音。", "凡有聲音語言法，是耳所觸非眼境。", "而此菩薩名觀音，是以眼觀聲音相。", "聲音若能到眼處，則耳能見諸色法。", "若耳實不可以見，則眼觀聲是寂滅。", "見聞既不能分隔，清浄寶覺自圓融。", "以無執故則有光，雖有千臂如兩手。", "以無分别故寂滅，雖有千手如一身。", "既無分别亦無執，雖有千眼兩目同。", "故稱光音寂静音，及觀世音三種異。", "稽首對現妙色身，徧一切處如虚空。", "妙哉此像非筆畫，厭足佛子欣慕心。", "藕絲銖衣春霧白，覆此随好光明聚。", "一切衆生熱惱滅，我手方捨甘露枝。", "唯佛子因心清浄，如水澄澈月清亮。", "借於畫工百巧技，如暗室眼以燈見。", "了知此畫非工有，謂燈能見其可哉。", "我無此像乃能贊，如眼見物不自見。", "自能說偈不蓄像，眼有見矣燈亦可。", "願持此大解脱門，施衆生作無所畏。", "世世但無礙辯才，稱贊觀世音功德。"]}