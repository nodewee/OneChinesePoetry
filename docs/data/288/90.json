{"author": "趙友直", "period": "宋", "type": "诗", "title": "歸田園居和陶淵明韻", "paragraphs": ["舉世墮塵網，我獨愛丘山。", "舊業久荒蕪，不去待何年。", "棲烏戀故枝，潜魚樂深淵。", "物類各有托，予盍歸田園。", "决水渠雙注，藏書居數間。", "孤松挺後簷，五柳栽門前。", "渺渺綴浮雲，淡淡籠輕煙。", "蛙鼓池塘畔，鶴唳溪山巔。", "微軀足爲樂，稚子堪陪閑。", "不受樊籠繫，靈臺復自然。"]}