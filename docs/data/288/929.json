{"author": "蘇過", "period": "宋", "type": "诗", "title": "次韻任況之", "paragraphs": ["谿山豈遠人，吏縛苦難到。", "豈惟畏簡書，誰與同嗜好。", "我作汝潁行，蹉跎春事老。", "況逢懷抱惡，千里風霜冒。", "故人知我歸，尺書遠見勞。", "似尋西溪約，故遣一介報。", "何時脫韁鎖，著我林泉帽。", "願言絕臧否，安用分瞭眊。", "世故定可憎，覆車寧復蹈。", "且共醉山翁，同看接䍦倒。"]}