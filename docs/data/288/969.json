{"author": "蘇過", "period": "宋", "type": "诗", "title": "送趙儀之丞汝陰", "paragraphs": ["先師詔後人，學優仕有餘。", "治身猶農功，勤惰報亦如。", "公子生華屋，翛然山澤癯。", "胸中一丘壑，結髪談詩書。", "閑平風流在，自與常人殊。", "清華通帝籍，簪受輝里閭。", "我獨求試吏，十室聊卷舒。", "未起青雲心，且與黄卷娛。", "淮壖留薦饑，待子活焦枯。", "前賢迹相踵，詠歌載西湖。", "麥秋未可期，往哺當勤劬。", "作詩聊祖道，請以書鄰虛。"]}