{"author": "廖剛", "period": "宋", "type": "诗", "title": "次韻酬王元衷郎中兼簡夷仲學士", "paragraphs": ["萬里端塵鞅，栖息寧重論。", "相逢一笑樂，妙語如春温。", "謂我鬢顔好，包巾已霜根。", "問我田舍何，抱甕猶欠園。", "跳丸轉光景，歲月逝水奔。", "豈無究竟法，汗漫要窮源。", "柴桑公闕里，此意今故存。", "誰云王謝家，流風但清言。", "並遊芸閤英，詞辨江濤翻。", "久不一見之，清思濯襟煩。", "青冥雙鳯舉，媿欲欺山樊。", "勉哉適其時，雲盡天無痕。"]}