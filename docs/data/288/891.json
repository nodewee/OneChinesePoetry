{"author": "蘇過", "period": "宋", "type": "诗", "title": "次韻少藴移竹於賈文元園二首  其二", "paragraphs": ["我公經綸手，胡爲試盤根。", "忠言與嘉績，有後期臧孫。", "胸中五千卷，三歲不窺園。", "種德如川增，源深自潺湲。", "遽辭承明廬，出備諸侯藩。", "仁風被草木，已覺棠陰繁。", "此君況手植，伴公讀書軒。", "未須勞越吟，寓目聊江村。", "羣豪爭吐奇，和詩相勸敦。", "愧無崢嶸句，往繼火陸渾。"]}