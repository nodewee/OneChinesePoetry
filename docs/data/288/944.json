{"author": "蘇過", "period": "宋", "type": "诗", "title": "和趙承之竹隱軒詩", "paragraphs": ["莫將不貲身，玩此有限年。", "心待三逕足，何時賦歸田。", "陶令甑無粟，阮公不言錢。", "可憐六尺軀，坐受衆目憐。", "我正犯此戒，隱憂浩無邊。", "幽懷祇自知，攪佩悲芳荃。", "聞君昔種竹，妙意誠超然。", "欲伴歲寒老，此計將終焉。", "鬰鬰環堵中，清風自招延。", "林泉有餘樂，簪組未易牽。", "早知文章累，不願銘燕然。", "一爲世所羈，遂與昔志捐。", "富貴豈不欲，孤高易隮顛。", "翻然回吾駕，造物報爾天。", "辛苦自纏縛，老蠶迷再眠。", "邯鄲一夢破，懷抱良蹁躚。", "寄語山中友，信歸在言前。", "耘治秋水凈，掃灑春風妍。", "君言誠起余，肺腑不待鐫。", "強顔爲升斗，情態等市廛。", "投紱亦從此，過君請擊鮮。", "中止微鹿門隱，不愧竹林賢。", "放懷繩墨外，俱作平地仙。"]}