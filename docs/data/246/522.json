{"author": "歐陽修", "period": "宋", "type": "诗", "title": "對雪十韻", "paragraphs": ["對雪無佳名，端居正杜門。", "人閑見初落，風定不勝繁。", "可喜輕明質，都無剪刻痕。", "鋪平失池沼，飄急響窗軒。", "惜不摇嘉樹，衝宜走畫轅。", "寒欺白酒嫩，暖愛紫貂溫。", "遠靄銷如洗，愁雲晚更屯。", "兒吟雛鳳語，翁坐凍鴟蹲。", "病思驚殘歲，朋歡賴酒罇。", "稍晴春意動，誰與探名園。"]}