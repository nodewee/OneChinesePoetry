{"author": "歐陽修", "period": "宋", "type": "诗", "title": "送宋次道學士赴太平州", "paragraphs": ["古堤老柳藏春煙，桃花水下清明前。", "江南太守見之笑，擊鼓插旗催解船。", "侍中令德宜有後，學士清才方少年。", "文章秀粹得家法，筆畫點綴多餘妍。", "藏書萬卷復强記，故事累朝能口傳。", "來居侍從乃其職，遠置州郡誰謂然。", "交游一時盡英俊，車馬兩岸來聯翩。", "船頭朝轉暮千里，有酒胡不爲留連。"]}