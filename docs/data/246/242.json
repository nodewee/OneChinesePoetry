{"author": "歐陽修", "period": "宋", "type": "诗", "title": "答梅聖俞莫登樓", "paragraphs": ["莫登樓，樂哉都人方競遊，樓闕夜氣春煙浮。", "玉輪東來從海陬，纖靄洗盡當空留。", "燈光月色爛不收，火龍銜山祝千秋。", "緣竿踏索雜幻優，鼓喧管咽耳欲咻。", "清風嫋嫋夜悠悠，瑩蹄文角車如流。", "婭姹扶欄車兩頭，髧髦垂鬟嬌未羞。", "念昔年少追朋儔，輕衫駿馬今則不。", "中年病多昏兩眸，夜視曾不如鵂鶹。", "足雖欲往意已休，惟思睡眠擁衾裯。", "人心利害兩不謀，春陽稍愆天子憂。", "安得四野陰雲油，甘澤以時豐麥麰。", "遊騎踏泥非我愁。"]}