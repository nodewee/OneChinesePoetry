{"author": "歐陽修", "period": "宋", "type": "诗", "title": "依韻奉酬聖俞二十五兄見贈之作", "paragraphs": ["與君結交遊，我最先眾人。", "我少既多難，君家常苦貧。", "今爲兩衰翁，髮白面亦皴。", "念在懷中玉，不及市上珉。", "珉賤易爲價，玉棄久埋塵。", "惟能吐文章，白虹射星辰。", "幸同居京城，遠不隔重闉。", "朝罷二三公，隨我如魚鱗。", "君聞我來喜，置酒留逡巡。", "不待玉人請，自脫頭上巾。", "歡情雖漸鮮，老意益相親。", "窮達何足道，古來茲理均。"]}