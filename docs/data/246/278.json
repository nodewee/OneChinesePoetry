{"author": "歐陽修", "period": "宋", "type": "诗", "title": "奉答原甫見過寵示之作", "paragraphs": ["不作流水聲，行將二十年。", "吾生少賤足憂患，憶昔有罪初南遷。", "飛帆洞庭入白浪，墮淚三峽聽流泉。", "援琴寫得入此曲，聊以自慰窮山間。", "中間永陽亦如此，醉卧幽谷聽潺湲。", "自從還朝戀榮祿，不覺鬢髮俱凋殘。", "耳衰聽重手漸顫，自惜指法將誰傳。", "偶欣日色曝書畫，試拂塵埃張斷絃。", "嬌兒癡女遶翁膝，爭欲彊翁聊一彈。", "紫微閣老適我過，愛我指下聲泠然。", "戲君此是伯牙曲，自古常歎知音難。", "君雖不能琴，能得琴意斯爲賢。", "自非樂道甘寂寞，誰肯顧我相留連。", "興闌束带索馬去，却鎖塵匣包青氈。"]}