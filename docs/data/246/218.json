{"author": "歐陽修", "period": "宋", "type": "诗", "title": "送徐生之澠池", "paragraphs": ["河南地望雄西京，相公好賢天下稱。", "吹噓死灰生氣燄，談笑暖律回嚴凝。", "曾陪罇俎被顧盻，羅列臺閣皆名卿。", "徐生南國後來秀，得官古縣依崤陵。", "脚靴手板實卑賤，賢儁未可吏事繩。", "携文百篇赴知己，西望未到氣已增。", "我昔初官便伊洛，當時意氣尤驕矜。", "主人樂士喜文學，幕府最盛多交朋。", "園林相映花百種，都邑四顧山千層。", "朝行綠槐聽流水，夜飲翠幙張紅燈。", "爾來飄流二十載，鬢髮蕭索垂霜冰。", "同時竝遊在者幾，舊事欲說無人應。", "文章無用等畫虎，名譽過耳如飛繩。", "榮華萬事不入眼，憂患百慮來填膺。", "羨子年少正得路，有如扶桑初日昇。", "名高場屋已得儁，世有龍門今復登。", "出門相送親與友，何異籬鷃瞻雲鵬。", "嗟吾筆硯久已格，感激短章因子興。"]}