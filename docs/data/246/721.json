{"author": "歐陽修", "period": "宋", "type": "诗", "title": "幽谷晚飲", "paragraphs": ["一徑入蒙密，已聞流水聲。", "行穿翠篠盡，忽見青山橫。", "山勢抱幽谷，谷泉含石泓。", "旁生嘉樹林，上有好鳥鳴。", "鳥語谷中靜，樹凉泉影清。", "露蟬已嘒嘒，風溜時泠泠。", "渴心不待飲，醉耳傾還醒。", "嘉我二三友，偶同丘壑情。", "環流席高蔭，置酒當崢嶸。", "是時新雨餘，日落山更明。", "山色已可愛，泉聲難久聽。", "安得白玉琴，寫以朱絲繩。"]}