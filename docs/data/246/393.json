{"author": "歐陽修", "period": "宋", "type": "诗", "title": "夷陵書事寄謝三舍人", "paragraphs": ["春秋楚國西偏境，陸羽茶經第一州。", "紫籜青林長蔽日，綠叢紅橘最宜秋。", "道塗處險人多負，邑屋臨江俗善泅。", "臘市漁鹽朝暫合，淫祠簫鼓歲無休。", "風鳴燒入空城響，雨惡江崩斷岸流。", "月出行歌聞調笑，花開啼鳥亂鉤輈。", "黄牛峽口經新歲，白玉京中夢舊遊。", "曾是洛陽花下客，欲誇風物向君羞。"]}