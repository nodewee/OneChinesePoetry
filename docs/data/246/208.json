{"author": "歐陽修", "period": "宋", "type": "诗", "title": "答原父", "paragraphs": ["炎歊鬰然蒸，午景熾方燄。", "子來清風興，蕭蕭吹几簟。", "又如沃瓊漿，遽飲不知厭。", "嗟予學苦晚，白首困鉛槧。", "危疑奚所質，孔孟久已窆。", "羣儒窒自私，惟子通且贍。", "幸時丐贏餘，屢得飽饑歉。", "嚴嚴春秋經，大法誰改覘。", "三才失綱紀，五代極昏墊。", "盜竊恣胠篋，英雄爭奮劒。", "興亡兩倉卒，事迹多遺欠。", "纔能紀成敗，豈暇誅姦僭。", "聞見患孤寡，是非誰證驗。", "嘗欣同好惡，遂乞指瑕玷。", "反蒙華衮襃，如譽嫫母豔。", "救非當在早，已暴何由斂。", "苟能哀廢痼，其可惜針砭。", "風舲或許邀，湖綠方濪濪。"]}