{"author": "歐陽修", "period": "宋", "type": "诗", "title": "送滎陽魏主簿", "paragraphs": ["卓犖東都子，姓名聞十年。", "窮冬雪塞空，千里至我門。", "子足未及閾，我衣驚倒顛。", "僕童相視疑，寮吏或不然。", "俛首鵠鶴啄，進趨鳧鴈聯。", "青衫靴兩脚，言色倩以溫。", "於公門豈少，乃獨得公懽。", "受知固不易，知士誠尤難。", "我思屈童吏，俗辯難以言。", "觴豆及嘉節，高堂列羣賢。", "文章看落筆，論議馳後先。", "破石出至寶，决高瀉長川。", "光暉相磨晻，浩渺肆波瀾。", "寮吏媿我歎，僕童恪生顔。", "我顧寮吏嘻，士豈以此觀。", "此聊爲戲耳，以驚僕童昏。", "士欲見其守，視其居賤貧。", "欲知其所趨，試以義利干。", "我始識其面，已窺其肺肝。", "禮有來必往，木瓜報琅玕。", "十年思見之，一日捨我還。", "何用慰離居，贈子以短篇。"]}