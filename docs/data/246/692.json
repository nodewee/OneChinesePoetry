{"author": "歐陽修", "period": "宋", "type": "诗", "title": "南獠", "paragraphs": ["洪宋區夏廣，恢張際四維。", "狂孽久不聳，民物含春熙。", "耆稚適所尚，游泳光華時。", "遽然攝提歲，南獠掠邊陲。", "予因叩村叟，此事曷如斯。", "初似却人問，未語先涕垂。", "收涕謝客問，爲客陳始基。", "撫水有上源，水淺山嶮巇。", "生民三千室，聚此天一涯。", "狠勇復輕脫，性若鹿與麋。", "男夫不耕鑿，刀兵動相隨。", "宜融兩境上，殺人取其貲。", "因斯久久來，此寇易爲羈。", "鼠竊及蟻聚，近裏焉敢窺。", "勢亦不久住，官軍來即馳。", "景德祥符後，時移事亦移。", "四輔哲且善，天子仁又慈。", "將軍稱招安，兵非羽林兒。", "龍江一牧拙，邏騎材亦非。", "威惠不兼濟，徒以官力欺。", "智略仍復短，從此難羈縻。", "引兵卸甲嶺，部陣自參差。", "鋒鏑殊未接，士卒心先離。", "奔走六吏死，明知國挫威。", "自茲賊聲震，直寇融州湄。", "縣宇及民廬，燬蕩先孑遺。", "利鏃淬諸毒，中膚無藥醫。", "長刀斷人股，橫屍滿通逵。", "婦人及孳產，驅負足始歸。", "堂堂過城戍，何人也正窺。", "外計削奏疏，一一聞宸闈。", "赫爾天斯怒，選將興王師。", "精甲二萬餘，猛毅如虎貔。", "劔戟凜秋霜，旌棨閃朝曦。", "八營與七萃，豈得多于茲。", "外統三路進，小敵胡能爲。", "前驅已壓境，後軍猶未知。", "逶迤至蠻域，但見空稻畦。", "搜羅一月餘，不戰師自罷。", "荷戈莫言苦，負糧深可悲。", "哀哉都督郵，無辜遭屠糜。", "嘵咋計不出，還出招安辭。", "半降半坐拒，蠻意猶狐疑。", "厚以繒錦贈，狙心詐爲卑。", "戎帳草草起，賊戈躡背揮。", "我聆老叟言，不覺顰雙眉。", "吮毫兼疊簡，占作南獠詩。", "願值采詩官，一敷于彤墀。"]}