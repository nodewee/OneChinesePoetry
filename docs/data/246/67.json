{"author": "羅隱", "period": "唐", "type": "诗", "title": "投浙東王大夫二十韻", "paragraphs": ["越嶺千峰秀，淮流一派長。", "暫憑開物手，來展濟時方。", "舊跡蘭亭在，高風桂樹香。", "地清無等級，天闊任徊翔。", "麈尾談何勝，螭頭筆更狂。", "直曾批鳳詔，高已冠鵷行。", "嘯傲辭民部，雍容出帝鄉。", "趙堯推印綬，句踐與封疆。", "水占仙人吹，城留御史牀。", "嘉賓鄒潤甫，百姓賀知章。", "席煖飛鸚鵡，塵輕駐驌驦。", "夜歌珠斷續，晴舞雪悠揚。", "化向棠陰布，春隨棣萼芳。", "盛名韜不得，雄略晦彌彰。", "自愧三冬學，來窺數仞牆。", "感深惟刻骨，時去欲霑裳。", "想望魚燒尾，咨嗟鼠嚙腸。", "可能因蹇拙，便合老滄浪。", "題柱心猶壯，移山志不忘。", "深慚百般病，今日問醫王。"]}