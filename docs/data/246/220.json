{"author": "歐陽修", "period": "宋", "type": "诗", "title": "太白戲聖俞", "paragraphs": ["開元無事二十年，五兵不用太白閑。", "太白之精下人間，李白高歌蜀道難。", "蜀道之難難於上青天，李白落筆生雲煙。", "千奇萬險不可攀，却視蜀道猶平川。", "宮娃扶來白已醉，醉裏詩成醒不記。", "忽然乘興登名山，龍咆虎嘯松風寒。", "山頭婆娑弄明月，九域塵土悲人寰。", "吹笙飲酒紫陽家，紫陽真人駕雲車。", "空山流水空流花，飄然已去凌青霞。", "下看區區郊與島，螢飛露濕吟秋草。"]}