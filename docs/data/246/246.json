{"author": "歐陽修", "period": "宋", "type": "诗", "title": "和梅龍圖公儀謝鷴", "paragraphs": ["有詩鶴勿喜，無詩鷴勿悲。", "人禽固異性，所趣各有宜。", "朝戲青竹林，暮棲高樹枝。", "咿呦山鹿鳴，格磔野鳥啼。", "聲音不相通，各以類自隨。", "使鶴居籠中，垂頭以聽詩。", "鶢鶋享鍾鼓，魚鳥見西施。", "鷴鶴不宜爭，所爭良可知。", "蚍蜉與蟻子，爲物固已微。", "當彼兩交鬭，勇如聞鼓鼙。", "有心皆好勝，未免爭是非。", "於我一何薄，於彼一何私。", "欄檻啄花卉，叫號驚睡兒。", "跳踉兩脚長，落泊雙翅垂。", "何足充翫好，於何定妍媸。", "鷴口不能言，夜夢以告之。", "主人起謝鷴，從我今幾時。", "僮奴謹守護，出入煩提携。", "逍遥遂棲息，飲啄安雄雌。", "花底弄日影，風前理毛衣。", "豈非主人恩，報效爾宜思。", "主人今白髮，把酒無翠眉。", "養鶴鷴又妬，我言堪解頤。"]}