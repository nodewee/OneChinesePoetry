{"author": "歐陽修", "period": "宋", "type": "诗", "title": "樂哉襄陽人送劉太尉從廣赴襄陽", "paragraphs": ["嗟爾樂哉襄陽人，萬屋連甍清漢濱。", "語言輕清微带秦，南通交廣西峨岷。", "羅縠纖麗藥物珍，枇杷甘橘薦清罇。", "磊落金盤爛璘璘，槎頭縮項昔所聞。", "黄橙擣齏香復辛，春雷動地竹走根。", "錦苞玉筍味爭新，鳳林花發南山春。", "掩映谷口藏山門，樓臺金碧瓦鱗鱗。", "峴首高亭倚浮雲，漢水如天瀉沄沄。", "斜陽返照白鳥羣，兩岸桑柘雜耕耘。", "文王遺化已寂寞，千載誰復思其仁。", "荆州漢魏以來重，古今相望多名臣。", "嗟爾樂哉襄陽人，道扶白髮抱幼孫。", "遠迎劉侯朱兩輪，劉侯年少氣甚淳。", "詩書學問若寒士，罇俎談笑多嘉賓。", "往時邢洺有善政，至今遺愛留其民。", "誰能持我詩以往，爲我先賀襄陽人。"]}