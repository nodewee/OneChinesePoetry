{"author": "歐陽修", "period": "宋", "type": "诗", "title": "鞏縣初見黄河", "paragraphs": ["河决三門合四水，徑流萬里東輸海。", "鞏洛之山夾而峙，河來齧山作沙嘴。", "山形迤邐若奔避，河益洶洶怒而詈。", "舟師弭檝不以帆，頃刻奔過不及視。", "舞波淵旋投沙渚，聚沫倏忽爲平地。", "下窺莫測濁且深，癡龍怪魚肆憑恃。", "我生居南不識河，但見禹貢書之記。", "其言河狀鉅且猛，驗河質書信皆是。", "昔者帝堯與帝舜，有子朱商不堪嗣。", "皇天意欲開禹聖，以水病堯民以潰。", "堯愁下人瘦若腊，眾臣薦鯀帝曰試。", "試之九載功不效，遂殛羽山慙而斃。", "禹羞父罪哀且勤，天始以書畀於姒。", "書曰五行水潤下，禹得其術因而治。", "鑿山疏流浚畎澮，分擘枝派有條理。", "萬邦入貢九州宅，生人始免生鱗尾。", "功深德大夏以家，施及三代蒙其利。", "江海淮濟洎漢沔，豈不浩渺汪而大。", "收波卷怒畏威德，萬古不敢肆兇厲。", "惟茲濁流不可律，歷自秦漢尤爲害。", "崩堅决壅勢益橫，斜跳旁出惟其意。", "制之以力不以德，驅民就溺財隨弊。", "蓋聞河源出崑崙，其山上高大無際。", "自高瀉下若激箭，一直一曲一千里。", "湍雄衝急乃迸溢，其勢不得不然爾。", "前歲河怒驚滑民，浸漱洋洋淫不止。", "滑人奔走若鋒駭，河伯視之以爲戲。", "呀呀怒口缺若門，日啖薪石萬萬計。", "明堂天子聖且神，悼河不仁嗟曰喟。", "河伯素頑不可令，至誠一感惶且畏。", "引流辟易趨故道，閉口不改煩官吏。", "遵塗率職直東下，咫尺莫可離其次。", "爾來歲星行一周，民牛飽芻邦羨費。", "滑人居河飲河流，耕河之壖浸河濆。", "嗟河改兇作民福，嗚呼明堂聖天子。"]}