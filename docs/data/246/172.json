{"author": "歐陽修", "period": "宋", "type": "诗", "title": "四月九日幽谷見緋桃盛開", "paragraphs": ["經年種花滿幽谷，花開不暇把一巵。", "人生此事尚難必，況欲功名書鼎彝。", "深紅淺紫看雖好，顔色不柰東風吹。", "緋桃一樹獨後發，意若待我留芳菲。", "清香嫩蕊含不吐，日日怪我來何遲。", "無情草木不解語，向我有意偏依依。", "羣芳落盡始爛漫，榮枯不與眾豔隨。", "念花意厚何以報，唯有醉倒花東西。", "盛開比落猶數日，清罇尚可三四携。"]}