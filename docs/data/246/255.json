{"author": "歐陽修", "period": "宋", "type": "诗", "title": "奉酬揚州劉舍人見寄之作", "paragraphs": ["別君今幾時，歲月如插羽。", "悠悠寢與食，忽忽朝復暮。", "紛紛竟何爲，凜凜還自懼。", "朝廷無獻納，倉廩徒耗蠹。", "風霜苦見侵，衰病日增故。", "江湖豈不思，懇悃布已屢。", "美哉廣陵公，風政傳道路。", "優游侍從臣，左右天子顧。", "君來一何遲，我請亦有素。", "何當兩還分，尚冀一相遇。", "把手或未能，尺書幸時寓。"]}