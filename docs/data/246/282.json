{"author": "歐陽修", "period": "宋", "type": "诗", "title": "奉答聖俞達頭魚之作", "paragraphs": ["吾聞海之大，物類無窮極。", "蟲蝦淺水間，蠃蜆如山積。", "毛魚與鹿角，一龠數千百。", "收藏各有時，嗜好無南北。", "其微既若斯，其大有莫測。", "波濤浩渺中，島嶼生頃刻。", "俄而沒不見，始悟出背脊。", "有時隨潮來，暴死疑遭謫。", "海人相呼集，刀鋸爭剖析。", "骨節駭專車，鬚芒侔劒戟。", "腥聞數十里，餘臭久乃息。", "始知百川歸，固有含容德。", "潛奇與祕寶，萬狀不一識。", "嗟彼達頭微，誰傳到京國。", "乾枯少滋味，治洗費炮炙。", "聊茲知異物，豈足薦佳客。", "一旦辱君詩，虛名從此得。"]}