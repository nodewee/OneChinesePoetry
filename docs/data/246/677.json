{"author": "歐陽修", "period": "宋", "type": "诗", "title": "送子野", "paragraphs": ["四時慘舒不可調，冬夏寒暑易鬰陶。", "春陽著物大軟媚，獨有秋節最勁豪。", "金方堅剛屏炎瘴，兌氣高爽清風飚。", "煙霞破散灝氣豁，山河震發地脈摇。", "天開寶鑑露寒月，海拍積雪卷怒潮。", "光輝通透奪星耀，蟠潛驚奮鬭蜃蛟。", "高樓精爽毛髮竦，壯懷直恐衝斗杓。", "欲飛輕衣上拂漢，擬乘王氣戲鷺濤。", "念時文法密於織，覊縻束縛不自聊。", "豈無策議獻人主，扼持舌在口已膠。", "當秋且幸際軒豁，誰能兒女聽螗蜩。", "君方壯歲襟宇快，名聲樂與家聲高。", "輕舟從遊山川底，詩酒合興皆翹翹。", "堪嗟宋玉自悲攪，可並張翰同逍遥。", "功名富貴有時到，忍把壯節良辰消。"]}