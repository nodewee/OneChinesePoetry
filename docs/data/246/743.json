{"author": "歐陽修", "period": "宋", "type": "诗", "title": "日本刀歌", "paragraphs": ["昆夷道遠不復通，世傳切玉誰能窮。", "寶刀近出日本國，越賈得之滄海東。", "魚皮裝貼香木鞘，黄白閑雜鍮與銅。", "百金傳入好事手，佩服可以禳妖兇。", "傳聞其國居大島，土壤沃饒風俗好。", "其先徐福詐秦民，採藥淹留丱童老。", "百工五種與之居，至今器玩皆精巧。", "前朝貢獻屢往來，士人往往工詞藻。", "徐福行時書未焚，逸書百篇今尚存。", "令嚴不許傳中國，舉世無人識古文。", "先王大典藏夷貊，蒼波浩蕩無通津。", "令人感激坐流涕，鏽澁短刀何足云。"]}