{"author": "歐陽修", "period": "宋", "type": "诗", "title": "聖俞會飲", "paragraphs": ["傾壺豈徒彊君飲，解带且欲留君談。", "洛陽舊友一時散，十年會合無二三。", "京師旱久塵土熱，忽值晚雨凉纖纖。", "滑公井泉釀最美，赤泥印酒新開緘。", "更吟君句勝啖炙，杏花妍媚春酣酣。", "吾交豪俊天下選，誰得眾美如君兼。", "詩工鑱刻露天骨，將論縱橫輕玉鈐。", "遺編最愛孫武說，往往曹杜遭夷芟。", "關西幕府不能辟，隴山敗將死可慚。", "嗟余身賤不敢薦，四十白髮猶青衫。", "吳興太守詩亦好，往奏玉琯和英咸。", "盃行到手莫辭醉，明日舉棹天東南。"]}