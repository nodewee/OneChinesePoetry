{"author": "歐陽修", "period": "宋", "type": "诗", "title": "奉使道中五言長韻", "paragraphs": ["初旭瑞霞烘，都門祖帳供。", "親持使者節，曉出大明宮。", "城闕青煙起，樓臺白霧中。", "繡韉驕躍躍，貂袖紫蒙蒙。", "朔野驚飆慘，邊城畫角雄。", "過橋分一水，回首羨南鴻。", "地里山川隔，天文日月同。", "兒童能走馬，婦女亦腰弓。", "度險行愁失，盤高路欲窮。", "山深聞喚鹿，林黑自生風。", "松壑寒逾響，冰溪咽復通。", "望平愁驛迥，野曠覺天穹。", "駿足來山北，輕禽出海東。", "合圍飛走盡，移帳水泉空。", "講信鄰方睦，尊賢禮亦隆。", "斫冰燒酒赤，凍膾縷霜紅。", "白草經春在，黄沙盡日濛。", "新年風漸變，歸路雪初融。", "祗事須彊力，嗟予乃病翁。", "深慙漢蘇武，歸國不論功。"]}