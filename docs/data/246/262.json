{"author": "歐陽修", "period": "宋", "type": "诗", "title": "送朱職方提舉運鹽", "paragraphs": ["齊人謹鹽筴，伯者之事爾。", "計口收其餘，登耗以生齒。", "民充國亦富，粲若有條理。", "惟非三王法，儒者猶爲恥。", "後世益不然，榷奪由漢始。", "權量自持操，屑屑已甚矣。", "穴竈如蜂房，熬波銷海水。", "豈知戴白民，食淡有至死。", "物艱利俞厚，令出姦隨起。", "良民陷盜賊，峻法難禁止。", "問官得幾何，月課煩笞箠。", "公私兩皆然，巧拙可知己。", "英英職方郎，文行粹而美。", "連年宿與泗，有政皆可紀。", "忽來從辟書，感激赴知己。", "閔然哀遠人，吐策獻天子。", "治國如治身，四民猶四體。", "奈何窒其一，無異鈦厥趾。", "工作百商行，本末相表裏。", "臣請通其流，爲國掃泥滓。", "金錢歸府藏，滋味飽閭里。", "利害難先言，幾月可較比。", "鹽官皆謂然，丞相曰可喜。", "適時乃爲才，高論徒譎詭。", "夷吾苟今出，未以彼易此。", "隋堤樹毿毿，汴水流瀰瀰。", "子行其勉旃，吾黨方傾耳。"]}