{"author": "歐陽修", "period": "宋", "type": "诗", "title": "思白兔雜言戲答公儀憶鶴之作", "paragraphs": ["君家白鶴白雪毛，我家白兔白玉毫。", "誰將贈兩翁，謂此二物皎潔勝瓊瑶。", "已憐野性易馴擾，復愛仙格何孤高。", "玉兔四蹄不解舞，不如雙鶴能清嘷。", "低垂兩翅趁節拍，婆娑弄影誇嬌饒。", "兩翁念此二物者，久不見之心甚勞。", "京師少年殊好尚，意氣橫出爭雄豪。", "清罇美酒不輒飲，千金爭買紅顔韶。", "莫令少年聞我語，笑我乖僻遭譏嘲。", "或被偷開兩家籠，縱此二物令逍遥。", "兔奔滄海却入明月窟，鶴飛玉山千仞直上青松巢。", "索然兩衰翁，何以慰無憀。", "纖腰綠鬢既非老者事，玉山滄海一去何由招。"]}