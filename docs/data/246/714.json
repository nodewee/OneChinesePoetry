{"author": "歐陽修", "period": "宋", "type": "诗", "title": "歸鴈亭", "paragraphs": ["荒蹊臘雪春尚埋，我初獨與徐生來。", "城高樹古禽鳥野，聲響格磔寒毰毸。", "頹垣敗屋巍然在，略可遠眺臨傾臺。", "高株唯有柳數十，夾路對立初誰栽。", "漸誅榛莽辨草樹，頗有桃李當牆隈。", "欣然便擬趁時節，斤鋤日夕勞耘培。", "新年風色日漸好，晴天仰見鴈已回。", "枯根老脈凍不發，遶之百匝空徘徊。", "頑姿野態煩造化，勾芒不肯先煦吹。", "酒酣幾欲揈大鼓，驚起龍蟄驅春雷。", "偶然不到才數日，顔色一變由誰催。", "翠芽紅粒迸條出，纖趺嫩萼如剪裁。", "卧槎燒枿亦强發，老朽不避眾艷咍。", "姹然山杏開最早，其餘紅白各自媒。", "初開盛發與零落，皆有意思牽人懷。", "眾芳勿使一時發，當令一落續一開。", "畢春應須酒萬斛，與子共醉三千盃。"]}