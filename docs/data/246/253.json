{"author": "歐陽修", "period": "宋", "type": "诗", "title": "送吳生南歸", "paragraphs": ["自我得曾子，於茲二十年。", "今又得吳生，既得喜且歎。", "古士不並出，百年猶比肩。", "區區彼江西，其產多材賢。", "吳生初自疑，所擬豈其倫。", "我始見曾子，文章初亦然。", "崑崙傾黄河，渺漫盈百川。", "决疏以道之，漸斂收橫瀾。", "東溟知所歸，識路到不難。", "吳生始見我，袖藏新文篇。", "忽從布褐中，百寶寫我前。", "明珠雜璣貝，磊砢或不圓。", "問生久懷此，奈何初無聞。", "吳生不自隱，欲吐羞俛顔。", "少也不自重，不爲鄉人憐。", "中雖知自悔，學問苦賤貧。", "自謂久而信，力行困彌堅。", "今來决疑惑，幸冀蒙洗湔。", "我笑謂吳生，爾其聽我言。", "世所謂君子，何異於眾人。", "眾人爲不善，積微成滅身。", "君子能自知，改過不逡巡。", "惟於斯二者，愚智遂以分。", "顔回不貳過，後世稱其仁。", "孔子過而更，日月披浮雲。", "子路初來時，雞冠佩豭豚。", "斬蛟射白額，後卒爲名臣。", "子既悔其往，人誰禦其新。", "醜夫祀上帝，孟子豈不云。", "臨行贈此言，庶可以書紳。"]}