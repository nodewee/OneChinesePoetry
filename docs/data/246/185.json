{"author": "歐陽修", "period": "宋", "type": "诗", "title": "贈無爲軍李道士二首  其二", "paragraphs": ["李師琴紋如卧蛇，一彈使我三咨嗟。", "五音商羽主肅殺，颯颯坐上風吹沙。", "忽然黄鍾回暖律，當冬草木皆萌芽。", "郡齋日午公事退，荒涼樹石相交加。", "李師一彈鳳凰聲，空山百鳥停嘔啞。", "我怪李師年七十，面目明秀光如霞。", "問胡以然笑語我，慎勿辛苦求丹砂。", "惟當養其根，自然燁其華。", "又云理身如理琴，正聲不可干以邪。", "我聽其言未云足，野鶴何事還思家。", "抱琴揖我出門去，獵獵歸袖風中斜。"]}