{"author": "歐陽修", "period": "宋", "type": "诗", "title": "吳學士石屏歌", "paragraphs": ["晨光入林眾鳥驚，腷膊羣飛鴉亂鳴。", "穿林四散投空去，黄口巢中饑待哺。", "雌者下啄雄高盤，雄雌相呼飛復還。", "空林無人鳥聲樂，古木參天枝屈蟠。", "下有怪石橫樹間，煙埋草沒苔蘚斑。", "借問此景誰圖寫，乃是吳家石屏者。", "虢工刳山取山骨，朝鑱暮斵非一日，萬象皆從石中出。", "吾嗟人愚不見天地造化之初難，乃云萬物生自然。", "豈知鎸鑱刻畫醜與妍，千狀萬態不可殫。", "神愁鬼泣晝夜不得閑，不然安得巧工妙手憊精竭思不可到，若無若有縹緲生雲煙。", "鬼神功成天地惜，藏在虢山深處石。", "惟人有心無不獲，天地雖神藏不得。", "又疑鬼神好勝憎吾儕，欲極奇怪窮吾才，乃傳張生自西來。", "吳家學士見且咍，醉點紫毫淋墨煤。", "君才自與鬼神鬭，嗟我老矣安能陪。"]}