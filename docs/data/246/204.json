{"author": "歐陽修", "period": "宋", "type": "诗", "title": "伏日贈徐焦二生", "paragraphs": ["徐生純明白玉璞，焦子皎潔寒泉冰。", "清光瑩爾互輝映，當暑自可消炎蒸。", "平湖綠波漲渺渺，高榭古木陰層層。", "嗟哉我豈不樂此，心雖欲往身未能。", "俸優食飽力不用，官閑日永睡莫興。", "不思高飛慕鴻鵠，反此愁卧償蚊蠅。", "三年永陽子所見，山林自放樂可勝。", "清泉白石對斟酌，巖花野鳥爲交朋。", "崎嶇磵谷窮上下，追逐猿狖爭超騰。", "酒美賓佳足自負，飲酣氣橫猶驕矜。", "奈何乖離纔幾日，蒼顔非舊白髮增。", "彊歡徒勞歌且舞，勉飲寧及合與升。", "行揩眼眵旋看物，坐見樓閣先愁登。", "頭輕目明脚力健，羨子志氣將飄凌。", "只今心意已如此，終竟事業知何稱。", "少壯及時宜努力，老大無堪還可憎。"]}