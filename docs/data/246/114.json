{"author": "歐陽修", "period": "宋", "type": "诗", "title": "三遊洞", "paragraphs": ["漾檝泝清川，捨舟緣翠嶺。", "探奇冒層嶮，因以窮人境。", "弄舟終日愛雲山，徒見青蒼杳靄間。", "誰知一室煙霞裏，乳竇雲腴凝石髓。", "蒼崖一徑橫查渡，翠壁千尋當戶起。", "昔人心賞爲誰留，人去山阿跡更幽。", "青蘿綠桂何岑寂，山鳥嘐嘐不驚客。", "松鳴澗底自生風，月出林間來照席。", "仙境難尋復易迷，山回路轉向人知。", "惟應洞口春花落，流出巖前百丈谿。"]}