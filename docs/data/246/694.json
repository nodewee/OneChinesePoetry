{"author": "歐陽修", "period": "宋", "type": "诗", "title": "答梅聖俞寺丞見寄", "paragraphs": ["憶昔識君初，我少君方壯。", "風期一相許，意氣曾誰讓。", "交遊盛京洛，罇俎陪丞相。", "騄驥日相追，鸞凰志高颺。", "詞章盡崔蔡，論議皆歆向。", "文會忝予盟，詩壇推子將。", "談精鋒愈出，飲劇歡無量。", "賈勇爲無前，餘光誰敢望。", "茲年五六歲，人事堪悽愴。", "南北頓暌乖，相離獨飄蕩。", "失杯由畫足，傷手因代匠。", "移書雖激切，拙語非欺誑。", "安知乃心愚，而使所言妄。", "權豪不自避，斧質誠爲當。", "蒼皇得一邑，奔走踰千嶂。", "楚峽聽猿鳴，荆江畏蛟浪。", "蠻方異時俗，景物殊氣象。", "綠髮變風霜，丹顔侵疾癢。", "常憂鵬鳥窺，幸免江魚葬。", "今茲荷寬宥，遷徙來漢上。", "惟悴戴囚冠，驅馳嗟俗狀。", "王事多倥傯，學業差遺忘。", "未能解綬去，所戀寸祿養。", "舉足畏逢仇，低頭惟避謗。", "忻聞故人近，豈憚驅車訪。", "一別各衰翁，相見問無恙。", "交情宛如舊，歡意獨能强。", "幸陪主人賢，更值芳洲漲。", "菱荷亂浮泛，水竹涵虛曠。", "清風滿談席，明月臨歌舫。", "已見洛陽人，重聞畫樓唱。", "怡然壹鬰寫，蹔爾累囚放。", "自從還邑來，會此驕陽亢。", "神臺多請禱，租訟煩笞榜。", "猶須新秋凉，漢水臨清漾。", "野稼蕩浮雲，晴山開疊障。", "聊以助吟詠，亦可資酣暢。", "北轅如未駕，幸子能來貺。"]}