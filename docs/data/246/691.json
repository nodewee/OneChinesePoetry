{"author": "歐陽修", "period": "宋", "type": "诗", "title": "新營小齋鑿地爐輒成五言三十七韻", "paragraphs": ["霜降百工休，居者皆入室。", "墐戶畏初寒，開爐代溫律。", "規模不盈丈，廣狹足容膝。", "軒窗共幽窳，竹栢助蒙密。", "辛勤慚巧宦，窮賤守卑秩。", "無術政奚爲，有年秋屢實。", "文書少期會，租訟省鞭抶。", "地僻與世踈，官閑得身佚。", "荆蠻苦卑陋，氣候常壹鬰。", "天日每陰翳，風飆多凜凓。", "衰顔慘時晚，病骨如寒疾。", "蠻牀倦晨興，籃輿厭朝出。", "南山近樵採，僮僕免呵叱。", "禦歲畜蹲鴟，饋客薦包橘。", "霜薪吹晶熒，石鼎沸啾唧。", "披方養丹砂，候節煎秋朮。", "西鄰有高士，轗軻卧蓬蓽。", "鶴髮善高談，鮐背更炙熨。", "披裘屢相就，束縕亦時乞。", "傳經伏生老，愛酒楊雄吃。", "晨灰煖餘盃，夜火爆山粟。", "無言兩忘形，相對或終日。", "微生慕剛毅，勁强早難屈。", "自從世欲牽，常恐天性失。", "仰茲微官祿，養此多病質。", "省躬由一言，無枉慕三黜。", "因知吏隱樂，漸使欲心窒。", "面壁或僧禪，倒冠聊酒逸。", "螟蛉輕二豪，一馬齊萬物。", "啟期爲樂三，叔夜不堪七。", "負薪幸有瘳，舊學頗思述。", "興亡閱今古，圖籍羅甲乙。", "魯冊謹會盟，周公彖兇吉。", "詳明左丘辯，馳騁馬遷筆。", "金石互鏗鍧，風雲生倏忽。", "豁爾一開卷，慨然時揜帙。", "浮沈恣其間，適若遂聱䎲。", "吾居誰云陋，所得乃非一。", "五斗豈須慚，憂游歲將畢。"]}