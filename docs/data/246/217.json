{"author": "歐陽修", "period": "宋", "type": "诗", "title": "廬山高贈同年劉中允歸南康", "paragraphs": ["廬山高哉幾千仞兮，根盤幾百里，巀然屹立乎長江。", "長江西來走其下，是爲揚瀾左里兮，洪濤巨浪日夕相舂撞。", "雲消風止水鏡浄，泊舟登岸而遠望兮。", "上摩青蒼以晻靄，下壓后土之鴻厖。", "試往造乎間兮，攀緣石凳窺空谾。", "千巖萬壑響松檜，懸崖巨石飛流淙。", "水聲聒聒亂人耳，六月飛雪灑石矼。", "仙翁釋子亦往往而逢兮，吾嘗惡其學幻而言哤。", "但見丹霞翠壁遠近映樓閣，晨鍾暮鼓杳靄羅幡幢。", "幽花野草不知其名兮，風吹露濕香澗谷，時有白鶴飛來雙。", "幽尋遠去不可極，便欲絕世遺紛痝。", "羨君買田筑室老其下，插秧盈疇兮釀酒盈缸。", "欲令浮嵐暖翠千萬狀，坐卧常對乎軒窗。", "君懷磊砢有至寶，世俗不辨珉與玒。", "策名爲吏二十載，青衫白首困一邦。", "寵榮聲利不可以苟屈兮，自非青雲白石有深趣，其氣兀硉何由降。", "丈夫壯節似君少，嗟我欲說安得巨筆如長杠。"]}