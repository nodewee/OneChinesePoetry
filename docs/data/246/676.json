{"author": "歐陽修", "period": "宋", "type": "诗", "title": "述懷送張總之", "paragraphs": ["鬰鬰河堤綠樹平，送君困得到東城。", "落花已盡鸎猶囀，垂柳初長蟬欲鳴。", "去年送客亦曾到，正值楊花亂芳草。", "人心不復故時歡，景物自隨時節好。", "感今懷昔復傷離，一別相逢知幾時。", "莫辭今日一罇酒，明日思君難重持。", "東吳山水天下秀，羨君輕舟片帆逗。", "江城月下夜聞歌，淮浦山前朝放溜。", "樂哉此行時未晚，萬壑千巖不知遠。", "可憐病客厭京塵，寂寞淹留已再春。", "扁舟待得東南下，猶更河橋送幾人。"]}