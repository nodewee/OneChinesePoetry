{"author": "歐陽修", "period": "宋", "type": "诗", "title": "欒城遇風效韓孟聯句體", "paragraphs": ["歲暮氛霾惡，冬餘氣候爭。", "吹噓回暖律，號令發新正。", "遠響來猶漸，狂奔勢益橫。", "頹城鏖戰鼓，掠野過陰兵。", "掃蕩無餘靄，顛摧鮮立莖。", "五山摇岌嶪，九鼎沸煎烹。", "玉石焚岡裂，波濤卷海傾。", "遥聽午合市，爭呼夜驚營。", "慘極雲無色，陰窮火自生。", "電鞭時砉劃，雷軸助喧轟。", "孔竅千聲出，陰幽百怪呈。", "狐妖憑莽蒼，鬼焰走青熒。", "奮怒神增悚，中休耳暫清。", "胡兵占月暈，江客候鼉鳴。", "飄葉千艘失，飛空萬瓦輕。", "獵豪添馬健，舶穩想帆征。", "畏壓頻移席，陰祈屢整纓。", "凍消初醒蟄，枯活欲抽萌。", "病體愁山館，春寒賴酒鐺。", "雞號天地白，登垅看晴明。"]}