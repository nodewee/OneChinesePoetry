{"author": "歐陽修", "period": "宋", "type": "诗", "title": "顔跖", "paragraphs": ["顔回飲瓢水，陋巷卧曲肱。", "盜跖厭人肝，九州恣橫行。", "回仁而短命，跖壽死免兵。", "愚夫仰天呼，禍福豈足憑。", "跖身一腐鼠，死朽化無形。", "萬世尚遭戮，筆誅甚刀刑。", "思其生所得，豺犬飽臭腥。", "顔子聖人徒，生知自誠明。", "惟其生之樂，豈減跖所榮。", "死也至今在，光輝如日星。", "譬如埋金玉，不耗精與英。", "生死得失間，較量誰重輕。", "善惡理如此，毋尤天不平。"]}