{"author": "歐陽修", "period": "宋", "type": "诗", "title": "送張洞推官赴永興經略司", "paragraphs": ["自古天下事，及時難必成。", "爲謀於未然，聰者或莫聽。", "患至而後圖，智者有不能。", "未遠前日悔，可爲來者銘。", "熙熙彼西人，老死織與耕。", "狂羝一朝叛，烽火四面驚。", "用兵五六年，首惡竟逃刑。", "仰賴天子聖，乾坤量包并。", "苗頑不率德，舜羽舞于庭。", "謂此雖異類，有生亦含情。", "藩籬被觸突，譬若豨與𦏪。", "馴擾以芻豢，可呼隨指令。", "稱藩效臣職，冠带復人形。", "四海得休息，瘡痍肉新生。", "敢問前孰失，恃安而弛兵。", "酒肴爲善將，循默乃名卿。", "慮患謂生事，高談笑難行。", "一方兵遽起，愚智共營營。", "上煩天子仁，旰食憂吾氓。", "謀議及臺早，幽棲訪巖扃。", "小利不足爲，涓流助滄溟。", "大功難速就，倉卒始改更。", "徒自益紛擾，何由集功名。", "乃知深遠畫，施設在安平。", "今也實其時，鑑前豈非明。", "嚴嚴經略府，罇俎集豪英。", "千營飽而嬉，萬馬牧在坰。", "相公黄閤老，與國爲長城。", "張子美而秀，文章博羣經。", "從軍古云樂，知己士所榮。", "感激報恩義，當來請長纓。"]}