{"author": "歐陽修", "period": "宋", "type": "诗", "title": "贈潘景溫叟", "paragraphs": ["秦盧不世出，俗子相矜誇。", "治疾不知源，橫死紛如麻。", "番陽奇男子，衣冠本儒家。", "學本得心訣，照底窮根厓。", "泠然鑒五藏，曾靡毫釐差。", "公卿掃榻迎，黄金載盈車。", "語言無羽翰，飛入萬齒牙。", "相逢京洛下，使我驚且嗟。", "七年慈母病，庸工口咿啞。", "恨不早見君，以乞壺中砂。", "通宵耳高論，飲恨知何涯。", "瞥然別我去，征途指煙霞。", "孤雲不可留，淚線風中斜。"]}