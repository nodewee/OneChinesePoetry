{"author": "歐陽修", "period": "宋", "type": "诗", "title": "汝癭答仲儀", "paragraphs": ["君嗟汝癭多，誰謂汝土惡。", "汝癭雖云苦，汝民居自樂。", "鄉閭同飲食，男女相媒妁。", "習俗不爲嫌，譏嘲豈知怍。", "汝山西南險，平地猶磽确。", "汝樹生擁腫，根株浸溪壑。", "山川固已然，風氣宜其濁。", "接境化襄鄧，餘風被伊雒。", "思予昔曾遊，所見可驚愕。", "喔喔聞語笑，纍纍滿城郭。", "傴婦懸甕盎，嬌嬰包卵鷇。", "無由辨肩頸，有類龜縮殼。", "噫人稟最靈，反不如鳧鶴。", "駢枝雖形累，小小固可略。", "癰瘍暫畜聚，決潰終當涸。", "贅疣附支體，幸或不爲虐。", "未若此巍然，所生非所託。", "咽喉繫性命，鍼石難砭削。", "農皇古神聖，爲世名百藥。", "豈不有方書，頑然莫銷鑠。", "溫湯汝靈泉，亦不能湔瀹。", "君官雖謫居，政可瘳民瘼。", "奈何不哀憐，而反恣訶謔。", "文辭騁新工，醜怪極名貌。", "汝士雖多奇，汝女少纖弱。", "翻愁太守宴，誰與唱清角。", "乖離南北殊，魂夢山陂邈。", "握手未知期，寄詩聊一噱。"]}