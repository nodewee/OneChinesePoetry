{"author": "歐陽修", "period": "宋", "type": "诗", "title": "明妃曲和王介甫作", "paragraphs": ["胡人以鞍馬爲家，射獵爲俗。", "泉甘草美無常處，鳥驚獸駭爭馳逐。", "誰將漢女嫁胡兒，風沙無情貌如玉。", "身行不遇中國人，馬上自作思歸曲。", "推手爲琵却手琶，胡人共聽亦咨嗟。", "玉顔流落死天涯，琵琶却傳來漢家。", "漢宮爭按新聲譜，遺恨已深聲更苦。", "纖纖女手生洞房，學得琵琶不下堂。", "不識黄雲出塞路，豈知此聲能斷腸。"]}