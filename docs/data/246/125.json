{"author": "歐陽修", "period": "宋", "type": "诗", "title": "送唐生", "paragraphs": ["京師英豪域，車馬日紛紛。", "唐生萬里客，一影隨一身。", "出無車與馬，但踏車馬塵。", "日食不自飽，讀書依主人。", "夜夜客枕夢，北風吹孤雲。", "翩然動歸思，旦夕來叩門。", "終年少人識，逆旅惟我親。", "來學媿道矒，贈歸慚橐貧。", "勉之期不止，多穫由力耘。", "指家大嶺北，重湖浩無垠。", "飛鴈不可到，書來安得頻。"]}