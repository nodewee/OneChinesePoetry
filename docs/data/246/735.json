{"author": "歐陽修", "period": "宋", "type": "诗", "title": "雪", "paragraphs": ["新陽力微初破萼，客陰用壯猶相薄。", "朝寒稜稜風莫犯，暮雪緌緌止還作。", "驅馳風雲初慘淡，炫晃山川漸開廓。", "光芒可愛初日照，潤澤終爲和氣爍。", "美人高堂晨起驚，幽士虛窗靜聞落。", "酒壚成徑集缾罌，獵騎尋蹤得狐貉。", "龍蛇掃處斷復續，猊虎團成呀且攫。", "共貪終歲飽麰麥，豈恤空林饑鳥雀。", "沙墀朝賀迷象笏，桑野行歌沒芒屩。", "乃知一雪萬人喜，顧我不飲胡爲樂。", "坐看天地絕氛埃，使我胸襟如洗瀹。", "脫遺前言笑塵雜，搜索萬象窺冥漠。", "潁雖陋邦文士眾，巨筆人人把矛槊。", "自非我爲發其端，凍口何由開一噱。"]}