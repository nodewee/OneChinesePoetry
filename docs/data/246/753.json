{"author": "歐陽修", "period": "宋", "type": "诗", "title": "奉使道中寄坦師", "paragraphs": ["道人少賈海上遊，海舶破散身沉浮。", "黄金滿篋人所寄，吹簸偶得還中州。", "臝身歸金不受報，祗取斗酒相獻酬。", "歡娛慈母終一世，脫棄妻子藏巖幽。", "蒼煙寥寥池水漫，白玉菡萏吹高秋。", "夜燃栢子煮山藥，憶此東望無時休。", "塞垣春枯積雪溜，沙礫威怒黄雲愁。", "五更匹馬隨鴈起，想見鄮郭花今稠。", "百年夸奪終一丘，世上滿眼真悠悠。", "寄聲萬里心綢繆，莫道異趣無相求。"]}