{"author": "歐陽修", "period": "宋", "type": "诗", "title": "憶山示聖俞", "paragraphs": ["吾思夷陵山，山亂不可究。", "東城一堠餘，高下漸岡阜。", "羣峯迤邐接，四顧無前後。", "憶嘗祗吏役，鉅細悉經覯。", "是時秋卉紅，嶺谷堆纈繡。", "林枯松鱗皴，山老石脊瘦。", "斷徑履頹崖，孤泉聽清溜。", "深行得平川，古俗見耕耨。", "澗荒驚麏奔，日出飛雉雊。", "盤石屢欹眠，綠巖堪解綬。", "幽尋歎獨往，清興思誰侑。", "其西乃三峽，嶮怪愈奇富。", "江如自天傾，岸立兩崖鬭。", "黔巫望西屬，越嶺通南奏。", "時時縣樓對，雲霧昏白晝。", "荒煙下牢戍，百仞寒溪漱。", "蝦蟆噴水簾，甘液勝飲酎。", "亦嘗到黄牛，泊舟聽猿狖。", "巉巉起絕壁，蒼翠非刻鏤。", "陰巖下攢叢，岫穴忽空透。", "遥岑聳孤出，可愛欣欲就。", "惟思得君詩，古健寫奇秀。", "今來會京師，車馬逐塵瞀。", "頹冠名白髮，舉酒無蒨袖。", "繁華不可慕，幽賞亦難遘。", "徒爲憶山吟，耳熱助嘲詬。"]}