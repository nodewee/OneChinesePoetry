{"author": "歐陽修", "period": "宋", "type": "诗", "title": "贈沈博士歌", "paragraphs": ["沈夫子，胡爲醉翁吟，醉翁豈能知爾琴。", "滁山高絕滁水深，空巖悲風夜吹林。", "山溜白玉懸青岑，一瀉萬仞源莫尋。", "醉翁每來喜登臨，醉倒石上遺其簪，雲荒石老歲月侵。", "子有三尺徽黄金，寫我幽思窮崎嶔。", "自言愛此萬仞水，謂是太古之遺音。", "泉淙石亂到不平，指下嗚咽悲人心。", "時時弄餘聲，言語軟滑如春禽。", "嗟乎沈夫子，爾琴誠工彈且止。", "我昔被謫居滁山，名雖爲翁實少年。", "坐中醉客誰最賢，杜彬琵琶皮作絃。", "自從彬死世莫傳，玉練鎖聲入黄泉。", "死生聚散日零落，耳冷心衰翁索莫。", "國恩未報慙祿厚，世事多虞嗟力薄。", "顔摧鬢改真一翁，心以憂醉安知樂。", "沈夫子謂我，翁言何苦悲。", "人生百年間，飲酒能幾時。", "攬及推琴起視夜，仰見河漢西南移。"]}