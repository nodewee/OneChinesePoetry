{"author": "歐陽修", "period": "宋", "type": "诗", "title": "留題鎮陽潭園", "paragraphs": ["官雖鎮陽居，身是鎮陽客。", "北園潭上花，安問誰所植。", "春風無先後，爛漫爭紅白。", "一花聊一醉，盡醉猶須百。", "而我病不飲，對花空歎息。", "朝來不能歸，暮看不忍摘。", "謂言花縱落，滿地猶可席。", "不來纔幾時，人事已非昔。", "芳枝結青杏，翠葉新奕奕。", "落絮風卷盡，春歸不留迹。", "空餘綠潭水，尚带餘春色。", "疑春竟何之，意謂追可得。", "東西遶潭行，峰鳥已寂寂。", "惘然無所依，歸駕不停軛。", "寓興誠可樂，留情豈非惑。", "至今清夜夢，猶遶北潭北。"]}