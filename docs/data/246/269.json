{"author": "歐陽修", "period": "宋", "type": "诗", "title": "看花呈子華內翰", "paragraphs": ["老雖可憎還可嗟，病眼眵昏愁看花。", "不知花開桃與李，但見紅白何交加。", "春深雨露新洗濯，日暖金碧相輝華。", "浮香著物收不得，含意欲吐情無涯。", "可愛踈簾靜相對，最宜落日初西斜。", "時傾賜壺共斟酌，及此峰鳥方諠譁。", "凡花易見不足數，禁籞難到堪歸誇。", "老病對此不知厭，年少何用苦思家。"]}