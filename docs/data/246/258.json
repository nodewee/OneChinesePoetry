{"author": "歐陽修", "period": "宋", "type": "诗", "title": "長句送陸子履學士通判宿州", "paragraphs": ["古人相馬不相皮，瘦馬雖瘦骨法奇。", "世無伯樂良可嗤，千金市馬惟市肥。", "騏驥伏櫪兩耳垂，夜聞秋風仰秣嘶。", "一朝絡以黄金羈，旦刷吳越暮燕陲。", "丈夫可憐憔悴時，世俗庸庸皆見遺。", "子履自少聲名馳，落筆文章天下知。", "開懷吐胸不自疑，世路迫窄多穽機。", "鬢毛零落風霜摧，十年江湖千首詩。", "歸來京國舊遊非，大笑相逢索酒巵。", "酒酣猶能弄峨眉，山川摇落百草腓。", "愛君不改青松枝，念君明當整驂騑。", "贈以瑶華期早歸，豈惟朋友相追隨，坐使臺閣生光輝。"]}