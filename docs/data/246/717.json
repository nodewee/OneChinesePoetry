{"author": "歐陽修", "period": "宋", "type": "诗", "title": "石篆詩", "paragraphs": ["寒巖飛流落青苔，旁斲石篆何奇哉。", "其人已死骨已朽，此字不滅留山隈。", "山中老僧憂石泐，印之以紙磨松煤。", "欲令留傳在人世，持以贈客比瓊瑰。", "我疑此字非筆畫，又疑人力非能爲。", "始從天地胚渾判，元氣結此高崔嵬。", "當時野鳥踏山石，萬古遺迹於蒼崖。", "山祗不欲人屢見，每吐雲霧深藏埋。", "羣仙飛空欲下讀，常借海月清光來。", "嗟我豈能識字法，見之但覺心眼開。", "辭慳語鄙不足記，封題遠寄蘇與梅。"]}