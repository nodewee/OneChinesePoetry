{"author": "歐陽修", "period": "宋", "type": "诗", "title": "送曇穎歸廬山", "paragraphs": ["吾聞廬山久，欲往世欲拘。", "昔歲貶夷陵，扁舟下江湖。", "八月到湓口，停帆望香爐。", "香爐雲霧間，杳靄疑有無。", "忽值秋日明，彩翠浮空虛。", "信哉奇且秀，不與灊霍俱。", "偶病不時往，中流但踟躕。", "今思尚髣髴，恨不傳畫圖。", "曇穎十年舊，風塵客京都。", "一旦不辭訣，飄然卷衣裾。", "山林往不返，古亦有吾儒。", "西北苦兵戰，江南仍旱枯。", "新秦又攻寇，京陜募兵夫。", "聖君念蒼生，賢相思良謨。", "嗟我無一說，朝紳拖舒舒。", "未能膏鼎鑊，又不老菰蒲。", "羨子識所止，雙林歸結廬。"]}