{"author": "歐陽修", "period": "宋", "type": "诗", "title": "新春有感寄常夷埔", "paragraphs": ["余生本羈孤，自少已非壯。", "今而老且病，何用苦惆悵。", "誤蒙三聖知，貪得過其量。", "恩私未知報，心志已凋喪。", "軒裳德不稱，徒自取譏謗。", "豈若常夫子，一瓢安陋巷。", "身雖草莽間，名在朝廷上。", "惟余服德義，久已慕恬曠。", "矧亦有吾廬，東西正相望。", "不須駕柴車，自可策蔾杖。", "坐驚顔鬢日摧頹，及取新春歸去來。", "共載一舟浮野水，焦陂四面百花開。"]}