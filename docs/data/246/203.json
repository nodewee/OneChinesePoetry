{"author": "歐陽修", "period": "宋", "type": "诗", "title": "送焦千之秀才", "paragraphs": ["焦生獨立士，勢利不可恐。", "誰言一身窮，自待九鼎重。", "有能揭之行，可謂仁者勇。", "呂侯相家子，德義勝華寵。", "焦生得其隨，道合若膠鞏。", "始生及吾門，除子喜驚踊。", "曰此難致寶，一失何由踵。", "自吾得二生，粲粲獲雙珙。", "奈何奪其一，使我意紛𦶇。", "吾嘗愛生材，抽擢方鬰蓊。", "猶須老霜雪，然後見森聳。", "況從主人賢，高行可傾竦。", "讀書趨簡要，害說去雜冗。", "新文時我寄，庶可蠲煩壅。"]}