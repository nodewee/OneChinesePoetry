{"author": "歐陽修", "period": "宋", "type": "诗", "title": "晉祠", "paragraphs": ["古城南出十里間，鳴渠夾路何潺潺。", "行人望祠下馬謁，退即祠下窺水源。", "地靈草木得餘潤，鬰鬰古栢含蒼煙。", "并兒自古事豪俠，戰爭五代幾百年。", "天開地闢真主出，猶須再駕方凱旋。", "頑民盡遷高壘削，秋草自綠埋空垣。", "并人昔遊晉水上，清鏡照耀涵朱顔。", "晉水今入并州裏，稻花漠漠澆平田。", "廢興髣髴無舊老，氣象寂寞餘山川。", "惟存祖宗聖功業，干戈象舞被管絃。", "我來覽登爲歎息，暫照白髮臨清泉。", "鳥啼人去廟門闔，還有山月來娟娟。"]}