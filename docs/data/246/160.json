{"author": "歐陽修", "period": "宋", "type": "诗", "title": "贈蚊", "paragraphs": ["擾擾萬類殊，可憎非一族。", "甚哉蚊之微，豈足汙簡牘。", "乾坤量廣大，善惡皆含育。", "荒茫三五前，民物交相黷。", "禹鼎象神姦，蛟龍遠潛伏。", "周公驅猛獸，人始居川陸。", "爾來千百年，天地得清肅。", "大患已云除，細微遺不錄。", "蠅蝱蚤虱蟣，蜂蝎蚖蛇蝮。", "惟爾於其間，有形纔一粟。", "雖微無柰眾，惟小難防毒。", "嘗聞高郵間，猛虎死凌辱。", "哀哉露筋女，萬古讎不復。", "水鄉自宜爾，可怪窮邊俗。", "晨飱下帷幬，盛暑泥駒犢。", "我來守窮山，地氣尤卑溽。", "官閑懶所便，惟睡宜偏足。", "難堪爾類多，枕席厭緣撲。", "燻簷苦煙埃，燎壁疲照燭。", "荒城繁草樹，旱氣飛炎熇。", "羲和驅日車，當午不轉轂。", "清風得夕涼，如赦脫囚梏。", "掃庭露青天，坐月蔭嘉木。", "汝寧無他時，忍此見迫促。", "翾翾伺昏黑，稍稍出壁屋。", "填空來若翳，聚隙多可掬。", "叢身疑陷圍，聒耳如遭哭。", "猛攘欲張拳，暗中甚飛鏃。", "手足不自救，其能營背腹。", "盤餐勞扇拂，立寐僵僮僕。", "端然窮百計，還坐瞑雙目。", "於吾固不較，在爾誠爲酷。", "誰能推物理，無乃乖人欲。", "騶虞鳳凰麟，千載不一矚。", "思之不可見，惡者無由逐。"]}