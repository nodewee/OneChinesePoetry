{"author": "歐陽修", "period": "宋", "type": "诗", "title": "送韓子華", "paragraphs": ["嗟我久不見韓子，如讀古書思古人。", "忽然相逢又數日，笑語反不共一罇。", "諫垣尸居職業廢，朝事汲汲勞精神。", "子華筆力天馬足，駑駘千百誰可羣。", "嗟予老鈍不自笑，尚欲疾走追其塵。", "子華有時高談駭我聽，榮枯萬物移秋春。", "所以不見令我思，見之如飲玉醴醇。", "叩門下馬忽來別，高帆得風披飛雲。", "離懷有酒不及寫，別後慰我寓於文。"]}