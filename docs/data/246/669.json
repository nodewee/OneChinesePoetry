{"author": "歐陽修", "period": "宋", "type": "诗", "title": "聞梅二授德興令戲書", "paragraphs": ["君家小謝城，爲客洛陽裏。", "綠髮方少年，青衫喜爲吏。", "重湖亂山綠，歸夢寄千里。", "洛浦見秋鴻，江南老芳芷。", "自言北地禽，能感南人耳。", "京國本繁花，馳逐多英軌。", "爭歌白雪曲，取酒西城市。", "朝逢油壁車，暮結青驄尾。", "歲月倏可忘，行樂方未已。", "忽爾畏簡書，翻然浩歸思。", "江山故國近，風物饒陽美。", "楚柚煙中黄，吳蓴波上紫。", "還鄉問井邑，上堂多慶喜。", "離別古所難，更畏秋風起。"]}