{"author": "歐陽修", "period": "宋", "type": "诗", "title": "送孔生再遊河北", "paragraphs": ["志士惜白日，高車無停輪。", "孔生東魯儒，年少勇且仁。", "大軸獻理匭，長裾弊街塵。", "門無黄金聘，家有白髮親。", "寒風八九月，北渡大河津。", "玉塞積精甲，金戈輝秋雲。", "孔生力數斗，其智兼千人。", "短褐不自暖，高談吐陽春。", "北州多賢侯，待士誰最勤。", "一見贈雙璧，再見延上賓。", "丈夫患不遇，豈患長賤貧。"]}