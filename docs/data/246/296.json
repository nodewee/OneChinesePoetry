{"author": "歐陽修", "period": "宋", "type": "诗", "title": "奉答原甫九月八日見過會飲之作", "paragraphs": ["老大惜時節，少年輕別離。", "我歌君當和，我酌君勿辭。", "豔豔庭下菊，與君吟繞之。", "擷其黄金蕊，泛此白玉巵。", "君勿愛此花，問君此何時。", "秋風日益高，霜露漸離披。", "芳歲忽已晚，朱顔從此衰。", "念君將捨我，車馬去有期。", "君行一何樂，我意獨不怡。", "飛兔不戀羣，奔風誰能追。", "老驥但伏櫪，壯心良可悲。"]}