{"author": "歐陽修", "period": "宋", "type": "诗", "title": "送刁紡推官歸潤州", "paragraphs": ["翹翹名家子，自少能慷慨。", "嘗從幕府辟，躍馬臨窮塞。", "是時西邊兵，屢戰輒奔潰。", "歸來買良田，俛首學秉耒。", "家爲白酒醇，門掩青山對。", "優游可以老，世利何足愛。", "奈何從所知，又欲向并代。", "主人忽南遷，此計亦中悔。", "彼在吾往從，彼去吾亦退。", "與人交若此，可以言節槩。"]}