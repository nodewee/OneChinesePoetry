{"author": "歐陽修", "period": "宋", "type": "诗", "title": "小飲坐中贈別祖擇之赴陜府", "paragraphs": ["明日君當千里行，今朝始共一罇酒。", "豈惟明日難重持，試思此會何嘗有。", "京師九衢十二門，車馬煌煌事奔走。", "花開誰得屢相過，盞到莫辭頻舉手。", "驩情落寞酒量減，置我不須論老朽。", "奈何公等氣方豪，雲夢正當吞八九。", "擇之名聲重當世，少也多奇晚方偶。", "西州政事藹風謠，右掖文章煥星斗。", "待君歸日我何爲，手把鋤犂汝陰叟。"]}