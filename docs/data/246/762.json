{"author": "歐陽修", "period": "宋", "type": "诗", "title": "鶴聯句", "paragraphs": ["上霄降靈氣，鍾此千年禽。", "幽閑靖節性，孤高伯夷心。", "頡頏紫霄垠，飄颻滄浪潯。", "岳湛有仙姿，鈞韶無俗音。", "毛滋月華淡，頂粹霞光深。", "目流泉客淚，翅垂羽人襟。", "騰漢雪千丈，點溪霜半尋。", "纖喙礪青鐵，脩脛雕碧琳。", "巖棲干溪樹，澤飲卑朱泠。", "鸞皇自塤箎，燕雀徒商參。", "獨翅聳瓊枝，羣舞傾瑶林。", "病餘霞雲段，夢回松吹吟。", "靜嫌鸚鵡言，高笑鴛鴦淫。", "金清泠澄澈，玉玉格寒蕭森。", "潔白不我恃，腥羶非所任。", "稻粱不得已，蟣虱胡爲侵。", "天池憶鵬遊，雲羅傷鳳沈。", "風流超縞素，雅淡絕規箴。", "相親長道情，偶見鎖煩襟。", "西漢惜馮唐，華皓欲投簪。", "南朝仰衛玠，清羸疑不禁。", "端如方直臣，處羣良足欽。", "介如廉退士，驚秋猶在陰。", "幾誚鷹隼鷙，覊韝俄見臨。", "還嗤鳧鷖貪，弋繳終就擒。", "乘軒乃一芥，空籠仍萬金。", "片雲伴遥影，冥冥越煙岑。", "長飚送逸響，亭亭出霜砧。", "蓬瀛忽往來，桑田成古今。", "顧下八佾庭，鼓舞薰風琴。"]}