{"author": "歐陽修", "period": "宋", "type": "诗", "title": "鳴鳩", "paragraphs": ["天將陰，鳴鳩逐婦鳴中林，鳩婦怒啼無好音。", "天雨止，鳩呼雪歸鳴且喜，婦不亟歸呼不已。", "逐之其去恨不早，呼不肯來固其理。", "吾老病骨知陰晴，每愁天陰聞此聲。", "日長思睡不可得，遭爾聒聒何時停。", "眾鳥笑鳴鳩，爾拙固無匹。", "不能娶巧婦，以共營家室。", "寄巢生子四散飛，一身有婦長相失。", "夫婦之恩重太山，背恩棄義須臾間。", "心非無情不得已，物有至拙誠可憐。", "君不見人心百態巧且艱，臨危利害兩相關。", "朝爲親戚暮仇敵，自古常嗟交道難。"]}