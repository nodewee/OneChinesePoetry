{"author": "歐陽修", "period": "宋", "type": "诗", "title": "初食車螯", "paragraphs": ["纍纍盤中蛤，來自海之涯。", "坐客初未識，食之先歎嗟。", "五代昔乖隔，九州如剖瓜。", "東南限淮海，邈不通夷華。", "於時北州人，飲食陋莫加。", "雞豚爲異味，貴賤無等差。", "自從聖人出，天下爲一家。", "南產錯交廣，西珍富卭巴。", "水載每連舳，陸輸動盈車。", "谿潛細毛髮，海怪雄鬚牙。", "豈惟貴公侯，閭巷飽魚蝦。", "此蛤今始至，其來何晚邪。", "螯蛾聞二名久見南人誇。", "璀璨殼如玉，斑斕點生花。", "含漿不肯吐，得火遽已呀。", "共食惟恐後，急先屢成譁。", "但喜美無厭，豈思來甚遐。", "多慙海上翁，辛苦斵泥沙。"]}