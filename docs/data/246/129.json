{"author": "歐陽修", "period": "宋", "type": "诗", "title": "哭曼卿", "paragraphs": ["嗟我識君晚，君時猶壯夫。", "信哉天下奇，落落不可拘。", "軒昂懼驚俗，自隱酒之徒。", "一飲不計斗，傾河竭崑墟。", "作詩幾百篇，錦組聯瓊琚。", "時時出險語，意外研精麤。", "窮奇變雲煙，搜怪蟠蛟魚。", "詩成多自寫，筆法顔與虞。", "旋棄不復惜，所存今幾餘。", "往往落人間，藏之比明珠。", "又好題屋壁，虹蜺隨卷舒。", "遺蹤處處在，餘墨潤不枯。", "朐山頃歲出，我亦斥江湖。", "乖離四五載，人事忽焉殊。", "歸來見京師，心老貌已癯。", "但驚何其衰，豈意今也無。", "才高不少下，闊若與世踈。", "驊騮當少時，其志萬里塗。", "一旦老伏櫪，猶思主山芻。", "天兵宿西北，狂兒尚稽誅。", "而令壯士死，痛惜無賢愚。", "歸魂渦上田，露草荒春蕪。"]}