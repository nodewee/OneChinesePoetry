{"author": "歐陽修", "period": "宋", "type": "诗", "title": "聖俞惠宣州筆戲書", "paragraphs": ["聖俞宣城人，能使紫毫筆。", "宣人諸葛高，世業守不失。", "緊心縛長毫，三副頗精密。", "硬軟適人手，百管不差一。", "京師諸筆工，牌榜自稱述。", "纍纍相國東，比若衣縫蝨。", "或柔多虛尖，或硬不可屈。", "但能裝管榻，有表曾無實。", "價高仍費錢，用不過數日。", "豈如宣城毫，耐久仍可乞。"]}