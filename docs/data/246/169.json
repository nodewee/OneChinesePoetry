{"author": "歐陽修", "period": "宋", "type": "诗", "title": "新霜二首  其一", "paragraphs": ["天雲慘慘秋陰薄，卧聽北風鳴屋角。", "平明驚鳥四散飛，一夜新霜羣木落。", "南山鬰鬰舊可愛，千仞巉巖如刻削。", "林枯山瘦失顔色，我意豈能無寂寞。", "衰顔得酒猶彊發，可醉豈須嫌酒濁。", "泉傍菊花方爛漫，短日寒輝相照灼。", "無情木石尚須老，有酒人生何不樂。"]}