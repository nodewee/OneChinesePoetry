{"author": "歐陽修", "period": "宋", "type": "诗", "title": "讀徂徠集", "paragraphs": ["徂徠魯東山，石子居山阿。", "魯人之所瞻，子與山嵯峩。", "今子其死矣，東山復誰過。", "精魄已埋沒，文章豈能磨。", "壽命雖不長，所得固已多。", "舊藁偶自錄，滄溟之一蠡。", "其餘誰付與，散失存幾何。", "存之警後世，古鑑照妖魔。", "子生誠多難，憂患靡不罹。", "宦學三十年，六經老研摩。", "問胡所專心，仁義丘與軻。", "揚雄韓愈氏，此外豈知他。", "尤勇攻佛老，奮筆如揮戈。", "不量敵眾寡，膽大身幺麽。", "往年遭母喪，泣血走岷峨。", "垢面跣雙足，鋤犁事田坡。", "至今鄉里化，孝悌勤蠶禾。", "昨者來太學，青衫踏朝靴。", "陳詩頌聖德，厥聲續猗那。", "羔鴈聘黄晞，晞驚走鄰家。", "施爲可怪駭，世俗安委蛇。", "謗口由此起，口之若飛梭。", "上賴天子明，不挂網者羅。", "憶在太學年，大雪如翻波。", "生徒日盈門，饑坐列鴈鵝。", "絃誦聒鄰里，唐虞賡詠歌。", "常續最高第，騫游各名科。", "豈止學者師，謂宜國之皤。", "夭壽反仁鄙，誰尸此偏頗。", "不知詉詉者，又忍加詆訶。", "聖賢要久遠，毀譽暫諠譁。", "生爲舉世疾，死也魯人嗟。", "作詩遺魯社，祠子以爲歌。"]}