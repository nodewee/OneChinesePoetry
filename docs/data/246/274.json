{"author": "歐陽修", "period": "宋", "type": "诗", "title": "夜聞風聲有感奉呈原父舍人聖俞直講", "paragraphs": ["夜半羣動息，有風生樹端。", "颯然飄我衣，起坐爲長歎。", "苦暑君勿厭，初凉君勿歡。", "暑在物猶盛，凉歸歲將寒。", "清霜忽以飛，零露亦漙漙。", "霜露本無情，豈肯私蕙蘭。", "不獨草木爾，君形安得完。", "櫛髮變新白，鑑容銷故丹。", "風埃共侵迫，心志亦摧殘。", "萬古一飛隼，兩曜雙跳丸。", "擾擾賢與愚，流沙逐驚湍。", "其來固如此，獨久知誠難。", "服食爲藥悞，此言真不刊。", "但當飲美酒，何必被輕紈。"]}