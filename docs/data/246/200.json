{"author": "歐陽修", "period": "宋", "type": "诗", "title": "橄欖", "paragraphs": ["五行居四時，維火盛南訛。", "炎焦陵木氣，橄欖得之多。", "酸苦不相入，初爭久方和。", "霜苞入中州，萬里來江波。", "幸登君子席，得與眾果羅。", "中州眾果佳，珠圓玉光瑳。", "媿茲微陋質，以遠不見訶。", "餳飴兒女甜，遺味久則那。", "良藥不甘口，厥功見沉痾。", "忠言初厭之，事至悔若何。", "世已無採詩，詩成爲君哦。"]}