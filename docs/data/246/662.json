{"author": "歐陽修", "period": "宋", "type": "诗", "title": "代書寄尹十一兄楊十六王三", "paragraphs": ["竝轡登北原，分首昭陵道。", "秋風吹行衣，落日下霜草。", "昔日憩鞏縣，信馬行苦早。", "行行過任村，遂歷黄河隩。", "登高望河流，洶洶若怒鬧。", "予生平居南，但聞河浩渺。", "停鞍暫遊目，茫洋肆驚眺。", "並河行數曲，山坡亦縈繞。", "甖子與山口，呀險乃天竈。", "秤鈎真如鈎，上下欲顛倒。", "虎牢吏當關，譏問名已告。", "滎陽夜聞雨，故人留我笑。", "明朝已高塵，輤車引旌纛。", "傳云送主喪，窀穸詣墳兆。", "後乘皆輜軿，輪轂相輝照。", "辟易未及避，廬兒已呵噭。", "午出鄭東門，下馬僕射廟。", "中牟去鄭遠，記里十餘堠。", "抵牟日已暮，僕馬困米槀。", "漸望閶闔門，崛若中天表。", "趨門爭道入，羈鞅不及掉。", "浪墥遊九衢，風埃嘆何浩。", "京師天下聚，奔走紛擾擾。", "但聞街鼓喧，忽忽夜復曉。", "追懷洛中俊，已動思歸操。", "爲別未期月，音塵一何杳。", "因書寫行役，聊以爲君導。"]}