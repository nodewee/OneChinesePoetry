{"author": "歐陽修", "period": "宋", "type": "诗", "title": "盆池", "paragraphs": ["西江之水何悠哉，經歷灨石險且回。", "餘波拗怒猶涵澹，奔濤擊浪常喧豗。", "有時夜上滕王閣，月照浄練無纖埃。", "楊闌左里在其北，無風浪起傳古來。", "老蛟深處厭窟穴，蛇身微行見者猜。", "呼龍瀝酒未及祝，五色粲爛高崔嵬。", "忽然遠引千丈去，百里水面中分開。", "收蹤滅跡莫知處，但有雨雹隨風雷。", "千奇萬變聊一戲，豈顧溺死爲可哀。", "輕人之命若螻螘，不止山嶽將傾頹。", "此外魚蝦何足道，厭飫但覺腥盤杯。", "壯哉豈不快耳目，胡爲守此空牆隈。", "陶盆斗水仍下漏，四岸久雨生莓苔。", "遊魚撥撥不盈寸，泥潛日炙愁暴鰓。", "魚誠不幸此跼促，我能决去反徘徊。"]}