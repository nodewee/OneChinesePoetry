{"author": "歐陽修", "period": "宋", "type": "诗", "title": "答謝景山遺古瓦硯歌", "paragraphs": ["火數四百炎靈銷，誰其代者當塗高。", "窮姦極酷不易取，始知文景基扃牢。", "坐揮長喙啄天下，豪傑競起如蝟毛。", "董呂傕汜相繼死，紹術權備爭咆咻。", "力彊者勝怯者敗，豈較才德爲功勞。", "然猶到手不敢取，而使螟蝗生蝮蜪。", "子丕當初不自耻，敢謂舜禹傳之堯。", "得之以此失亦此，誰知三馬食一槽。", "當其盛時爭意氣，叱咤雷雹生風飚。", "干戈戰罷數功閥，周蔑方召堯無皋。", "英雄致酒奉高會，巍然銅雀高岧岧。", "圓歌宛轉激清徵，妙舞左右回纖腰。", "一朝西陵看拱木，寂寞繐帳空蕭蕭。", "當時凄涼已可歎，而況後世悲前朝。", "高臺已傾漸平地，此瓦一墜埋蓬蒿。", "苔文半滅荒土蝕，戰血曾經野火燒。", "敗皮弊網各有用，誰使鎸鑱成凸凹。", "景山筆力若半弩，句遒語老能揮毫。", "嗟予奪得何所用，簿領朱墨徒紛淆。", "走官南北未嘗捨，緹襲三四勤緘包。", "有時屬思欲飛灑，意緒軋軋難抽繰。", "舟行屢備水神奪，往往冥晦遭風濤。", "質頑物久有精怪，常恐變化成靈妖。", "名都所至必傳玩，愛之不換魯寶刀。", "長歌送我怪且偉，欲報慙愧無瓊瑶。"]}