{"author": "歐陽修", "period": "宋", "type": "诗", "title": "希真堂東手種菊花十月始開", "paragraphs": ["當春種花唯恐遲，我獨種菊君勿誚。", "春枝滿園爛張錦，風雨須臾落顛倒。", "看多易厭情不專，鬭紫誇紅隨俗好。", "豁然高秋天地肅，百物衰零誰暇弔。", "君看金蕊正芬敷，曉日浮霜相照耀。", "煌煌正色秀可餐，藹藹清香寒愈峭。", "高人避喧守幽獨，淑女靜容修窈窕。", "方當摇落看轉佳，慰我寂寥何以報。", "時携一罇相就飲，如得貧交論久要。", "我從多難壯心衰，迹與世人殊靜躁。", "種花勿種兒女花，老大安能逐年少。"]}