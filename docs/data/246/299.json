{"author": "歐陽修", "period": "宋", "type": "诗", "title": "鬼車", "paragraphs": ["嘉祐六年秋，九月二十有八日，天愁無光月不出。", "浮雲蔽天眾星沒，舉手嚮空如抹漆。", "天昏地黑有一物，不見其形，但聞其聲。", "其初切切凄凄，或高或低。", "乍似玉女調玉笙，眾管參差而不齊。", "既而咿咿呦呦，若軋若抽。", "又如百兩江州車，回輪轉軸聲啞嘔。", "鳴機夜織錦江上，羣鴈驚起蘆花洲。", "吾謂此何聲，初莫窮端由。", "老婢撲燈呼兒曹，云此怪鳥無匹儔。", "其名爲鬼車，夜載百鬼凌空遊。", "其聲雖小身甚大，翅如車輪排十頭。", "凡鳥有一口，其鳴已啾啾。", "此鳥十頭有十口，口插一舌連一喉。", "一口出一聲，千聲百響更相酬。", "昔時周公居東周，厭聞此鳥憎若讎。", "夜呼庭氏率其屬，彎弧俾逐出九州。", "射之三發不能中，天遣天狗從空投。", "自從狗嚙一頭落，斷頸至今青血流。", "爾來相距三千秋，晝藏夜出如鵂鶹。", "每逢陰黑天外過，乍見火光驚輒墮。", "有時餘血下點污，所遭之家家必破。", "我聞此語驚且疑，反祝疾飛無我禍。", "我思天地何茫茫，百物巨細理莫詳。", "吉兇在人不在物，一蛇兩頭反爲祥。", "却呼老婢炷燈火，捲簾開戶清華堂。", "須臾雲散眾星出，夜靜皎月流清光。"]}