{"author": "羅隱", "period": "唐", "type": "诗", "title": "聖真觀劉真師院十韻", "paragraphs": ["簾下嚴君卜，窗間少室峰。", "攝生門已盡，混跡世猶逢。", "山藪師王烈，簪纓友戴顒。", "魚跳介象鱠，飯吐葛玄蜂。", "紫飽垂新椹，黃輕墮小松。", "塵埃金谷路，樓閣上陽鐘。", "野耗鳶肩寄，仙書鳥爪封。", "支牀龜縱老，取箭鶴何慵。", "別久曾牽念，閑來肯壓重。", "尚餘青竹在，試爲剪成龍。"]}