{"author": "歐陽修", "period": "宋", "type": "诗", "title": "寄聖俞", "paragraphs": ["凌晨有客至自西，爲問詩老來何稽。", "京師車馬曜朝日，何用擾擾隨輪蹄。", "面顔憔悴暗塵土，文字光彩垂虹霓。", "空腸時如秋蚓叫，苦調或作寒蟬嘶。", "語言雖巧身事拙，捷徑耻蹈行非迷。", "我今俸祿飽餘賸，念子朝夕勤鹽齏。", "舟行每欲載米送，汴水六月乾無泥。", "乃知此事尚難必，何況仕路如天梯。", "朝廷樂善得賢眾，臺閣俊彥聯簪犀。", "朝陽鳴鳳爲時出，一枝豈惜容其棲。", "古來磊落材與知，窮達有命理莫齊。", "悠悠百年一瞬息，俯仰天地身醯雞。", "其間得失何足校，況與鳧鶩爭稗稊。", "憶在洛陽年各少，對花把酒傾玻璃。", "二十年間幾人在，在者憂患多乖睽。", "我今三載病不飲，眼眵不辨騧與驪。", "壯心銷盡憶閑處，生計易足纔蔬畦。", "優游琴酒逐漁釣，上下林壑相攀躋。", "及身彊健始爲樂，莫待衰病須扶携。", "行當買田清潁上，與子相伴把鋤犁。"]}