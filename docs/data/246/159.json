{"author": "歐陽修", "period": "宋", "type": "诗", "title": "百子坑賽龍", "paragraphs": ["嗟龍之智誰可拘，出入變化何須臾。", "壇平樹古潭水黑，沉沉影響疑有無。", "四山雲霧忽晝合，瞥起直上拏空虛。", "龜魚带去半空落，雷輷電走先後驅。", "傾崖倒漳聊一戲，頃刻萬物皆涵濡。", "青天却掃萬里靜，但見綠野如雲敷。", "明朝老農拜潭側，鼓聲坎坎鳴山隅。", "野巫醉飽廟門闔，狼藉烏鳥爭殘餘。"]}