{"author": "歐陽修", "period": "宋", "type": "诗", "title": "送琴僧知白", "paragraphs": ["吾聞夷中琴已久，常恐老死無其傳。", "夷中未識不得見，豈謂今逢知白彈。", "遺音髣髴尚可愛，何況之子傳其全。", "孤禽曉警秋野露，空澗夜落春巖泉。", "二年遷謫寓三峽，江流無底山侵天。", "登臨探賞久不厭，每欲圖畫存於前。", "豈知山高水深意，久以寫此朱絲絃。", "酒酣耳熱神氣王，聽之爲子心肅然。", "嵩陽山高雪三尺，有客擁鼻吟苦寒。", "負琴北走乞其贈，持我此句爲之先。"]}