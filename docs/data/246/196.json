{"author": "歐陽修", "period": "宋", "type": "诗", "title": "簽呂公著見贈", "paragraphs": ["晉人歌蟋蟀，孔子錄於詩。", "因知聖賢心，豈不惜良時。", "行樂不及早，朱顔忽焉衰。", "馳光如騕褭，一去不可追。", "今也不彊飲，後雖悔奚爲。", "三年謫永陽，陷穽不知危。", "種樹滿幽谷，疏泉瀉清池。", "新陽染山木，撩亂發枯枝。", "無人歌青春，自釂白玉巵。", "今者荷寬宥，乞州從爾宜。", "西湖舊已聞，既見又過之。", "菡萏間紅綠，鴛鴦浮渺瀰。", "四時花與竹，罇俎動可隨。", "況與賢者同，薰然襲蘭芝。", "醁醅寒且醥，清唱婉而遲。", "四坐各已醉，臨觴獨何疑。", "昔人逢麴車，流涎尚垂頤。", "況此盃中趣，久得樂無涯。", "多憂衰病早，心在良可噫。", "譬若卧櫪馬，聞鼙尚鳴悲。", "春膏已動脈，百卉漸葳蕤。", "丹砂得新方，舊疾庶可治。", "尚可執鞭弭，周旋以忘疲。"]}