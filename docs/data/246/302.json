{"author": "歐陽修", "period": "宋", "type": "诗", "title": "鵯鵊詞", "paragraphs": ["龍樓鳳闕鬰崢嶸，深宮不聞更漏聲。", "紅紗蠟燭愁夜短，綠窗鵯鵊催天明。", "一聲兩聲人漸起，金井轆轤聞汲水。", "三聲四聲促嚴粧，紅靴玉带奉君王。", "萬年枝軟風露濕，上下枝間聲轉急。", "南衙促仗三衛列，九門放鑰千官入。", "重城禁籞鎖池臺，此鳥飛從何處來。", "君不見潁河東岸村陂闊，山禽野鳥常嘲哳。", "田家惟聽夏雞聲，夜夜垅頭耕曉月。", "可憐此樂獨吾知，眷戀君恩今白髮。"]}