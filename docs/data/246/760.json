{"author": "歐陽修", "period": "宋", "type": "诗", "title": "冬夕小齋聯句寄梅聖俞", "paragraphs": ["寒窗明夜月，散帙耿燈火。", "破硯裂冰澌，敗席薦霜笴。", "廢書浩長吟，想子實勞我。", "清篇追曹劉，苦語侔島可。", "酣飲每頹山，談笑工炙輠。", "駕言當有期，歲晚何未果。", "幽夢亂如雲，別愁牢若鎖。", "雪水漸漣漪，春枝將婀娜。", "客心莫遲留，苑葩即紛墮。", "何當迎笑前，相逢嘲飯顆。"]}