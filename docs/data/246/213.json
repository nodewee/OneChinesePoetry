{"author": "歐陽修", "period": "宋", "type": "诗", "title": "有馬示徐無黨", "paragraphs": ["吾有千里馬，毛骨何蕭森。", "疾馳如奔風，白日無留陰。", "除驅當大道，步驟中五音。", "馬雖有四足，遲速在吾心。", "六轡應吾手，調和如瑟琴。", "東西與南北，高下山與林。", "惟意所欲適，九州可周尋。", "至哉人與馬，兩樂不相侵。", "伯樂識其外，徒知價千金。", "王良得其性，此術固已深。", "良馬須善馭，吾言可爲箴。"]}