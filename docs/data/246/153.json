{"author": "歐陽修", "period": "宋", "type": "诗", "title": "啼鳥", "paragraphs": ["窮山候至陽氣生，百物如與時節爭。", "官居荒涼草樹密，撩亂紅紫開繁英。", "花深葉暗耀朝日，日暖眾鳥皆嚶鳴。", "鳥言我豈解爾意，綿蠻但愛聲可聽。", "南窗星多春正美，百舌未曉催天明。", "黄鸝顔色已可愛，舌端啞咤如嬌嬰。", "竹林靜啼青竹笋，深處不見惟聞聲。", "陂田遶郭白水滿，戴勝穀穀催春耕。", "誰謂鳴鳩拙無用，雄雌各自知陰晴。", "雨聲蕭蕭泥滑滑，草深苔綠無人行。", "獨有花上提葫蘆，勸我沽酒花前傾。", "其餘百種各嘲哳，異鄉殊俗難知名。", "我遭讒口身落此，每聞巧舌宜可憎。", "春到山城苦寂寞，把盞常恨無娉婷。", "花開鳥語輒自醉，醉與花鳥爲交朋。", "花能嫣然顧我笑，鳥勸我飲非無情。", "身閑酒美惜光景，惟恐鳥散花飄零。", "可笑靈均楚澤畔，離騷憔悴愁獨醒。"]}