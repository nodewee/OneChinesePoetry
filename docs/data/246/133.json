{"author": "歐陽修", "period": "宋", "type": "诗", "title": "送楊闢秀才", "paragraphs": ["吾奇曾生者，始得之太學。", "初謂獨軒然，百鳥而一鶚。", "既又得楊生，羣獸出麟角。", "乃知天下才，所識慚未博。", "楊生初誰師，仁義而禮樂。", "天姿樸且茂，美不待追琢。", "始來讀其文，如渴飲醴酪。", "既坐即之談，稍稍吐鋒鍔。", "非唯富春秋，固已厚天爵。", "有司選羣材，繩墨困量度。", "胡爲謹毫分，而使遺磊落。", "至寶異常珍，夜光驚把握。", "駭者棄諸塗，竊拾充吾橐。", "其於獲二生，厥價玉一瑴。", "嗟吾雖得之，氣力獨何弱。", "帝閽啟巖巖，欲獻前復却。", "遽令扁舟下，飄若吹霜籜。", "世好競辛鹹，古味殊淡泊。", "否泰理有時，惟窮見其確。"]}