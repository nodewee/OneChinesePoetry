{"author": "歐陽修", "period": "宋", "type": "诗", "title": "奉答子華學士安撫江南見寄之作", "paragraphs": ["百姓病已久，一言難遽陳。", "良醫將治之，必究病所因。", "天下久無事，人情貴因循。", "優游以爲高，寬縱以爲仁。", "今日廢其小，皆謂不足論。", "明日壞其大，又云力難振。", "旁窺各陰拱，當職自逡巡。", "歲月寖隳頹，紀綱遂紛紜。", "坦坦萬里疆，蚩蚩九州民。", "昔而安且富，今也迫以貧。", "疾小不加理，浸淫將徧身。", "湯劑乃常藥，未能去深根。", "鍼艾有奇功，暫痛勿吟呻。", "痛定支體胖，乃知鍼艾神。", "猛寬相濟理，古語六經存。", "蠹弊革僥倖，濫官絕貪昏。", "牧羊而去狼，未爲不仁人。", "俊乂沉下位，惡去善乃伸。", "賢愚各得職，不治未之聞。", "此說乃其要，易知行每艱。", "遲疑與果决，利害反掌間。", "捨此欲有爲，吾知力徒煩。", "家至與戶到，飽饑而衣寒。", "三王所不能，豈特今所難。", "我昔忝諫列，日常趨紫宸。", "聖君堯舜心，閔閔極憂勤。", "子華當來時，玉音耳嘗親。", "上副明主意，下寬斯人屯。", "江南彼一方，巨細到可詢。", "諭以上恩德，當冬反陽春。", "吾言乃其槩，豈止一方云。"]}