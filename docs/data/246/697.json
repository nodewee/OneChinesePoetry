{"author": "歐陽修", "period": "宋", "type": "诗", "title": "聽平戎操", "paragraphs": ["西戎負固稽天誅，勇夫戰死智士謨。", "上人知白何爲者，年少力壯逃浮屠。", "自言平戎有古操，抱琴欲進爲我娛。", "我材不足置廓廟，力弱又不堪戈殳。", "遭時有事獨無用，偷安飽食與汝俱。", "爾知平戎競何事，自古無不由吾儒。", "周宣六月伐獫狁，漢武五道征匈奴。", "方叔召虎乃真將，衛青去病誠區區。", "建功立業當盛日，後世稱詠於詩書。", "平生又欲慕賈誼，長纓直請繫單于。", "當衢理檢四面啟，有策不獻空踟躕。", "慙君爲我奏此曲，聽之空使壯士吁。", "推琴置酒恍若失，誰謂子琴能起予。"]}