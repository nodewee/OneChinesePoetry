{"author": "歐陽修", "period": "宋", "type": "诗", "title": "乞藥有感呈梅聖俞", "paragraphs": ["宣州紫沙合，圓若截郫筒。", "偶得今十載，走宦南北東。", "持之聖俞前，乞藥戒羸僮。", "聖俞見之喜，遽以手磨礱。", "謂此吾家物，問誰持贈公。", "因嗟與君交，事事無不同。", "憶昔初識面，青衫游洛中。", "高標不可揖，杳若雲間鴻。", "不獨體輕健，目明仍耳聰。", "爾來三十年，多難面憂攻。", "君晚得奇藥，靈根斸離宮。", "其狀若狗蹄，其香比芎藭。", "愛君方食貧，面色悅以豐。", "不憚乞餘劑，庶幾助衰衰癃。", "平時一笑歡，飲酒各爭雄。", "向老面病出，區區論藥功。", "衰盛物常理，循環勢無窮。", "寄語少年兒，慎勿笑兩翁。"]}