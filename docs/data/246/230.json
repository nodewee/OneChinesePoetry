{"author": "歐陽修", "period": "宋", "type": "诗", "title": "重贈劉原父", "paragraphs": ["憶昨君當使北時，我往別君飲君家。", "愛君小鬟初買得，如手未觸新開花。", "醉中上馬不知夜，但見九陌燈火人諠譁。", "歸來不記與君別，酒醒起坐空咨嗟。", "自言我亦隨往矣，行即逢君何恨邪。", "豈知前後不相及，歲月忽忽行無涯。", "古北嶺口踏新雪，馬盂山西捍落霞。", "風雲暮慘失道路，磵谷夜靜聞麏䴥。", "行迷方嚮但看日，度盡山險方逾沙。", "客心漸遠誠易感，見君雖晚喜莫加。", "我後君歸祗十日，君先躍馬未足誇。", "新年花發見回鴈，歸路柳暗藏嬌鴉。", "而今春物已爛漫，念昔草木冰未芽。", "人生每苦勞事役，老去尚能憐物華。", "從今有暇即相過，安得載酒長盈車。"]}