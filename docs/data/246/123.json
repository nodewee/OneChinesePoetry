{"author": "歐陽修", "period": "宋", "type": "诗", "title": "送呂夏卿", "paragraphs": ["始吾尚幼學弄筆，羣兒爭誦公初文。", "嗟我今年已白髮，公初相見猶埃塵。", "傳家尚喜有二子，始知靈珠出淮濱。", "去年束書來上國，欲以文字驚眾人。", "駑駘羣馬斂足避，天衢讓路先騏驎。", "尚書禮部奏高第，斂衣襆硯趨嚴宸。", "曈曈春日轉黄傘，藹藹賦筆摛青雲。", "我時寓直殿廬外，眾中迎子笑以忻。", "明朝失意落人後，我爲沮氣羞出門。", "得官高要幾千里，猶幸海遠無惡氛。", "英英帝圃多鸞凰，上下羽翼何繽紛。", "期子當呼丹山鳳，爲瑞相與來及羣。"]}