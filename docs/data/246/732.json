{"author": "歐陽修", "period": "宋", "type": "诗", "title": "初夏劉氏竹林小飲", "paragraphs": ["春榮忽已衰，夏葉換初秀。", "披荒得深蹊，掃綠蔭清晝。", "萬竿交已聳，千畝蔚何富。", "驚雷迸狂鞭，霧籜舒文繡。", "虛心高自擢，勁節晚愈瘦。", "雖慚桃李妖，豈愧松柏後。", "川源湛新霽，林麓洗昏霧。", "猗猗色可餐，滴滴翠欲溜。", "況茲夏首月，景物得嘉候。", "晚蝶舞新黄，孤禽弄清咮。", "窺深入窗蒙，玩密愛林茂。", "依依带幽澗，隱隱見孤岫。", "林蓀縟堪眠，野汲泠可漱。", "鳴琴瀉山風，高籟發仙奏。", "暑却自蠲渴，心閑疑愈疚。", "杯盤雜芬芳，圖籍羅左右。", "怡然忘簪組，釋若出羈廄。", "矧予懷一丘，未得解黄綬。", "官事偶多閑，郊扉須屢叩。", "新篁漸添林，晚筍堪薦豆。", "誰邀接䍦公，有酒幸相就。"]}