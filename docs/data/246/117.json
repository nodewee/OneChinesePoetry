{"author": "歐陽修", "period": "宋", "type": "诗", "title": "黄牛峽祠", "paragraphs": ["大川雖有神，淫祀亦其俗。", "石馬繫祠門，山鵶噪叢木。", "潭潭村鼓隔溪聞，楚巫歌舞送迎神。", "畫船百丈山前路，上灘下峽長來去。", "江水東流不暫停，黄牛千古長如故。", "峽山侵天起青嶂，崖崩路絕無由上。", "黄牛不下江頭飲，行人惟向舟中望。", "朝朝暮暮見黄牛，徒使行人過此愁。", "山高更遠望猶見，不是黄牛滯客舟。"]}