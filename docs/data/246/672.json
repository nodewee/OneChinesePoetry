{"author": "歐陽修", "period": "宋", "type": "诗", "title": "罷官後初還襄城弊居述懷十韻回寄洛中舊寮", "paragraphs": ["路盡見家山，欣然望吾廬。", "陋巷叩柴扉，迎候遥驚呼。", "兒童戲竹馬，田里邀籃輿。", "春桑鬰已綠，歲事催農夫。", "朝日飛雉雊，東皋新雨餘。", "植杖望遠林，行歌登故墟。", "夙志在一壑，茲焉將荷鋤。", "言謝洛社友，因招洛中愚。", "馬卿已倦客，嚴安猶獻書。", "行矣方于役，豈能遂歸歟。"]}