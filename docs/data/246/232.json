{"author": "歐陽修", "period": "宋", "type": "诗", "title": "答聖俞", "paragraphs": ["人皆喜詩翁，有酒誰肯一醉之。", "嗟我獨無酒，數往從翁何所爲。", "翁居南方我北走，世路離合安可期。", "汴渠千艘日上下，來及水門猶未知。", "五年不見勞夢寐，三日始往何其遲。", "城東賺河有名字，萬家棄水爲汙池。", "人居其上苟賢者，我視此水猶漣漪。", "入門下馬解衣带，共坐習習清風吹。", "溼薪熒熒煮薄茗，四顧壁立空無遺。", "萬錢方丈飽則止，一瓢飲水樂可涯。", "況出新詩數十首，珠璣大小光陸離。", "他人欲一不可有，君家筐篋滿莫持。", "才大名高乃富貴，豈比金紫包愚癡。", "貴賤同爲一丘土，聖賢獨如星日垂。", "道德內樂不假物，猶須朋友并良時。", "蟬聲漸已變秋意，得酒安問醇與醨。", "玉堂官閑無事業，親舊幸可從其私。", "與翁老矣會有幾，當棄百事勤追隨。"]}