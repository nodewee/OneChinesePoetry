{"author": "歐陽修", "period": "宋", "type": "诗", "title": "送張屯田歸洛歌", "paragraphs": ["昔年洛浦見花落，曾作悲歌歌落花。", "愁來欲遣何可柰，時向金河尋杜家。", "杜家花雖非絕品，猶可開顔爲之飲。", "少年意氣易成懽，醉不還家伴花寢。", "一來京國兩傷春，憔悴窮愁九陌塵。", "紅房紫莟處處有，騎馬欲尋無故人。", "黄河三月入隋河，河水多時悵望多。", "爲憐此水來何處，中有伊流與洛波。", "忽聞君至自西京，洗眼相看眼暫明。", "心衰面老畏人問，驚我瘦骨清如冰。", "今年七月妹喪夫，稚兒孀女啼呱呱。", "季秋九月予喪婦，十月厭厭成病軀。", "端居移病新城下，日不出門無過者。", "獨行時欲强高歌，一曲未終雙涕淚。", "可憐明月與春風，歲歲年年事不同。", "暫別已嗟非舊態，再來應是作衰翁。", "感時惜別情無已，無酒送君空有淚。", "西歸必有問君人，爲道別來今若此。"]}