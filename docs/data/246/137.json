{"author": "歐陽修", "period": "宋", "type": "诗", "title": "絳守居園池", "paragraphs": ["嘗聞紹述絳守居，偶來覽登周四隅。", "異哉樊子怪可吁，心欲獨出無古初。", "窮荒搜幽入有無，一語詰曲百盤紆。", "孰云已出不剽襲，句斷欲學盤庚書。", "荒煙古水蔚遺墟，我來嗟祗得其餘。", "栢槐端莊偉丈夫，蒼顔鬰鬰老不枯。", "靚容新麗一何姝，清池翠蓋擁紅蕖。", "胡鬅虎搏豈足道，記錄細碎何區區。", "虙氏八卦畫河圖，禹湯臯虺暨唐虞。", "豈不古奧萬世模，嫉世姣巧習卑汙。", "以奇矯薄駭羣愚，用此猶得追韓徒。", "我思其人爲躊躇，作詩聊謔爲坐娛。"]}