{"author": "歐陽修", "period": "宋", "type": "诗", "title": "依韻和聖俞見寄", "paragraphs": ["與君結交深，相濟同水火。", "文章發春葩，節行凜筠笴。", "吾才已愧君，子齒又先我。", "君惡予所非，我許子云可。", "厥趣共乖時，畏塗難轉輠。", "道肥家所窮，身老志彌果。", "每嗟游從異，有甚樊籠鎖。", "天匠染青紅，花腰呈裊娜。", "苟能杯酌同，直待冠巾墮。", "無欺校讎貧，鹽米尚餘顆。"]}