{"author": "羅隱", "period": "唐", "type": "诗", "title": "投宣武鄭尚書二十韻", "paragraphs": ["漢代簪纓盛，梁園雉堞雄。", "物情須重德，時論在明公。", "族大踰開魏，高神本降嵩。", "世家惟蹇諤，官業即清通。", "翰苑論思外，綸闈嘯傲中。", "健豪驚綵鳳，高步出冥鴻。", "履歷雖吾道，行藏必聖聰。", "絳霄無繫滯，浙水忽西東。", "庾監高樓月，袁郎滿扇風。", "四年將故事，兩地有全功。", "去去才須展，行行道益隆。", "避權辭憲署，仗節出南宮。", "雁影相承接，龍圖共始終。", "自然須作礪，不必恨臨戎。", "幕下蓮花盛，竿頭㺗佩紅。", "騎兒逢郭伋，戰士得文翁。", "人地應無比，簞瓢奈屢空。", "因思一枝桂，已作斷根蓬。", "往事應歸捷，勞歌且責躬。", "殷勤信陵館，今日自途窮。"]}