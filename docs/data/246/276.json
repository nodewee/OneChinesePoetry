{"author": "歐陽修", "period": "宋", "type": "诗", "title": "答聖俞白鸚鵡雜言", "paragraphs": ["憶昨滁山之人贈我玉兔子，粵明年春玉兔死。", "日陽晝出月夜明，世言兔子望月生。", "謂此瑩然而白者，譬夫水之爲雪而爲冰，皆得一陰凝結之純精。", "常恨處非大荒窮北極寒之曠野，養違其性夭厥齡。", "豈知火維地荒絕，漲海連天沸天熱。", "黄冠黑距人語言，有鳥玉衣尤皎潔。", "乃知物生天地中，萬殊難以一理通。", "海中洲島窮人迹，來市廣州纔八國。", "其間注輦來最稀，此鳥何年隨海舶。", "誰能徧歷海上峯，萬怪千奇安可極。", "兔生明月月在天，玉兔不能久人間。", "況爾來從炎瘴地，豈識中州霜雪寒。", "渴雖有飲饑有啄，羈紲終知非爾樂。", "天高海闊路茫茫，嗟爾身微羽毛弱。", "爾能識路知所歸，吾欲開籠縱爾飛。", "俾爾歸詫宛陵詩，此老詩名聞四夷。"]}