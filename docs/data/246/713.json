{"author": "歐陽修", "period": "宋", "type": "诗", "title": "和對雪憶梅花", "paragraphs": ["昔官西陵江峽間，野花紅紫多斕斑。", "惟有寒梅舊所識，異鄉每見心依然。", "爲憐花自洛中看，花上蜀鳥啼綿蠻。", "當時作詩誰唱和，粉蕊自折清香繁。", "今來把酒對殘雪，却憶江上高樓山。", "羣花四時媚者眾，何獨此樹令人攀。", "窮冬萬木立枯死，玉艷獨發陵清寒。", "鮮妍皎如鏡裏面，綽約對若風中仙。", "惜哉北地無此樹，霰雪漫漫平沙川。", "徐生隨我客此郡，冰霜旅舍逢新年。", "憶花對雪晨起坐，清詩寶鐵裁琅玕。", "長河風色暖將動，即看綠柳含春煙。", "寒齋寂寞何以慰，卯盃且醉酣午眠。"]}