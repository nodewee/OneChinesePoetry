{"author": "歐陽修", "period": "宋", "type": "诗", "title": "永州萬石亭", "paragraphs": ["天於生子厚，稟予獨艱哉。", "超凌驟拔擢，過盛輒傷摧。", "苦其危慮心，常使鳴聲哀。", "投以空曠地，縱橫放天才。", "山窮與水險，下上極沿洄。", "故其於文章，出語多崔嵬。", "人迹所罕到，遺蹤久荒頹。", "王君好奇士，後二百年來。", "翦薙發幽薈，搜尋得瓊瑰。", "咸物不自貴，因人乃爲材。", "惟知古可慕，豈免今所咍。", "我亦奇子厚，開編每徘徊。", "作詩示同好，爲我銘山隈。"]}