{"author": "歐陽修", "period": "宋", "type": "诗", "title": "答朱宷捕蝗詩", "paragraphs": ["捕蝗之術世所非，欲究此語興於誰。", "或云豐兇歲有數，天孽未可人力支。", "或言蝗多不易捕，驅民入野踐其畦。", "因之姦吏恣貪擾，戶到頭斂無一遺。", "蝗災食苗民自苦，吏虐民苗皆被之。", "吾嗟此語祗知一，不究其本論其皮。", "驅雖不盡勝養患，昔人固已决不疑。", "秉蟊投火況舊法，古之去惡猶如斯。", "既多而捕誠未易，其失安在常由遲。", "詵詵最說子孫眾，爲腹所孕多蜫蚳。", "始生朝畝暮已頃，化一爲百無根涯。", "口含鋒刃疾風雨，毒腸不滿疑常饑。", "高原下濕不知數，進退整若隨金鼙。", "嗟茲羽孽物共惡，不知造化其誰尸。", "大凡萬事悉如此，禍當早絕防其微。", "蠅頭出土不急捕，羽翼已就功難施。", "只驚羣飛自天下，不究生子由山陂。", "官書立法空太峻，吏愚畏罰反自欺。", "蓋藏十不敢申一，上心雖惻何由知。", "不如寬法擇良令，告蝗不隱捕以時。", "今苗因捕雖踐死，明歲猶免爲蝝菑。", "吾嘗捕蝗見其事，較以利害曾深思。", "官錢二十買一斗，示以明信民爭馳。", "歛微成眾在人力，頃刻露積如京坻。", "乃知孽蟲雖甚眾，嫉惡苟銳無難爲。", "往時姚崇用此議，誠哉賢相得所宜。", "因吟君贈廣其說，爲我持之告採詩。"]}