{"author": "歐陽修", "period": "宋", "type": "诗", "title": "初食雞頭有感", "paragraphs": ["六月京師暑雨多，夜夜南風吹芡嘴。", "凝祥池鎖會靈園，僕射荒陂安可擬。", "爭先園客採新苞，剖蚌得珠從海底。", "都城百物貴新鮮，厥價難酬與珠比。", "金盤磊落何所薦，滑臺撥醅如玉醴。", "自慙竊食萬錢厨，滿口飄浮嗟病齒。", "却思年少在江湖，野艇高歌菱荇裏。", "香新味全手自摘，玉潔沙磨軟還美。", "一瓢固不羨玉鼎，萬事適情爲可喜。", "何時遂買潁東田，歸去結茅臨野水。"]}