{"author": "歐陽修", "period": "宋", "type": "诗", "title": "送黎生下第還蜀", "paragraphs": ["黍離不復雅，孔子修春秋。", "扶王貶吳楚，大法加諸侯。", "妄儒泥於魯，甚者云黜周。", "大旨既已矣，安能討源流。", "遂令學者迷，異說相交鉤。", "黎生西南秀，挾策來東遊。", "有司不見採，春霜滑歸輈。", "自云喜三傳，力欲探微幽。", "凡學患不彊，苟至將焉庾。", "聖言簡且直，慎勿迂其求。", "經通道自明，下筆如戈矛。", "一改不足衄，後功掩前羞。"]}