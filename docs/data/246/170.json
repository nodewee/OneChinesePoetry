{"author": "歐陽修", "period": "宋", "type": "诗", "title": "新霜二首  其二", "paragraphs": ["荒城草樹多陰暗，日夕霜雲意濃淡。", "長淮漸落見洲渚，野潦初清收瀲濪。", "蘭枯蕙死誰復弔，殘菊籬根爭豔豔。", "青松守節見臨危，正色凜凜不可犯。", "芭蕉芰荷不足數，狼藉徒能污池檻。", "時行收斂歲將窮，冰雪嚴凝從此漸。", "咿呦兒女感時節，愛惜朱顔屢窺鑑。", "惟有壯士獨悲歌，拂拭塵埃磨古劔。"]}