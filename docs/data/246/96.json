{"author": "歐陽修", "period": "宋", "type": "诗", "title": "猛虎", "paragraphs": ["猛虎白日行，心閑貌揚揚。", "當路擇人肉，羆豬不形相。", "頭垂尾不掉，百獸自然降。", "暗禍發所忽，有機埋路傍。", "徐行自踏之，機翻矢穿腸。", "怒吼震林丘，瓦落兒墮床。", "已死不敢近，目睛射餘光。", "虎勇恃其外，爪牙利鉤鋩。", "人形雖羸弱，智巧乃中藏。", "恃外可摧折，藏中難測量。", "英心多決烈，自信不猜防。", "老狐足姦計，安居穴垣牆。", "窮冬聽冰渡，思慮豈不長。", "引身入扱中，將死猶跳踉。", "狐姦固堪笑，虎猛誠可傷。"]}