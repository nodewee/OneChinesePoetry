{"author": "歐陽修", "period": "宋", "type": "诗", "title": "喜雪示徐生", "paragraphs": ["清穹凜冬威，旱野渴天澤。", "經旬三尺雪，萬物變顔色。", "愁雲噓不開，慘慘連日夕。", "寒風借天勢，豪忽肆陵轢。", "空枝凍鳥雀，癡不避彈弋。", "長河寂無聲，厚地若龜坼。", "陰階夜自照，缺瓦晨復積。", "貯潔瑩冰壺，量深埋玉尺。", "凝陰反窮剝，陽九兆初畫。", "春回百草心，氣動黄泉脈。", "堅冰雖未破，土潤已潛釋。", "常聞老農語，一臘見三白。", "是爲豐年候，占驗勝蓍策。", "天兵血西陲，萬轍走供億。", "嗟予媿疲俗，奚術肥爾瘠。", "惟幸歲之穰，茲惠豈人力。", "非徒給租調，且可銷盜賊。", "從今潔鬴廩，期共飽麰麥。"]}