{"author": "歐陽修", "period": "宋", "type": "诗", "title": "和劉原父澄心紙", "paragraphs": ["君不見曼卿子美真奇才，久已零落埋黄埃。", "子美生窮死愈貴，殘章斷藁如瓊瑰。", "曼卿醉題紅粉壁，壁粉已剝昏煙煤。", "河傾崑崙勢曲折，雪壓太華高崔嵬。", "自從二子相繼沒，山川氣象皆低摧。", "君家雖有澄心紙，有敢下筆知誰哉。", "宣州詩翁餓欲死，黄鵠折翼鳴聲哀。", "有時得飽好言語，似聽高唱傾金罍。", "二子雖死此翁在，老手尚能工翦裁。", "奈何不寄反示我，如棄正論求俳詼。", "嗟我今衰不復昔，空能把卷闔且開。", "百年干戈流戰血，一國歌舞今荒臺。", "當時百物盡精好，往往遺棄淪蒿萊。", "君從何處得此紙，純堅瑩膩卷百枚。", "官曹職事喜床暇，臺閣唱和相追陪。", "文章自古世不乏，間出安知無後來。"]}