{"author": "歐陽修", "period": "宋", "type": "诗", "title": "昇天檜", "paragraphs": ["青牛西出關，老聃始著五千言。", "白鹿去昇天，爾來忽已三千年。", "當時遺迹至今在，隱起蒼檜猶依然。", "惟能乘變化，所以爲神仙。", "驅鸞駕鶴須臾間，飄忽不見如雲煙。", "奈何此鹿起平地，更假草木相攀緣。", "乃知神仙事茫昧，真僞莫究徒自傳。", "雪霜不改終古色，風雨有聲當夏寒。", "境清物老自可愛，何必詭怪窮根源。"]}