{"author": "歐陽修", "period": "宋", "type": "诗", "title": "感春雜言", "paragraphs": ["鳩鳴兮屋上，雀噪兮簷間。", "百鳥感春陽，有如動機關。", "雄雌相呼和，日夕聒聒不得閑。", "砌下兩株樹，枯條有誰攀。", "春風一夜來，花葉何班班。", "乃知天巧奪人力，能使枯木生紅顔。", "奈何人爲萬物靈，不及草木與飛翾。", "自從春來何所覺，但怪睡美不覺白日高南山。", "行逢百花不著眼，豈念四氣如回環。", "却思年少憶前事，雖有駔駿難追還。", "奈何來日尚可樂，曾不勉彊相牽扳。", "淥酒如春波，黄金爲誰慳。", "人生一世中，一步百險艱。", "俟河之清不可得，聯自歌此譏愚頑。"]}