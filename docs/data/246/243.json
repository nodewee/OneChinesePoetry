{"author": "歐陽修", "period": "宋", "type": "诗", "title": "答聖俞莫飲酒", "paragraphs": ["子謂莫飲酒，我謂莫作詩。", "花開木落蟲鳥悲，四時百物亂我思。", "朝吟摇頭暮蹙眉，雕肝琢腎聞退之。", "此翁此語還自違，豈如飲酒無所知。", "自古不飲無不死，惟有爲善不可遲。", "功施當世聖賢事，不然文章千載垂。", "其餘酩酊一罇酒，萬事崢嶸皆可齊。", "腐腸糟肉兩家說，計較屑屑何其卑。", "死生壽夭無足道，百年長短纔幾時。", "但飲酒，莫作詩，子其聽我言非癡。"]}