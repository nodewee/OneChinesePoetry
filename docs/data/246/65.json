{"author": "羅隱", "period": "唐", "type": "诗", "title": "酬丘光庭", "paragraphs": ["正月十一日書札，五月十六日到來。", "柳吟秦望咫尺地，鯉魚何處閑裴回？故人情意未疎索，次第序述眉眼開。", "上言二年隔煙水，下有數幅真瓊瑰。", "行吟坐讀口不倦，瀑泉激射琅玕摧。", "壁池蘭蕙日已老，村酒蘸甲時幾桮。", "鶴齡鴻算不復見，雨後蓑笠空莓苔。", "自從黃寇擾中土，人心波蕩猶未迴。", "道殷合眼拜九列，張濬掉舌升三台。", "朝廷濟濟百揆序，寧將對面容姦回。", "禍生有基妖有漸，翠華西幸蒙塵埃。", "三川梗塞兩河閉，大明宮殿生蒿萊。", "懦夫早歲不量力，策蹇仰北高崔嵬。", "千門萬戶扃鎖密，良匠不肯雕散材。", "君今得意尚如此，況我麋鹿悠悠哉。", "榮衰貴賤目所睹，莫嫌頭白黃金臺。"]}