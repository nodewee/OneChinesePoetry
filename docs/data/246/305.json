{"author": "歐陽修", "period": "宋", "type": "诗", "title": "贈李士寧", "paragraphs": ["蜀狂士寧者，不邪亦不正。", "混世使人疑，詭譎非一行。", "平生不把筆，對酒時高詠。", "初如不著意，語出多奇勁。", "傾財解人難，去不道名姓。", "金錢買酒醉高樓，明月空床眠不醒。", "一身四海即爲家，獨行萬里聊乘興。", "既不採藥賣都市，又不點石化黄金。", "進不干公卿，退不隱山林。", "與之游者但愛其人而莫見其術，安知其心。", "吾聞有道之士游心太虛，逍遥出入，常與道俱。", "故能入火不熱，入水不濡。", "嘗聞其語，而未見其人也，豈斯人之徒歟。", "不然言不純師，行不純德。", "而滑稽玩世，其東方朔之流乎。"]}