{"author": "歐陽修", "period": "宋", "type": "诗", "title": "江上彈琴", "paragraphs": ["江水深無聲，江雲夜不明。", "抱琴舟上彈，棲鳥林中驚。", "遊魚爲跳躍，山風助清泠。", "境寂聽愈真，絃舒心已平。", "用茲有道器，寄此無景情。", "經緯文章合，諧和雌雄鳴。", "颯颯驟風雨，隆隆隱雷霆。", "無射變凜冽，黄鍾催發生。", "詠歌文王雅，怨刺離騷經。", "二典意澹薄，三盤語丁寧。", "琴聲雖可狀，琴意誰可聽。"]}