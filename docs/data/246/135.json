{"author": "歐陽修", "period": "宋", "type": "诗", "title": "送慧勤歸餘杭", "paragraphs": ["越欲僭宮室，傾貲事雕牆。", "佛屋尤其侈，耽耽擬侯王。", "文彩瑩丹漆，四壁金焜煌。", "上懸百寶蓋，宴坐以方牀。", "胡爲棄不居，棲身客京坊。", "辛勤營一室，有類燕巢梁。", "南方精飲食，菌笋鄙羔羊。", "飯以玉粒粳，調之甘露漿。", "一饌費千金，百品羅成行。", "晨興未飯僧，日昃不敢嘗。", "乃茲隨北客，枯粟充饑腸。", "東南地秀絕，山水澄清光。", "餘杭幾萬家，日夕焚清香。", "煙霏四面起，雲霧雜芬芳。", "豈如車馬塵，鬢髮染成霜。", "三者孰苦樂，子奚勤四方。", "乃云慕仁義，奔走不自遑。", "始知仁義力，可以治膏肓。", "有志誠可樂，及時宜自彊。", "人情重懷土，飛鳥思故鄉。", "夜枕聞北鴈，歸心逐南檣。", "歸兮能來否，送子以短章。"]}