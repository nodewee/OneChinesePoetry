{"author": "歐陽修", "period": "宋", "type": "诗", "title": "暇日雨後綠竹堂獨居兼簡府中諸僚", "paragraphs": ["新晴竹林茂，日夕愛此君。", "佳禽哢翠樹，若與幽人親。", "掃徑綠苔靜，引流清派分。", "開軒見遠岫，欹枕送歸雲。", "桐槿漸秋意，琴觴懷友文。", "浩然滄洲思，日厭京洛塵。", "車騎方開府，梁王多上賓。", "平時罷飛檄，行樂喜從軍。", "騎省悼亡後，漳濱多病身。", "南窗若可傲，方事陶潛巾。"]}