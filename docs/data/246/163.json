{"author": "歐陽修", "period": "宋", "type": "诗", "title": "滄浪亭", "paragraphs": ["子美寄我滄浪吟，邀我共作滄浪篇。", "滄浪有景不可到，使我東望心悠然。", "荒灣野水氣象古，高林翠阜相回環。", "新篁抽笋添夏影，老枿亂發爭春妍。", "水禽閑暇事高格，山鳥日夕相啾喧。", "不知此地幾興廢，仰視喬木皆蒼煙。", "堪嗟人迹到不遠，雖有來路曾無緣。", "窮奇極怪誰似子，搜索幽隱探神仙。", "初尋一逕入蒙密，豁目異境無窮邊。", "風高月白最宜夜，一片瑩浄鋪瓊田。", "清光不辨水與月，但見空碧涵漪漣。", "清風明月本無價，可惜祗賣四萬錢。", "又疑此境天乞與，壯士憔悴天應憐。", "鴟夷古亦有獨往，江湖波濤渺翻天。", "崎嶇世路欲脫去，反以身試蛟龍淵。", "豈如扁舟任飄兀，紅蕖淥浪摇醉眠。", "丈夫身在豈長棄，新詩美酒聊窮年。", "雖然不許俗客到，莫惜佳句人間傳。"]}