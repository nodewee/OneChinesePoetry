{"author": "歐陽修", "period": "宋", "type": "诗", "title": "答梅聖俞大雨見寄", "paragraphs": ["夕雲若頹山，夜雨如决渠。", "俄然見青天，燄燄升蟾蜍。", "倏忽陰氣生，四面如吹噓。", "狂雷走昏黑，驚電照夔魖。", "搜尋起龍蟄，下擊墓與墟。", "雷聲每軒轟，雨勢隨疾徐。", "初若浩莫止，俄收閴無餘。", "但掛千丈虹，紫翠橫空虛。", "頃刻百變態，晦明誰卷舒。", "豈知下土人，水潦沒襟裾。", "擾擾泥淖中，無異鴨與豬。", "嗟我來京師，庇身無弊廬。", "閑坊僦古屋，卑陋雜里閭。", "鄰注湧溝竇，街流溢庭除。", "出門愁浩渺，閉戶恐爲潴。", "牆壁豁四達，幸家無貯儲。", "蝦蟇鳴竈下，老婦但欷歔。", "九門絕來薪，朝爨欲毀車。", "壓溺委性命，焉能顧圖書。", "乃知生堯時，未免憂爲魚。", "梅子猶念我，寄聲憂我居。", "慰我以新篇，琅琅比瓊琚。", "官閑行能薄，補益愧空疎。", "歲月行晚矣，江湖盍歸歟。", "吾居傳郵爾，此計豈躊躇。"]}