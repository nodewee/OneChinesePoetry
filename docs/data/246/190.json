{"author": "歐陽修", "period": "宋", "type": "诗", "title": "紫石屏歌", "paragraphs": ["月從海底來，行上天東南。", "正當天中時，下照千丈潭。", "潭心無風月不動，倒影射入紫石巖。", "月光水潔石瑩浄，感此陰魄來中潛。", "自從月入此石中，天有兩曜分爲三。", "清光萬古不磨滅，天地至寶難藏緘。", "天公呼雷公，夜持巨斧隳嶄巖。", "墮此一片落千仞，皎然寒鏡在玉匳。", "蝦蟇白兔走天上，空留桂影猶杉杉。", "景山得之惜不得，贈我意與千金兼。", "自云每到月滿時，石在暗室光出簷。", "大哉天地間，萬怪難悉談。", "嗟予不度量，每事思窮探。", "欲將兩耳目所及，而與造化爭毫纖。", "煌煌三辰行，日月尤尊嚴。", "若令下與物爲比，擾擾萬類將誰瞻。", "不然此石竟何物，有口欲說嗟如鉗。", "吾奇蘇子胸，羅列萬象中包含。", "不惟胸寬膽亦大，屢出言語驚愚凡。", "自吾得此石，未見蘇子心懷慚。", "不經老匠先指决，有手誰改施鎸鑱。", "呼工畫石持寄似，幸子留意其無謙。"]}