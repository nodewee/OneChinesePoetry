{"author": "歐陽修", "period": "宋", "type": "诗", "title": "樂郊詩", "paragraphs": ["樂郊何所樂，所樂從公遊。", "三日公不出，其民蹙然愁。", "一聞車馬音，從者如雲浮。", "吾問鄆之人，無乃失業不。", "云惟安其業，然後樂其休。", "樂郊何所有，胡不考公詩。", "有山在其東，有水出逶夷。", "有臺以臨望，有沼以游嬉。", "俯仰迷上下，朱欄映清池。", "草木非一種，青紅隨四時。", "其餘雖瑣屑，處置各有宜。", "樂郊何以名，吾爲本其意。", "自古賢哲人，所存非一世。", "當時偶然迹，來者因不廢。", "鄆非公久留，公去民孰賴。", "此亭公所登，此樹公所憩。", "俾民百年思，豈取一日醉。"]}