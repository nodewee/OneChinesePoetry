{"author": "歐陽修", "period": "宋", "type": "诗", "title": "竹間亭", "paragraphs": ["啾啾竹間鳥，日夕相嚶鳴。", "悠悠水中魚，出入藻與萍。", "水竹魚鳥家，伊誰作斯亭。", "翁來無車馬，非與彈弋并。", "潛者入深淵，飛者散縱橫。", "奈何翁屢來，浪使飛走驚。", "忘爾榮與利，脫爾冠與纓。", "還來尋魚鳥，傍此水竹行。", "鳥語弄蒼翠，魚遊翫清澄。", "而翁仍何爲，獨醉還自醒。", "三者各自適，要歸亦同情。", "翁乎知此樂，無厭日來登。"]}