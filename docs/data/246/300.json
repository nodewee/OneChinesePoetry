{"author": "歐陽修", "period": "宋", "type": "诗", "title": "感二子", "paragraphs": ["黄河一千年一清，岐山鳴鳳不再鳴。", "自從蘇梅二子死，天地寂默收雷聲。", "百蟲壞戶不啟蟄，萬木逢春不發萌。", "豈無百鳥解言語，喧啾終日無人聽。", "二子精思極搜抉，天地鬼神無遁情。", "及其放筆騁豪俊，筆下萬物生光榮。", "古人謂此覷天巧，命短疑爲天公憎。", "昔時李杜爭橫行，麒麟鳳凰世所驚。", "二物非能致太平，須時太平然後生。", "開元天寶物盛極，自此中原疲戰爭。", "英雄白骨化黄土，富貴何止浮雲輕。", "唯有文章爛日星，氣凌山岳常崢嶸。", "賢愚自古皆共盡，突兀空留後世名。"]}