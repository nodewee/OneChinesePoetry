{"author": "歐陽修", "period": "宋", "type": "诗", "title": "和徐生假山", "paragraphs": ["匠智無遺巧，天形極幽探。", "謂我愛山者，爲山列前簷。", "頹垣不數尺，萬嶮由心潛。", "或開如斷裂，或吐似谺𧯃。", "或長隨靡迤，或瘦露崆嵌。", "陰穴覷杳杳，高屏立巉巉。", "後出忽孤聳，羣奔沓相參。", "靉若氣融結，突如鬼鎸鑱。", "昔歲貶荆楚，扁舟極東南。", "孤山馬當夾，兩岸臨江潭。", "常恨江水惡，輕風不留帆。", "峯巒千萬狀，可愛不可談。", "但欲借粉繪，圖之掛紈縑。", "豈如几席間，百態生濃纖。", "暮雲點新翠，孤煙起朝嵐。", "況此窮冬節，陰飚積凝嚴。", "幽齋喜深處，遠目生遐瞻。", "晝卧不移枕，晨興自開簾。", "吾聞君子居，出處無常占。", "卷道或獨善，施物仁貴兼。", "於時苟無益，懷祿古所慚。", "嵩山幸不遠，薇蕨豈不甘。", "自可結幽侶，披雲老溪巖。", "胡爲不即往，一室安且恬。", "辱子贈可愧，因詩以自讒。"]}