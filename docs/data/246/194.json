{"author": "歐陽修", "period": "宋", "type": "诗", "title": "飛蓋橋翫月", "paragraphs": ["天形積輕清，水德本虛靜。", "雲收風波止，始見天水性。", "澄光與粹容，上下相涵映。", "乃於其兩間，皎皎掛寒鏡。", "餘暉所照耀，萬物皆鮮瑩。", "矧夫人之靈，豈不醒視聽。", "而我於此時，翛然發孤詠。", "紛昏忻洗滌，俯仰姿涵泳。", "人心曠而閑，月色高愈迥。", "惟恐清夜闌，時時瞻斗柄。"]}