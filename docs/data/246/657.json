{"author": "歐陽修", "period": "宋", "type": "诗", "title": "綠竹堂獨飲", "paragraphs": ["夏篁解籜陰加樛，卧齋公退無喧囂。", "清和況復值佳月，翠樹好鳥鳴咬咬。", "芳罇有酒美可酌，胡爲欲飲先長謠。", "人生暫別客秦楚，尚欲泣淚相攀邀。", "況茲一訣乃永已，獨使幽夢恨蓬蒿。", "憶予驅馬別家去，去時柳陌東風高。", "楚鄉留滯一千里，歸來落盡李與桃。", "殘花不共一日看，東風送哭聲嗷嗷。", "洛池不見青春色，白楊但有風蕭蕭。", "姚黄魏紫開次第，不覺成恨俱零凋。", "榴花最晚今又拆，紅綠點綴如裙腰。", "年芳轉新物轉好，逝者日與生期遥。", "予生本是少年氣，瑳磨牙角爭雄豪。", "馬遷班固洎歆向，下筆點竄皆嘲嘈。", "客來共坐說今古，紛紛落盡玉麈毛。", "彎弓或擬射石虎，又欲醉斬荆江蛟。", "自言剛氣貯心腹，何爾柔軟爲脂膏。", "吾聞莊生善齊物，平日吐論奇牙聱。", "憂從中來不自遣，强叩瓦缶何譊譊。", "伊人達者尚乃爾，情之所鍾況吾曹。", "愁填胸中若山積，雖欲强飲如沃焦。", "乃判自古英壯氣，不有此恨如何消。", "又聞浮屠說生死，滅沒謂若夢幻泡。", "前有萬古後萬世，其中一世獨虭蟧。", "安得獨灑一榻淚，欲助河水增滔滔。", "古來此事無可奈，不如飲此罇中醪。"]}