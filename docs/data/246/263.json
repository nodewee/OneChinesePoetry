{"author": "歐陽修", "period": "宋", "type": "诗", "title": "嘗新茶呈聖俞", "paragraphs": ["建安三千里，京師三月嘗新茶。", "人情好先務取勝，百物貴早相矜誇。", "年窮臘盡春欲動，蟄雷未起驅龍蛇。", "夜聞擊鼓滿山谷，千人助叫聲喊呀。", "萬木寒癡睡不醒，惟有此樹先萌芽。", "乃知此爲最靈物，宜其獨得天地之英華。", "終朝採摘不盈掬，通犀銙小圓復窊。", "鄙哉穀雨槍與旗，多不足貴如刈麻。", "建安太守急寄我，香蒻包裹封題斜。", "泉甘器潔天色好，坐中揀擇客亦嘉。", "新香嫩色如始造，不似來遠從天涯。", "停匙側盞試水路，拭目向空看乳花。", "可憐俗夫把金錠，猛火炙背如暇蟇。", "由來真物有真賞，坐逢詩老頻咨嗟。", "須臾共起索酒飲，何異奏雅終淫哇。"]}