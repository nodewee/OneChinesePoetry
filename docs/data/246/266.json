{"author": "歐陽修", "period": "宋", "type": "诗", "title": "洗兒歌", "paragraphs": ["月暈王色如虹蜺，深山猛虎夜生兒。", "虎兒可愛光陸離，開眼已有百步威。", "詩翁雖老神骨秀，想見嬌嬰目與眉。", "木星之精爲紫氣，照山生玉水生犀。", "兒翁不比他兒翁，三十年名天下知。", "材高位下眾所惜，天與此兒聊慰之。", "翁家洗兒眾人喜，不惜金錢散閭里。", "宛陵他日見高門，車馬煌煌梅氏子。"]}