{"author": "歐陽修", "period": "宋", "type": "诗", "title": "答楊闢喜雨長句", "paragraphs": ["吾聞陰陽在天地，升降上下無時窮。", "環回不得不差失，所以歲時無常豐。", "古之爲政知若此，均節收歛勤人功。", "三年必有一年食，九歲常備三歲兇。", "縱令水旱或時遇，以多補少能相通。", "今者吏愚不善政，民亦游惰離於農。", "軍國賦歛急星火，兼并奉養過王公。", "終年之耕幸一熟，聚而耗者多於蠭。", "是以比歲屢登稔，然而民室常虛空。", "遂令一時暫不雨，輒以困急號天翁。", "賴天閔民不責吏，甘澤流布何其濃。", "農當勉力吏當愧，敢不酌酒澆神龍。"]}