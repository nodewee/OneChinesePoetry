{"author": "歐陽修", "period": "宋", "type": "诗", "title": "於劉功曹家見楊直講女奴彈琵琶戲作呈聖俞", "paragraphs": ["大絃聲遲小絃促，十歲嬌兒彈啄木。", "啄木不啄新生枝，惟啄槎牙枯樹腹。", "花繁蔽日鎖空園，樹老參天杳深谷。", "不見啄木鳥，但聞啄木聲。", "春風和暖百鳥語，山路磽确行人行。", "啄木飛從何處來，花間葉底時丁丁。", "林空山靜啄愈響，行人舉頭飛鳥驚。", "嬌兒身小指撥硬，功曹廳冷絃索鳴。", "繁聲急節傾四坐，爲爾飲盡黄金觥。", "楊君好雅心不俗，太學官卑飯脫粟。", "嬌兒兩幅青布裙，三脚木牀坐調曲。", "奇書古畫不論價，盛以錦囊裝玉軸。", "披圖掩卷有時倦，卧聽琵琶仰看屋。", "客來呼兒旋梳洗，滿額花鈿貼黄菊。", "雖然可愛眉目秀，無奈長饑頭頸縮。", "宛陵詩翁勿誚渠，人生自足乃爲娛，此兒此曲翁家無。"]}