{"author": "歐陽修", "period": "宋", "type": "诗", "title": "人日聚星堂燕集探韻得豐字", "paragraphs": ["汙池以其下，眾流之所鍾。", "尺水無長瀾，蛟龍豈其容。", "顧予誠鄙薄，羣俊枉高蹤。", "得一不爲少，雖多肯辭豐。", "譬如登圓壇，羅列璧與琮。", "又若饗鈞天，左右間笙鏞。", "文章爛照耀，應和相撞舂。", "而予處其間，眩晁不知從。", "退之亦嘗云，青蒿倚長松。", "新陽發羣枯，生意漸豐茸。", "暮雪浩方積，醁醅寒更濃。", "毋言輕此樂，此樂難屢逢。"]}