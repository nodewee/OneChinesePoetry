{"author": "歐陽修", "period": "宋", "type": "诗", "title": "讀書", "paragraphs": ["吾生本寒儒，老尚把書卷。", "眼力雖已疲，心意殊未倦。", "正經首唐虞，僞說起秦漢。", "篇章異句讀，解詁及箋傳。", "是非自相攻，去取在勇斷。", "初如兩軍交，乘勝方酣戰。", "當其旗鼓催，不覺人馬汗。", "至哉天下樂，終日在几案。", "念昔始從師，力學希仕宦。", "豈敢取聲名，惟期脫貧賤。", "忘食日已晡，燃薪夜侵旦。", "謂言得志後，便可焚筆硯。", "少償辛苦時，惟事寢與飯。", "歲月不我留，一生今過半。", "中間嘗忝竊，內外職文翰。", "官榮日清近，廩給亦豐羨。", "人情慎所習，酖毒比安宴。", "漸追時俗流，稍稍學營辦。", "盃盤窮水陸，賓客羅俊彥。", "自從中年來，人事攻百箭。", "非惟職有憂，亦自老可歎。", "形骸苦衰病，心志迹退懦。", "前時可喜事，閉眼不欲見。", "惟尋舊讀書，簡編多朽斷。", "古人重溫故，官事幸有間。", "乃知讀書勤，其樂固無限。", "少而干祿利，老用忘憂患。", "又知物貴久，至寶見百鍊。", "紛華暫時好，俯仰浮雲散。", "淡泊味愈長，始終殊不變。", "何時乞殘骸，萬一免罪譴。", "買書載舟歸，筑室潁水岸。", "平生頗論述，銓次加點竄。", "庶幾垂後世，不默死芻豢。", "信哉蠹書魚，韓子語非訕。"]}