{"author": "歐陽修", "period": "宋", "type": "诗", "title": "送任處士歸太原", "paragraphs": ["一虜動邊陲，用兵三十萬。", "天威豈不嚴，賊首猶未獻。", "自古王者師，有征而不戰。", "勝敗繫人謀，得失由廟算。", "是以天子明，咨詢務周徧。", "直欲採奇謀，不爲人品限。", "公車百千輩，下不遺僕賤。", "況於儒學者，延納宜無間。", "如何任生來，三月不得見。", "方茲急士時，論擇豈宜慢。", "任生居太原，白首勤著撰。", "閉戶不求聞，忽來誰所薦。", "人堅固當用，舉繆不加譴。", "賞罰兩無文，是非奚以辨。", "遂令拂衣歸，安使來者勸。", "嗟吾筆與舌，非職不敢諫。"]}