{"author": "歐陽修", "period": "宋", "type": "诗", "title": "獲麟贈姚闢先輩", "paragraphs": ["世已無孔子，獲麟意誰知。", "我嘗爲之說，聞者未免非。", "而子獨曰然，有如塤應篪。", "惟麟不爲瑞，其意乃可推。", "春秋二百年，文約義甚夷。", "一從聖人沒，學者自爲師。", "崢嶸眾家說，平地生嶮巇。", "相沿益迂怪，各鬭出新奇。", "爾來千餘歲，舉世不知迷。", "焯哉聖人經，照耀萬世疑。", "自從蒙眾說，日月遭蔽虧。", "常患無氣力，掃除浮雲披。", "還其自然光，萬物皆見之。", "子昔已好古，此經手常持。", "超然出眾見，不爲俗牽卑。", "近又脫賦格，飛黄擺銜羈。", "聖門開大道，夷路肆騰嬉。", "便可勦眾說，旁通塞多歧。", "正途趨簡易，慎勿事嶇崎。", "著述須待老，積勤宜少時。", "苟思垂後世，大禹尚胼胝。", "顧我今老矣，兩瞳蝕昏眵。", "大書難久視，心在力已衰。", "因思少自棄，今縱悔可追。", "戒我以勉子，臨文但吁嘻。"]}