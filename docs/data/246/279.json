{"author": "歐陽修", "period": "宋", "type": "诗", "title": "會飲聖俞家有作兼呈原父景仁聖從", "paragraphs": ["憶昨九日訪君時，正見階前兩叢菊。", "愛之欲繞行百匝，庭下不能容我足。", "折花却坐時嗅之，已醉還家手猶馥。", "今朝我復到君家，兩菊階前猶對束。", "枯莖槁葉苦風霜，無復滿叢金間綠。", "京師誰家不種花，碧砌朱欄敞華屋。", "奈何來對兩枯株，共坐窮簷何局促。", "詩翁文字發天葩，豈比青紅凡草木。", "凡草開花數日間，天葩無根長在目。", "遂令我每飲君家，不覺長缾卧牆曲。", "坐中年少皆賢豪，莫怪我今雙鬢禿。", "須知朱顔不可恃，有酒當歡且相屬。"]}