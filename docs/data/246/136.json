{"author": "歐陽修", "period": "宋", "type": "诗", "title": "讀張李二生文贈石先生", "paragraphs": ["先生二十年東魯，能使魯人皆好學。", "其間張續與李常，剖琢珉石得天璞。", "大圭雖不假雕瑑，但未磨礲出圭角。", "二生因是天下寶，豈與先生私褚橐。", "先生示我何矜誇，手携文編謂新作。", "得之數日未暇讀，意欲百事先屏却。", "夜歸獨坐南窗下，寒燭青熒如熠爚。", "病眸昏澀乍開緘，燦若月星明錯落。", "辭嚴意正質非俚，古味雖淡醇不薄。", "千年佛老賊中國，禍福依憑羣黨惡。", "拔根掘窟期必盡，有勇無前力何犖。", "乃知二子果可用，非獨詞堅由志確。", "朝廷清明天子聖，陽德彙進羣陰剝。", "大烹養賢有列鼎，豈久師門共藜藿。", "予慚職諫未能薦，有酒且慰先生酌。"]}