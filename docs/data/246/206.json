{"author": "歐陽修", "period": "宋", "type": "诗", "title": "韓公閱古堂", "paragraphs": ["兵閑四十年，士不識金革。", "水旱數千里，民流誰墾闢。", "公初來視之，嘻此乃予責。", "將法多益辦，萬千由十百。", "整齊談笑間，進退有寸尺。", "曰此易爲耳，在吾繩與墨。", "天成而地出，古所重民食。", "貯儲非一朝，人命在旦夕。", "惟茲將奈何，敢不竭吾力。", "木牛尚可運，玉罄猶走糴。", "因難乃見材，不止將有得。", "公言初未信，終歲考成績。", "驕墯識恩威，謳吟起羸瘠。", "貔貅著行伍，倉廩飽堆積。", "文章娛閑暇，傳記尋往昔。", "英英文與武，粲粲圖四壁。", "酒令列諸將，談鋒摧辯客。", "周旋顧視間，是不爲無益。", "循吏一州守，將軍萬夫敵。", "於公豈止然，事業本夔稷。", "富壽及黎庶，威名懾夷狄。", "當歸廟堂上，有位久虛席。", "大匠不揮斧，眾工隨指畫。", "眾容任羣材，文武各以職。"]}