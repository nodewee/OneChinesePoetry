{"author": "歐陽修", "period": "宋", "type": "诗", "title": "奉使契丹道中答劉原父桑乾河見寄之作", "paragraphs": ["憶昨初受命，同下紫宸朝。", "問君當何之，笑指北斗杓。", "共念到幾時，春風約回鑣。", "所持既異事，前後忽相遼。", "風月坐易失，山川行知遥。", "回頭三千里，雙闕在紫霄。", "我老倦鞍馬，安能事吟嘲。", "君才綽有餘，新句益飄飄。", "前日逢呂郭，解鞍憩山要。", "僮僕相問喜，馬鳴亦蕭蕭。", "出君桑乾詩，寄我慰寂寥。", "又喜前見君，相期駐征軺。", "雖知不久留，一笑樂亦聊。", "歸路踐冰雪，還愛脫狐貂。", "君行我即至，春酒待相邀。"]}