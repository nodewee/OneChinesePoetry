{"author": "歐陽修", "period": "宋", "type": "诗", "title": "題滁州醉公亭", "paragraphs": ["四十未爲老，醉翁偶題篇。", "醉中遺萬物，豈復記吾年。", "但愛亭下水，來從亂峯間。", "聲如自空落，瀉向兩簷前。", "流入巖下溪，幽泉助涓涓。", "響不亂人語，其清非管絃。", "豈不美絲竹，絲竹不勝繁。", "所以屢携酒，遠步就潺湲。", "野鳥窺我醉，溪雲留我眠。", "山花徒能笑，不解與我言。", "惟有巖風來，吹我還醒然。"]}