{"author": "歐陽修", "period": "宋", "type": "诗", "title": "葛氏鼎", "paragraphs": ["大河昔决東南流，蕭條東郡今遺湫。", "我從故老問其由，云古五鼎藏高丘。", "地靈川秀草木稠，鬰鬰佳氣蒸常浮。", "惟物伏見數有周，祕藏奇怪神所搜。", "天昏地慘鬼哭幽，至寶欲出風雲愁。", "蕩摇山川失維陬，九龍大戰驅蛟虬。", "割然岸烈轟雲驫，滑人夜驚鳥嘲啁。", "婦走抱兒扶白頭，蒼生仰叫黄屋憂。", "聚徒百萬如蚍蜉，千金一掃隨浮漚。", "天旋海沸動九州，此鼎始出人間留。", "滑人得之不敢收，奇模古質非今侔。", "器大難用識者不，以示世俗遭揶揄。", "明堂會朝饗諸侯，饔官有品供王羞。", "調以五味烹全牛，時有用捨吾無求。", "二三子學雕琳球，見之始驚中歎愀。", "披荒斵古爭窮蒐，苦語難出聲咿嚘。", "馬圖出河龜負疇，自古怪說何悠悠。", "嗟吾老矣不能休，勉彊作詩慙效尤。"]}