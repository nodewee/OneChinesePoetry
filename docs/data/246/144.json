{"author": "歐陽修", "period": "宋", "type": "诗", "title": "暮春門有感", "paragraphs": ["幽憂無以銷，春日靜愈長。", "薰風入花骨，花枝午低昂。", "往來採花蜂，清蜜未滿房。", "春事已爛漫，落英漸飄揚。", "蛺蝶無所爲，飛飛助其忙。", "啼鳥亦屢變，新音巧調篁。", "遊絲最無事，百尺拖晴光。", "天工施造化，萬物感春陽。", "我獨不知春，久病卧空堂。", "時節去莫挽，浩歌自成傷。"]}