{"author": "歐陽修", "period": "宋", "type": "诗", "title": "試院聞奚琴作", "paragraphs": ["奚琴本出奚人樂，奚虜彈之雙淚落。", "抱琴置酒試一彈，曲罷依然不能作。", "黄河之水向東流，鳧飛鴈下白雲秋。", "岸上行人舟上客，朝來暮去無今昔。", "哀絃一奏池上風，忽聞如在河舟中。", "絃聲千古聽不改，可憐纖手今何在。", "誰知著意弄新音，斷我罇前今日心。", "當時應有曾聞者，若使重聽須淚下。"]}