{"author": "歐陽修", "period": "宋", "type": "诗", "title": "病中代書奉寄聖俞二十五兄", "paragraphs": ["憶君去年來自越，值我傳車催去闕。", "是時新秋蟹正肥，恨不一醉與君別。", "今年得疾因酒作，一春不飲氣彌劣。", "饑腸未慣飽甘脆，九蟲寸白爭爲孽。", "一飽猶能致身患，寵祿豈無神所罰。", "乃知賦予分有涯，適分自然無夭閼。", "昔在洛陽年少時，春思每先花亂發。", "萌芽不待楊柳動，探春馬蹄常踏雪。", "到今年纔三十九，怕見新花羞白髮。", "顔侵塞下風霜色，病過鎮陽桃李月。", "兵閑事簡居可樂，心意自衰非屑屑。", "日長天暖惟欲睡，睡美尤厭春鳩聒。", "北潭去城無百步，淥水冰銷魚撥剌。", "經時曾未著脚到，好景但聽遊人說。", "官榮雖厚世味薄，始信衣纓乃羈紲。", "故人有幾獨思君，安得見君憂暫豁。", "公厨酒美遠莫致，念君貰飲衣屢脫。", "郭生書來猶未到，想見新詩甚饑渴。", "少年事事今已去，惟有愛詩心未歇。", "君閑可能爲我作，莫辭自書藤紙滑。", "少低筆力容我和，無使難追韻高絕。"]}