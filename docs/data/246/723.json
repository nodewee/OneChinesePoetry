{"author": "歐陽修", "period": "宋", "type": "诗", "title": "思二亭送光祿謝寺丞歸滁陽  其一", "paragraphs": ["吾嘗思醉翁，醉翁名自我。", "山林本我性，章服偶包裹。", "君恩未知報，進退奚爲可。", "自非因讒逐，决去焉能果。", "前時永陽謫，誰與脫韁鎖。", "山氣無四時，幽花常婀娜。", "石泉咽然鳴，野艷笑而傞。", "賓歡正諠譁，翁醉已岌峩。", "我樂世所悲，眾馳予坎軻。", "惟茲三二子，嗜好其同頗。", "因歸謝巖石，爲我刻其左。"]}