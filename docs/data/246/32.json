{"author": "羅隱", "period": "唐", "type": "诗", "title": "大梁見喬詡", "paragraphs": ["湘水春浮岸，淮燈夜滿橋。", "六年悲梗斷，兩地各萍漂。", "刀筆依三事，篇章奏珥貂。", "跡卑甘汩沒，名散稱逍遙。", "好寺松爲徑，空江桂作橈。", "野香花伴落，缸暖酒和燒。", "晉沼尋遊鳳，秦冠竟歎鴞。", "骨凡雞犬薄，魂斷蕙蘭招。", "悵望添燕琯，蹉跎厭魯瓢。", "敗桐方委爨，冤匣正沖霄。", "戰代安釐國，封崇孝景朝。", "千年非有限，一醉解無聊。", "漏永燈花暗，爐紅雪片銷。", "久遊家共遠，相對鬢俱凋。", "運命從難合，光陰奈不饒。", "到頭蓑笠契，兩信釣魚潮。"]}