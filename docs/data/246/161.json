{"author": "歐陽修", "period": "宋", "type": "诗", "title": "重讀徂徠集", "paragraphs": ["我欲哭石子，夜開徂徠編。", "開編未及讀，涕泗已漣漣。", "勉盡三四章，收淚輒忻懽。", "切切善惡戒，丁寧仁義言。", "如聞子談論，疑子立我前。", "乃知長在世，誰謂已沉泉。", "昔也人事乖，相從常苦艱。", "今而每思子，開卷子在顔。", "我欲貴子文，刻以金玉聯。", "金可爍而銷，玉可碎非堅。", "不若書以紙，六經皆紙傳。", "但當書百本，傳百以爲千。", "或落於四夷，或藏在深山。", "待彼謗燄熄，放此光芒懸。", "人生一世中，長短無百年。", "無窮在其後，萬世在其先。", "得長多幾何，得短未足憐。", "惟彼不可朽，名聲文行然。", "讒誣不須辨，亦止百年間。", "百年後來者，憎愛不相緣。", "公議然後出，自然見媸妍。", "孔孟困一生，毀逐遭百端。", "後世苟不公，至今無聖賢。", "所以忠義士，恃此死不難。", "當子病方革，謗辭正騰喧。", "眾人皆欲殺，聖主獨保全。", "已埋猶不信，僅免斵其棺。", "此事古未有，每思輒長嘆。", "我欲犯眾怒，爲子記此冤。", "下紓冥冥忿，仰叫昭昭天。", "書於蒼翠石，立彼崔嵬巔。", "詢求子世家，恨子兒女頑。", "經歲不見報，有辭未能銓。", "忽開子遺文，使我心已寬。", "子道自能久，吾言豈須鎸。"]}