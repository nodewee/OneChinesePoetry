{"author": "歐陽修", "period": "宋", "type": "诗", "title": "鎮陽讀書", "paragraphs": ["春深夜苦短，燈冷焰不長。", "塵蠹文字細，病眸澁無光。", "坐久百骸倦，中遭羣慮戕。", "尋前顧後失，得一念十忘。", "乃知學在少，老大不可彊。", "廢書誰與語，歎息自悲傷。", "因憶石夫子，徂徠有茅堂。", "前年來京師，講學居上庠。", "青衫綴朝士，面有數畝桑。", "不耐羣兒嗤，束書歸故鄉。", "却尋茅堂在，高卧泰山傍。", "聖經日陳前，弟子羅兩廂。", "大論叱佛老，高聲誦虞唐。", "賓朋足棗栗，兒女飽糟糠。", "雖云待官闕，便欲解朝裳。", "有似蠶作繭，縮身思自藏。", "嗟我一何愚，貪得不自量。", "平生事筆硯，自可娛文章。", "開口攬時事，論議爭煌煌。", "退之嘗有云，名聲暫羶香。", "誤蒙天子知，侍從列班行。", "官榮日已寵，事業闇不彰。", "器小以任大，躋顛理之常。", "聖君雖不誅，在汝豈自遑。", "不能雖欲止，怳若失其方。", "却欲尋舊學，舊學已榛荒。", "有類邯鄲步，兩失皆茫茫。", "便欲乞身去，君恩厚須儻。", "又欲求一州，俸錢買歸裝。", "譬如歸巢鳥，將棲少徊翔。", "自覺誠未晚，收愚老縑緗。"]}