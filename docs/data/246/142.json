{"author": "歐陽修", "period": "宋", "type": "诗", "title": "鎮陽殘杏", "paragraphs": ["鎮陽二月春苦寒，東風力弱冰雪頑。", "北潭跬步病不到，何暇騎馬尋郊原。", "鵰丘新晴暖已動，砌下流水來潺潺。", "但聞簷間鳥語變，不覺桃杏開已闌。", "人生一世浪自苦，盛衰桃杏開落間。", "西亭昨日偶獨到，猶有一樹當南軒。", "殘芳爛漫看更好，皓若春雪團枝繁。", "無風已恐自零落，長條可愛不可攀。", "猶堪携酒醉其下，誰肯伴我頹巾冠。"]}