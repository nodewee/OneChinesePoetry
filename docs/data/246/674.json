{"author": "歐陽修", "period": "宋", "type": "诗", "title": "送劉學士知衡州", "paragraphs": ["楊子懶屬書，平居惟嗜酒。", "一沐或彌旬，解酲須五斗。", "淡爾輕榮利，何常問無有。", "忍憶四馬歸，行爲一麾守。", "湘酎自古醇，醽水聞名久。", "簿領但盈几，聖經不離口。", "湖田賦稻蟹，民訟爭垅畝。", "兀爾即沈冥，安能知可否。", "聊爲寄情樂，豈與素懷偶。", "藏器思適時，投刃寧煩手。", "行當考官績，勿復困甖缶。"]}