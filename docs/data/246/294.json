{"author": "歐陽修", "period": "宋", "type": "诗", "title": "寄題劉著作羲叟家園效聖俞體", "paragraphs": ["嘉子治新園，乃在太行谷。", "山高地苦寒，當樹所宜木。", "羣花媚春陽，開落一何速。", "凜凜心節奇，惟應松與竹。", "毋栽當暑槿，寧種深秋菊。", "菊死抱枯枝，槿豔隨昏旭。", "黄楊雖可愛，南土氣常燠。", "未知經雪霜，果自保其綠。", "顔色苟不衰，始知根性足。", "此外眾草花，徒能悅凡目。", "千金買姚黄，慎勿同流俗。"]}