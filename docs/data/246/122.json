{"author": "歐陽修", "period": "宋", "type": "诗", "title": "贈杜默", "paragraphs": ["南山有鳴鳳，其音和且清。", "鳴於有道國，出則天下平。", "杜默東土秀，能吟鳳凰聲。", "作詩幾百篇，長歌仍短行。", "携之入京邑，欲使眾耳驚。", "來時上師堂，再拜辭先生。", "先生頷首遣，教以勿驕矜。", "贈之三豪篇，而我濫一名。", "杜子來訪我，欲求相和鳴。", "顧我文字卑，未足當豪英。", "豈如子之辭，鏗鍠間鏞笙。", "淫哇俗所樂，百鳥徒嚶嚶。", "杜子卷舌去，歸衫翩以輕。", "京東聚羣盜，河北點新兵。", "饑荒與愁苦，道路日以盈。", "子盍引其吭，發聲通下情。", "上聞天子聰，次使宰相聽。", "何必九包禽，始能瑞堯庭。", "子詩何時作，我耳入已傾。", "願以白玉琴，寫之朱絲繩。"]}