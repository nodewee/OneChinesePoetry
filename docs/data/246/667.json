{"author": "歐陽修", "period": "宋", "type": "诗", "title": "書懷感事寄梅聖俞", "paragraphs": ["相別始一歲，幽憂有百端。", "乃知一世中，少樂多悲患。", "每憶少年日，未知人事艱。", "顛狂無所閡，落魄去羈牽。", "三月入洛陽，春深花未殘。", "龍門翠鬰鬰，伊水清潺潺。", "逢君伊水畔，一見已開顔。", "不暇謁大尹，相携步香山。", "自茲愜所適，便若投山猿。", "幕府足文士，相公方好賢。", "希深好風骨，迥出風塵間。", "師魯心磊落，高談羲與軒。", "子漸口若訥，誦書坐千言。", "彥國善飲酒，百盞顔未丹。", "幾道事閑遠，風流如謝安。", "子聰作參軍，常跨破虎韉。", "子野乃禿翁，戲弄時脫冠。", "次公才曠奇，王霸馳筆端。", "聖俞善吟哦，共嘲爲閬仙。", "惟予號達老，醉必如張顛。", "洛陽古郡邑，萬戶美風煙。", "荒凉見宮闕，表裏壯河山。", "相將日無事，上馬若鴻翩。", "出門盡垂柳，信步即名園。", "嫩籜筠粉暗，淥池萍錦翻。", "殘花落酒面，飛絮拂歸鞍。", "尋盡水與竹，忽去嵩峯巔。", "青蒼緣萬仞，杳藹望三川。", "花草窺澗竇，崎嶇尋石泉。", "君吟倚樹立，我醉欹雲眠。", "子聰疑日近，謂若手可攀。", "共題三醉石，留在八仙壇。", "水雲心已倦，歸坐正盃盤。", "飛瓊始十八，妖妙猶雙環。", "寒篁暖鳳嘴，銀甲調鴈絃。", "自製白雲曲，始送黄金船。", "珠簾捲明月，夜氣如春煙。", "燈花弄粉色，酒紅生臉蓮。", "東堂榴花好，點綴裙腰鮮。", "插花雲髻上，展簟綠陰前。", "樂事不可極，酣歌變爲歎。", "詔書走東下，丞相忽南遷。", "送之伊水頭，相顧淚潸潸。", "臘月相公去，君隨赴春官。", "送君白馬寺，獨入東上門。", "故府誰同在，新年獨未還。", "當時作此語，聞者已依然。"]}