{"author": "歐陽修", "period": "宋", "type": "诗", "title": "別後奉寄俞二十五兄", "paragraphs": ["長河秋雨多，夜插寒潮入。", "歲暮孤舟遲，客心飛鳥急。", "君老忘卑窮，文字或綴緝。", "余生苦難阨，世險蹈已習。", "離合二十年，乖睽多聚集。", "常時飲酒別，今別輒飲泣。", "君曰吾老矣，不覺兩袖濕。", "我年雖少君，白髮已揖揖。", "憶初京北門，送我馬暫立。", "自茲遭檻穽，一落誰引汲。", "顛危偶脫死，藏竄甘自縶。", "但令身尚在，果得手重執。", "聞來喜迎前，貌改驚乍揖。", "別離纔幾時，舊學廢百十。", "殘章與斷藁，草草各收拾。", "空窗語青燈，夜雨聽霵霵。", "明朝解舟南，歸翼縱莫戢。", "還期明月飲，幸此中秋及。", "酒酣弄篇章，四坐困供給。", "歡言正喧譁，別意忽於邑。", "日暮北亭上，濁醪聊共挹。", "輕橈動翩翩，晚水明熠熠。", "行心去雖迫，訣語出猶澁。", "歸來錄君詩，卷軸多𧥄𧥄。", "誰云已老矣，意氣何嶪岌。", "惜哉方壯時，千里足常馽。", "知之莫予深，力不足呼吸。", "歎吁偶成篇，聊用綴君什。"]}