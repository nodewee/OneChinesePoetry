{"author": "歐陽修", "period": "宋", "type": "诗", "title": "讀梅氏詩有感示徐生", "paragraphs": ["子美忽已死，聖俞舍吾南。", "嗟吾譬馳車，而失左右驂。", "勍敵嘗壓壘，羸兵當戒嚴。", "凡人貴勉强，惰逸易安恬。", "吾既苦多病，交朋復調殲。", "篇章久不作，意思如膠粘。", "良田失時耕，草莽廢鋤芟。", "美井不日汲，何由發濤甘。", "偶開梅氏篇，不覺日掛簷。", "乃知文字樂，愈久益無厭。", "吾嘗哀世人，聲利競爭貪。", "哇咬聾兩耳，死不享韶咸。", "而幸知此樂，又常深討探。", "今官得閑散，舍此欲奚耽。", "頑庸須警策，賴子發其箝。"]}