{"author": "歐陽修", "period": "宋", "type": "诗", "title": "壽樓", "paragraphs": ["碧瓦照日生青煙，誰家高樓當道邊。", "昨日丁丁斤且斲，今朝朱欄橫翠幕。", "主人起樓何太高，欲誇富力壓羣豪。", "樓中女兒十五六，紅膏畫眉雙鬢綠。", "日暮春風吹管弦，過者仰首皆留連。", "應笑樓前騎馬客，腰垂金章頭已白。", "苦貪名利損形骸，爭若庸愚恣聲色。", "朝見騎馬過，暮見騎馬歸。", "經年無補朝廷事，何用區區來往爲。"]}