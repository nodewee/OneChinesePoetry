{"author": "羅隱", "period": "唐", "type": "诗", "title": "薛陽陶觱篥歌", "paragraphs": ["平泉上相東征日，曾爲陽陶歌觱篥。", "烏江太守會稽侯，相次三篇皆俊逸。", "橋山殯葬衣冠後，金印蒼黃南去疾。", "龍樓冷落夏口寒，從此風流爲廢物。", "人間至藝難得主，懷抱差池恨星律。", "邗溝僕射戎政閑，試渡瓜洲吐伊鬱。", "西風九月草樹秋，萬喧沈寂登高樓。", "左篁揭指徵羽吼，煬帝起坐淮王愁。", "高飄咽滅出滯氣，下感知己時橫流。", "穿空激遠不可遏，髣髴似向伊水頭。", "伊水林泉今已矣，因取遺編認前事。", "武宗皇帝御宇時，四海恬然知所自。", "掃除桀黠似提箒，制壓羣豪若穿鼻。", "九鼎調和各有門，謝安空儉真兒戲。", "功高近代竟誰知，藝小似君猶不棄。", "勿惜喑嗚更一吹，與君共下難逢淚。"]}