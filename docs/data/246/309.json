{"author": "歐陽修", "period": "宋", "type": "诗", "title": "感事四首  其三", "paragraphs": ["仙境不可到，誰知仙有無。", "或乘九斑虬，或駕五雲車。", "朝倚扶桑枝，暮遊崑崙墟。", "往來幾萬里，誰復遇諸涂。", "富貴不還鄉，安事富貴歟。", "神仙人不見，魑魅與爲徒。", "人生不免死，魂魄入幽都。", "仙者得長生，又云超太虛。", "等爲不在世，與鬼亦何殊。", "得仙猶若此，何況不得乎。", "寄謝山中人，辛勤一何愚。"]}