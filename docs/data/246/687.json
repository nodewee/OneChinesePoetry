{"author": "歐陽修", "period": "宋", "type": "诗", "title": "自岐江山行至平陸驛五言二十四韻", "paragraphs": ["岐江望平陸，百里千餘嶺。", "蕭條斷煙火，莽蒼無人境。", "峯巒互前後，南北失壬丙。", "天秋雲愈高，木落歲方冷。", "水涉愁蜮射，林行憂虎猛。", "萬仞懸巖崖，一彴履枯梗。", "緣危類猨猱，陷淖若蛙黽。", "腰輿懼傾撲，煩馬倦鞭警。", "攀躋誠畏塗，習俗羨蠻獷。", "度隘足雖踠，因高目還騁。", "九野畫荆衡，羣山亂巫郢。", "煙嵐互明滅，點綴成圖屏。", "時時度深谷，往往得佳景。", "翠樹鬰如蓋，飛泉溜垂綆。", "幽花亂黄紫，蒨粲弄光影。", "山鳥囀成歌，寒蜩嘒如哽。", "登臨雖云勞，巨細得周省。", "晨裝趁徒旅，夕宿訪閭井。", "村暗水茫茫，雞鳴星耿耿。", "登高近佳節，歸思時引領。", "谿菊薦山罇，田鴽佐烹鼎。", "家近夢先歸，夜寒衾屢整。", "崎嶇念行役，昔宿已爲永。", "豈如江上舟，棹歌方酩酊。"]}