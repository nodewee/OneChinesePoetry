{"author": "歐陽修", "period": "宋", "type": "诗", "title": "與子華原父小飲坐中寄同州江十學士休復", "paragraphs": ["歲晚忽不樂，相過偶乘閑。", "百年纔幾進，一笑得亦艱。", "有酒醉嘉客，無錢買妖鬟。", "問予官何爲，侍從聯朝班。", "朝廷多賢材，何用蒯與菅。", "白髮垂兩鬢，黄金腰九環。", "奈何章綬榮，飾此木石頑。", "於國略無補，有慙常在顔。", "幸蒙二三友，相與文字間。", "江子獨捨我，高鴻去難攀。", "秋風動沙苑，郡閣當南山。", "吟詠日多暇，詔條寬可頒。", "寒雲雪紛糅，幽鳥春緜蠻。", "勝事日向好，思君何時還。"]}