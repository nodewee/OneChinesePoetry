{"author": "歐陽修", "period": "宋", "type": "诗", "title": "贈許道人", "paragraphs": ["洛城三月亂鸎飛，潁陽山中花發時。", "徃來車馬遊山客，貪看山花踏山石。", "紫雲仙洞鎖雲深，洞中有人人不識。", "飄飄許子旌陽後，道骨仙風本仙胄。", "多年洗耳避世喧，獨卧寒巖聽山溜。", "至人無心不算心，無心自得無窮壽。", "忽來顧我何慇懃，笑我白髮老紅塵。", "子歸爲筑巖前室，待我明年乞得身。"]}