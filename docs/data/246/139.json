{"author": "歐陽修", "period": "宋", "type": "诗", "title": "登絳州富公嵩巫亭示同行者", "paragraphs": ["羣峯擁軒檻，竹樹陰漠漠。", "公胡苦思山，規構自心作。", "惟予愛山者，初仕即京洛。", "嵩峯三十六，終日對高閣。", "陰晴無朝暮，紫氣常浮泊。", "雄然九州中，氣象壓寥廓。", "亦嘗步其巔，培塿視四岳。", "其後竄荆蠻，始識峽山惡。", "長江瀉天來，巨石忽開拓。", "始疑茫昧初，渾沌死鎸鑿。", "神功夜催就，萬仞成一削。", "尤奇十二峯，隱見入冥邈。", "人蹤斷攀緣，異物定所託。", "顧瞻但徘徊，想像逢綽約。", "嵩山近可愛，泉石吾已諾。", "終其以幽人，白首老雲壑。", "荆巫惜遐荒，詭怪杳難貌。", "至今清夜思，魂夢輒飛愕。", "偶來玩茲亭，塵眼刮昏膜。", "況逢秋雨霽，濃翠新染濯。", "峯端上明月，且可留幽酌。"]}