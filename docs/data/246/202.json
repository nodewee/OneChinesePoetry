{"author": "歐陽修", "period": "宋", "type": "诗", "title": "食糟民", "paragraphs": ["田家種糯官釀酒，榷利秋毫升與斗。", "酒沽得錢糟棄物，大屋經年堆欲朽。", "酒醅瀺灂如沸湯，東風來吹酒甕香。", "纍纍罌與瓶，惟恐不得嘗。", "官沽味醲村酒薄，日飲官酒誠可樂。", "不見田中種糯人，釜無糜粥度冬春。", "還來就官買糟食，官吏散糟以爲德。", "嗟彼官吏者，其職稱長民。", "衣食不蠶耕，所學義與仁。", "仁當養人義適宜，言可聞達力可施。", "上不能寬國之利，下不能飽爾之饑。", "我飲酒，爾食糟。", "爾雖不我責，我責何由逃。"]}