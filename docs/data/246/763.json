{"author": "歐陽修", "period": "宋", "type": "诗", "title": "來燕堂與趙叔平王禹玉王原叔韓子華聯句", "paragraphs": ["賢侯謝郡歸，從游樂吾黨。", "林泉富餘地，卜筑疏陳莽。", "是時春正中，來燕音下上。", "若賀大厦成，喜留眾賓賞。", "得名因談笑，揮墨粲題榜。", "所夸賢豪盛，豈止池謝廣。", "人心樂且閑，鳥意頡而頏。", "吟罇敞花軒，酬枕酣風幌。", "輕雲薄藻棟，初日麗珠網。", "紅袂生暗香，清絃泛餘響。", "林深隱飛蓋，岸曲遲去槳。", "波光欄檻明，竹飛衣巾爽。", "虛容凉樾入，景與文漣蕩。", "晨飚轉綠蕙，夕雨滋膏壤。", "嘉辰嘉盍朋，命駕期屢往。", "觴詠陶淑真，世俗豈吾倣。", "得以爲勝游，蕭然散煩想。", "公子固好士，世德復可象。", "今此大基構，不圖專奉養。", "美哉風流存，來葉足師仰。"]}