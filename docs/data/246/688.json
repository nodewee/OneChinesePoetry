{"author": "歐陽修", "period": "宋", "type": "诗", "title": "春日西湖寄謝法曹歌", "paragraphs": ["西湖春色歸，春水綠於染。", "羣芳爛不收，東風落如糝。", "參軍春思亂如雲，白髮題詩愁送春。", "遥知湖上一罇酒，能憶天涯萬里人。", "萬里思春尚有情，忽逢春至客心驚。", "雪消門外千山綠，花發江邊二月晴。", "少年把酒逢春色，今日逢春頭已白。", "異鄉物態與人殊，惟有東風舊相識。"]}