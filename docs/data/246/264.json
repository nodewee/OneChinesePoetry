{"author": "歐陽修", "period": "宋", "type": "诗", "title": "次韻再作", "paragraphs": ["吾年向老世味薄，所好未衰惟飲茶。", "建谿苦遠雖不到，自少嘗見閩人誇。", "每嗤江浙凡茗草，叢生狼藉惟藏蛇。", "豈如含膏入香作金餅，蜿蜒兩龍戲以呀。", "其餘品第亦奇絕，愈小愈精皆露芽。", "泛之白花如粉乳，乍見紫面生光華。", "手持心愛不欲碾，有類弄印幾成窊。", "論功可以療百疾，輕身久服勝胡麻。", "我謂斯言頗過矣，其實最能祛睡邪。", "茶官貢餘偶分寄，地遠物新來意嘉。", "新烹屢酌不知厭，自謂此樂真無涯。", "未言久食成手顫，已覺疾饑生眼花。", "客遭水厄疲捧椀，口吻無異蝕月蟇。", "僮奴傍視疑復笑，嗜好乖僻誠堪嗟。", "更蒙酬句怪可駭，兒曹助噪聲哇哇。"]}