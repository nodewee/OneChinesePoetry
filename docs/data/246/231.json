{"author": "歐陽修", "period": "宋", "type": "诗", "title": "贈沈遵", "paragraphs": ["羣動夜息浮雲陰，沈夫子彈醉翁吟。", "醉翁吟，以我名，我初聞之喜且驚。", "宮聲三疊何泠泠，酒行暫止四坐傾。", "有如風輕日煖好鳥語，夜靜山響春泉鳴。", "坐思千巖萬壑醉眠處，寫君三尺膝上橫。", "沈夫子，恨君不爲醉翁客，不見翁醉山間亭。", "翁歡不待絲與竹，把酒終日聽泉聲。", "有時醉倒枕谿石，青山白雲爲枕屏。", "花間百鳥喚不覺，日落山風吹自醒。", "我時四十猶彊力，自號醉翁聊戲客。", "爾來憂患十年間，鬢髮未老嗟先白。", "滁人思我雖未忘，見我今應不能識。", "沈夫子，愛君一罇復一琴，萬事不可干其心。", "自非曾是醉翁客，莫向俗耳求知音。"]}