{"author": "歐陽修", "period": "宋", "type": "诗", "title": "送李太傅知冀州", "paragraphs": ["吾慕李漢超，爲將勇無儔。", "養士三千人，人人百貔貅。", "關南三十年，天子不北憂。", "吾愛李允則，善覘多計籌。", "虜動靜寢食，皎如在雙眸。", "出入若變化，談笑摧敵謀。", "恩信浹南北，聲名落燕幽。", "二公材各異，戰守兩堪尤。", "天下不用兵，爾來三十秋。", "今其繼者誰，守冀得李侯。", "李侯年尚少，文武學彬彪。", "河朔一尺雪，北風煖貂裘。", "上馬擘長弓，白羽飛金鍭。", "臨行問我言，我慙本儒鯫。", "漢超雖已久，故老尚歌謳。", "允則事最近，猶能想風流。", "將此聊爲贈，勉哉行無留。"]}