{"author": "歐陽修", "period": "宋", "type": "诗", "title": "和聖俞李侯家鴨脚子", "paragraphs": ["鴨脚生江南，名實未相浮。", "絳囊因入貢，銀杏貴中州。", "致遠有餘力，好奇自賢侯。", "因令江上根，結實夷門秋。", "始摘纔三四，金奩獻凝旒。", "公卿不及識，天子百金酬。", "歲久子漸多，纍纍枝上稠。", "主人名好客，贈我比珠投。", "博望昔所徙，蒲萄安石榴。", "想其初來時，厥價與此侔。", "今也徧中國，籬根及牆頭。", "物性久雖在，人情逐時流。", "惟當記其始，後世知來由。", "是亦史官法，豈徒續君謳。"]}