{"author": "歐陽修", "period": "宋", "type": "诗", "title": "再和明妃曲", "paragraphs": ["漢宮有佳人，天子初未識。", "一朝隨漢使，遠嫁單于國。", "絕色天下無，一失難再得。", "雖能殺畫工，於事竟何益。", "耳目所及尚如此，萬里安能制夷狄。", "漢計誠已拙，女色難自誇。", "明妃去時淚，灑向枝上花。", "狂風日暮起，飄泊落誰家。", "紅顔勝人多薄命，莫怨春風當自嗟。"]}