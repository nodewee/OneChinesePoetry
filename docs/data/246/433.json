{"author": "歐陽修", "period": "宋", "type": "诗", "title": "詠雪", "paragraphs": ["至日陽初復，豐年瑞遽臻。", "飄颻初未積，散漫忽無垠。", "萬木青煙滅，千門白晝新。", "往來衝更合，高下著何勻。", "望好登長榭，平堪走畫輪。", "馬寒毛縮蝟，弓勁力添鈞。", "客醉看成眩，兒嬌咀且顰。", "虛堂明永夜，高閣照清晨。", "樹石詩翁對，川原獵騎陳。", "凍狐迷舊穴，饑雀噪空囷。", "此土偏宜稼，而予濫長人。", "應須待和暖，載酒共行春。"]}