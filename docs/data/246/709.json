{"author": "歐陽修", "period": "宋", "type": "诗", "title": "答蘇子美離京見寄", "paragraphs": ["眾奇子美貌，堂堂千人英。", "我獨疑其胸，浩浩包滄溟。", "滄溟產龍蜃，百怪不可名。", "是以子美辭，吐出人輒驚。", "其於詩最豪，奔放何縱橫。", "眾絃排律呂，金石次第鳴。", "間以險絕句，非時震雷霆。", "兩耳不及掩，百痾爲之醒。", "語言既可駭，筆墨尤其精。", "少雖嘗力學，老乃若天成。", "濡毫弄點畫，信手不自停。", "端莊雜醜怪，羣星見攙槍。", "爛然溢紙幅，視久無定形。", "使我終老學，得一已足矜。", "而君兼眾美，磊落猶自輕。", "高冠出人上，誰敢揖其膺。", "羣臣列丹陛，幾位缺公卿。", "使之束带立，可以重朝廷。", "況令參國議，高論吐崢嶸。", "惜哉三十五，白髮今已生。", "近者去江淮，作詩寄離情。", "口誦不及寫，一日傳都城。", "退之序百物，其鳴由不平。", "天方苦君心，欲使發其聲。", "嗟我非鸑鷟，徒思和嚶嚶。", "因風幸數寄，警我聾與盲。"]}