{"author": "歐陽修", "period": "宋", "type": "诗", "title": "初伏日招王幾道小飲", "paragraphs": ["北園數畝官牆下，嗟我官居如傳舍。", "滹沱北渡馬踏冰，西山病歸花已謝。", "落英不見空繞樹，細草初長猶可藉。", "空園一鎖不復窺，不覺芳蹊繁早夏。", "隔牆時時聞好鳥，如得嘉客聽清話。", "今朝試去繞園尋，綠李橫枝礙行馬。", "蒲萄憶見初引蔓，翠葉陰陰還滿架。", "紅榴最晚子已繁，猶有殘花藏葉罅。", "人生有酒復何求，官事無了須偷暇。", "古云伏日當早歸，況今著令許休假。", "能來解带相就飲，爲子掃月開風榭。"]}