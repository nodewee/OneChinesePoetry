{"author": "歐陽修", "period": "宋", "type": "诗", "title": "再和聖俞見答", "paragraphs": ["兩畿相望東與西，書來三日猶爲稽。", "短篇投子譬瓦礫，敢辱報之金褭蹄。", "文章至寶被埋沒，氣象往往干雲霓。", "飛黄伯樂不世出，四顧驤首空長嘶。", "嗟哉我豈敢知子，論詩賴子初指迷。", "子言古淡有真味，大羹豈須調以齏。", "憐我區區欲彊學，跛鼈曾不離汙泥。", "問子初何得臻此，豈能直到無階梯。", "如其所得自勤苦，何憚入海求靈犀。", "周旋二紀陪唱和，凡翼每竝鸞凰棲。", "有時爭勝不量力，何異弱魯攻彊齊。", "念子京師苦憔悴，經年陋巷聽朝雞。", "兒啼妻噤午未飯，得米寧擇秕與稊。", "石上紫豪家故有，剡藤瑩滑如玻璃。", "追惟平昔念少壯，零落生死嗟分睽。", "一揮累紙恣奔放，駿若駕駱仍驂驪。", "腹雖枵虛氣豪橫，猶勝諂笑病夏畦。", "名聲不朽豈易得，仕宦得路終當躋。", "年來無物不可愛，花發有酒誰同携。", "問我居留亦何事，方春苦旱憂民犂。"]}