{"author": "歐陽修", "period": "宋", "type": "诗", "title": "戲答聖俞", "paragraphs": ["鶴行而啄，青玉嘴，枯松脚。", "兔蹲而纍，尖兩耳，攢四蹄。", "往往於人家高堂浄屋曾見之，錦裝玉軸掛壁垂。", "乍見拭目猶驚疑，羽毛襂褷眼睛活，若動不動如風吹。", "主人矜誇百金買，云此絕筆人間奇。", "畫師畫生不畫死，所得百分三二爾，豈如翫物翫其真。", "凡物可愛惟精神，況此二物物之珍。", "月光臨靜夜，雪色凌清晨。", "二物於此時，瑩無一點纖埃塵。", "不惟可醒醉翁醉，能使詩老詩思添清新。", "醉翁謂詩老，子勿誚我愚。", "老弄兔兒憐鶴雛，與子俱老其衰乎。", "奈何反捨我，欲問東家看舞姝。", "須防舞姝見客笑，白髮蒼顔君自照。"]}