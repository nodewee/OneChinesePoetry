{"author": "歐陽修", "period": "宋", "type": "诗", "title": "述懷", "paragraphs": ["歲律忽其周，陰風慘遼夐。", "孤懷念時節，朽質驚衰病。", "憶始來京師，街槐綠方映。", "清霜一以零，眾木少堅勁。", "物理固如此，人生寧久盛。", "當時不樹立，後世猶譏評。", "顧我實孤生，饑寒談孔孟。", "壯年猶勇爲，刺口論時政。", "中間蒙選擢，官實居諫諍。", "豈知身愈危，惟恐職不稱。", "十年困風波，九死出檻穽。", "再生君父恩，如報犬馬性。", "歸來見親識，握手相弔慶。", "丹心皎雖存，白髮生已迸。", "慙無羽毛彩，來與鸞凰竝。", "鎩翮追羣翔，孤唳驚眾聽。", "嚴嚴玉堂署，清禁肅而靜。", "職業愧論思，文章慙誥命。", "厚顔難久居，歸計無荒逕。", "偷閑就朋友，笑語雜嘲詠。", "歡情雖索寞，得酒猶豪橫。", "羣居固可樂，寵祿尤難幸。", "何日早收身，江湖一漁艇。"]}