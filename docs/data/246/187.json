{"author": "歐陽修", "period": "宋", "type": "诗", "title": "彈琴效賈島體", "paragraphs": ["古人不可見，古人琴可彈。", "彈爲古曲聲，如與古人言。", "琴聲雖可聽，琴意誰能論。", "橫琴置牀頭，當午曝背眠。", "夢見一丈夫，嚴嚴古衣冠。", "登牀取之坐，調作南風絃。", "一奏風雨來，再鼓變雲煙。", "鳥獸盡嚶鳴，草木亦滋蕃。", "乃知太古時，未遠可追還。", "方彼夢中樂，心知口難傳。", "既覺失其人，起坐涕汍瀾。"]}