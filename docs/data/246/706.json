{"author": "歐陽修", "period": "宋", "type": "诗", "title": "晏太慰西園賀雪歌", "paragraphs": ["陰陽乖錯辭五行，窮冬山谷暖不冰。", "一陽且出在地上，地下誰發萬物萌。", "太陰當用不用事，蓋由姦將不軒虧國刑。", "遂令邪風伺間隙，潛中瘟疫於疲氓。", "神哉陛下至仁聖，憂勤懇禱通精誠。", "聖人與天同一體，意未發口天已聽。", "忽收寒威還水官，正時肅物凜以清。", "寒風得勢獵獵走，瓦乾霰急落不停。", "恍然天地半夜白，羣雞失曉不及鳴。", "清晨拜表東上閤，鬰鬰瑞氣盈宮庭。", "退朝騎馬下銀闕，馬滑不慣行瑶瓊。", "晚趨賓館賀太尉，坐覺滿路流歡聲。", "便開西園掃徑步，正見玉樹花凋零。", "小軒却坐對山石，拂拂酒面紅煙生。", "主人與國共休戚，不惟喜悅將豐登。", "須憐鐵甲冷徹骨，四十餘萬屯邊兵。"]}