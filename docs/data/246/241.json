{"author": "歐陽修", "period": "宋", "type": "诗", "title": "盤車圖", "paragraphs": ["淺山嶙嶙，亂石矗矗，山石磽聱車碌碌。", "山勢盤斜隨澗谷，側轍傾轅如欲覆。", "出乎兩崖之隘口，忽見百里之平陸。", "坡長坂峻牛力疲，天寒日暮人心速。", "楊襃忍饑官太學，得錢買此纔盈幅。", "愛其樹老石硬，山回路轉。", "高下曲直，橫斜隱見。", "妍媸嚮背各有態，遠近分毫皆可辨。", "自言昔有數家筆，畫古傳多名姓失。", "後來見者知謂誰，乞詩梅老聊稱述。", "古畫畫意不畫形，梅詩詠物無隱情。", "忘形得意知者寡，不若見詩如見畫。", "乃知楊生真好奇，此畫此詩兼有之。", "樂能自足乃爲富，豈必金玉名高貲。", "朝看畫，暮讀詩，楊生得此可不饑。"]}