{"author": "歐陽修", "period": "宋", "type": "诗", "title": "哭聖俞", "paragraphs": ["昔逢詩老伊水頭，青衫白馬渡伊流。", "灘聲八節響石樓，坐中辭氣凌清秋。", "一飲百盞不言休，酒酣思逸語更遒。", "河南丞相稱賢侯，後車日載枚與鄒。", "我年最少力方優，明珠白璧相報投。", "詩成希深擁鼻謳，師魯卷舌藏戈矛。", "三十年間如轉眸，屈指十九歸山丘，凋零所餘身百憂。", "晚登玉墀侍珠旒，詩老齏鹽太學愁。", "乖離會合謂無由，此會天幸非人謀。", "頷鬚已白齒根浮，子年加我貌則不。", "歡猶可彊閑屢偷，不覺歲月成淹留。", "文章落筆動九州，釜甑過午無饙餾。", "良時易失不早收，篋櫝瓦礫遺琳璆。", "薦賢轉石古所尤，此事有職非吾羞。", "命也難知理莫求，名聲赫赫掩諸幽。", "翩然素旐歸一舟，送子有淚流如溝。"]}