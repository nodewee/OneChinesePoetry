{"author": "歐陽修", "period": "宋", "type": "诗", "title": "千葉紅梨花", "paragraphs": ["紅梨千葉愛者誰，白髮郎官心好奇。", "徘徊繞樹不忍折，一日千匝看無時。", "夷陵寂寞千山裏，地遠氣偏時節異。", "愁煙苦霧少芳菲，野卉蠻花鬭紅紫。", "可憐此樹生此處，高枝絕艷無人顧。", "春風吹落復吹開，山鳥飛來自飛去。", "根盤樹老幾經春，真賞今纔遇使君。", "風輕絳雪罇前舞，日暖繁香露下聞。", "從來奇物產天涯，安得移根植帝家。", "猶勝張騫爲漢使，辛勤西域徙榴花。"]}