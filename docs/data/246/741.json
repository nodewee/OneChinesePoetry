{"author": "歐陽修", "period": "宋", "type": "诗", "title": "白兔", "paragraphs": ["天冥冥，雲濛濛，白兔擣藥姮娥宮。", "玉關金鎖夜不閉，竄入滁山千萬重。", "滁泉清甘瀉大壑，滁草軟翠摇輕風。", "渴飲泉，困棲草，滁人遇之豐山道。", "網羅百計偶得之，千里持爲翰林寶。", "翰林酬酢委金璧，珠箔花籠玉爲食。", "朝隨孔翠伴，暮綴鸞皇翼。", "主人邀客醉籠下，凉洛風埃不霑席。", "羣詩名貌極豪縱，爾兔有意果誰識。", "天資潔白已爲累，物性拘囚盡無益。", "上林榮落幾時休，回首峯巒斷消息。"]}