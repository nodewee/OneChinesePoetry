{"author": "歐陽修", "period": "宋", "type": "诗", "title": "留題齊州舜泉", "paragraphs": ["岸有時而爲谷，海有時而爲田，虞舜已歿三千年。", "耕田浚井雖鄙事，至今遺迹存依然。", "歷山之下有寒泉，向此號泣于旻天。", "無情草木亦改色，山川慘淡生雲煙。", "一朝垂衣正南面，臯夔稷契來聯翩。", "功高德大被萬世，今人過此猶留連。", "齊州太守政之暇，鑿渠開沼疏清漣。", "遊車擊轂惟恐後，眾卉亂發如爭先。", "豈徒邦人知樂此，行客亦爲留征軒。"]}