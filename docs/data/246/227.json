{"author": "歐陽修", "period": "宋", "type": "诗", "title": "書素屏", "paragraphs": ["我行三千里，何物與我親。", "念此尺素屏，曾不離我身。", "曠野多黄沙，當午白日昏。", "風力若牛弩，飛砂還射人。", "暮投山椒館，休此車馬勤。", "開屏置牀頭，輾轉夜向晨。", "卧聽穹廬外，北風驅雪雲。", "勿愁明日雪，且擁狐貂溫。", "君命固有嚴，羈旅誠苦辛。", "但苟一夕安，其餘非所云。"]}