{"author": "羅隱", "period": "唐", "type": "诗", "title": "蟋蟀詩", "paragraphs": ["頑颸斃芳，吹愁夕長。", "屑戍有動，歌離弔夢。", "如訴如言，緒引虛寬。", "周隙伺榻，繁咽夤緣。", "范睡蟬老，冠峨緌好。", "不冠不緌，爾奚以悲。", "蚊蚋有毒，食人肌肉。", "蒼蠅多端，黑白偷安。", "爾也出處，物兮莫累。", "壞舍啼衰，虛堂泣曙。", "勿徇諠譁，鼠豈無牙。", "勿學萋菲，垣亦有耳。", "危條槁飛，抽恨咿咿。", "別帳缸冷，柔魂不定。", "美人在何，夜影流波。", "與子佇立，裴回思多。"]}