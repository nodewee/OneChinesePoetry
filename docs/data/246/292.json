{"author": "歐陽修", "period": "宋", "type": "诗", "title": "奉送原甫侍讀出守永興", "paragraphs": ["酌君以荆州魚枕之蕉，贈君以宣城鼠須之管。", "酒如長虹飲滄海，筆若駿馬馳平坂。", "愛君尚少力方豪，嗟我信衰歡漸鮮。", "文章驚世知名早，意氣論交相得晚。", "魚枕蕉，一舉十分當覆盞。", "鼠須管，爲物雖微情不淺。", "新詩醉墨時一揮，別後寄我無辭遠。"]}