{"author": "歐陽修", "period": "宋", "type": "诗", "title": "惠泉亭", "paragraphs": ["翠壁刻孱顔，煙霞跬步間。", "使君能愛客，朝夕弄山泉。", "春巖雨過春流長，置酒來聽山溜響。", "鑑中樓閣俯清池，雪裏峯巒開曉幌。", "須知清興無時已，酒美賓嘉自相對。", "席間誰伴謝公吟，日暮多逢山簡醉。", "淹留桂樹幾經春，野鳥巖花識使君。", "使君今是罇前客，誰與山泉作主人。"]}