{"author": "歐陽修", "period": "宋", "type": "诗", "title": "送智蟾上人遊天台", "paragraphs": ["昔年在伊洛，林壑每相從。", "對掃竹下榻，坐思湖上峯。", "自言伊洛波，每起滄洲憶。", "今茲道行遊，千里東南國。", "都門汴河上，柳色入青煙。", "流水向淮浦，歸人隨越船。", "東南遍林巘，萬壑新流滿。", "小桂綠應芳，江春行已晚。", "藹藹赤城陰，依依識古岑。", "一去誰復見，石橋雲霧深。"]}