{"author": "歐陽修", "period": "宋", "type": "诗", "title": "讀蟠桃詩寄子美", "paragraphs": ["韓孟於文詞，兩雄力相當。", "篇章綴談笑，雷電擊幽荒。", "眾鳥誰敢和，鳴鳳呼其凰。", "孟窮苦纍纍，韓富浩穰穰。", "窮者啄其精，富者爛文章。", "發生一爲宮，揫斂一爲商。", "二律雖不同，合奏乃鏘鏘。", "天之產奇怪，希世不可常。", "寂寥二百年，至寶埋無光。", "郊死不爲島，聖俞發其藏。", "患世愈不出，孤吟夜號霜。", "霜寒入毛骨，清響哀愈長。", "玉山禾難熟，終歲苦饑腸。", "我不能飽之，更欲不自量。", "引吭和其音，力盡猶勉彊。", "誠知非所敵，但欲繼前芳。", "近者蟠桃詩，有傳來北方。", "發我衰病思，藹如得春陽。", "忻然便欲和，洗硯坐中堂。", "墨筆不能下，怳怳若有亡。", "老雞嘴爪硬，不易犯其場。", "不戰先自却，雖奔未甘降。", "更欲呼子美，子美隔濤江。", "其人雖憔悴，其志獨軒昂。", "氣力誠當對，勝敗可交相。", "安得二子接，揮鋒兩交鋩。", "我亦願助勇，鼓旗譟其旁。", "快哉天下樂，一釂宜百觴。", "乖離難會合，此志何由償。"]}