{"author": "歐陽修", "period": "宋", "type": "诗", "title": "寄生槐", "paragraphs": ["檜惟凌雲材，槐實凡木賤。", "奈何柔脆質，累此孤高幹。", "龍鱗老蒼蒼，鼠耳光粲粲。", "因緣初莫原，感吒徒自歎。", "偷生由附託，得勢爭葱蒨。", "方其榮盛時，曾莫見真贗。", "欲知窮悴節，宜試以霜霰。", "萌芽起微蘗，辨別乖先見。", "剪除初非難，長養遂成患。", "雖然根性殊，常恐枝葉亂。", "惟應植者深，幸不習而變。", "含容固有害，勦絕須明斷。", "惟當審斤斧，去惡無傷善。"]}