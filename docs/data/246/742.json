{"author": "歐陽修", "period": "宋", "type": "诗", "title": "偶書", "paragraphs": ["吾見陶靖節，愛酒又愛閑。", "二者人所欲，不問愚與賢。", "柰何古今人，遂此樂尤難。", "飲酒或時有，得閑何鮮焉。", "浮屠老子流，營營盈市廛。", "二物尚如比，仕宦不待言。", "官高責愈重，祿厚足憂患。", "暫息不可得，況欲閑長年。", "少壯務貪得，銳意力爭前。", "老來難勉强，思此但長歎。", "决計不宜晚，歸耕潁尾田。"]}