{"author": "歐陽修", "period": "宋", "type": "诗", "title": "初至夷陵答蘇子美見寄", "paragraphs": ["三峽倚岧嶢，同遷地最遥。", "物華雖可愛，鄉思獨無聊。", "江水流青嶂，猿聲在碧霄。", "野篁抽夏笋，叢橘長春條。", "未臘梅先發，經霜葉不凋。", "江雲愁蔽日，山霧晦連朝。", "斫谷爭收漆，梯林鬭摘椒。", "巴賨船賈集，蠻市酒旗招。", "時節同荆俗，民風載楚謠。", "俚歌成調笑，摖鬼聚喧囂。", "得罪宜投裔，包羞分折腰。", "光陰催晏歲，牢落慘驚飆。", "白髮新年出，朱顔異域銷。", "縣樓朝見虎，官舍夜聞鴞。", "寄信無秋鴈，思歸望斗杓。", "須知千里夢，長繞洛川橋。"]}