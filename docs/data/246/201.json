{"author": "歐陽修", "period": "宋", "type": "诗", "title": "鸚鵡螺", "paragraphs": ["大哉滄海何茫茫，天地百寶皆中藏。", "牙鬚甲角爭光鋩，腥風怪雨灑幽荒。", "珊瑚玲瓏巧綴裝，珠宮貝闕爛煌煌。", "泥居殼屋細莫詳，紅螺行沙夜生光。", "負材自累遭刳腸，匹夫懷璧古所傷。", "濃沙剝蝕隱文章，磨以玉粉緣金黄，清罇旨酒列華堂。", "隴鳥回頭思故鄉，美人清歌蛾眉揚，一釂凜冽回春陽。", "物雖微遠用則彰，一螺千金價誰量，豈若泥下追含漿。"]}