{"author": "歐陽修", "period": "宋", "type": "诗", "title": "和武平學士歲晚禁直書懷五言二十韻", "paragraphs": ["多病淹殘歲，初寒卧直廬。", "朝廷務清靜，鈴索少文書。", "嚮學今爲盛，優賢古莫如。", "靚深嚴禁署，閑宴樂羣居。", "賜馬聯金絡，清塵侍玉輿。", "討論三代盛，獻納萬機餘。", "號令存寬大，文章復古初。", "笑談揮翰墨，俄頃列瓊琚。", "夜漏銷宮燭，春暉上玉除。", "歌詩唐李杜，言語漢嚴徐。", "自顧追時彥，多慙不鄙予。", "無鹽煩刻畫，寒谷借吹噓。", "朋友飛雝鷺，君臣在藻魚。", "貪榮同衛鶴，取笑類黔驢。", "皎皎心雖在，蕭蕭髮已疏。", "未知論報效，安得遂樵漁。", "雲破西山出，江橫畫閣虛。", "餘生歎勞止，搔首念歸歟。", "引綬誇民吏，樵牛會里閭。", "一麾終得請，此計豈躊躇。"]}