{"author": "歐陽修", "period": "宋", "type": "诗", "title": "和丁寶臣遊甘洋寺", "paragraphs": ["江上孤峯蔽綠蘿，縣樓終日對嵯峩。", "叢林已廢姜祠在，事迹難尋楚語訛。", "空餘一派寒巖側，澄碧泓渟涵玉色。", "野僧豈解惜清泉，蠻俗那知爲勝迹。", "西陵老令好尋幽，時共登臨向此遊。", "欹危一逕穿林樾，盤石蒼苔留客歇。", "山深雲日變陰晴，澗栢巖松度歲青。", "谷裏花開知地暖，林間鳥語作春聲。", "依依渡口夕陽時，却望層巒在翠微。", "城頭暮鼓休催客，更待橫江弄月歸。"]}