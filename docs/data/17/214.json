{"author": "晁补之", "period": null, "type": "词", "title": "望海潮", "paragraphs": ["人间花老，天涯春去，扬州别是风光。", "红药万株，佳名千种，天然浩态狂香。", "尊贵御衣黄。", "未便教西洛，独占花王。", "困倚东风，汉宫谁敢斗新妆。", "年年高会维阳。", "看家夸绝艳，人诧奇芳。", "结蕊当屏，联葩就幄，红遮绿绕华堂。", "花面映交相。", "更秉菅观洧，幽意难忘。", "罢酒风亭，梦魂惊恐在仙乡。"]}