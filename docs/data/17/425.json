{"author": "周邦彦", "period": null, "type": "词", "title": "浪涛沙・浪淘沙", "paragraphs": ["昼阴重，霜凋岸草，雾隐城堞。", "南陌脂车待发。", "东门帐饮乍阕。", "正拂面垂杨堪缆结。", "掩红泪、玉手亲折。", "念汉浦离鸿去何许，经时信音绝。", "情切。", "望中地远天阔。", "向露冷风清，无人处、耿耿寒漏咽。", "嗟万事难忘，唯是轻别。", "翠尊未竭。", "凭断云留取，西楼残月。", "罗带光销纹衾叠。", "连环解、旧香顿歇。", "怨歌永、琼壶敲尽缺。", "恨春去、不与人期，弄夜色，空馀满地梨花雪。"]}