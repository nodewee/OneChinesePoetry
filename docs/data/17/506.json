{"author": "周邦彦", "period": null, "type": "词", "title": "拜星月・拜星月慢", "paragraphs": ["夜色催更，清尘收露，小曲幽坊月暗。", "竹槛灯窗，识秋娘庭院。", "笑相遇，似觉琼枝玉树相倚，暖日明霞光烂。", "水眄兰情，总平生稀见。", "画图中、旧识春风面。", "谁知道、自到瑶台畔。", "眷恋雨润云温，苦惊风吹散。", "念荒寒、寄宿无人馆。", "重门闭、败壁秋虫叹。", "怎奈向、一缕相思，隔溪山不断。"]}