{"author": "贺铸", "period": null, "type": "词", "title": "玉京秋", "paragraphs": ["陇首霜晴，泗滨云晚，乍摇落。", "废榭苍苔，破台荒草，西楚霸图冥漠。", "记登临事，九日胜游，千载如昨。", "更想像，晋客□归，谢生能赋继高作。", "飘泊。", "尘埃倦客，风月羁心，潘鬓晓来清镜觉。", "蜡屐纶巾，羽觞象管，且追随、隼旟行乐。", "东山□，应笑个侬风味薄。", "念故园黄花，自有年年约。"]}