{"author": "晁补之", "period": null, "type": "词", "title": "万年欢", "paragraphs": ["十里环溪，记当年并游，依旧风景。", "采舫红妆，重泛九秋清镜。", "莫叹歌台蔓草，喜相逢、欢情犹胜。", "苹洲畔、横玉惊鸾，半天云正愁凝。", "中秋醉魂未醒。", "又佳辰授衣，良会堪更。", "早岁功名，豪气尚凌汝颍。", "能致黄金一井，也莫负、鸱夷高兴。", "别有个、潇洒田园，醉乡天地同永。"]}