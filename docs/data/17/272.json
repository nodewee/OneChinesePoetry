{"author": "晁补之", "period": null, "type": "词", "title": "万年欢", "paragraphs": ["忆惜论心，尽青云少年，燕赵豪俊。", "二十南游，曾上会稽千仞。", "捐袂江中往岁，有骚人、兰荪遗韵。", "嗟管鲍、当日贫交，半成翻手难信。", "君知未遇元礼，肯抽身盛时，寻我幽隐。", "此事谈何容易，骥才方骋。", "彩舫红妆围定，笑西风、黄花班鬓。", "君欲问、投老生涯，醉乡歧路偏近。"]}