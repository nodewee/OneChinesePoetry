{"author": "晁补之", "period": null, "type": "词", "title": "喜朝天・踏莎行", "paragraphs": ["众芳残。", "海棠正轻盈，绿鬓朱颜。", "碎锦繁绣，更柔柯映碧，纤搊匀殷。", "谁与将红间白，采熏笼、仙衣覆斑斓。", "如有意、浓妆淡抹，斜倚阑干。", "夭饶向晚春後，惯困欹晴景，愁怕朝寒。", "纵有狂雨，便离披损，不奈幽闲。", "素李来禽总俗，谩遮映、终羞格疏顽。", "谁采顾，斜风教舞，月下庭间。"]}