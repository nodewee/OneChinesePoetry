{"author": "晁补之", "period": null, "type": "词", "title": "上林春・一落萦", "paragraphs": ["天惜中秋，三夜淡云，占得今宵明月。", "陬岁好，金风气爽，清时挺生贤哲。", "相门出相，算锺庆、自应累叶。", "乍归来，暂燕处，共仰赤松高辙。", "想人生、会须自悦。", "浮云事，笑里尊前休说。", "旧有衮衣，公归未晚，千岁盛明时节。", "命圭相印，看重赏、晋公勋业。", "济生灵，共富寿，海山天阔。"]}