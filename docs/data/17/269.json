{"author": "晁补之", "period": null, "type": "词", "title": "水龙吟", "paragraphs": ["去年暑雨钩盘，夜阑睡起同征辔。", "今年芳草，齐河古岸，扁舟同舣。", "萍梗孤踪，梦魂浮世。", "别离常是。", "念当时绿鬓，狂歌痛饮，今憔悴、东风里。", "此去济南为说。", "道愁肠、不醒犹醉。", "多情北渚，两行烟柳，一湖春水。", "还唱新声，後人重到，应悲桃李。", "待归时，揽取庭前皓月，也应堪寄。"]}