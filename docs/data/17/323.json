{"author": "晁补之", "period": null, "type": "词", "title": "紫玉箫", "paragraphs": ["罗绮丛中，笙歌丛里，眼狂初认轻盈。", "无花解比，似一钩新月，云际初生。", "算不虚得，都占与、第一佳名。", "轻归去，那知有人，别後牵情。", "襄王自是春梦，休谩说东墙，事更难凭。", "谁教慕宋，要题诗曾倚，宝柱低声。", "似瑶台晓，空暗想、众里飞琼。", "馀香冷、犹在小窗，一到魂惊。"]}