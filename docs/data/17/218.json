{"author": "晁补之", "period": null, "type": "词", "title": "万年欢", "paragraphs": ["心忆春归，似佳人未来，香径无迹。", "雪里江梅，因甚早知消息。", "百卉芳心正寂。", "夜不寐、幽姿脉脉。", "图清晓、先作宫妆，似防人见偷得。", "真香媚情动魄。", "算当时寿阳，无此标格。", "应寄扬州，何郎旧曾相识。", "花似何郎鬓白。", "恐花笑、逢花羞摘。", "那堪羌管惊心。", "也随繁杏抛掷。"]}