{"author": "周邦彦", "period": null, "type": "词", "title": "西平乐", "paragraphs": ["稚柳苏晴，故溪歇雨，川迥未觉春赊。", "驼褐寒侵，正怜初日，轻阴抵死须遮。", "叹事逐孤鸿尽去，身与塘蒲共晚，争知向此，征途迢递，伫立尘沙。", "追念朱颜翠发，曾到处、故地使人嗟。", "道连三楚，天低四野，乔木依前，临路敧斜。", "重慕想，东陵晦迹，彭泽归来，左右琴书自乐，松菊相依，何况风流鬓未华。", "多谢故人，亲驰郑驿，时倒融尊，劝此淹留，共过芳时，翻令倦客思家。"]}