{"author": "晁补之", "period": null, "type": "词", "title": "西平乐", "paragraphs": ["凤诏传来绛阕，当宁思贤辅。", "淮海甘棠惠化，霖雨商岩吉梦，熊虎周郊旧卜。", "千秋盛际，催促朝天归去。", "动离绪。", "空眷恋，难暂驻。", "新植双亭临水，风月佳名未睹。", "准拟金尊时举。", "况乐府、风流一部。", "妍歌妙舞，萦云回雪，亲教与，恨难诉。", "争欲攀辕借住。", "功成绣衮，重与江山作主。"]}