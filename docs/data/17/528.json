{"author": "周邦彦", "period": null, "type": "词", "title": "夜飞鹊・夜飞鹊慢", "paragraphs": ["河桥送人处，凉夜何其。", "斜月远堕馀辉。", "铜盘烛泪已流尽，霏霏凉露沾衣。", "相将散离会，探风前津鼓，树杪参旗。", "华骢会意，纵扬鞭、亦自行迟。", "迢递路回清野，人语渐无闻，空带愁归。", "何意重红满地，遗钿不见，斜径都迷。", "兔葵燕麦，向残阳、欲与人齐。", "但徘徊班草，欷酹酒，极望天西。"]}