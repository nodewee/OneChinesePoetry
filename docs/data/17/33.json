{"author": "石孝友", "period": null, "type": "词", "title": "念奴娇", "paragraphs": ["半千宝运，瑞清朝、诞育人间英物。", "暖律吹灰春到也，迟日光腾东壁。", "婺女双溪，沈郎八咏，辉映皆冰雪。", "储精毓秀，几年一个人杰。", "须信和气随人，粉梅欺黛柳，娇春争发。", "翠幕重重称寿处，莲炬蕙烟明灭。", "鼎席犹虚，九重频念此，衮衣华发。", "明年今夜，凤池应醉花月。"]}