{"author": "晁补之", "period": null, "type": "词", "title": "摸鱼儿", "paragraphs": ["买陂塘、旋栽杨柳，依稀淮岸江浦。", "东皋嘉雨新痕涨，沙觜鸥来鹭聚。", "堪爱处。", "最好是、一川夜月光流渚。", "无人独舞。", "任翠幄张天，柔茵藉地，酒尽未能去。", "青绫被，莫忆金闺故步。", "儒冠曾把身误。", "弓刀千骑成何事，荒了邵平瓜圃。", "君试觑。", "满青镜、星星鬓影今如许。", "功名浪语。", "便似得班超，封侯万里，归计恐迟春。"]}