{"author": "周邦彦", "period": null, "type": "词", "title": "齐天乐", "paragraphs": ["绿芜凋尽台城路，殊乡又逢秋晚。", "暮雨生寒，鸣蛩劝织，深阁时闻裁剪。", "云窗静掩。", "叹重拂罗衾，顿疏花簟。", "尚有綿囊，露萤清夜照书卷。", "荆江留滞最久，故人相望处，离思何限。", "渭水西风，长安乱叶，空忆诗情宛转。", "凭高眺远。", "正玉液新篘，蟹螯初荐。", "醉倒山翁，但愁斜照敛。"]}