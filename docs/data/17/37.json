{"author": "石孝友", "period": null, "type": "词", "title": "念奴娇", "paragraphs": ["麦秋天气，正玉杓斡暑，熏弦鸣律。", "浴佛生朝初过也，还数佳辰三日。", "筮水呈祥，梦熊叶庆，宝运符千一。", "太平朝野，异人端为时出。", "须信家世蝉联，乃翁遗范在，子孙逢吉。", "雾隐巢云聊寄傲，行矣飞英腾实。", "瀑布泉清，炉峰气秀，光映霞觞溢。", "萱堂争看，彩衣红堕双橘。"]}