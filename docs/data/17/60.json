{"author": "贺铸", "period": null, "type": "词", "title": "更漏子", "paragraphs": ["芳草斜曛。", "映画桥□□，翠阁临津。", "数阕清歌，两行红粉，厌厌别酒初曛。", "芳意赠我殷勤。", "罗巾双黛痕。", "便兰舟独上，洞府人闲，素手轻分。", "十里绮陌香尘。", "望紫云车远，已掩青门。", "迤逦黄昏，景阳钟动，临风隐隐犹闻。", "明朝水馆渔村。", "凭谁招断魂。", "恨不如今夜，明月多情，应待归云。"]}