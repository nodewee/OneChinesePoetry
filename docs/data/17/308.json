{"author": "晁补之", "period": null, "type": "词", "title": "胜胜慢・声声慢", "paragraphs": ["朱门深掩，摆荡春风，无情镇欲轻飞。", "断肠如雪，撩乱去点人衣。", "朝来半和细雨，向谁家、东馆西池。", "算未肯、似桃含红蕊，留待郎归。", "还记章台往事，别後纵青青，依旧时垂。", "灞岸行人多少，竟折柔枝。", "而今恨啼露叶，镇香街、抛掷因谁。", "又争可、妒郎夸春草，步步相随。"]}