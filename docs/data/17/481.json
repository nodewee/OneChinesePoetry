{"author": "周邦彦", "period": null, "type": "词", "title": "解语花", "paragraphs": ["风销焰蜡，露烘炉。", "花市光相射。", "桂华流瓦。", "纤云散，耿耿素娥欲下。", "衣裳淡雅。", "看楚女、纤腰一把。", "箫鼓喧，人影参差，满路飘香麝。", "因念都城放夜。", "望千门如昼，嬉笑游冶。", "钿车罗帕。", "相逢处，自有暗尘随马。", "年光是也。", "唯只见、旧情衰谢。", "清漏移，飞盖归来，从舞休歌罢。"]}