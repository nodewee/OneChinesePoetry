{"author": "晁补之", "period": null, "type": "词", "title": "梁州令叠韵・梁州令", "paragraphs": ["田野闲来惯。", "睡起初惊晓燕。", "樵青走挂小帘钩，南园昨夜，细雨红芳遍。", "平芜一带烟光浅。", "过尽南归雁。", "俱远。", "凭阑送目空肠断。", "好景难常占。", "过眼韶华如箭。", "莫教鶗鴂送韶华，多情杨柳，为把长条绊。", "清尊满酌谁为伴。", "花下提壶劝。", "何妨醉卧花底，愁容不上春风面。"]}