{"author": "晁补之", "period": null, "type": "词", "title": "尉迟杯", "paragraphs": ["去年时。", "正愁绝，过却红杏飞。", "沈吟杏子青时。", "追悔负好花枝。", "今年又春到，傍小阑、日日数花期。", "花有信，人却无凭，故教芳意迟迟。", "及至待得融怡。", "未攀条拈蕊，已叹春归。", "怎得春如天不老，更教花与月相随。", "都将命、拼与酬花，似岘山、落日客犹迷。", "尽归路，拍手拦街，笑人沈醉如泥。"]}