{"author": "周邦彦", "period": null, "type": "词", "title": "西河", "paragraphs": ["佳丽地。", "南朝盛事谁记。", "山围故国绕清江，髻鬟对起。", "怒涛寂寞打孤城，风樯遥度天际。", "断崖树，犹倒倚。", "莫愁艇子曾系。", "空馀旧迹郁苍苍，雾沈半垒。", "夜深月过女墙来，赏心东望淮水。", "酒旗戏鼓甚处市。", "想依稀、王谢邻里。", "燕子不知何世。", "入寻常、巷陌人家，相对如说兴亡，斜阳里。"]}