{"author": "晁补之", "period": null, "type": "词", "title": "凤凰台上忆吹箫", "paragraphs": ["才短宫慵，命奇人弃，年年故里来远。", "记往岁、莲塘送我，远赴荆蛮。", "莫道风情似旧，青镜里、绿鬓新斑。", "佳人怪，把盏为我，微敛眉山。", "从来嗣宗高韵，独见赏，青云忧绝尘间。", "谩回首、平生醉语，一梦惊残。", "莫笑移花种柳，应备办、投老同闲。", "纵枯槁，松桧奈得霜寒。"]}