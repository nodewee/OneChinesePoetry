{"author": "晁补之", "period": null, "type": "词", "title": "消息・永遇乐", "paragraphs": ["红日葵开，映墙遮牖，小斋端午。", "杯展荷金，簪抽笋玉，幽事还数。", "绿窗纤手，朱奁轻缕。", "争斗彩丝艾虎。", "想沈江怨魄归来，空惆怅、对菰黍。", "朱颜老去，清风好在，未减佳辰欢聚。", "趣蜡酒深斟，菖菹细糁，围坐从儿女。", "还同子美，江村长夏，闲对燕飞鸥舞。", "算何须、楚王雄风，方消畏暑。"]}