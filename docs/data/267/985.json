{"author": "陳棣", "period": "宋", "type": "诗", "title": "再次韻柏桐軒", "paragraphs": ["修垣蔽軒楹，如觀坐井天。", "高人爲披豁，物趣俱森然。", "柏桐伍蒿萊，混迹幾歲年。", "俄驚俯丹楹，况得依臞仙。", "佳名一品題，好語萬口傳。", "高參溜雨句，美並朝陽篇。", "掄才稽往牒，橫陳榱棟邊。", "論功及乃祖，屢薦薰風絃。", "謙居髯松下，優在良梓前。", "荆徐入貢時，曾不數樟楩。", "固殊上林木，虞衡日量詮。", "且異溫室樹，衣冠時遶旋。", "此方安靜僻，所欲唯生全。", "植物貴遂性，憑君較愚賢。"]}