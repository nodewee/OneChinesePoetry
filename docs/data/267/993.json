{"author": "陳棣", "period": "宋", "type": "诗", "title": "沈德和使君生辰四首  其二", "paragraphs": ["麟閣仙蓬萊，蘭省星躔次。", "瞻之已足榮，到者亦未易。", "惟公名德尊，飛聲從早歲。", "青錢中妙選，豈止一科第。", "果聞超卓姿，遍歷清華地。", "青藜照讐書，赤管供奏議。", "視典昔常遊，觀耕嘗入侍。", "熙朝百度新，一麾煩卧治。", "欲知天眷隆，御屏題姓氏。", "公豈久外人，趣裝宜早計。"]}