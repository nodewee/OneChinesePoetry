{"author": "陳棣", "period": "宋", "type": "诗", "title": "次韻葛教授新闢柏桐軒", "paragraphs": ["柏桐有正性，梁琴豈其天。", "丹雘自煇燿，絃徽漫鏘然。", "深慙社旁櫟，政爾終天年。", "復愧南城槁，猶知過飛仙。", "廟前今安在，爨下亦浪傳。", "何當生學宮，廣文遺新篇。", "色映醉吟杜，陰休眠晝邊。", "端如兩高弟，儼立聽誦絃。", "又如雙青衣，對舞風露前。", "方依植壇杏，不羨干雲楩。", "日哦二木間，妙意遺言詮。", "霜枝半摧剝，月影相回旋。", "後雕歲寒見，始華春意全。", "比德君無愧，五柳徒自賢。"]}