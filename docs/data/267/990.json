{"author": "陳棣", "period": "宋", "type": "诗", "title": "惜梅", "paragraphs": ["朔雪沒寒蕪，嚴威等羣木。", "東君惜江梅，先與借微燠。", "造物逞新奇，亭亭付幽獨。", "天然氷雪姿，不許鉛華凟。", "疎影浸澄波，斜枝度修竹。", "奇標含春容，清致漫山腹。", "夜月耿扶踈，寒風來馥鬰。", "素艷等瓊瑶，真香笑蘭菊。", "昨宵風雨顛，遺英滿平陸。", "憑誰望蒼天，榮枯何太速。", "凌晨眠霜林，餘芳猶五六。", "不厭終日看，尚可供詩目。"]}