{"author": "陳棣", "period": "宋", "type": "诗", "title": "棲軒偶成呈同僚", "paragraphs": ["我本山中人，勉强束冠带。", "欠伸輒有拘，似被天工械。", "誰令作此來，政爲窮所賣。", "規彼五斗粟，折腰何足怪。", "敢希拄頰傲，寧免望塵拜。", "平生浩然氣，摧落甘伍噲。", "茲軒粗可人，虛名供眼界。", "得從黄嬭遊，佳處時一解。", "多生作蠹魚，復此償書債。", "雖抗塵土容，耿耿氷壺在。", "同僚多俊遊，臺閣鵷鴻輩。", "胸中有雲夢，畧不見芥蔕。", "吏師有龔黄，民賊絕蜂蠆。", "而我躡後塵，嘉穀雜稊稗。", "詩壇欲尋盟，恐墮拋磚戒。", "翻思石鼎句，自取侯郎敗。", "終期探理窟，一洗荆榛隘。", "得肉姑置之，大嚼聊發快。"]}