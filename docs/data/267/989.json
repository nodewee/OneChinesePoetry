{"author": "陳棣", "period": "宋", "type": "诗", "title": "先春賦梅一首", "paragraphs": ["與客到先春，衰思覺飛越。", "時當萬卉凋，似補羣花闕。", "始信元化功，生意何曾輟。", "却疑鈞天宴，羣仙委珮玦。", "不數藐姑仙，神膚瑩氷雪。", "癯然抱清幽，卓爾負奇絕。", "生香巧藏密，靜艷羞容悅。", "陽萌知獨復，歲寒見孤潔。", "我來觴其下，坐對垂垂發。", "頭白不待摧，顔赬爲爾設。", "因思年少時，高枝手攀折。", "林逋與何遜，妙語誰優劣。", "老矣吟事慳，人笑心如鐵。", "何當夜深來，更看梢頭月。"]}