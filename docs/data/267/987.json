{"author": "陳棣", "period": "宋", "type": "诗", "title": "次韻鄭舜舉題簿廳交翠軒", "paragraphs": ["人生一漚浮，何適非暫寄。", "會須脫塵勞，談文不談利。", "開軒得此君，意愜投宿嗜。", "未堪食鳳凰，已足巢翡翠。", "惜哉小窗櫳，此地久何閟。", "想當未闢初，寧免簿書累。", "高人一披拂，便有無窮意。", "紛紛市廛子，冠蓋亂如沸。", "倘令見清標，魄褫復喪氣。", "客如王子猷，不速端可致。", "嗟予飽憂患，久矣無佳思。", "舊學已榛蕪，聞一豈知二。", "市肆羅無目，聊爲將軍地。", "斗酒詩百篇，是乃公能事。"]}