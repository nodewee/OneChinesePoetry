{"author": "陳棣", "period": "宋", "type": "诗", "title": "鄭倅生辰", "paragraphs": ["柯山插空天爲隣，飛仙窟宅無纖塵。", "降靈孕秀神所相，豈但崧高生甫申。", "笑別方壺離紫府，道骨清標映華組。", "二十八宿羅心胸，霽月光風映眉宇。", "書带家聲舊著聞，相國邸第南北分。", "人間未省見三絕，天上曾觀瑞五雲。", "箋詩傳禮窮家學，豈止談經能折角。", "鼓篋來爲碧水遊，賢關英俊推先覺。", "雄文大手古無倫，安知韓柳非前身。", "方期江夏無雙譽，只許樊川第五人。", "厭直承明祈外補，暫擁屏星左銅虎。", "萬口爭歌王海沂，懸榻已題陳仲舉。", "籍甚聲聞咫尺顔，竚聽鋒車趣賜環。", "歸持清禁紫荷橐，却踏彤墀玉笋班。", "我今幸遇懸弧旦，敢採民謠書弱翰。", "一言何以祝我公，願輔昇平到不窮。"]}