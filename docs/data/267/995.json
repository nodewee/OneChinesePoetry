{"author": "陳棣", "period": "宋", "type": "诗", "title": "沈德和使君生辰四首  其四", "paragraphs": ["化工有至仁，噓爲三月春。", "寧知清淑氣，回薄在茲辰。", "茲辰亦何有，璇霄見老人。", "黄堂沸笙簫，宴席方橫陳。", "寶觴酌流霞，艷歌飛梁塵。", "未嘗王母桃，敢薦蒙莊椿。", "賤子今何幸，明時識鳳麟。", "馬曹寧寄傲，鼠技屢迷津。", "尚容東郭吹，敢效西子顰。", "誓將頑鈍質，埏埴煩陶鈞。"]}