{"author": "陳棣", "period": "宋", "type": "诗", "title": "題李杜畫像", "paragraphs": ["吟詩莫學李太白，千首萬言皆酒色。", "吟詩莫學杜拾遺，一生抱恨長嗟咨。", "二豪胸中有佳趣，詩酒聊以發其悟。", "世人有眼誰識真，第見詩篇不見人。", "借令置之廟堂上，事業肯道風騷將。", "睥睨連帥奴將軍，英風義氣高薄雲。", "我今再拜觀遺像，猶疑飯顆相逢樣。", "詩題繪事在人間，光焰何翅長萬丈。"]}