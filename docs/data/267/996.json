{"author": "陳棣", "period": "宋", "type": "诗", "title": "釣瀨漁樵行送嚴守蘇伯業赴闕", "paragraphs": ["漁樵生長子陵州，偶爲城市逍遥遊。", "相逢欲話平生事，以手加額頻點頭。", "自言家世居村落，頗厭吾邦風土惡。", "大饑小歉偶一遭，棄擲鋤耰弄刀槊。", "二十年前事可驚，錦襦繡帽爭乘城。", "太平日久人忘戰，衣冠荆棘戈鋋腥。", "去年米貴無餘粟，往往驚顧如麋鹿。", "大開陳廩貸兼并，却笑隣邦才食粥。", "只今豐盈天報施，餘糧棲畝麥兩岐。", "牛羊日落草萊處，場圃秋深䆉稏時。", "父老歌謠童稚笑，歡聲萬口如同調。", "向來遊手今良農，今日膏腴昔荒嶠。", "漁樵無事官無逋，民不識吏亡追呼。", "田間第見隨軒鹿，道上兼無攫肉烏。", "問云何術能臻此，盡道我公才德美。", "文采風流求古人，循良事業空前史。", "公今去我歸朝天，攀轅截鐙何當前。", "願公早佩紫荷橐，顧我擬續甘棠篇。", "欲碑遺愛傳千古，政聲未暇從頭數。", "大書特書不一書，請載漁樵當日語。"]}