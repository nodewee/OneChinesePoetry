{"author": "陳棣", "period": "宋", "type": "诗", "title": "沈德和使君生辰四首  其三", "paragraphs": ["桐川古桃州，地僻官事少。", "簡靜宜有餘，苛刻則煩擾。", "公來省其俗，好尚已默了。", "碧凝燕寢香，青鞠圜扉草。", "麥壠雨初勻，棠陰風自掃。", "回觀漢循良，未足語治道。", "豈惟術數多，更覺規模小。", "公將宰天下，一郡乃戲嬲。", "便當作吏師，詎止爲民表。", "邦人何所祈，區區頌難老。"]}