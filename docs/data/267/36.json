{"author": "韋驤", "period": "宋", "type": "诗", "title": "放船一首", "paragraphs": ["崢嶸歲垂盡，泛鷁下岷江。", "鳴櫓風聲壯，搖旌日影雙。", "巨灘何累累，急鼓促韸韸。", "語疾軀生翼，論危頸縮腔。", "栖遲憑漆几，睥睨近紗窗。", "解纜侵朝霧，休程傍晚矼。", "童山連岌岌，古木競摐摐。", "岑絕行荒縣，間關按列邦。", "俗書慵注目，薄酒倦開缸。", "仙跡徒追羡，名篇乃素降。", "有誰陪亹亹，竟夕聽淙淙。", "幽興將詩遣，還嗟語意厖。"]}