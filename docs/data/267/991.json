{"author": "陳棣", "period": "宋", "type": "诗", "title": "次韻葉夢符端午", "paragraphs": ["吾邦重午節，興目皆可寓。", "遊人肆喧闐，畫舫紛排布。", "遡風伐鼉鼓，擊楫觀競渡。", "驕豪務相誇，水陸爭治具。", "醉憂瓶之罄，懽迫日云暮。", "朋從喜盍簪，謔浪時一遇。", "朅來廷尉府，官冷知誰顧。", "吻燥無復濡，腹枵何時飫。", "堂堂匡鼎來，解后肯同趣。", "携家忽過我，市飲容旋酤。", "遥知分已投，更喜首暫聚。", "慙非浴沂人，鄙志蒙推與。", "憐我孤危資，極力爲調護。", "高談驚四筵，坐使兒女怖。", "便當追彥國，未肯多文度。", "長篇粲珠玉，綺語斥霞鶩。", "人生類飄蓬，會合寧有數。", "交情看白頭，何必論新故。"]}