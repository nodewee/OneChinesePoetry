{"author": "陳棣", "period": "宋", "type": "诗", "title": "次韻陶幾道觀洪積仁詩編", "paragraphs": ["令尹韜潛藏六龜，逸韻長憂兒輩知。", "剡藤敲氷琢玉板，月兔脫穎供毛錐。", "冥搜豈但夢春草，招隠昔嘗吟桂枝。", "江山駿奔來筆下，疑有神助非人爲。", "公餘退客醉經史，底用紅裙捧玉巵。", "凌雲未讀相如賦，解頤共聽匡衡詩。", "詎容陶令賦歸去，且效謫仙歌別離。", "手題六紙勿輕示，把玩自足娛安期。", "千篇政恐雷電取，數仞不許門人闚。", "何當築壇拜詩將，一看橫槊英雄姿。"]}