{"author": "吳芾", "period": "宋", "type": "诗", "title": "范丞相生日", "paragraphs": ["天啟中興運，時生間世人。", "峴山鍾氣象，漢水賦精神。", "文采傾場屋，聲猷聳縉紳。", "千言醫國策，一日致君身。", "平步登黄閣，孤忠結紫宸。", "聖心資啟沃，帝業頼經綸。", "嶷嶷文章伯，堂堂社稷臣。", "威名騰異域，德澤遍斯民。", "相越風流在，歸秦意氣伸。", "有才俱擢用，靡事不咨詢。", "十載空天路，三年澤國濱。", "宵衣方念遠，皂蓋且行春。", "令下人咸喜，風行俗自淳。", "一方新沐惠，四海舊依仁。", "佇見飛還詔，重煩秉國鈞。", "從容扶日轂，慷慨掃邊塵。", "爲相賢如此，當朝信絕倫。", "邦人逢誕日，和氣滿城闉。", "貴極纔三紀，冬來始浹辰。", "願隨靈壽杖，千歲閲莊椿。"]}