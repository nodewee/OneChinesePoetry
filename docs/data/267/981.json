{"author": "陳棣", "period": "宋", "type": "诗", "title": "題范烏程松桂亭", "paragraphs": ["誰云宰邑難，宰邑有真樂。", "但知絃歌趣，永謝塵勞縛。", "琴堂吏驚散，晝日垂朱箔。", "燒香對棐几，文史資優學。", "一洗朱墨昏，至味非糟粕。", "范公今循良，一同聊笑謔。", "回視卓魯輩，政可束高閣。", "苕溪古侯邦，繁庶類京洛。", "壯哉萬戶邑，何異逢盤錯。", "公來省其俗，治劇操至約。", "政成日有餘，空庭可羅雀。", "西園久棄置，疏町走芒屩。", "經營四顧間，得地平如削。", "築堂號松桂，軒檻敞寥廓。", "雖無松桂陰，胸中自丘壑。", "况逢賢使君，成有新詩落。", "異時採歌謠，持用獻木鐸。"]}