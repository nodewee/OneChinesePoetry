{"author": "陳棣", "period": "宋", "type": "诗", "title": "古遊俠行", "paragraphs": ["君不見長安俠少兒，臂鷹走狗爭輕肥。", "一朝遭渠國士知，笑視鼎鑊如氷澌。", "翹關負重俱細事，拔山扛鼎焉能爲。", "橫行匈奴十萬騎，肯以祕計干閼氏。", "朝竊晉鄙符，暮解邯鄲圍。", "軍中不聞天子詔，向來灞上皆兒嬉。", "我有黄石書，孺子漫多奇。", "我有歐冶劍，荆卿何足揮。", "運籌折衝衽席上，料敵决勝如蓍龜。", "世遭右文歎數奇，縱有勇畧將安施。", "漢皇方受宣室釐，干戈不用包虎皮。", "使我不得封萬戶，恨不生當高祖時。"]}