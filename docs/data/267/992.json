{"author": "陳棣", "period": "宋", "type": "诗", "title": "沈德和使君生辰四首  其一", "paragraphs": ["星斗煥靈輝，川嶽儲英氣。", "散爲天地祥，鍾作人間瑞。", "正應五百年，乃克見名世。", "長庚夢太白，斯文得鼓吹。", "崧高生甫申，中興資屏衛。", "若人不時出，或出豈無謂。", "岩廊頼嘉謨，民物蒙美利。", "權輿生吾道，羽翼副六藝。", "我公豈其倫，稟賦已殊異。", "由來活國手，固自有次第。"]}