{"author": "姚合", "period": "唐", "type": "诗", "title": "省直書事", "paragraphs": ["默默滄江老，官分右掖榮。", "立朝班近殿，奏直上知名。", "曉霧和香氣，晴樓下樂聲。", "蜀牋金屑膩，月兔筆毫精。", "禁樹霏煙覆，宮牆瑞草生。", "露盤秋更出，玉漏晝還清。", "碧蘚無塵染，寒蟬似鳥鳴。", "竹深雲自宿，天近日先明。", "孱懦難封詔，疎愚但擲觥。", "素飡終日足，寧免衆人輕。"]}