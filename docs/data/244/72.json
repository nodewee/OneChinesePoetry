{"author": "釋重顯", "period": "宋", "type": "诗", "title": "歌紀四明汪君信士", "paragraphs": ["古君子兮道諸己，道器用兮合天理。", "同塵還若待時生，觀象不知何處起。", "荆叢叢襲莪叢叢，孝兮悌兮非沚中。", "聚應落落滴仙露，散或泠泠揚士風。", "風之上兮風之下，近一指兮遠一馬。", "秋水澹交無限情，夜光照乘胡爲者。", "伊予匪謂存餘力，詠高義兮困胸臆。", "巴歌百字巖葉書，飛寄汪門舊知識。"]}