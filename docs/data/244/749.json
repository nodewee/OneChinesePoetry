{"author": "姚合", "period": "唐", "type": "诗", "title": "寄陝府內兄郭冏端公", "paragraphs": ["蹇鈍無大計，酷嗜進士名。", "爲文性不高，三年住西京。", "相府執文柄，念其心專精。", "薄藝不退辱，特列爲門生。", "事出自非意，喜常少於驚。", "春牓四散飛，數日徧八紘。", "眼始見花發，耳得聞鳥鳴。", "免同去年春，兀兀聾與盲。", "家寄河朔間，道路出陝城。", "暌違逾十年，一會豁素誠。", "同游山水窮，狂飲飛大觥。", "起坐不相離，有若親弟兄。", "中外無親疎，所算在其情。", "久客貴優饒，一醉舊疾平。", "家遠歸思切，風雨甚亦行。", "到茲戀仁賢，淹滯一月程。", "新詩忽見示，氣逸言縱橫。", "纏緜意千里，騷雅文發明。", "永晝吟不休，咽喉乾無聲。", "羈貧重金玉，今日金玉輕。"]}