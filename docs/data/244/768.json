{"author": "姚合", "period": "唐", "type": "诗", "title": "贈盧沙彌小師", "paragraphs": ["怕見世間事，削頭披佛衣。", "年小未受戒，會解如老師。", "天與出家腸，一食齋不飢。", "麻履踏雪路，與馬不肯騎。", "嫌我身腥羶，似我見戎夷。", "彼此見會異，對面成別離。", "我師文宣王，立教垂書詩。", "但全仁義心，自然便慈悲。", "兩教大體同，無處辨是非。", "莫以衣服別，到頭不相知。"]}