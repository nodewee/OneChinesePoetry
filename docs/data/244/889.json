{"author": "姚合", "period": "唐", "type": "诗", "title": "酬任疇協律夏中苦雨見寄", "paragraphs": ["銀漢波瀾溢，經旬雨未休。", "細聽宜隔牖，遠望憶高樓。", "風急飄還斷，雲低落更稠。", "走童驚掣電，飢鳥啄浮漚。", "絲網張空際，蛛繩續瓦溝。", "青蛙多入戶，潢潦欲勝舟。", "雷怒疑山破，池渾似土流。", "灰人漫禳厭，水馬恣沈浮。", "廣陌應翻浪，貧居恐作湫。", "陽精藏不耀，陰氣盛難收。", "遠色重林暮，繁聲四壁秋。", "望晴思見日，防冷欲披裘。", "枕潤眠還嬾，車羸出轉憂。", "散空煙漠漠，迸溜竹修修。", "樹暗蟬吟咽，巢傾燕語愁。", "琴書涼簟淨，燈燭夜窗幽。", "天下那能向，龍邊豈易求。", "濕煙凝竈額，荒草覆牆頭。", "酒思淒方罷，詩情耿始抽。", "下牀先仗屐，汲井恐飄甌。", "危坐徒相憶，佳期未有由。", "勞君寄新什，終日不能酬。"]}