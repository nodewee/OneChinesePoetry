{"author": "鮑溶", "period": "唐", "type": "诗", "title": "悲湘靈", "paragraphs": ["山上涼雲收，日斜川風止。", "娥皇五十弦，秋深漢江水。", "初因無象外，牽感百憂裏。", "霜露結瑤華，煙波勞玉指。", "將隨落葉去，又繞疎蘋起。", "哀響雲合來，清餘桐半死。", "女顏萬歲後，豈復嬋娟子。", "不道神無悲，那能久如此。", "魂魄無不之，九山徒相似。", "沒沒竟不從，唯傷遠人耳。", "斑斑淚篁下，恐有學瑟鬼。"]}