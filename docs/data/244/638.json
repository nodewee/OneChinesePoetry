{"author": "姚合", "period": "唐", "type": "诗", "title": "送李餘及第歸蜀", "paragraphs": ["蜀山高岧嶤，蜀客無平才。", "日飲錦江水，文章盈其懷。", "十年作貢賓，九年多邅迴。", "春來登高科，升天得梯階。", "手持冬集書，還家獻庭闈。", "人生此爲榮，得如君者稀。", "李白蜀道難，羞爲無成歸。", "子今稱意行，所歷安覺危。", "與子久相從，今朝忽乖離。", "風飄海中船，會合難自期。", "長安米價高，伊我常渴飢。", "臨岐歌送子，無聲但陳詞。", "義交外不親，利交內相違。", "勉子慎其道，急若食與衣。", "苦爇道路赤，行人念前馳。", "一杯不可輕，遠別方自茲。"]}