{"author": "姚合", "period": "唐", "type": "诗", "title": "寄狄拾遺時爲魏州從事", "paragraphs": ["少在兵馬間，長還繫戎職。", "雞飛不得遠，豈要生羽翼。", "三年城中遊，與君最相識。", "應知我中腸，不苟念衣食。", "主人樹勳名，欲滅天下賊。", "愚雖乏智謀，願陳一夫力。", "人生須氣健，飢凍縛不得。", "睡當一席寬，覺乃千里窄。", "古人不懼死，所懼死無益。", "至交不可合，一合難離坼。", "君嘗相勸勉，苦語毒胸臆。", "百年心知同，誰限河南北。"]}