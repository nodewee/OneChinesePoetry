{"author": "釋重顯", "period": "宋", "type": "诗", "title": "歌送范陽盧君", "paragraphs": ["范陽居士來鄞水，動地仙飇向人起。", "乳峰直上雲霞開，步驟大衢到如此。", "茫茫塵世誰知交，當場問我非相饒。", "禪家畢竟無他事，古雪巖前曾未消。", "俄然悵望辭叢室，荷負難兮淚深溢。", "遠幸流方且莫論，再得從容又何日。", "迢迢故國殊存想，冷碧柯山分指掌。", "況有覺雄華藏師，歸去百城共游賞。"]}