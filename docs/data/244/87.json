{"author": "鮑溶", "period": "唐", "type": "诗", "title": "歸鴈", "paragraphs": ["南國春早煖，渚蒲正月生。", "東風吹鴈心，上下和樂聲。", "繞水半空去，拂雲偕相迎。", "如防失羣怨，預有侵夜驚。", "渺邈天外影，支離塞中鶯。", "自顧摧頹羽，偏感南北情。", "乍甘煙霧勞，不顧龍沙榮。", "雖樂未歸意，終不能自鳴。", "喜去春月滿，歸來秋風清。", "啼餘碧窗夢，望斷陰山行。", "不及瑤𥯅燕，寄身金宮楹。"]}