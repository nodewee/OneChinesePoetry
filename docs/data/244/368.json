{"author": "沈亞之", "period": "唐", "type": "诗", "title": "文祝延二闋 一", "paragraphs": ["閩山之杭杭兮水堋堋，吞荒抱大兮香疊層。", "騰氣清渾兮朝昏，神生其中兮宅幽凝。", "居如山兮惠如水，處端卓兮赴下而忘鄙。", "集人之祈兮從人之所市，攀清明兮叩髣髴。", "我民清兮期吉日，願聽誠兮陳所當。", "侯臨我兮恩如光，照導兮天覆。", "惠流吾兮樂且康，恭聞侯兮飲食失常。", "民縈憂兮心苦瘡，飽我之飢兮侯由有穀。", "神有澤兮宜蔭沃，脫侯之恙兮歸侯之多福。", "羣卑勤之恭潔兮，鑒貞盟乎山竹。"]}