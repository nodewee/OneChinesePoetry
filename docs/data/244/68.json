{"author": "釋重顯", "period": "宋", "type": "诗", "title": "送懷秀禪者", "paragraphs": ["麻衣草座思靈徹，一食安閑更無别。", "儵忽遷流數百年，杳杳誰來繼其絕。", "吾兮亦是疏慵輩，冷淡身心存慷愷。", "偶續靈峰照夜燈，邃泛鐡船下滄海。", "深嗟知困不知休，奔馳駭浪空淹留。", "縱得長鼇擬何待，堪白頭時好白頭。", "因觀壞衲秀禪客，清苦如冰復如蘗。", "别我攜筇步大方，爲葉爲花恣披折。", "伏枕寥寥情意闌，率寫狂歌贈行色。"]}