{"author": "姚合", "period": "唐", "type": "诗", "title": "秋中寄崔道士", "paragraphs": ["貧居雀喧噪，況乃靜巷陌。", "夜眠睡不成，空庭聞露滴。", "旁有一桮酒，歡然如對客。", "月光久逾明，照得筆墨白。", "平生志舒豁，難可似茲夕。", "四肢得自便，雖勞不爲役。", "故人山中住，善治活身策。", "五穀口不嘗，比僧更閑寂。", "我今暫得安，自謂脫幽戚。", "君身長逍遙，日月爭老得。"]}