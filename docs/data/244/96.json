{"author": "鮑溶", "period": "唐", "type": "诗", "title": "玉山謠奉送王隱者", "paragraphs": ["鳳皇城南玉山高，石腳聳立爭雄豪。", "攢峯胎玉氣色潤，百泉透雲流不盡。", "萬古分明對眼開，五煙窈窕呈祥近。", "有客師事金身仙，用金買得山中田。", "閑開玉水灌芝草，靜醉天酒松間眠。", "心期南溟萬里外，出山幾遇光陰改。", "水玉丁東不可聞，冰華皎潔應如待。", "秋風引吾歌去來，玉山綵翠遙相催。", "殷勤千樹玉山頂，碧洞寥寥寒錦苔。"]}