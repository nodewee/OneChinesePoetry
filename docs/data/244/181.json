{"author": "唐扶", "period": "唐", "type": "诗", "title": "和兵部鄭侍郎省中四松詩", "paragraphs": ["幽抱應無語，貞松遂自栽。", "寄懷丞相業，因擢大夫材。", "日射蒼鱗動，塵迎翠箒迴。", "嫩茸含細粉，初葉泛新桮。", "偶聖爲舟去，逢時與鶴來。", "寒聲連曉竹，靜氣結陰苔。", "赫奕鳴騶至，熒煌洞戶開。", "良辰一臨眺，憩樹幾裴回。", "恨發風期阻，詩從綺思裁。", "還聞舊凋契，凡在此中培。"]}