{"author": "姚合", "period": "唐", "type": "诗", "title": "寄賈島浪仙", "paragraphs": ["悄悄掩門扉，窮窘自維縶。", "世途已昧履，生計復乖緝。", "疎我非常性，端峭爾孤立。", "往還縱云久，貧蹇豈自習。", "所居率荒野，寧似在京邑。", "院落夕彌空，蟲聲雁相及。", "衣巾半僧施，蔬藥常自拾。", "凜凜寢席單，翳翳竈煙濕。", "頹籬里人度，敗壁鄰燈入。", "曉思已暫舒，暮愁還更集。", "風淒林葉萎，苔糝行徑澀。", "海嶠誓同歸，橡栗充朝給。"]}