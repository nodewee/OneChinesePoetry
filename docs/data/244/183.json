{"author": "郭周藩", "period": "唐", "type": "诗", "title": "譚子池", "paragraphs": ["澄水一百步，世名譚子池。", "余詰陵陽叟，此池當因誰。", "父老謂余說，本郡譚叔皮。", "開元末年中，生子字阿宜。", "墜地便能語，九歲多鬚眉。", "不飲亦不食，未嘗言渴飢。", "十五銳行走，快馬不能追。", "二十入山林，一去無還期。", "父母憶念深，鄉閭爲立祠。", "大曆元年春，此兒忽來歸。", "頭冠簪鳳皇，身著霞裳衣。", "普遍拯疲俗，丁寧告親知。", "余爲神仙官，下界不可祈。", "恐爲妖魅假，不如早平夷。", "此有黃金藏，鎮在茲廟基。", "發掘散生聚，可以救貧羸。", "金出繼靈泉，湛若清琉璃。", "泓澄表符瑞，水旱無竭時。", "言訖辭沖虛，杳靄上玄微。", "凡情留不得，攀望衆號悲。", "尋稟神仙誡，徹廟斸開窺。", "果獲無窮寶，均融霑困危。", "巨源出嶺頂，噴湧世間稀。", "異境流千古，終年福四維。"]}