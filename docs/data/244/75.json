{"author": "鮑溶", "period": "唐", "type": "诗", "title": "宿吳興道中苕村", "paragraphs": ["浮客倦長道，秋深夜如年。", "久行惜日月，常起雞鳴前。", "夕計今日程，息車在苕川。", "霜中水南寺，金磬泠泠然。", "疇昔此林下，歸心巢頂禪。", "身依寤昏寐，智月生虛圓。", "羈旅違我程，去留難雙全。", "觀身話往事，如夢遊青天。", "明發止賓從，寄聲琴上弦。", "聊書越人意，此曲名思仙。"]}