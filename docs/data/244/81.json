{"author": "鮑溶", "period": "唐", "type": "诗", "title": "雲溪竹園翁", "paragraphs": ["硠硠雲溪裏，翠竹和雲生。", "古泉積澗深，竦竦如刻成。", "楚客臥雲老，世間無姓名。", "因茲千畝業，以代雙牛耕。", "亂林不可留，寸莖不可輕。", "風煖鬬出地，仰齊故年莖。", "幽室結白茅，密葉羅衆清。", "照水寒澹蕩，對山綠崢嶸。", "蒼松含古貌，秋桂儼白英。", "相看受天風，深夜戛擊聲。"]}