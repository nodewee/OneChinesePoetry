{"author": "釋重顯", "period": "宋", "type": "诗", "title": "寄崇壽懷長老歌", "paragraphs": ["寂住峰兮觸星斗，寂住師兮古爲道。", "死中得活未輕酬，不許夜行投曉到。", "藹藹聲光一百年，吾其後兮吾其先。", "振領提綱笑多事，掩扉塞路空依然。", "龍朔老盧同兀兀，土爲貌兮金作骨。", "萬國爭求肯便行，我要重新敲鐡佛。", "東西南北休云識，枯槁冥冥頗相憶。", "天外清風結陣來，狂歌遠寄從抛擲。"]}