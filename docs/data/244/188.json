{"author": "舒元輿", "period": "唐", "type": "诗", "title": "八月五日中部官舍讀唐曆天寶已來追愴故事", "paragraphs": ["將尋國朝事，靜讀柳芳曆。", "八月日之五，開卷忽感激。", "正當天寶末，撫事坐追惜。", "仰思聖明帝，貽禍在肘腋。", "楊李盜吏權，貪殘日狼籍。", "燕戎伺其便，百萬奮長戟。", "兩河連煙塵，二京成瓦礫。", "生人死欲盡，揳業猶不息。", "肅宗傳寶圖，寇難連年擊。", "天地方開泰，鑄鼎成繼述。", "萬國哭龍衮，悲思動蠻[貊]。", "自此千秋節，不復動金石。", "悲風揚霜天，繐帷冷塵席。", "零落太平老，東西亂離客。", "往往爲余言，嗚咽淚雙滴。", "況當近塞地，哀吹起邊笛。", "撫几觀陳文，使我心不懌。", "花萼笑繁華，溫泉樹容碧。", "霓裳煙雲盡，梨園風雨隔。", "露囊與金鏡，東逝驚波溺。", "昔聞歡娛事，今日成慘慼。", "神仙不可求，劒璽苔文積。", "萬古長恨端，蕭蕭泰陵陌。"]}