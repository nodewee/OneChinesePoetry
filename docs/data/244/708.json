{"author": "姚合", "period": "唐", "type": "诗", "title": "金州書事寄山中舊友", "paragraphs": ["安康雖好郡，刺史是憨翁。", "買酒終朝飲，吟詩一室空。", "自知爲政拙，衆亦覺心公。", "親事星河在，憂人骨肉同。", "簿書嵐色裡，鼓角水聲中。", "井邑神州接，帆檣海路通。", "野亭晴帶霧，竹寺夏多風。", "溉稻長洲白，燒林遠岫紅。", "舊山期已失，芳草思何窮。", "林下無相笑，男兒五馬雄。"]}