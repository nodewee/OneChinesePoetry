{"author": "姚合", "period": "唐", "type": "诗", "title": "和門下李相餞西蜀相公", "paragraphs": ["聖朝同舜日，作相有夔龍。", "理化知無外，烝黎盡可封。", "燮和皆達識，出入並登庸。", "武騎增餘勇，儒冠貴所從。", "贈詩全六義，出鎮越千峰。", "連日陳天樂，芳筵疊酒鍾。", "烏臺情已洽，鳳閣分彌濃。", "棧轉旌搖水，崖高馬蹋松。", "恩深施遠俗，化美見前蹤。", "江曉流巴字，山晴聳劍峰。", "雙油擁上宰，四海羨臨邛。", "先路聲華遠，離京詔旨重。", "歲除今向盡，春色即相逢。", "嫩葉抽頳蘂，新苔長翠茸。", "冰銷魚潎潎，林煖鳥噰噰。", "泉落聞難盡，花開看不供。", "青城方眷戀，黃閣竟從容。", "計日歸台席，還聽長樂鐘。"]}