{"author": "姚合", "period": "唐", "type": "诗", "title": "題鳳翔西郭新亭", "paragraphs": ["西郭塵埃外，新亭制度奇。", "地形當要處，人力是閑時。", "結搆方殊絕，高低更合宜。", "棟梁清俸買，松竹遠山移。", "佛寺幽難敵，仙家景可追。", "良工慙巧盡，上客恨逢遲。", "兩面寒波漲，當前軟柳垂。", "清虛宜月入，涼冷勝風吹。", "宴賞軍容靜，登臨妓樂隨。", "魚龍聽弦管，鳧鶴識旌旗。", "泛鷁春流闊，飛觴白日欹。", "閑花長在戶，嫩蘚乍緣墀。", "永望情無極，頻來困不辭。", "雲峰晴轉翠，煙樹曉逾滋。", "向野惟貪靜，臨空遽覺危。", "行人如不到，遊樂更何爲。"]}