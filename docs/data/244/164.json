{"author": "鮑溶", "period": "唐", "type": "诗", "title": "採珠行", "paragraphs": ["東方暮空海面平，驪龍弄珠燒月明。", "海人驚窺水底火，百寶錯落隨龍行。", "浮心一夜生姦見，月質龍軀看幾遍。", "擘波下去忘此身，迢迢謂海無靈神。", "海宮正當龍睡重，昨夜孤光今得弄。", "河伯空憂水府貧，天吳不敢相驚動。", "一團冰容掌上清，四面人入光中行。", "騰華乍搖白日影，銅鏡萬古羞爲靈。", "海邊老翁怨狂子，抱珠哭向無底水。", "一富何須龍頷前，千金幾葬魚腹裏。", "鱗蟲變化爲陰陽，填海破山無景光。", "拊心髣髴失珠意，此土爲爾離農桑。", "飲風衣日亦飽煖，老翁擲却荆雞卵。"]}