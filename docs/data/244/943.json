{"author": "姚合", "period": "唐", "type": "诗", "title": "過張邯鄲莊", "paragraphs": ["客行長似病，煩熱束四肢。", "到君讀書堂，忽若逢良醫。", "堂前水交流，堂下樹交枝。", "兩門延風涼，洗我昏濁肌。", "與子還往熟，坐臥恣所宜。", "時時相獻酬，文字當酒巵。", "野飯具藜藿，永日亦不飢。", "苟飡非其所，鱠炙爲蒺藜。", "時清士人閑，耕作唯文詞。", "豈獨鄉里薦，當取四海知。"]}