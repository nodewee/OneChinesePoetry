{"author": "唐扶", "period": "唐", "type": "诗", "title": "使南海道長沙題道林岳麓寺", "paragraphs": ["道林岳麓仲與昆，卓犖請從先後論。", "松根踏雲二千步，始見大屋開三門。", "泉清或戲蛟龍窟，殿豁數盡高帆掀。", "即今異鳥聲不斷，聞道看花春更繁。", "從容一衲分若有，蕭瑟兩鬢吾能髠。", "逢迎侯伯轉覺貴，膜拜佛像心加尊。", "稍揖皇英頮濃淚，試與屈賈招清魂。", "荒唐大樹悉楠桂，細碎枯草多蘭蓀。", "沙彌去學五印字，靜女來懸千尺幡。", "主人念我塵眼昏，半夜號令期至暾。", "遲回難得上白舫，羈泄不敢言綠尊。", "兩祠物色採拾盡，壁間杜甫真少恩。", "晚來光彩更騰射，筆鋒正健如可吞。"]}