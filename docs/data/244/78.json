{"author": "鮑溶", "period": "唐", "type": "诗", "title": "夏日華山別韓博士愈", "paragraphs": ["別地泰華陰，孤亭潼關口。", "夏日可畏時，望山易遲久。", "暫因車馬倦，一逐雲先後。", "碧霞氣爭寒，黃鳥相語誘。", "三峰多異態，逈舉仙人手。", "天晴捧日輪，月夕弄星斗。", "幽疑白帝近，明見黃河走。", "遠心不期來，真境非吾有。", "鳥鳴草木下，日息天地右。", "躑躅因風松，青冥謝仙叟。", "不知無聲淚，中感一顏厚。", "青霄上何階，別劒空朗扣。", "故鄉此關外，身與名相守。", "跡比斷根蓬，憂如長飲酒。", "生離抱多恨，方寸安可受。", "咫尺岐路分，蒼煙蔽回首。"]}