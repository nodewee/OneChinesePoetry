{"author": "釋重顯", "period": "宋", "type": "诗", "title": "送倧禪者", "paragraphs": ["涪江怒激鯨鼇宅，岌岌三山大傾側。", "冥數俄然一箇來，步武羣方作禪客。", "振聲謂我分綱宗，今兮古兮何忩忩。", "令吾强爲抉辭句，句句字字凜凜生狂風。", "拂散四七單傳之落葉，掃蕩二三直指之流蓬。", "似带微芒，敢未勦絕。", "寒木在握兮全機可笑，秋水横按兮半提可滅。", "使八極頂目者不自爭衡，見斯人兮駕御昂枿。"]}