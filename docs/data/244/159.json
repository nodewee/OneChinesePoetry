{"author": "鮑溶", "period": "唐", "type": "诗", "title": "湘妃列女操", "paragraphs": ["有虞夫人哭虞后，淑女何事又傷離，竹上淚跡生不盡。", "寄哀雲和五十絲，雲和終奏鈞天曲。", "乍聽寶琴遙嗣續，三湘測測流急綠。", "秋夜露寒蜀帝飛，楓林月斜楚臣宿。", "更疑川宮日黃昏，闇攜女手殷勤言。", "環珮玲瓏有無間，終疑既遠雙悄悄。", "蒼梧舊雲豈難召，老猨心寒不可嘯。", "目眄眄兮意蹉跎，魂騰騰兮驚秋波。", "曲一盡兮憶再奏，衆弦不聲且如何。"]}