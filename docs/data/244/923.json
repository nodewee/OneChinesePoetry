{"author": "姚合", "period": "唐", "type": "诗", "title": "杭州觀潮", "paragraphs": ["樓有章亭號，濤來自古今。", "勢連蒼海闊，色比白雲深。", "怒雪驅寒氣，狂雷散大音。", "浪高風更起，波急石難沈。", "鳥懼多遙過，龍驚不敢吟。", "坳如開玉穴，危似走瓊岑。", "但褫千人魄，那知伍相心。", "岸摧連古道，洲漲碚叢林。", "跳沫山皆濕，當江日半陰。", "天然與禹鑿，此理遣誰尋。"]}