{"author": "姚合", "period": "唐", "type": "诗", "title": "新居秋夕寄李廓", "paragraphs": ["羈滯多共趣，屢屢同室眠。", "稍暇更訪詣，寧唯候招延。", "媿君備蔬藥，識我性所便。", "罷吏童僕去，灑掃或自專。", "古巷人易息，疎迥自江邊。", "幸當中秋夕，復此無雲天。", "月華更漏清，露葉光彩鮮。", "四鄰亦悄悄，中懷益纏綿。", "茲境罕能致，居閑得彌偏。", "數杯罷復飲，共想山中年。"]}