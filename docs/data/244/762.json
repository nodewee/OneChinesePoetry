{"author": "姚合", "period": "唐", "type": "诗", "title": "寄舊山隱者", "paragraphs": ["別君須臾間，曆日兩度新。", "念彼白日長，復值人事并。", "未改當時居，心事如野雲。", "朝朝恣行坐，百事都不聞。", "奈何道未盡，出山最艱辛。", "奔走衢路間，四枝不屬身。", "名在進士場，筆毫爭等倫。", "我性本朴直，詞理安得文。", "縱然自稱心，又不合衆人。", "以此名字低，不如風中塵。", "昨逢賣藥客，云是居山鄰。", "說君憶我心，顦顇其形神。", "昔是同枝鳥，今作萬里分。", "萬里亦未遙，喧靜終難羣。"]}