{"author": "舒元輿", "period": "唐", "type": "诗", "title": "坊州按獄蘇氏莊記室二賢自鄜州走馬相訪留連數日發後獨坐寂寞因成詩寄之", "paragraphs": ["十年一相見，世俗信多岐。", "雲雨易分散，山川長間之。", "我銜鳳闕恩，按獄橋山陲。", "君在龍驤府，掌奏羽檄詞。", "相去百餘里，魂夢自相馳。", "形容在胸臆，書札通相思。", "煩君愛我深，輕車忽載脂。", "塞門秋色老，霜氣方凝姿。", "此地少平川，岡阜相參差。", "誰知路非遠，行者多云疲。", "君能犯勁風，信宿凌欹危。", "情親不自倦，下馬開雙眉。", "相對坐沉吟，屈指驚歲時。", "萬事且莫問，一杯欣共持。", "陽烏忽西傾，明蟾挂高枝。", "卷簾引瑤玉，滅燭臨霜墀。", "中庭有疎蘆，淅淅聞風吹。", "長河卷雲色，凝碧無瑕疵。", "一言開我懷，曠然澹希夷。", "悠悠夜方永，冷思偏相宜。", "眉睫無他人，與君閑解題。", "陶然叩寂寞，更請吟清詩。", "得意且忘言，何況竹與絲。", "頃刻過三夕，起坐輕四肢。", "明朝告行去，慘然還別離。", "出門送君去，君馬揚金羈。", "迴來坐空堂，寂寞無人知。"]}