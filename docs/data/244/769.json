{"author": "姚合", "period": "唐", "type": "诗", "title": "贈張籍太祝", "paragraphs": ["絕妙江南曲，淒涼怨女詩。", "古風無手敵，新語是人知。", "飛動應由格，功夫過却奇。", "麟臺添集卷，樂府換歌詞。", "李白應先拜，劉禎必自疑。", "貧須君子救，病合國家醫。", "野客開山借，鄰僧與米炊。", "甘貧辭聘幣，依選受官資。", "多見愁連曉，稀聞債盡時。", "聖朝文物盛，太祝獨低眉。"]}