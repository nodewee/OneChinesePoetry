{"author": "姚合", "period": "唐", "type": "诗", "title": "送張宗原", "paragraphs": ["東門送客道，春色如死灰。", "一客失意行，十客顏色低。", "住者既無家，去者又非歸。", "窮愁一成疾，百藥不可治。", "子賢我且愚，命分不合齊。", "誰開蹇躓門，日日同遊棲。", "子行何所之，切切食與衣。", "誰能買仁義，令子無寒飢。", "野田不生草，四向生路岐。", "士人甚商賈，終日須東西。", "鴻雁春北去，秋風復南飛。", "勉君向前路，無失相見期。"]}