{"author": "舒元輿", "period": "唐", "type": "诗", "title": "橋山懷古", "paragraphs": ["軒轅厭代千萬秋，淥波浩蕩東南流。", "今來古往無不死，獨有天地長悠悠。", "我乘驛騎到中部，古聞此地爲渠搜。", "橋山突兀在其左，荒榛交鏁寒風愁。", "神仙天下亦如此，況我慼促同蜉蝣。", "誰言衣冠葬其下，不見弓劒何人收。", "哀喧呌笑牧童戲，陰天月落狐狸遊。", "却思皇墳立人極，車輪馬跡無不周。", "洞庭張樂降玄鶴，涿鹿大戰摧蚩尤。", "知勇神天不自大，風后力牧輸長籌。", "襄城迷路問童子，帝鄉歸去無人留。", "崆峒求道失遺跡，荆山鑄鼎餘荒丘。", "君不見黃龍飛去山下路，斷髯成草風颼颼。"]}