{"author": "陶雍", "period": "唐", "type": "诗", "title": "和兵部鄭侍郎省中四松詩", "paragraphs": ["右相歷兵署，四松皆手栽。", "斸時驚鶴去，移處帶雲來。", "根倍雙桐植，花分八桂開。", "生成造化力，長作棟梁材。", "豈羨蘭依省，猶嫌柏占臺。", "出樓終百尺，入夢已三台。", "幽韻和宮漏，餘香度酒杯。", "拂冠枝上雪，染履影中苔。", "高位相承地，新詩寡和才。", "何由比蘿蔓，攀附在條枚。"]}