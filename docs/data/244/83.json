{"author": "鮑溶", "period": "唐", "type": "诗", "title": "長安言懷", "paragraphs": ["殷殷生念厚，戚戚勞者多。", "二時晝夜等，百歲詎幾何。", "日下文翰苑，側身識經過。", "千慮恐一失，翔陽已蹉跎。", "臨觴翦衆憂，靜寄絲桐歌。", "思歸繞十指，五聲不相和。", "暮天還巢翼，明日隕葉柯。", "高謝巖谷人，鹿衣帶女蘿。", "生不去親愛，浮名若風波。", "誰令不及此，親愛隔山河。"]}