{"author": "姚合", "period": "唐", "type": "诗", "title": "寄楊茂卿校書", "paragraphs": ["去年別君時，同宿黎陽城。", "黃河凍欲合，船入冰罅行。", "君爲使滑州，我來西入京。", "丈夫不泣別，旁人歎無情。", "到京就省試，落籍先有名。", "慙辱鄉薦書，忽欲自受刑。", "還家豈無路，羞爲路人輕。", "決心住城中，百敗望一成。", "腐草衆所棄，猶能化爲螢。", "豈我愚暗身，終久不發明。", "所悲道路長，親愛難合幷。", "還如舟與車，奔走各異程。", "耳目甚短狹，背面若聾盲。", "安得學白日，遠見君儀形。"]}