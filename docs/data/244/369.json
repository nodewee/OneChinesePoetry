{"author": "沈亞之", "period": "唐", "type": "诗", "title": "文祝延二闋 二", "paragraphs": ["兕載吹兮音咿咿，銅鐃呶兮睋呼𪾤睢。", "樟之蓋兮麓下，雲垂幄兮爲帷。", "合吾民兮將安，維吾侯之康兮樂欣。", "肴盤列兮荅神，神擺漁篁兮降拂窣窣。", "右持妓兮左夫人，態修邃兮佻眇。", "調丹含瓊兮瑳佳笑，馨炮羶燔兮溢按豆。", "爵盎無虛兮菓摭雜佑，秋雲清醉兮流融光。", "巫裾旋兮覡袖翔，瞪虛凝兮覽迴楊。", "語神歡兮酒云央，望吾侯兮遵賞事。", "朝馬駕兮搦寶轡，千弭函弦兮森道騎。", "吾何樂兮神軒，維侯之康兮居遊自遂。"]}