{"author": "姚合", "period": "唐", "type": "诗", "title": "送任畹評事赴沂海", "paragraphs": ["擲筆不作尉，戎衣從嫖姚。", "嚴冬入都門，僕馬氣益豪。", "沂州右鎮雄，士勇旌旗高。", "洛東無憂虞，半夜開虎牢。", "丈夫貴功勳，不貴爵祿饒。", "仰眠作書生，衣食何由銷。", "任生非常才，臨事膽不搖。", "必當展長畫，逆波斬鯨鼇。", "九陌塵土黑，話別立遠郊。", "孟堅勒燕然，豈獨在漢朝。"]}