{"author": "姚合", "period": "唐", "type": "诗", "title": "莊居野行", "paragraphs": ["客行野田間，此屋皆閉戶。", "借問屋中人，盡去作商賈。", "官家不稅商，稅農服作苦。", "居人盡東西，道路侵壠畝。", "採玉上山顛，探珠入水府。", "邊兵索衣食，此物同泥土。", "古來一人耕，三人食猶飢。", "如今千萬家，無一把鋤犂。", "我倉常空虛，我田生蒺藜。", "上天不雨粟，何由活烝黎。"]}