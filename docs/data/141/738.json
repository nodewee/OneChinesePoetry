{"author": "蘇泂", "period": "宋", "type": "诗", "title": "哭小姪梅老", "paragraphs": ["我初養柏兒，年紀三十四。", "穎季得梅老，歲數適我類。", "而梅生不凡，頭骨甚磽異。", "見之懷抱中，宛有成人器。", "漆光眼目動，玉雪皮肉細。", "愛之甚於柏，稍長望其貴。", "每出偏問歸，祝父好看視。", "猶嫌礙關鑰，莫伴柏嬉戲。", "固嘗約而父，築室更隣位。", "請師共教授，兒姪精六藝。", "中年不如意，藉此期自慰。", "庶幾和仲老，他日遠虎侍。", "梅胡不佳實，飄謝許危脆。", "更醫再而三，歷齒一十二。", "留之苦不可，去我何乃易。", "而父真斷腸，汝伯重垂涕。", "爾梅竟何往，小槥但遺蛻。", "登槃莫薦子，登隴休折寄。", "云然我所傷，畏是爾名字。", "梅兮早歸來，尚作梅花弟。"]}