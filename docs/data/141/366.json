{"author": "釋梵琮", "period": "宋", "type": "诗", "title": "偈頌九十三首  其一二", "paragraphs": ["禁足不定足，居中不住中。", "去來無罣礙，踢踏活虛空。", "射殺南山虎，翻身控角弓。", "上無攀仰，下絕己躬。", "孤迥迥一塵不立，清寥寥目斷千峰。", "白雲片片，流水重重。", "驀忽和盤掇轉，却要喚西作東。", "生鐵團上，迸開罅縫。", "枯河道裏，露出魚蹤。", "不是妙用，亦非神通。", "大家無別事，平等主人翁。", "咄，老來雙耳聾。"]}