{"author": "蘇泂", "period": "宋", "type": "诗", "title": "春日獨居感懷", "paragraphs": ["昔我金陵歸，感此芳歲闌。", "入門見兒女，愧色蓋愁顔。", "從人竊餘瀝，俯育良已難。", "居者瓶盎空，行者衣裳單。", "豈無一杯酒，持慰汝荒寒。", "所知不相待，各去爲蒼山。", "我生轉無聊，終日自閉關。", "門前春風來，草樹向斕斑。", "舟車載游冶，類聚極相歡。", "而我懷所知，所得心未安。", "晨興亦扶杖，十步九思還。", "言瞻山頭石，安得如汝頑。"]}