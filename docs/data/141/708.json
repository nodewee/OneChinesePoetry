{"author": "蘇泂", "period": "宋", "type": "诗", "title": "江上遣心", "paragraphs": ["風帆等駿馬，突出不受羈。", "羣山望如豆，轉盼羅窗扉。", "頃居長安城，小駟驅以馳。", "塵埃困煩促，滯留費憂思。", "不知葭葦鄉，閟此天地奇。", "鷗禽亦佳尚，潔身固我師。", "下上萬頃光，夫豈矜其私。", "物生各有適，我適君無之。", "掀髯倚柁樓，一笑了百癡。", "商歌詎成音，逝者方如斯。"]}