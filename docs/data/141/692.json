{"author": "蘇泂", "period": "宋", "type": "诗", "title": "夜讀杜詩四十韻", "paragraphs": ["夜讀老杜詩，如對老杜面。", "此翁歷艱難，往往詩中見。", "曩吾游川蜀，所恨年數淺。", "草堂聞無人，正在成都縣。", "斷碑蝕苔蘚，捫讀知幾遍。", "尋思隠其下，終日弄書卷。", "庶幾平生心，所得未應偭。", "親庭宦行在，歸計乖初願。", "言瞻浣花里，巵水乃缺獻。", "人間畫圖樣，皮骨怪豐腆。", "京華四十載，褐短更馿蹇。", "至今彼堂上，唇綻齒微現。", "獨餘雙眸子，利若秋江剪。", "因何太瘦生，貧賤恐不免。", "耒陽一臠炙，飲食知味鮮。", "後人美肴膳，出語穢蝦蜆。", "那知獨角龍，妙用天行健。", "至其得意處，力斡造物轉。", "神雷破潛穴，霹靂飛雨片。", "武夫荷戈戰，颯沓旂鼓偃。", "蛟鼉呿波浪，宗廟羅黻冕。", "鞭車甫平陸，梯磴忽絕巘。", "又如虛空內，一氣互游衍。", "有足恣馳驅，不行渠自遠。", "蒼茫鬼神會，慘慘顔狀變。", "春榮與秋悴，時節隨晦顯。", "鳳鳴朝陽桐，諸鳥徒巧囀。", "關雎樂不淫，小弁親不怨。", "此身付天地，寧作青紫楦。", "低頭向嚴武，陵辱非所便。", "百年稟忠孝，句法老益練。", "君看夔州作，大冶金百鍊。", "麟經示褒貶，比物足懲勸。", "蜀山上摩天，蜀水下如線。", "山川藴精異，翁句麗而典。", "荒郊夜徂半，隔巷聞驚犬。", "分明夢見翁，握手一笑倩。", "殷勤得軟語，意若深予眷。", "文章致隆貴，嗤點到羣彥。", "何當同宗文，相與携筆研。"]}