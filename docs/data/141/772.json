{"author": "蘇泂", "period": "宋", "type": "诗", "title": "再和古梅", "paragraphs": ["和羹之說昔有聞，豈得不如魯泮芹。", "聞名尚救渴將軍，會稽竹箭胡能羣。", "初花的皪美無度，情事淡泊春空雲。", "樹猶如此人何堪，再三歎息殷仲文。", "江南晚生敬耆舊，汲水封植敢不勤。", "清霜既降河水涸，笑持雙鬢舉似君。", "人間凉燠易更變，有底寒谷回氤氳。", "神奇正爾出臭腐，枯木何怪生奇芬。", "諸生徑登李杜壇，此老行策伊傅勳。", "吾詩稱贊愧不足，舉止羞澀如羊欣。"]}