{"author": "許應龍", "period": "宋", "type": "诗", "title": "賀同知生辰", "paragraphs": ["訾陬之月如陽春，君臣慶會應昌辰。", "虹星牛渚將誕聖，崧高維嶽先生申。", "日角珠庭輝綠鬢，仙風道骨真宣靖。", "才凌鐵幹四十圍，量狹銀潢三萬頃。", "端委樞庭贊化工，制勝謀謨談笑中。", "九扈告成村墅月，一塵不警戍樓風。", "勳名元是青氈舊，衮衮名公誰出右。", "黄麻昕夕下彤廷，玉带貂蟬輝衮繡。", "曈矓瑞日上公槐，宣勸黄封天上來。", "賸喜千秋佳節近，需雲復宴鳳凰臺。", "福祿固知公自有，不待占星問牛斗。", "鯫生只備三千詩，留取年年祝公壽。"]}