{"author": "釋梵琮", "period": "宋", "type": "诗", "title": "偈頌九十三首  其三二", "paragraphs": ["今朝二月二十五，等閑觸發千鈞弩。", "一箭中紅心，大地無寸土。", "四圍上下絕遮欄，露出太白庵中主。", "去歲因喪本師歸，未免聲聲叫冤苦。", "苦中樂，樂中苦。", "喝退慈明舊日婆，移凶就吉改墳墓。", "南溪流水青如螺，深居落花紅似雨。", "先師面目儼然存，分付老堅堅收取。"]}