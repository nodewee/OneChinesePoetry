{"author": "許應龍", "period": "宋", "type": "诗", "title": "餞王郎中赴湖南倉", "paragraphs": ["明明天子御丹扆，首擇英賢將使指。", "湖湘以南闕倉臺，環顧在廷誰足倚。", "蓬山蘭省輟名流，禮樂光華共心企。", "看看六轡載馳驅，爰度爰諏逮田里。", "散財發廩蘇阨窮，揚善舉賢律貪鄙。", "第恐崇臺未突黔，趣上亨衢詔泥紫。", "與君同齒復同寅，那更著庭紹英軌。", "交情金石久益堅，人雖漸遠心則邇。", "衡陽鴈過可傳書，時願劉公貽一紙。"]}