{"author": "釋梵琮", "period": "宋", "type": "诗", "title": "偈頌九十三首  其一五", "paragraphs": ["打皷槌鑼競上竿，幾人平地足心酸。", "七峰有箇安身法，袖手無言冷處看。", "看即易，上即難。", "搭索上橫身，剎竿上闘走。", "驀忽轉身，打箇筋斗。", "佛祖當場，各出標手。", "微笑因拈華，一時成漏逗。", "洞山麻三斤，雲門乾屎橛。", "德山入門棒，臨濟入門喝，陽焰何曾止得渴。", "衲僧別有條章，今日對衆分雪。", "珠稱夜光，劍號巨闕。"]}