{"author": "蘇泂", "period": "宋", "type": "诗", "title": "梅口遣興", "paragraphs": ["屏迹甘衡陋，馳書捷置郵。", "繫匏成潦倒，行李當嬉遊。", "偶往無前約，明知不自由。", "米鹽嗔婦問，書劍惜兒留。", "頗涉湖堤遠，旋驚野店稠。", "小梅溪側寺，疎柳驛邊樓。", "放燒催青入，瞻山揭翠流。", "鷄籠從勢卓，獅卧得形脩。", "花面施家說，碑顔蠡廟修。", "池冰魚附藻，縣早肉垂鈎。", "短景中俄昃，孤煙散復收。", "數鳬將子出，一鴈落聲幽。", "古怪藤妨瓦，灣碕石礙輈。", "度危還借步，揭淺更呼舟。", "栗大封懸屋，萁香炒貯甌。", "氣豪紛敺擊，博負幾喧啾。", "月與星偕隠，雲將雪共謀。", "拾岩乾窸窣，汲澗冷颼飀。", "少飯粞爲食，無衣紙作裘。", "楮艱錢愈瘦，吏墨政仍偷。", "橋幻僧伽佛，桁傳嶺海囚。", "舞儺羣畫鬼，唱牧和村謳。", "飣坐初嘗蠘，比鄰遞解牛。", "門符矜鷙詭，館泊佐倡優。", "麥種稀稀糝，機羅軋軋抽。", "謝媒茶褐襖，迎婦柿紅箇。", "酒味輕疑水，泥途滑過油。", "騎都應赴祿，輿哭定包憂。", "稍稍更墟市，迢迢隔坂丘。", "土風隨變易，人語欠溫柔。", "倚伏時皆有，文章理亦猶。", "本原天意覺，去就物情求。", "叔世誰青眼，當年早白頭。", "生涯潘令拙，旅次庾郎愁。", "詩好霜侵鬢，談高雪在喉。", "極思閑似垛，只合懶於鳩。", "命豈奔波注，官知老病休。", "漫云予有罪，寡信彼堪羞。", "久矣鷗盟杜，居然蝶夢周。", "詰朝纔婺女，曷日到衢州。"]}