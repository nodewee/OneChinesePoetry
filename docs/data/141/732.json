{"author": "蘇泂", "period": "宋", "type": "诗", "title": "次韻芻父試罷有述", "paragraphs": ["筆耕亦農耕，後種有先熟。", "穀終貴於稗，種詎不如稑。", "里門富驕兒，昨者車擊轂。", "一朝禍機至，悔不初碌碌。", "因而利生鈍，甚羨平爲福。", "翩翩歸來賦，寫壁仍畫軸。", "有來顧之唾，謂豈好題目。", "予方友鷗鷺，渠自行雁鶩。", "同參聽誰詣，勇往何待卜。", "君才十倍我，書已萬卷讀。", "邊頭尚征戰，時事非曩夙。", "雖遲劉蕡對，肯效包胥哭。"]}