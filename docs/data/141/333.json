{"author": "傅烈", "period": "宋", "type": "诗", "title": "浮碇岡", "paragraphs": ["洪水未必能流山，別島安得居人間。", "扶桑夜半光吐焰，銅龍白晝飛塵寰。", "初聞其事驚且異，傳言豈或流千蠻。", "試將圖牒爲考訂，山中記載皆班班。", "扶藜喜作山中行，勝處不復愁天慳。", "樓臺自是人隔絕，峰岫直與天回環。", "憑虛搜冥一眺望，日觀朱明兩山向。", "乃知雲浮山更浮，二山總在三山上。", "從來凡眼不見識，怪怪奇奇千萬狀。", "我疑靈竇皆國寶，不待山人留心匠。", "丹崖佛迹直末耳，天鞏名山世基仗。", "干戈昔爲聞馬嵬，有壇百尺那能開。", "坐中一笑失道士，國勢隨滅如烟埃。", "清廟祀典歲歲舉，慶基福地源源來。", "願將此山比南山，歌詩直紀山之隈。"]}