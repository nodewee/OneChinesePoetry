{"author": "蘇泂", "period": "宋", "type": "诗", "title": "擬古  其五", "paragraphs": ["往時尋芳興，屢醉黄金巵。", "日來酒量窄，三盞忘東西。", "雖然不多飲，不飲還復思。", "所以畢吏部，千古遭嘲嗤。", "每年梅花開，如與粲者期。", "有時棹孤舟，間或借馬騎。", "水村及山驛，日炙仍風吹。", "醉歸更有携，研席相娛嬉。", "今年墮塵鞅，頗復疎闊之。", "此君應有言，亦曰好惡移。", "凄凉殘年歷，春到無多時。", "如何江南岸，不見開一枝。"]}