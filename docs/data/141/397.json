{"author": "釋梵琮", "period": "宋", "type": "诗", "title": "偈頌九十三首  其四三", "paragraphs": ["求道如求雨，乾枯日夜愁。", "忽然風雨至，萬壑盡爭流。", "直得天下萬物沾潤，三井龍王出頭。", "雲南如劈箭，雲北似傾湫。", "激石怒雷吼，翻空雪浪浮。", "忽然風雨息，平地一時休。", "衲僧家，騎箇水牯牛。", "多快活，百無憂。", "健即行，困即歇。", "布袋頭，親解結。", "釘打釘，鐵打鐵。", "寒道寒，熱道熱。", "此是諸佛心宗，亦名單提妙訣。", "七峰峰頂滑如苔，寒山拾得相拖拽。"]}