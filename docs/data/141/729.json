{"author": "蘇泂", "period": "宋", "type": "诗", "title": "王千里得晉獻之保母碑及硯索詩", "paragraphs": ["客從王家來，示我王家物。", "云是彼樵者，墾山之所得。", "升沉有時節，至寶不浪出。", "祖先暨兒息，嗜好俱第一。", "青氈未渠失，近代無此筆。", "觀其逼人處，造次神品入。", "石遺半缺齧，行草百十七。", "昭陵不可及，季孟精爽集。", "天地倏開張，鬼神爲之泣。", "泓也玉璧姿，肯爲泥沙沒。", "嗚呼黄祊殉，人事止枯骨。", "臨池例飲墨，有底鵝領識。", "夫君矧其後，妙契過漂石。", "居然今視昔，年數正八百。"]}