{"author": "蘇泂", "period": "宋", "type": "诗", "title": "春日起晚", "paragraphs": ["春風散百物，和暖氣難清。", "晨衾四肢倦，欲起還不能。", "展轉卧成晏，起聽百鳥鳴。", "幸然無公事，且復寡經營。", "妻兒悄不喧，日午閉柴荆。", "羹魚就鮮買，軟飯熟香粳。", "雖然媿茲食，頼爾王化成。", "出門步原田，最愛莓苔青。", "半生果何爲，悔不學躬耕。", "把鋤如把筆，冀穫尚何曾。", "還復茅簷下，所思良友朋。", "青雲固云樂，倚伏諒難明。", "那無託衰懶，緬想川上情。", "物我均所役，聊復安其生。"]}