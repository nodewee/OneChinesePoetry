{"author": "釋梵琮", "period": "宋", "type": "诗", "title": "闡提歌", "paragraphs": ["無住著，老禪魔。", "歡喜少，惡性多。", "三毒花中結苦果，蒺蔾園裡養蜂窠。", "說調普賢賣白象，呼喚兒童填黄河。", "戲弄南山老虎，踏翻北海滄波。", "洗盡佛祖冤，法戰罷干戈。", "五千文字拭抹布，一會靈山糞掃籮。", "謾將無義語，唱起闡提歌。", "調古不堪聽，聲極透巖阿。", "能妙轉，絕捫摩。", "六用機中抽線，電光影裏攛梭。", "織成無縫襖，綉出沒底靴。", "三臺舞罷呵呵笑，笑倒多年黑老婆。"]}