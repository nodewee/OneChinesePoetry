{"author": "韓松", "period": "宋", "type": "诗", "title": "游洞霄宮  其三", "paragraphs": ["芒鞋踏明月，入谷聞泉聲。", "了知非人間，泠然毛骨輕。", "夜投羽士宮，道話留三更。", "凌晨訪幽洞，巖穴何崢嶸。", "仙凡隔幾塵，無由問霓旌。", "舊聞九鎖峰，忽此眼界明。", "躋攀不可上，勢與龍虎爭。", "憑欄試撫掌，碧甃波紋生。", "塵緣苦未斷，世路猶遐征。", "題詩來賢巖，歲晚當再行。"]}