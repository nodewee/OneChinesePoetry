{"author": "蘇泂", "period": "宋", "type": "诗", "title": "待潮通明詒友朋", "paragraphs": ["子大瞻在前，德允瞠若後。", "自予得二士，光彩生戶牖。", "向來九州內，所在兩脚走。", "相好亦已多，惟子共辰酉。", "老銛最可人，自謂禿非醜。", "南官棄之去，盧氏真傑斗。", "今朝通明埭，獨客對巵酒。", "追懷平昔意，幸不愧高厚。", "春江散烟露，春事紛花柳。", "問胡此淹留，書卷空在手。", "人生忌多情，所不忘朋友。", "南北與東西，同然一回首。"]}