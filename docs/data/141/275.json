{"author": "張祈", "period": "宋", "type": "诗", "title": "吏隠堂爲鄭參議題", "paragraphs": ["平時谷口馳聲名，只今朝市心如水。", "司馬政成方外趣，官事莫能相料理。", "公堂卜築在人境，鍾阜孱顔是吾里。", "瑶林瓊樹風塵外，白雪陽春談笑裏。", "花間有酒可逃禪，客至忘吾還隠几。", "便應詔登金馬門，樂此徜徉聊復爾。", "君王神聖相伊周，虎豹空山不可留。", "招我白雲二三子，彈冠徑出從公遊。"]}