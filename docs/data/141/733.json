{"author": "蘇泂", "period": "宋", "type": "诗", "title": "次韻高秘書", "paragraphs": ["高郎水江漢，波浪所從出。", "讀書識大體，於世無棄物。", "誰歟戒盈滿，視彼欹器側。", "如君執謙柄，我不能萬一。", "羣公石渠上，天子正側席。", "翻然侍親歸，袍茜髮黑漆。", "老仙顧之笑，吾與子居越。", "人生屈伸肘，猶動靜語默。", "非無鶴乘軒，亦有驥在櫪。", "忠當盡臣節，孝則共子職。", "煌煌周孔意，千古照簡冊。", "吾儕負君親，但守不黔突。"]}