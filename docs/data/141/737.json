{"author": "蘇泂", "period": "宋", "type": "诗", "title": "正月五日謁放翁留飲歡甚", "paragraphs": ["若人大槐中，不作螻蟻夢。", "春風鬢鬚綠，文字凌屈宋。", "昨朝我訪之，杯酒頗自奉。", "魚蝦雜淮海，狼藉蔬果衆。", "妍譚到嘲謔，嘉我一笑共。", "末言神仙事，於世本無用。", "但可於世人，矯首飛鴻送。", "故公所言者，大抵靜觀動。", "胡能更八十，異日亦高冢。", "絕憐稽山下，不逐梅笋貢。", "堂前謾名龜，堂下或歌鳳。", "壽公晚唐衣，聊爲吾道重。"]}