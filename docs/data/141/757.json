{"author": "蘇泂", "period": "宋", "type": "诗", "title": "中秋", "paragraphs": ["親朋關河闊，一歲幾合并。", "回思十載我，大半短長亭。", "我髮日已白，我心日以驚。", "尚喜淡泊資，於世少經營。", "五日過三縣，山川知我情。", "吟詩自娛悅，俗子徒我評。", "憶我會心友，與我同死生。", "取我塵化衣，濯我滄浪清。", "我歸已數日，我友各有行。", "百川我友朋，五岳我弟兄。", "我酒難獨飲，我懷誰與傾。", "今夕我中秋，我自看月明。"]}