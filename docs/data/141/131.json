{"author": "許應龍", "period": "宋", "type": "诗", "title": "送楊郎中守嘉興", "paragraphs": ["君昨倅嘉禾，施設皆儒者。", "千里稱廉平，六邑荷寬假。", "海沂雖頼祥，宣室俄思賈。", "召還甫再朞，出守榮五馬。", "舊治聞重來，懽呼溢田野。", "正苦夏日炎，將沐秋霖灑。", "君侯寬且明，義利審取舍。", "願推一片心，大作萬間厦。", "苛斂戒分肥，嚴刑去衣赭。", "當令愁嘆聲，轉作詩歌寫。", "如君梁棟才，一麾寧久把。", "祇虞席未溫，又賦公歸雅。"]}