{"author": "趙師秀", "period": "宋", "type": "诗", "title": "哀山民", "paragraphs": ["憶君初病時，倉皇造君榻。", "知爲寒所中，脛痹連左胛。", "蔣子丹有神，三日能屈伸。", "五日扶杖立，十日行逡巡。", "於時數相見，談娛靡曾倦。", "啜茶猶滿甌，改詩忽盈卷。", "君亦疑勿藥，春和可爲樂。", "仙家桃最紅，同踐天台約。", "多愁積如山，令君心不閑。", "殘疴故未去，澀嗇腸腑間。", "岳僧有烈劑，倒篋得餘惠。", "服之汗翻漿，事與東流逝。", "啼妻無完裙，弱子猶哀麕。", "詩人例窮苦，窮死更憐君。", "君如三秋草，不見一日好。", "根荄霜霰侵，萎絕嗟何早。", "哭君日無光，思君月照牀。", "猶疑君不死，猛省欲顛狂。", "昨者君未疾，相過不論日。", "晴窗春翦蒲，寒爐夜煨栗。", "石階苔蘚中，猶有舊行蹤。", "憂心不能寐，無夢得相逢。", "君詩如賈島，勁筆斡天巧。", "昔爲人所稱，今爲人所寶。", "石峰云有地，葬從朋友議。", "須求侍郎銘，難見山民字。", "平生翁與徐，南去久無書。", "不知聞信後，涕淚當何如。", "寫池煙水暮，宛是西川路。", "虛言楚客招，終感向生賦。"]}