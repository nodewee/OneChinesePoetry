{"author": "韓松", "period": "宋", "type": "诗", "title": "崇壽院霜鐘雙閣", "paragraphs": ["吾聞海上多雲氣，萬狀千形各殊異。", "人間亦有亦等奇，二鐘之山蓋其類。", "高崖凌空上摩雲，下有巖隙頗幽邃。", "料應自古水瀧濯，彈空蜂房懸師鼻。", "玲瓏斷續瘦入骨，奇怪嶙峋復蒼翠。", "身如抵掌在靈谷，又若謦咳發深隧。", "笙竽金石不一音，風浪翻騰隨所寄。", "我來天晴江面平，遂得優游訪天秘。", "低昂壈坎或欹側，藤蔓盤旋青覆被。", "遥知蓬萊隔滄海，毛羽不航人莫至。", "歸來困卧小蓬窗，夢想高天三十二。"]}