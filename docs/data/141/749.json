{"author": "蘇泂", "period": "宋", "type": "诗", "title": "即席次韻景周梅花", "paragraphs": ["魂來孤山青，夢破耶水碧。", "非兄孰知我，非我無此客。", "一枝霜雪後，坐斷春寂寂。", "平生桃李場，雖隣有不覿。", "人中具品藻，醖藉李太白。", "歲寒得佳尚，賢賢以易色。", "經年墮塵鞅，此士久乖隔。", "昌原弗相見，所謂順之逆。", "無詩可報答，大叫脫巾幘。", "疎花正點染，半蘂猶索摘。"]}