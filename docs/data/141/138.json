{"author": "許應龍", "period": "宋", "type": "诗", "title": "代上庠同舍上廷評", "paragraphs": ["憶昔弱冠遊芹宮，潁川先生振文風。", "躚躚媚學比如櫛，摳衣執經函丈中。", "何人才識最奇偉，惟公表裏珪璋粹。", "學精姬公經國書，賦飄司馬凌雲氣。", "詞場價湧薦爭魁，賜也何如敢望回。", "一別星霜踰十閲，側耳譽聲轟如雷。", "翩翩薦鶚翔西淛，一飛直上黄金闕。", "排雲披腹呈琅玕，蟾窟仙枝徑攀折。", "枳棘難淹鸞鳳栖，金科得雋易如携。", "趨歸立拜廷評命，青瑣黄扉指日躋。", "屈指曩年同硯席，五人已作龍門客。", "鄉書黌舍多有之，碌碌未能著奇節。", "著鞭無若祖生先，策足要津儀班聯。", "自笑塵蹤猶隠霧，拭目亨衢問天淵。", "綈袍戀戀故人意，墮履遺簪未捐棄。", "不求而薦佩私恩，高誼如公今有幾。", "雖然前事已參差，荷借鄒生律再吹。", "苦無好語爲公謝，抖擻枯腸成此詩。"]}