{"author": "許應龍", "period": "宋", "type": "诗", "title": "送人赴倉臺", "paragraphs": ["帝念畿甸民，財力俱有限。", "俗吏肆貪殘，侵漁蕩貲産。", "致治在得賢，刺史尤當揀。", "明公如范滂，清節邁楊綰。", "疏寵畀倉臺，一道俱刮眼。", "糴貴望公平，斂苛冀公剗。", "察吏貴精明，臨民當敬簡。", "高才固優爲，佇見鳩功僝。", "將令愁嘆民，喜至笑聲莞。", "繡節暫馳驅，玉堂資著譔。", "行矣促公歸，餞行聊舉盞。"]}