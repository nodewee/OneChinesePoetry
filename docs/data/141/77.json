{"author": "章康", "period": "宋", "type": "诗", "title": "遊龍山", "paragraphs": ["名山久相望，今日爲著屐。", "到寺第一義，古松互蟠屈。", "一一龍蛇形，風雷氣蕭瑟。", "纓絡檜兩株，皆數百年物。", "燈耿青熒熒，像設暗金碧。", "空廊極徘徊，老屋共崪兀。", "僧房小槃礴，西原訪泉石。", "於其最幽絕，似可便築室。", "因而思古人，多有愛山癖。", "要之亦何爲，一賞事已畢。", "上方不及登，尚或俟他日。", "無非會心處，妙同箭鋒直。", "山靈謂何如，移文茲不必。", "作詩留山中，併可告來轍。"]}