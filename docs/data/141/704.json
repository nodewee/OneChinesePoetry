{"author": "蘇泂", "period": "宋", "type": "诗", "title": "奉寄子高盧兄五十韻", "paragraphs": ["君才如驌驦，道里未可量。", "讀書串脈絡，如海東赴洋。", "五年隔異縣，信若參與商。", "昨者戒車馬，故意改未嘗。", "我家小於斗，下榻出倉黄。", "繩樞三椽共，君視猶雕梁。", "貧又少甘脆，而君甘粃糠。", "晨興烏鵲先，夕憩星宿張。", "上言體金玉，時節登虞唐。", "下言復家世，努力事文章。", "瑣細及兒女，骨肉誼莫當。", "君來歷州府，所在諸侯良。", "肝膽皆善子，子去錐脫囊。", "問胡獨善我，風雨度錢唐。", "我時熟君指，又不羅酒漿。", "何况動隣里，磨刀向豬羊。", "青燈兩夫影，陳義勸交相。", "謂言經時留，十日又理裝。", "但携本經冊，沃州山水鄉。", "子寧舍我去，我意未子忘。", "相逢一歲短，相別一日長。", "何緣子吾所，不然我君傍。", "君雖老馬姿，今乃驥服箱。", "刷燕日千里，闊步徐康莊。", "江水有時西，東下斯濫觴。", "奫{大/淪}至澎湃，穿溜極懷襄。", "死生渠有命，貧賤士之常。", "孔融委曹操，汲黯卑張湯。", "人生出處分，榮謝均陰陽。", "念我懶拙病，久已在膏肓。", "此方困憂患，懲艾百戰創。", "安時而處順，天道不可詳。", "魯連蹈東海，屈原賦沅湘。", "此志竟未遂，眼看都茫茫。", "君懷萬金産，待價空四方。", "古聞韞櫝貴，世有刖足傷。", "藍田種洵美，死鼠名須防。", "魯方秉周禮，漢亦絕楚糧。", "易求哥舒翰，難覓張子房。", "英雄出儒素，金印垂襴裳。", "吾祖元祐末，奉使讋戎羌。", "子孫失遺武，史冊無晶光。", "君家著膽略，並驅從兩狼。", "彎弓射敵首，滅敵使走藏。", "此事屬乃翁，翁今膂力强。", "問翁來何時，九月天雨霜。", "此時君適我，促膝話繩床。", "作詩致近訊，願子益自將。", "君看繞指柔，會作百鍊剛。", "豈云建厦缺，期子柱明堂。"]}