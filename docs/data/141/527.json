{"author": "趙師秀", "period": "宋", "type": "诗", "title": "九客一羽衣泛舟分韵得尊字就送朱幾仲", "paragraphs": ["人生苦形役，不定如車轅。", "況各異鄉井，忽此同酒尊。", "此尊豈易同，意乃有數存。", "西湖雪未成，兩山翠相奔。", "山根日照樹，花放林逋村。", "野饌具蘼藿，一飽厭百飧。", "有客何多髯，吐氣鄰芳蓀。", "慷慨念時事，所惜智者昏。", "砭療匪無術，諱疾何由論。", "北望徒太息，歸歟尋故園。", "哆然黄冠師，笑請子勿喧。", "東南守太乙，此宿福所屯。", "吾子且飲酒，酒冷爲子溫。"]}