{"author": "蘇泂", "period": "宋", "type": "诗", "title": "棲閑堂", "paragraphs": ["紛紛世界多金寶，試覓一閑何處討。", "天公忌閑亦惜閑，似欲人人忙裏老。", "長安道上人如烟，信有陰陽錯昏曉。", "食升衣尺我類渠，玉带金魚爲誰好。", "上而公相下百官，鞅掌其身髮華皓。", "出臨民庶或愧色，歸對妻兒仍熱惱。", "農商工賈各有役，何况倡優及輿皂。", "豈如老龔縛屋看青山，賃地於鄰甘種稻。", "有男肯穫女習紡，布褐藜羹事翁媼。", "天憐老龔忙爲貧，報以一閑非草草。", "乃知富貴天不惜，閑處閑人古來少。", "問龔胡爲閑處棲，告以中恬外無擾。", "家傳古書數萬卷，充棟牙籤四圍繞。", "興來拈讀拂蠹魚，興盡留殘聽啼鳥。", "花陰坐久看日轉，葉徑行稀任風掃。", "問閑何味作何說，口不能言心自了。", "初從太白得微遇，晚向淵明飽問道。", "區區擬議已不閑，非作非休此其稍。", "我聞如是三嘆息，苦恨當年歸不早。", "閑中之味肯見分，亦欲誅茅鏡湖小。"]}