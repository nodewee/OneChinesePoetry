{"author": "釋梵琮", "period": "宋", "type": "诗", "title": "偈頌九十三首  其七二", "paragraphs": ["新年已十日，十日在家鄉。", "到家一句子，啞子喫生薑。", "眉毛上𨁝跳，鼻孔裡論量。", "針小眼大，尺短寸長。", "雲霞飛片片，流水自茫茫。", "剪斷五色線，補作春衣裳。", "知有者全身披搭，不知有者且莫輕狂。", "莫莫莫莫，老僧與汝安心方。", "雪消春自至，事過心清涼。"]}