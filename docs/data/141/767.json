{"author": "蘇泂", "period": "宋", "type": "诗", "title": "次韻芻父大篇", "paragraphs": ["我生兩脚半八區，歸來狹視東南隅。", "東南禹跡今綠蕪，百歲幾見人歐蘇。", "聞石藴玉川含珠，山乃秀潤源不枯。", "胸蟠萬卷味道腴，落紙所至雲錦鋪。", "爾來大似天眷吾，貺以佳友令相娛。", "邢子韻勝開冰壺，湘湖與我初索途。", "謂此巨浸其是歟，今夕不飲可得乎。", "吾儕固不如林逋，吟詩寫壁無處無。", "雜蓴便食不用厨，湘湖豈即輸西湖。", "貰錢沽酒勞老夫，酒酣肆筆衫袖烏。", "不覺月墮三更餘，荷香染袂露濕膚，開堂復駕紅塵車。", "君勿笑人生意氣傾堪輿，所得未必如所圖。"]}