{"author": "蘇泂", "period": "宋", "type": "诗", "title": "擬古  其一", "paragraphs": ["煌煌庭中菊，秋後各已花。", "玄霜下蒼葉，憔悴同凡葩。", "采之或傷生，不采謂我遐。", "貴賤詎不然，無已安其家。", "蕭條陶彭澤，歸去隨風沙。", "自古有如此，我何良歎嗟。", "季倫昔富貴，舉國稱石家。", "千金買綠珠，歌舞笑春華。", "醉歸擊珊瑚，恨不窮驕奢。", "黄塵洛陽起，里第生桑麻。", "仲尼卒旅人，歷聘空摧車。", "古來竟何爲，不見東門瓜。"]}