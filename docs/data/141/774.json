{"author": "蘇泂", "period": "宋", "type": "诗", "title": "又口占和林奇卿府教春日即事", "paragraphs": ["門前車馬無行迹，堂上真重戴憑席。", "東風吹水綠芹香，課試公勤榜新拆。", "研經未羨陸德明，侯喜况有能詩聲。", "朝廷更化要三傑，聘幣應先魯兩生。", "休言三仕有三已，時節因緣還在是。", "滿園桃李競紛華，未害疎梅粲寒蘂。", "皇天著意生孔顔，一匙蔬飯宜加餐。", "渺然人物望公等，解后試挽唐虞還。"]}