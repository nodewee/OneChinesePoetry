{"author": "釋道沖", "period": "宋", "type": "诗", "title": "觀音大士讚", "paragraphs": ["一切音聲相，是人聽以耳。", "我圜通大士，唯以眼而聽。", "非特以眼聽，六根互爲用。", "當其互用時，根境不相雜。", "譬如帝珠網，交光相融攝。", "即此融攝相，各各住自位。", "以此三昧力，普施於一切。", "俾不離聲色，透出聲色海。", "眼處若聞聲，耳處得解脫。", "共證十方空，同名觀自在。", "我作如是贊，定招妄語罪。", "既招妄語罪，畫者亦是妄。", "畫者既是妄，此相非真實。", "於非真實處，此相常現前。", "應作如是觀，是真法供養。"]}