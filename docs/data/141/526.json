{"author": "趙師秀", "period": "宋", "type": "诗", "title": "官田之集翁聘君失期陳伯壽賦詩率爾次韵", "paragraphs": ["好水不厭闊，好風不厭涼。", "況有十頃荷，荷風媚波光。", "主人昔謂余，此境不可忘。", "舉觴集羣英，期以朝未央。", "清歡遣絲竹，善謔停優倡。", "快若魚脫網，適比鴛在梁。", "搴芳衣履濕，飲淥肌骨香。", "操觚賦相聯，妙續楚九章。", "苦吟墮饑蟬，巧詠發輕簧。", "常勝或倒戈，突出或擅場。", "或峙而遽蹴，或抑而載揚。", "所欠獨巨翁，不使人意强。", "孱衲爾何爲，竭颯立在傍。", "有間衆稍默，談辯忽汪洋。", "夕風亦損荷，萬事付叵量。"]}