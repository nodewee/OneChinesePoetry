{"author": "蘇泂", "period": "宋", "type": "诗", "title": "次馬季思十韻", "paragraphs": ["巷內有佳人，其志介如石。", "沉酣數千卷，徑草無行迹。", "秋清入肺胃，籬落牽牛碧。", "詩成錦繡段，裁剸非刀尺。", "如聞急徵召，厚甚帛加璧。", "毋庸北窗下，細字朱黄釋。", "嗟余世無用，痛飲時墮幘。", "思君不相見，誰與浮大白。", "中年友朋減，生意天壤迮。", "何時樗隠園，容我分半席。"]}