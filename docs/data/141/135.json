{"author": "許應龍", "period": "宋", "type": "诗", "title": "代上何樞密", "paragraphs": ["宋元憲公王沂公，妙齡擢第魁南宮。", "清華歷徧陞諫省，雍容二府亮天工。", "却斂經綸來望郡，一鎮天雄一鎮鄆。", "政聲洋溢徹宸聰，丹詔紫泥催入覲。", "廟堂端委秉鈞衡，致君堯舜風俗醇。", "至今景祐皇祐治，振蕩人耳如雷霆。", "巍巍勳績誰能繼，三嘆真賢生不世。", "豈知今日元樞公，矯翼天衢更凌厲。", "禮闈得雋冠羣英，旋登言路攖龍鱗。", "運籌帷幄參宥密，翻私雨露澤全閩。", "生平出處總相契，左揆尚虛天有意。", "宣麻指日下彤廷，整頓乾坤邁前美。", "萱堂正富八十春，綵衣輝映衮衣新。", "二公榮貴雖同轍，如此盛事真無倫。", "先子姓名叨附驥，况復團司同典記。", "遺簪墮履儻未捐，惠顧尚期逮孫子。", "鯫生鼓篋趨賢關，朔風急勁脩塗艱。", "坱圠洪鈞轉一氣，爲借陽和先破寒。"]}