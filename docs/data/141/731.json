{"author": "蘇泂", "period": "宋", "type": "诗", "title": "送邢芻父赴漕試蓋予以牒遜之", "paragraphs": ["長江我之愁，倒嶽推不去。", "琴瑟有凄怨，居室等行路。", "十三出從師，三十茲無成。", "向來爲何事，投老悲秋螢。", "堂堂文翰場，攘臂君甚武。", "丈夫貴高誼，我得寧在汝。", "達官總遺恨，所樂纔妻兒。", "君堂有夫人，祿養當以時。", "吳山青入天，江水流到海。", "才難嘆先聖，戰伐偶今代。", "四序看迭移，南薰已西風。", "天命不可爲，往哉及其鋒。"]}