{"author": "許應龍", "period": "宋", "type": "诗", "title": "贈韓倅", "paragraphs": ["鳳城久矣欽韓公，華胄重來振祖風。", "關决藩條明且恕，待人接物春融融。", "散爲和氣徧南土，雨順年豐民按堵。", "海沂雖喜頼王祥，驥足治中難久駐。", "向來文惠倅瀛洲，藉藉聲名動冕旒。", "願君凌厲紹前美，南澗事業當同休。", "于今且慶生申旦，敬爇瓣香祈鶴算。", "中秋節近月嬋娟，正好平分通夕宴。", "君家自有舊氈青，合上星辰聽履聲。", "明年此會知何處，宣勸黄封下帝廷。"]}