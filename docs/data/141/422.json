{"author": "釋梵琮", "period": "宋", "type": "诗", "title": "偈頌九十三首  其六八", "paragraphs": ["今朝十月半，批判舊公案。", "達磨不會單傳，夫子不會一貫。", "老聃不會無爲，洞賓不會煅煉。", "長老不會說禪，衲僧不會穿線。", "萬象光中容易度，一毫頭上最難逢。", "半夜玉兔懷胎，天明金鷄生卵。", "養得鳳凰兒，百鳥不敢看。", "踏折梧桐枝，飛去天崖畔。", "招手喚歸來，雲中得相伴。", "飲啄皆自然，一切總成見。", "鳳凰兒，鳳凰兒，被閻老子索飯錢。", "如何支遣，但對他點頭三下，依實供款。"]}