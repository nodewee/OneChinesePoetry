{"author": "蘇泂", "period": "宋", "type": "诗", "title": "春日懷詹梁", "paragraphs": ["陳雷箭去不遺鏃，後世人情手翻覆。", "我生二十少知己，更覺恩怨生骨肉。", "塵沙蹤跡窘吳越，波浪奔馳走巴蜀。", "癡年自長習藝能，如兔之角礙人目。", "相公清德照宇宙，萬物引領望鈞軸。", "平生出言謹許可，愛我重我過推轂。", "前回識得白石生，聞韶盡美一夔足。", "此公所向泯涇渭，於我底裏罄心腹。", "晨星在天萍在水，人生失意多戮辱。", "東歸窮巷口掛壁，豈無他人不如叔。", "邇來詹梁亦好事，頗復顧我青眼獨。", "吟詩造妙五七言，醜媚寒松倚新竹。", "時時敲門小童至，輟書倚火再三讀。", "亦思賡和禮所尚，疲駑鞭扑隨驥騄。", "歲寒相見願始終，且莫嗔怪屢更僕。", "吾儕豈圖偏黨異，俗子空猜往還熟。", "青春飛蓋城西園，畫鷁低飛鏡湖曲。", "杯行到手勿浪憂，世界堅牢等朝燭。", "詹梁長驅行秣駕，賤子終期老茅屋。", "他年官達請掉頭，莫笑渠儂甘碌碌。"]}