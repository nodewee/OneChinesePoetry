{"author": "蘇泂", "period": "宋", "type": "诗", "title": "魯墟行", "paragraphs": ["今茲水用事，簷雨四十日。", "禱祈遍羣望，魚蟹入家宅。", "小民例煎迫，在在絕粒食。", "聖人制邦國，休養覬生活。", "本根者州縣，父母資牧伯。", "夫何失其理，致使爲盜賊。", "犯之復無赦，恐負天地德。", "昨來諸暨變，本以鹺故得。", "有司屢殺戮，勢欲與之敵。", "民生各良性，豈獨肆凶慝。", "饑寒迫於後，妻子時動色。", "那知刀鋸威，乃甚溝壑厄。", "市人起相戰，爭利初毆擊。", "吾非志剽掠，解后有其迹。", "王官亦人耳，聞此宜隠惻。", "不然罹憲網，無暇謀復出。", "嗚呼不得已，天下蓋非一。", "橫尸類雞狗，斬刈遽狼藉。", "頗聞動官軍，餘黨收捕急。", "儻非勸本務，有死民不易。", "是時天復雨，省宰到層畢。", "夫民使之飽，不飽亦吾匹。", "丁寧善其生，淚下死魂魄。"]}