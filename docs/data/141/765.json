{"author": "蘇泂", "period": "宋", "type": "诗", "title": "餘姚江上作先寄城中親友", "paragraphs": ["開禧改歲復崢嶸，老我奔馳不少寧。", "雪花欺人入衣袂，前日杭州今四明。", "老來老來我何有，綠髮黄鬚行白首。", "魚鱗年紀今歲是，挽之不住去如走。", "挽君不住知奈何，叩篷擊楫聊高歌。", "天風爲拍雪爲舞，寒水自酌金叵羅。", "脚根萬里不作難，且喜看盡湖中山。", "明朝還舍託朋舊，尚有新詩三百首。"]}