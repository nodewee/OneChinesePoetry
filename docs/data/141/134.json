{"author": "許應龍", "period": "宋", "type": "诗", "title": "贈林倅", "paragraphs": ["元是清都紫府仙，出爲名世應半千。", "發矢兩科俱中的，英名烜赫斗橫天。", "鄞水富沙典芹泮，黜浮崇雅文風煥。", "沙陽之政寬而明，吏不忍欺民不玩。", "雙飛鳬舄造皇州，三台八座俱挽留。", "辭榮避寵姑別駕，恬退高節前無儔。", "千里提封勤贊理，恕以待人嚴律己。", "一輪秋月照無私，百尺春潭清見底。", "須知作善天降祥，俾耆而艾壽而臧。", "萱闈朱顔映蒼鬢，詵詵蘭玉如鸞翔。", "匪伊丹詔日邊至，策足烏臺陟端揆。", "年年衮繡舞萊衣，瑶池屢獻蟠桃瑞。"]}