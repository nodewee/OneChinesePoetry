{"author": "蘇泂", "period": "宋", "type": "诗", "title": "次韻知縣兄夏夜古調", "paragraphs": ["非禽胡能飛，羽翰上青霄。", "非木胡能花，開謝隨驚飈。", "始予眷所生，於世免塵囂。", "頗知師甯蘧，貧樂富無驕。", "異哉肯顧我，古音日寥寥。", "介然守其業，彈琴自逍遥。", "採苡以永晨，芻藁以終宵。", "尚思舉斯人，還復淳其澆。", "言瞻彼穹矣，維斗南之杓。", "言瞻彼水矣，維海東之潮。", "慨然契薰兮，邈余逮虞姚。"]}