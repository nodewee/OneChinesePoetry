{"author": "蘇泂", "period": "宋", "type": "诗", "title": "日鑄嶺下狂歌行", "paragraphs": ["我生天地不如意，甚欲飄然去人世。", "却思一死胡足悲，死而不樂胡死爲。", "又思天地之間固有足樂者，安得莊周之鵬穆王馬。", "有時騎氣或御風，天上天中更天下。", "息駕玄冥圃，駐節蓬萊宮。", "攀星太極南，訪日扶桑東。", "東西南北何局促，自可直造混沌趨洪濛。", "又思去有歸，安得來無從。", "當時六鼇負亦重，豈有身常不轉動。", "會須四六二十四足一欠伸，我居其高視爾衆。", "不知化爲大海水，爲復茫茫而已矣。", "不知鼇在復鼇亡，爲復人生或人死。", "此時逍遥游，不見爭奪場，想見四維上下俱茫茫。", "巨鼇爾靈便如此，公欲欠伸不難耳。", "且如皇宋三百六十州，出門所在多山丘。", "其間平地少，但見蘿蔦藤蔓上下磽确森相樛。", "青鞋有底踏須破，人壽幾何行不休。", "更令生世人，偪仄生戈矛。", "迂迴隔絕千里成萬里，親戚朋舊相見朝夕無緣由。", "爾鼇若未動，爲我背略傾。", "颭翻山與丘，平地與人行。", "也知上天本來廣，也知下地本來平。", "只因山丘多，頓使天地輕。", "我當作章問帝借北斗，酌滄溟。", "盡殲偪仄人，更殺馬與鵬。", "百拜稽首，祭鼇之靈。"]}