{"author": "蘇泂", "period": "宋", "type": "诗", "title": "送三兄出宰常山", "paragraphs": ["官次淹時久，才華應世須。", "及瓜逢六月，行李過三衢。", "迓吏江邊少，齎裝驛外都。", "潮經漁浦夜，檣泊富陽晡。", "柳障飛雲合，花溪落照孤。", "別情初島溆，行色半菰蒲。", "後日思家否，兼旬到縣無。", "衙新夸綵棟，俗厚省鳴枹。", "陸走通閩蜀，川浮赴越吳。", "往來紛鴈鶩，富貴幾金珠。", "故老知名父，諸公拜畫圖。", "琴聲追舊宓，謠詠溢今蘇。", "馴聽桑間雉，歡瞻屋上烏。", "源流從孔氏，操履是顔徒。", "卓魯方如許，龔黄盍念夫。", "吾儕甘齟齬，仕路不崎嶇。", "霜葉看青綬，秋蓬類白鬚。", "但令民若子，何恤吏如奴。", "宰相曾傳業，郎官此問途。", "入朝端繼軌，負郭款營租。", "女大宜招婿，兒單切教渠。", "箕裘綿代遠，門戶更誰扶。", "乃伯偏憐我，尊兄况友于。", "中年嗟契闊，少小事差殊。", "木拱人難作，庭懷鯉共趨。", "鵬程方衮衮，愚意獨區區。", "日者門關隔，茲行郡國迂。", "吟風誰屬和，飲月欠相呼。", "一室甘岑寂，回舟思鬰紆。", "儻歸存懶拙，應與釣耕俱。"]}