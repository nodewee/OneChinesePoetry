{"author": "蘇泂", "period": "宋", "type": "诗", "title": "書懷", "paragraphs": ["出門莽莽無所適，青草門前少行客。", "讀書妄意學周孔，行年三十頭雪白。", "朝廷伏聞治清靜，賤子何憂官得失。", "平生志氣渺江海，前日詩名漫梁益。", "相公青氈化烏有，大似不蒙稽古力。", "恭惟元祐全盛時，左右明王非列辟。", "爾時吾祖亦遭逢，曾與坡范同入直。", "同朝人士服該貫，後世儒生猶辟易。", "石羊去作高資夢，金榜空餘峴山宅。", "爛然朱紫照一門，綿亙百年隨社稷。", "中興郎從間有人，往往命薄中道塞。", "只今晨星頗相望，豈不稽首荷王澤。", "先人中間亦筮仕，曾未幾見捐祿食。", "坐令諸子各困頓，須與祖世事乖隔。", "忠肝痛膽欲誰付，冷屋風燈但蕭瑟。", "明知長短均一盡，自是炎凉心所惻。", "昨蒙宗公置牙齒，事下丞相當審覈。", "駑才不堪駕十乘，爝火或可繼殘夕。", "縱然得遂豈其志，未免妻嫂有輕色。", "諸兄生兒任門戶，兩弟行當問家室。", "祖宗祭祀足依頼，插架牙籤肯終畢。", "至尊恭己正南面，下採芻蕘及羣策。", "男兒努力要及時，致君堯舜收故物。", "春風吹花滿江城，醉擊珊瑚夜吹笛。", "屬予寄傲諒茲契，隠肆壺天許分席。", "西遊酹酒弔杜甫，東望吟詩懷李白。", "瀟湘南浮窺舜葬，淮海北上巡禹迹。", "歸來故舊半爲鬼，未死一身長百疾。", "向之經行輒夢寐，江漢沱潜猶彷彿。", "塵埃熏人眼生翳，文字不立口掛壁。", "樊籠日月安足恃，會覓丹砂變形質。", "時哉鵬翼倘相逢，俯仰人間訪疇昔。"]}