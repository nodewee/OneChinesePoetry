{"author": "蘇泂", "period": "宋", "type": "诗", "title": "夜坐讀韋蘇州集序", "paragraphs": ["茲辰孟春夕，芳意二分在。", "登臨愧成晚，倏忽朝晡改。", "樓欄带棲鳥，野色半蒼黛。", "花圍郡園夜，柳暗陂塘外。", "昏鐘四簷雨，懸燈澹予對。", "瓶梅書帙亂，茶樹窗紗礙。", "披文到韋集，神賞希唐代。", "爐烟起寂寞，至味久不壞。", "妻眠稚無擾，斯境非凡會。", "於時暫得我，真浄青蓮界。", "蚩蚩競物欲，宵寐猶憎愛。", "誰知屢空者，庶遠樊籠害。"]}