{"author": "趙萬年", "period": "宋", "type": "诗", "title": "却敵凱歌", "paragraphs": ["吁嗟黠虜何猖狂，引弓百萬侵吾疆。", "首屠棗陽擣神馬，窺伺長江欲葦航。", "隆冬久晴江水涸，直揭小樊厲源漳。", "馬沈人溺相枕藉，霜刃逼脅狼驅羊。", "連營立柵三十里，旌旗蔽野塵埃黄。", "元戎忠赤過張許，隔江獨對虜酋語。", "剖析大義面折之，自比關西偉男子。", "虜酋聞風雖縮頸，業謂渡江無我禦。", "四山列騎意洋洋，擬欲一鼓下襄陽。", "城頭四隅密分布，整飭器具嚴隄防。", "火油金汁羅砲座，託叉擂木森旗槍。", "睥睨樓櫓排萬弩，鏵車尅敵皆蹶張。", "一朝步馳如雲集，前摧草牛負土囊。", "雲梯飛橋對樓聳，虎炮鵝車數里長。", "裹以犀革如帆幔，木楯皮屋翼兩旁。", "鐵騎後擁千百隊，矢如蝟集攢鋒鋩。", "楊柳陰中浮梁就，三千敢勇忽推牆。", "層幾列弩下如雨，霹靂巨砲落穹蒼。", "盡將攻械付烈焰，如焮蛇豕燎豺狼。", "騎者顛仆步者走，傷者號叫立者僵。", "虜酋蒲察與葛札，或貫其腦斧其吭。", "生擒首領數百人，斃馬橫屍盈戰場。", "未幾採木空林藪，旬月運土成高岡。", "噪聲裂地屋爲震，火焰燭天星無光。", "誰知壯士中夜出，人持炬馬列前行。", "强弩叉鐮迭相衛，長鍬大钁聲琅琅。", "黎明炬堙爲平地，虜酋喪氣若有亡。", "因風縱火烟焰猛，拱手坐視摩痍瘡。", "犬羊震讋心膽碎，却携金印來投降。", "從茲虜勢大沮摧，自焚攻具燒營房。", "甫逾江北復連營，放牧盈野何駉駉。", "脫鞍解甲馬下睡，胡鼻齁齁輥雷鳴。", "豈知戰艦輕移岸，急雨狂風亂櫓聲。", "百鼓忽鳴萬弩發，繼以飛砲欻流星。", "人馬驚亂相蹂踐，肉填溪谷厭羶腥。", "穹廬遯去無遺跡，捷書排日風飈急。", "九重北顧正宵衣，覽奏龍顔增喜色。", "顧嗟李勣賢長城，不假援兵却胡羯。", "天書沓至賞元功，渠渠溫語褒忠烈。", "方除戎團追徽省，行且齋壇授節鉞。", "命珪相印一時來，聞道殿巖已虛席。", "誰知帷幄運奇計，裨贊尤多玉季力。", "弟兄携手上凌烟，卓冠古今真殊絕。", "我從武科備戎行，先生置我賓僚列。", "雖無涓埃裨海鎮，同此死生冒矢石。", "自愧文墨非所長，妄意欲泚磨崖筆。"]}