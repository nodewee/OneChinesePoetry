{"author": "黄樞", "period": "宋", "type": "诗", "title": "代陳均輔贈馬則賢", "paragraphs": ["江南星渚山水奇，馬家桂子昌于醫。", "此心契天雄傑者，滿軒種杏仁間馳。", "身雖如蟬蛻濁世，活人遠志傳孫枝。", "偶同瓜葛花屏下，梅兄樊弟相追隨。", "嗟予蜂房病溽暑，熱烘腦子逾蒸炊。", "難甘遂委庸醫手，蒼黄連月累卵危。", "有損無益智者哂，因陳治法宜如斯。", "言非草草果起死，功當歸子夫何疑。", "况又時當半夏月，雨餘凉氣浮輕絺。", "懸壺索寞乏瓊報，木瓜愧誦前人詩。", "蘇耽橘紅井泉碧，威靈仙術終相期。", "陰功百世固未艾，芝田蘭畹春熙熙。"]}