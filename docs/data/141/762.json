{"author": "蘇泂", "period": "宋", "type": "诗", "title": "猛虎行", "paragraphs": ["君不見蜀山之高直上登雲梯，草邊路側多少豹狼蹄。", "盤龍山下三脚虎，震天一嘯回風低。", "橫拖騾馬捉豬犬，咆哮出入吁無時。", "有時人立作氣勢，團目金努矜毛皮。", "跳林越澗伏榛莽，亦挾一子携其妻。", "妻兒子母誰不愛，難以人肉賙其饑。", "好生之德乃天相，殺人正自人殺之。", "吁嗟此虎獨三足，明白罪狀人皆知。", "如何擊搏更不念，白晝坐使行人迷。", "昨宵風雨振林薄，颯沓萬仞千夫隨。", "一夫爭先探其穴，曳出斫死橋之西。", "寢皮食肉志不厭，亦戕其母烹其兒。", "初圖一虎得三虎，頓令此類無留威。", "何如千山盡勦絕，眼見蜀道都平夷。", "乃知强梁不足貴，人世豈得無危機。"]}