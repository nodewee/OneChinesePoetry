{"author": "蘇泂", "period": "宋", "type": "诗", "title": "送陸放翁赴落致仕修史之命", "paragraphs": ["先生天下名，有耳誰不知。", "區區以蠡測，于海徒贅辭。", "弟子事先生，丱角以至斯。", "文章起嬰慕，德行隨蕭規。", "昨聞掛衣冠，固共識者疑。", "豈期平生學，終鬰不得施。", "先生健而武，神志元未衰。", "每登漁隠堂，再拜奉履綦。", "留我坐終日，誨我忘其疲。", "送我出重門，行步又若飛。", "或捉筆大書，或脫口賦詩。", "或時幾酌我，自倒金屈巵。", "我出謂客言，先生壽期頤。", "上爲天下賀，下以賀吾師。", "在郊一角麟，藏六五總龜。", "先生固高世，而世肯我違。", "情知渭濱載，謾道淵明歸。", "果然一札下，未覺十年遲。", "堂堂孝廟史，當代誰宜爲。", "二十八年間，凡事公見之。", "英靈果在天，筆削詎敢私。", "矧惟陛下聖，益重黄髮咨。", "湖山晚無用，遭逢乃今茲。", "先生顧謂我，萬物各有時。"]}