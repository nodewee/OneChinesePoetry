{"author": "釋梵琮", "period": "宋", "type": "诗", "title": "偈頌九十三首  其六○", "paragraphs": ["學道先須有指歸，聞聲見色不思議。", "九旬黑白分明處，如似盤中一片碁。", "縱橫十字，一著當機。", "有眼則活，無眼則輸。", "爛柯山上，空自躊躇。", "正好和盤翻却，直教脫盡規模。", "解不可得，結亦無拘。", "髑髏識盡，江海乾枯。", "憍梵波提吐舌，西天胡子無鬚。", "色裡膠青只些子，王維妙手亦難圖。"]}