{"author": "許應龍", "period": "宋", "type": "诗", "title": "送天台李守", "paragraphs": ["天台罹洚水，平陸幾成淵。", "經理閲再禩，民瘼猶未痊。", "將令田里安，須得牧守賢。", "疇咨能俾乂，僉曰蓬萊仙。", "君侯寬且明，履節金石堅。", "吏事素精敏，公心無黨偏。", "分符膺重寄，爲政將奚先。", "租賦盍蠲減，獄訟無淹延。", "姦黠須禁戢，阨窮當憫憐。", "庶銷愁嘆聲，播作謠頌傳。", "使華聞有命，丹書下日邊。", "復使茲郡民，鼓舞戴二天。", "政成徹丹扆，驛召歸甘泉。", "嗟予十載間，稠疊同班聯。", "學館暨郎省，昕夕相周旋。", "喜君駕朱轓，恨我違英躔。", "同寅舉餞觴，佳句聯華牋。", "枯腸强搜索，綴緝僅成篇。"]}