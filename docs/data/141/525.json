{"author": "趙師秀", "period": "宋", "type": "诗", "title": "敬謝章泉趙昌甫二十韵", "paragraphs": ["耆舊半凋落，在者如晨星。", "與翁別豫章，十見草木青。", "人生幾堪別，夢寐生羽翎。", "迢迢玉溪波，近昨嘗再經。", "携家事多難，所至那得停。", "山中空望來，日夕不掩扃。", "豈獨負茲約，尺書亦沈冥。", "逢人問消息，但喜言康寧。", "墮來兩卷什，一以慰飄零。", "感此故意弘，不我迹以形。", "文章出晚歲，字畫猶壯齡。", "誦之西湖濱，驚動孤山靈。", "翁卷遊崆峒，一已煩郵鈴。", "幸翁良未衰，吾黨存典刑。", "遥聞曾入郛，諒爲韓與丁。", "郡齋待且久，幾宿澗上亭。", "今春少晴時，澗水應泠泠。", "歸來安穩否，薰風入林坰。", "願言愛玉骨，逍遥卧殊庭。", "會面雖未期，忽聚江湖萍。"]}