{"author": "高頤", "period": "宋", "type": "诗", "title": "定泉井", "paragraphs": ["方師鑿破天地髓，碧龍吹出冰霜寒。", "一泓清澄絕泥滓，萬竅號勳無波瀾。", "倒海翻江俱是幻，貯風留月得真觀。", "我來酌飲冷徹骨，飄飄此身在霄漢。", "惠山之泉甘如飴，但隨茗碗爭新奇。", "廉泉讓水名匪欺，祗以賢者爲品題。", "此泉源流本曹溪，名之以定實亦宜。", "嘗試以手測其涯，雨不泛溢旱不虧。", "莫言此乏蜿蜒姿，蟲行蛭動皆可疑。", "咫尺中閒涵世界，寂然心印本無礙。", "不與兒童攪水渾，留照鬚眉長自在。"]}