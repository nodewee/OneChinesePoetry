{"author": "蘇泂", "period": "宋", "type": "诗", "title": "邢兄次韻再答之", "paragraphs": ["紅塵欲欺人，甚欲出塵去。", "人生貴險艱，九折有夷路。", "學劍劍不就，學書書不成。", "春蠶裹於繭，腐草化爲螢。", "高明信天資，踸踔亦步武。", "同床有恩怨，當面分爾汝。", "疲容仰吾父，髫齓憐吾兒。", "傳衣與養菽，上下皆失時。", "杜甫西去秦，仲連東蹈海。", "富貴毋相忘，此意豈三代。", "惟君眼中人，多若古人風。", "贈君寶劍篇，謹勿傷其鋒。"]}