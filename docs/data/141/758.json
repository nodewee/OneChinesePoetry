{"author": "蘇泂", "period": "宋", "type": "诗", "title": "自述一首", "paragraphs": ["舂糧了朝炊，細大供十口。", "身窮兩脚健，天意非汝厚。", "前年取荆釵，頗不窺戶牖。", "甘心似黔婁，習氣除夙有。", "今年長一女，自省稱父母。", "方其我少時，豈意今老醜。", "時平米穀賤，兄弟仍聚首。", "先人敝廬在，清話辰徂酉。", "盍簪到諸雛，千指諒非久。", "居然小世界，榮悴同一朽。", "去城不三里，經歲絕奔走。", "登門亦無賓，老樹堪尚友。", "青氈古家法，迍賤當自守。", "能甘此中泉，不飲富人酒。"]}