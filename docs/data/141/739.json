{"author": "蘇泂", "period": "宋", "type": "诗", "title": "舉子", "paragraphs": ["先親去無歸，家有十男子。", "春秋此堂上，拜起共祭祀。", "一貧乃青氈，書種幸未已。", "人言抱子晚，君已三十四。", "何時見入學，况未保齠稚。", "老年樹松柏，仁者用其意。", "父母養我時，辛勤五兄弟。", "蜂房今俯育，誰則逮菽水。", "昊天真罔極，夢想九原啟。", "恭惟父母心，敢不嗣遺體。", "平生忠與孝，舉動法經史。", "先訓吾所知，功名蓋天爾。"]}