{"author": "楊億", "period": "宋", "type": "诗", "title": "詠華林書院", "paragraphs": ["聞說華林院，名將闕里偕。", "生徒似東魯，書籍勝西齋。", "俎豆儒風盛，塤箎樂韻諧。", "門閭雙桂茂，編秩九流排。", "講學搴紗幕，題詩掛粉牌。", "荀陳傳舊族，游夏結同儕。", "紅實洲生橘，清陰世種槐。", "夜蟾穿戶牖，晴瀑瀉巖崖。", "遠客來千里，新恩出兩階。", "橫經定何日，凭此寄幽懷。"]}