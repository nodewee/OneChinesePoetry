{"author": "楊億", "period": "宋", "type": "诗", "title": "次韻和席衢州憶洛陽春遊十四韻", "paragraphs": ["周漢經營跡未遐，山川形勝最堪嘉。", "前瞻闕塞千尋出，旁逗伊流一派斜。", "子晉鳳笙調夜月，宓妃羅襪映朝霞。", "何人貰酒青樓曉，幾處尋春紫陌賒。", "駿足每從金埒試，芳叢多展翠帷遮。", "出逢勝境爭飛蓋，歸逼殘陽競走車。", "庭竹惹煙披嫩籜，臯蘭裛露長新芽。", "嵩峰崷崪疑摩斗，洛水清泠欲見沙。", "萬井閭閻真陸海，九重宫闕是天家。", "禁林日暖空啼鳥，御苑風微自落花。", "關路行人偏絡繹，津橋賈客苦諠譁。", "何當獻賦論遷鼎，便欲抛官學種瓜。", "江海三年勞夢想，田園二頃有生涯。", "應知父老沾堯化，長挈壺漿望翠華。"]}