{"author": "韓億", "period": "宋", "type": "诗", "title": "洋州", "paragraphs": ["梁州鄰左右洋川，氣候融融別是天。", "地僻過冬稀見雁，箐深初夏已聞蟬。", "鄉風與蜀微相似，驛路見秦舊接連。", "駱谷轉山圍境內，漢江奔浪繞城邊。", "展開步障蘩花地，畫出棋枰早稻田。", "遠寺徑危攢迸筍，後園池冷軟飛泉。", "秋深滿院芭蕉雨，晚色臨軒薜荔煙。", "南浦採蒲當凜冽，西溪踏石向暄妍。", "夕陽道觀鳴鐘鼓，夜月人家奏管絃。", "楊柳影中沽酒市，芰荷香裏釣魚船。", "珍禽聽久名難辨，新果嘗餘味更全。", "野渡潮平分淺瀨，羣樓雲散露高巔。", "喧闐鼓吹迎神社，狼籍杯盤送客筵。", "慈竹清筠霜鬭膩，海棠堆艷火爭燃。", "蒼崖險峻應藏虎，碧洞陰深恐隠僊。", "妓女從游持翠蓋，士流尋勝擘香箋。", "戚姬廟宇青蕪沒，和相詩碑綠蘚沿。", "三縣俗淳宜靜理，兩衙事簡可閒眠。", "紛華度歲他鄉外，幽趣終朝在眼前。", "不爲近頒明詔下，及瓜情願滿三年。"]}