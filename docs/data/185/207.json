{"author": "楊億", "period": "宋", "type": "诗", "title": "己亥年郡中夏旱徧禱羣望喜有甘澤之應", "paragraphs": ["旱魃偏爲虐，陽烏益以驕。", "何曾柱礎潤，惟恐土山焦。", "請禱彌增潔，陰靈亦孔昭。", "雲興不待族，風細欲鳴條。", "隱轔雷車轉，霏微雨足飄。", "層陰低匝野，鴻霈近連宵。", "庭樹含佳色，村田長善苗。", "蘚痕緣屋壁，泉脈吐山椒。", "轍鮒那憂涸，園蔬豈待澆。", "官渠逗水急，客路裛塵銷。", "掾吏階前賀，耕夫壠上謠。", "秋成知有幸，歲欲近玄枵。"]}