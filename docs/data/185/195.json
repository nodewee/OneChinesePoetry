{"author": "楊億", "period": "宋", "type": "诗", "title": "送章頔歸鄉", "paragraphs": ["蕪穢休嗟負郭田，蹉跎自過鹿鳴筵。", "荆山玉璞空三獻，梁苑風塵已十年。", "疏入禁中猶未報，賦成都下早曾傳。", "獨攜書劍歸閩嶺，共泛煙波入楚天。", "獵獵酒旗邀舉白，招招漁艇勸烹鮮。", "棋枰鬭勝疑成癖，砧杵驚愁幾廢眠。", "驛路數程煩託乘，郡齋終日喜談玄。", "如何弃我還家去，相送津亭一黯然。"]}