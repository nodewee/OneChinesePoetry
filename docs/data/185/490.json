{"author": "楊億", "period": "宋", "type": "诗", "title": "密直任學士知益州", "paragraphs": ["玉壘求賢牧，金門輟近臣。", "龍荒使傳遠，雞省命書新。", "殿柱題名久，刀州入夢頻。", "懸魚喧舊政，叱馭繼芳塵。", "珠履平原客，壺漿左蜀人。", "北堂牽遠念，南詔撫殊鄰。", "宴榭峨眉雪，歌筵濯錦春。", "樂章傳辯士，卜肆訪逋民。", "幕府觴無筭，池塘思有神。", "知誰預交辟，空羡吐車茵。"]}