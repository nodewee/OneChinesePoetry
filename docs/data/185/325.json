{"author": "楊億", "period": "宋", "type": "诗", "title": "鄭工部陜西隨軍轉運", "paragraphs": ["西鄙欃槍未掃除，營中慷慨請行初。", "三軍粒食資心計，一月星郵待捷書。", "宣室喜聞延賈誼，茂陵久歎滯相如。", "謗言盈篋親曾見，反間千金計豈疏。", "遺愛道傍喧竹馬，先聲塞外懾穹廬。", "馮唐莫歎淹郎署，博望還忻擁使車。", "隴右行收萬里地，關中坐致九年儲。", "牙籌羽檄皆吾事，才刃飄飄兩有餘。"]}