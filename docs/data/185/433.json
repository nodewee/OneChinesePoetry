{"author": "楊億", "period": "宋", "type": "诗", "title": "表玄師歸縉雲有懷故雄闍黎成轉韻六十四句", "paragraphs": ["括蒼古名郡，生齒三萬家。", "我昔自仙殿，捧詔臨軍牙。", "清心治朞月，訟息民無譁。", "雄公真大士，宴坐綿歲華。", "駕言造梵宇，室邇驚人遐。", "迎門虎溪屐，布地牛頭花。", "庭松偃翠蓋，澗泉漱金沙。", "坐聞師子吼，歸恨踆烏斜。", "驛召還上都，騰裝即修路。", "别師黄金園，贈我碧雲句。", "我歸步赤墀，代言紅藥署。", "彈指知苦空，觀心得降住。", "藏識慚宿薫，輪迴悲晚悟。", "折簡問南宗，寄言滿緗素。", "絕念契真如，忘筌離文字。", "刼燒雖洞然，龍華决同遇。", "師名達宸扆，恩詔頒方袍。", "歡喜黑白衆，蕭衰霜雪毛。", "毗邪見有疾，示身如幻泡。", "雙林忽歸寂，人天但哀號。", "堆案遺札在，滿鉢香飯銷。", "只應伸臂頃，未覺他方遙。", "犀柄挂空壁，鴈塔千層霄。", "七返暫來去，四大非堅牢。", "口占成尺題，手澤著紙尾。", "親遣上足師，浮杯渡江水。", "雲朵搖筆精，玉音鏘里耳。", "遺我方石枕，斑文剪霞綺。", "諭我求菩提，心堅正如此。", "愴然悲夢形，汍瀾泪盈眦。", "上足今去歸，焚修益勤止。", "當續祖燈明，無令社蓮死。"]}