{"author": "楊億", "period": "宋", "type": "诗", "title": "史館凌職方知廣州", "paragraphs": ["番禺出守重，漢殿拜恩初。", "華省郎官宿，名山太史書。", "剖符從瑣闥，持節上軺車。", "左顧金龜印，前驅畫隼旟。", "由來百粤地，曾督九年儲。", "卉服要荒外，棠陰惠愛餘。", "齎裝天子賜，封部島夷居。", "羽檄招溪洞，壺漿慰里閭。", "國風今已變，民瘼到應除。", "江海思歸否，蓬山有直廬。"]}