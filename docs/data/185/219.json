{"author": "楊億", "period": "宋", "type": "诗", "title": "郡中即事書懷", "paragraphs": ["海隅爲郡真卑屑，簿領沉迷箠楚喧。", "王事更逾星火急，吏曹何啻米鹽煩。", "甘棠聽訟曾無倦，丹筆書刑幸不冤。", "境上送迎暫置驛，齋中宴喜懶開樽。", "逢人未免腰如磬，議政常防耳屬垣。", "鮑臭恐將羣小化，蟲疑難與俗流論。", "却思寂寞棲天禄，爭得逍遙似漆園。", "外地粗官如竹葦，一麾出守豈堪言。"]}