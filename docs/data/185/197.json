{"author": "楊億", "period": "宋", "type": "诗", "title": "郡齋西亭即事十韻招麗水殿丞武功從事", "paragraphs": ["郡齋退食復何爲，縱目西亭景物奇。", "疊嶂雨餘泉眼出，澄潭風靜釣絲垂。", "城臨古戍寒蕪闊，路轉荒村野彴危。", "幾處唱歌聞白紵，誰家酤酒見青旗。", "蝶隨游妓穿花徑，犬吠行人隔槿籬。", "桃李成蹊春盡後，魚鹽爲市日中時。", "桑麻萬頃晴氛散，絲竹千門夕照移。", "吟際嶺雲飛冉冉，望中壠麥秀離離。", "煙迷喬木鶯遷早，水滿芳塘鷺下遲。", "鶴蓋翩然肯相顧，主人終宴豈知疲。"]}