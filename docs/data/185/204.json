{"author": "楊億", "period": "宋", "type": "诗", "title": "次韻和係郡齋書事之什", "paragraphs": ["竹使貪爲郡，金門懶上書。", "征途沿木合，官舍類樓居。", "密葉藏啼鳥，澄潭躍戲魚。", "波光搖島嶼，霽色露閻閭。", "圃蕙光風拂，山苗淑氣噓。", "開樽空愛客，函丈孰宗予。", "清唳頻思鶴，長鳴幾厭驢。", "顔貧一瓢足，嵇懶尺題疏。", "薄宦無勞說，長謠任所如。", "神明定來舍，莊室正虚虚。"]}