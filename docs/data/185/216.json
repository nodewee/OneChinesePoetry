{"author": "楊億", "period": "宋", "type": "诗", "title": "偶興", "paragraphs": ["芳蘭滋九畹，蕭蒿亦旁植。", "威鳳翔丹山，鴟梟猶接翼。", "雅琴歌南風，蛙鳴不容息。", "驪珠媚清川，魚目光激射。", "薫蕕豈同器，雲壤自懸隔。", "咄咄來逼人，薨薨止于棘。", "發跡由屠沽，操心希桀跖。", "天形固殘毁，吏曹嘗擯斥。", "狠羊遠刀杌，黠馬委銜策。", "心同溪壑險，惡比邱山積。", "天聽本聰明，神道尤正直。", "當用禦魑魅，豈令爲鬼蜮。", "舂喉魯陽戈，鉤頸子雲戟。", "肉委餓虎蹊，屍投窮髪北。", "饑鷹礪吻啄，猰貐磨牙食。", "魂氣縶酆都，膏血塗荒磧。", "去草絕本根，决疽恣鍼石。", "所居必污潴，遺種盡刳剔。", "渠魁已殱殄，非類彌怵惕。", "稂莠既芟夷，善苗漸滋殖。", "君子益知命，視履如平昔。", "小人競革音，滅身在漏刻。", "堯民率可封，湯網從此釋。", "永躋仁壽期，共造華胥域。"]}