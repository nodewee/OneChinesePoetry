{"author": "楊億", "period": "宋", "type": "诗", "title": "郡齋即事書懷十二韻呈諸官", "paragraphs": ["長樂疏鐘自厭聞，漢庭誰不惜離羣。", "舟浮一水波瀾闊，路入千山杳靄分。", "郡閣先憂迷簿領，村田聊得問耕耘。", "疲民深喜猶安堵，黠吏那知便舞文。", "照膽求瑕空察察，飲冰爲政漫云云。", "玄臺已分嘲揚子，桑野須防誚使君。", "别派東傾連漲海，故園西望隔晴氛。", "黛鋪遠岫秋將晚，綺散餘霞日欲曛。", "小檻報春梅爛漫，滿空呈瑞雪繽紛。", "題詩到處尋紅葉，置酒終朝看白雲。", "符竹偶分慚出守，櫜鞬暫佩愧從軍。", "石渠舊署頻牽夢，室有芝蘭閣有芸。"]}