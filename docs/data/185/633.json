{"author": "楊億", "period": "宋", "type": "诗", "title": "清風十韻", "paragraphs": ["素魄離箕舌，鳴鳶載錦綢。", "微凉生玉宇，餘韻泛蘭臯。", "竿轉相烏數，厨摇萐莆勞。", "渚蘋偏靃靡，苑樹更蕭騷。", "五斗酲初析，三年翼自高。", "陶窗時拂袵，楚榭正揮毫。", "塵篋悲鸞扇，雲帆戒鷺濤。", "洞庭驚木葉，騎省歎霜毛。", "勢好摶羊角，心終憶蟹螯。", "泠然知有待，仙寇異吾曹。"]}