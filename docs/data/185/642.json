{"author": "楊億", "period": "宋", "type": "诗", "title": "送覲道人歸故", "paragraphs": ["跡寄浮屠教，心将汗漫遊。", "無眠長達曙，却立動經秋。", "秘訣神仙授，靈苖洞壑求。", "誅茅探虎穴，投杖涸龍湫。", "丹熟爐應冷，禪餘室更幽。", "登山不累息，入夏亦重裘。", "名已標真籍，身猶隱沃洲。", "逍遙訪巖穴，迢遞别林丘。", "徧覽縉雲境，還浮一葉舟。", "三千功欲滿，鶴馭恐難留。"]}