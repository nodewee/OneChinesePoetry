{"author": "楊億", "period": "宋", "type": "诗", "title": "錢大夫赴并州", "paragraphs": ["太原西北勁兵處，地直雲中控定襄。", "六月出師平玁狁，九天選將下文昌。", "車魚辟士應難得，詩禮臨戎亦未妨。", "緩急羽書須自草，平安烽火鎮相望。", "柳營禀畏將軍令，毳幕懷來塞下羌。", "清嘯肯饒劉越石，長纓終係左賢王。", "關山萬里邊塵靜，亭館三冬朔雪狂。", "笛怨梅花新度曲，樽傾竹葉淺飛觴。", "禦寒應覺重裘暖，料敵懸憂兩髩蒼。", "只待今年破虜後，徵歸論道坐巖廊。"]}