{"author": "楊億", "period": "宋", "type": "诗", "title": "致仕朱侍郎歸江陵", "paragraphs": ["二年分直浴堂門，簪筆垂紳奉至尊。", "日過八甎批漢詔，宴開三殿挹堯樽。", "忽聞抗表干君父，切要懸車示子孫。", "碧落改官旌舊德，黄金加賜見深恩。", "羣公祖道爭飛蓋，故吏沾襟亦戀軒。", "定是遼東嘆城郭，肯同彭澤慮田園。", "捧觴莫訴前爲壽，上馬猶能左屬鞬。", "臨别延英對數刻，已應惇史記嘉言。"]}