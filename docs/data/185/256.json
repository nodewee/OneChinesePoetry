{"author": "楊億", "period": "宋", "type": "诗", "title": "次韻和光禄黄少卿學士感恩書事十六韻", "paragraphs": ["江夏門風盛，東吳族望高。", "才雄吐白鳳，志大釣靈鼇。", "昔日參珠履，多年汎碧桃。", "陳琳巧書檄，謝客占風騷。", "曲宴飛三雅，沈機佐六韜。", "玳筵頻岸幘，楯鼻幾揮毫。", "託乘同歸闕，臨軒别賜袍。", "未離王儉幕，獨得吕虔刀。", "粉署因揚歷，朱門更鬱陶。", "淮南荒桂苑，騎省泣霜毛。", "去國踰千里，爲郎歷幾曹。", "和鉛兼秘府，懸磬寓神臯。", "室靜秋生白，庭閒雨長蒿。", "禁林俄召試，卿寺果垂褒。", "道在心無悶，恩深首重搔。", "依前領圖史，紬繹肯辭勞。"]}