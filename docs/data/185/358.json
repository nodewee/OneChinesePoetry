{"author": "楊億", "period": "宋", "type": "诗", "title": "表弟章廷評得象知邵武軍歸化縣", "paragraphs": ["幾年索米住京師，新得東堂桂一枝。", "宰邑絃歌循吏政，還鄉鷄黍故人期。", "于公陰德知終大，萬石家風喜不衰。", "毛義動容初捧檄，太邱積德舊刊碑。", "甘棠二紀民猶愛，苦蘗三年吏不欺。", "桑梓經過身晝錦，庭闈扶侍鬢垂絲。", "元方惠化傳遒鐸，令伯歡心獻壽巵。", "邦境中分同魯衛，政聲相應似塤篪。", "嘗思竹馬遊從日，又見風鵬奮擊時。", "執手勉君勤素業，歸來更直鳳凰池。"]}