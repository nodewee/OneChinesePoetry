{"author": "楊億", "period": "宋", "type": "诗", "title": "省中當直即事書懷兼簡閣長李舍人", "paragraphs": ["兩掖深沉大帝居，紫微西省掌泥書。", "天閽啟鑰趨朝後，侍史焚香起草初。", "五吏援毫才患少，萬錢分膳食無餘。", "鳳池荀令連賓閣，騎省潘郎對直廬。", "煙氣霏霏生屋瓦，雷聲隱隱度宫車。", "滄波滿壁浮蘭橑，修竹當軒蔭綺疏。", "性懶無堪過叔夜，思遲多病似相如。", "繚垣直北銀臺路，拭目看君侍玉除。"]}