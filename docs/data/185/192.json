{"author": "楊億", "period": "宋", "type": "诗", "title": "初至郡齋書事", "paragraphs": ["地去京華遠，年逢旱暵餘。", "羣胥同黠馬，比戶甚枯魚。", "煦嫗心空切，澄清志莫舒。", "棼絲殊未治，錯節詎能除。", "聽訟棠陰密，行春柳影疏。", "賓筵求婉畫，僧舍問真如。", "踰月窺除目，經時絕傳車。", "素餐徒自飽，投刃豈曾虚。", "盈耳嫌敲扑，堆牀厭簿書。", "故園無數舍，長日歎歸歟。"]}