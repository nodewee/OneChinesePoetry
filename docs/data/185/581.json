{"author": "楊億", "period": "宋", "type": "诗", "title": "宣曲二十二韻", "paragraphs": ["宣曲更衣寵，高堂薦枕榮。", "十洲銀闕峻，三閣玉梯横。", "鸞扇裁紈製，羊車插竹迎。", "南樓看馬舞，北埭聽雞鳴。", "綵縷知延壽，靈符爲避兵。", "粟眉長占額，蠆髪俯侵纓。", "蓮菂沈寒水，芝房照畫楹。", "麝臍熏翠被，鹿爪試銀箏。", "秦鳳來何曉，燕蘭夢未成。", "絲囊晨露濕，椒壁夜寒輕。", "綺段餘霞散，瑤林密雪晴。", "流風秘舞罷，初日靚妝明。", "雷響金車度，梅殘玉管清。", "銀鐶添舊恨，瓊樹怯新聲。", "洛媛迷芝館，星妃滯斗城。", "七絲縆綠綺，六箸鬬明瓊。", "慣聽端門漏，愁聞上苑鶯。", "虚廊偏響屧，近署鎮嚴更。", "剉蘗心長苦，投籖夢自驚。", "雲波誰託意，璧月久含情。", "海闊桃難熟，天高桂漸生。", "銷魂璧臺路，千古樂池平。"]}