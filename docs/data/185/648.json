{"author": "楊億", "period": "宋", "type": "诗", "title": "禁直", "paragraphs": ["鳳樓鴛瓦蟾波濕，衆籟聲沈百蟲蟄。", "仙盤雲表露成霜，何人夜半牛衣泣。", "芝泥香熟封詔書，河漢西傾移斗車。", "陰風摵摵起庭樹，寒澌戛戛鳴宫渠。", "千廬迭唱傳宵警，海山鼇背蓬壺頂。", "金釭珠網結綺錢，玉井銀牀垂素綆。", "前席受釐詢碩生，觀書百斤須中程。", "投籖乍應嚴鼓節，求衣誤聽蒼蠅聲。", "渴烏漏盡繁星曙，魚鑰建章開萬户。", "初日曈曨艷屋梁，鳴鞭一聲下天路。"]}