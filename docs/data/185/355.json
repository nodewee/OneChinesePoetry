{"author": "楊億", "period": "宋", "type": "诗", "title": "可久道人之歙州兼簡知郡李學士", "paragraphs": ["獨攜瓶錫新安去，寒雨西風落葉頻。", "江水淺深清見底，山程高下險摧輪。", "社中香火延開士，肘後方書濟俗人。", "鄉樹再尋南國路，禪房空鎖帝城塵。", "舊傳心印都忘念，自有衣珠豈患貧。", "四衆仰瞻誰見頂，千家應供定分身。", "宰官多結空門友，外護須依守土臣。", "想到臨川逢內史，翻經相對一嚬伸。"]}