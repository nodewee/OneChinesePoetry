{"author": "楊億", "period": "宋", "type": "诗", "title": "水部何郎中知鄂州", "paragraphs": ["褒博衣冠漢大儒，三千奏牘到宸居。", "郎官起草歸華省，女史焚香伴直廬。", "出守新恩龜顧印，趨朝舊路雉隨車。", "便分符竹從鸞掖，應有壺漿待隼旟。", "賜對移時親斧扆，隨行兼兩載圖書。", "淮南落木搖鞭裏，湓浦分風挂席初。", "郡閣平窺漢陽樹，盤飱頻薦武昌魚。", "聚徒南郡傳經盛，攜妓東山退食餘。", "天闕九重懸夢想，江關百戰見坵墟。", "清曹祖德詩人後，時寄新吟一起予。"]}