{"author": "楊億", "period": "宋", "type": "诗", "title": "集賢宿直寄中書李梁二舍人", "paragraphs": ["耿耿銀釭照直廬，西風黄葉滿庭除。", "愁心不忍聞賓雁，病眼猶能拾蠧魚。", "欹枕微吟空展轉，遶廊閑步自躊躇。", "銅龍漏滴傳鈎盾，玉兔光芒射綺疏。", "薄宦久淹滄海郡，故交多入紫垣居。", "洛陽已在拜塵後，宣室那逢膝席初。", "投閣寂寥深自愧，抱關憔悴擬何如。", "寧思西掖五花判，且補河東三篋書。", "桑梓任抛萬里外，蓬萊試住十年餘。", "釋之不調嵇康懶，終待休官學灌蔬。"]}