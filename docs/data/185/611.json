{"author": "楊億", "period": "宋", "type": "诗", "title": "譯經光梵大師", "paragraphs": ["薪火滅雙林，誰傳七佛心。", "譯筵香篆絕，經葉蠧魚侵。", "猊座雲雷歇，龍宮歳月深。", "青蓮流半偈，白馬度千岑。", "大士招提啟，明君羽葆臨。", "對翻天竺字，助發海潮音。", "空界花成雨，仁祠地布金。", "九旬談妙理，三接簡宸襟。", "淨社延居士，生臺集野禽。", "琅函香拂袂，奈苑樹交陰。", "文字蹄求兔，機緣芥值針。", "龍華他日會，應記洛生吟。"]}