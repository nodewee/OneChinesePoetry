{"author": "楊億", "period": "宋", "type": "诗", "title": "次韻和十六兄先輩見寄", "paragraphs": ["秋風苦憶鱠霜鱗，暫剖銅符出紫宸。", "一路雪寒多挾纊，幾程山險欲摧輪。", "清香撲鼻梅林近，秀色凝眸麥壠新。", "閉閣草玄終寂寞，下車爲政尚因循。", "尋僧不厭攜笻遠，愛客寧辭舉白頻。", "簿領孜孜防黠吏，邱園矻矻訪通民。", "魚鹽自與滄溟接，雞犬仍將白社鄰。", "官滿會須抛印綬，武夷歸去作閑人。"]}