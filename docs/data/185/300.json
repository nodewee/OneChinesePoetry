{"author": "楊億", "period": "宋", "type": "诗", "title": "次韻奉和知府温尚書送致政朱侍郎十六韻", "paragraphs": ["拜章納禄便歸休，秘殿親辭十二旒。", "閣筆罷批丹鳯尾，拂衣初下六鰲頭。", "非緣荆渚依劉表，定欲箕山訪許由。", "北闕子牟終眷戀，南朝安石本風流。", "明庭顧遇違三接，别墅生涯治一邱。", "身健寧煩策鳩杖，心閑無復夢刀州。", "素風有子堪傳遺，禪論將誰共對酬。", "白璧賜多應尚在，黄金散盡不須留。", "人欽雅譽芝蘭馥，帝憶嘉言水石投。", "祖帳特令開上苑，歸帆那肯待高秋。", "幾程郵驛經濃暑，千里山川見舊遊。", "已是抛官玉堂署，尚思陪宴井幹樓。", "時裁奏牘猶規諫，旋冩丹經自校讎。", "鄉里高門表陰德，國朝惇史紀嘉猷。", "枌榆舊業須重葺，香火前緣莫廢修。", "歲計將何資伏臘，龍陽千樹木奴洲。"]}