{"author": "楊億", "period": "宋", "type": "诗", "title": "次韻和致仕李殿丞寅見寄之什因以紀贈", "paragraphs": ["鄉國馳名幾十春，鳴臯一旦九天聞。", "翔鸞棲棘曾爲吏，金鼎調梅未致君。", "百里象雷嫌碌碌，片言折獄厭云云。", "詩名已是齊康樂，筆力何曾减右軍。", "抗表忽然干鳳扆，拂衣殊欲謝人羣。", "都緣梁苑慵爲賦，且免鍾山被勒文。", "清夜獨吟牛渚月，高秋時望帝鄉雲。", "鯉庭禀訓門逾盛，蘭畹傳芳氣益薫。", "盡室遠依洪井側，直鈎猶釣楚江濆。", "西山有藥應須餌，待看蜺旌入紫氛。"]}