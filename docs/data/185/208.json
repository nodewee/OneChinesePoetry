{"author": "楊億", "period": "宋", "type": "诗", "title": "寄章徵君", "paragraphs": ["水陸都無數舍程，魚符龜印苦相縈。", "夢魂長繞龍門坂，姓字終懸月旦評。", "鮑室清琴應獨撫，融樽渌醑共誰傾。", "春深詩石苔衣駮，雨過書齋草带生。", "鴻寶枕中初得術，丹臺籍上已題名。", "清談宛有南朝體，嘉遯全忘北闕情。", "金馬深嚴堪避世，滄浪清淺未沾纓。", "諸儒正議明堂事，軋軋蒲輪即奉迎。"]}