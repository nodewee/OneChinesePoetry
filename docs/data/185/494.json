{"author": "楊億", "period": "宋", "type": "诗", "title": "受詔修書述懷感事三十韻", "paragraphs": ["太極垂裳日，中原偃革初。", "樓船秋發詠，衡石夜程書。", "好問虚前席，徴賢走傳車。", "蓬莱侔漢制，煨燼訪秦餘。", "紬繹資金匱，規模出玉除。", "紛綸開四部，秘邃接千廬。", "飫賜雙雞膳，親迴六尺輿。", "華芝下閶闔，白羽擁儲胥。", "望氣成龍虎，披文辯魯魚。", "清光無咫尺，玄覽亦躊躇。", "羣彦揮鉛筆，微生濫石渠。", "嵇康真懶慢，謝客本空疏。", "講學情田埆，談經腹笥虚。", "月評依許劭，文體慕相如。", "雅飲歡娛洽，清言鄙吝祛。", "彌旬容出沐，終日喜羣居。", "撫已慚鳴玉，歸田憶荷鋤。", "池籠養魚鳥，章服裹猿狙。", "圜府愁尸禄，天閽愧弊裾。", "虚名同鄭璞，散質類荘樗。", "國士誰知我，鄰家或侮予。", "放懷齊指馬，屏息度羲舒。", "寡婦宜憂緯，三公亦灌蔬。", "危心惟觳觫，直道忍蘧蒢。", "往聖容巢許，先儒美甯蘧。", "晨趨歎勞止，夕惕念歸與。", "秦痔疏杯酒，顔瓢賴斗儲。", "如諧曲肱卧，猶可直鈎漁。", "矯矯龜銜印，翩翩隼畫旟。", "一麾終遂志，阮籍去騎驢。"]}