{"author": "葉適", "period": "宋", "type": "诗", "title": "剡谿舟中", "paragraphs": ["浙江大浪如履空，鏡湖挾天雨復風。", "我行獨到勾踐國，寒溪一溜蜿蜓通。", "蟄龍已卧潭谷底，濕螢不照蒲葦叢。", "山林卑陋無栝柏，霸氣埋沒惟蒿蓬。", "是時初冬未凝沍，天地蒼莽日常暮。", "涉江芙蓉不復採，緣道野菊誰能顧。", "饑烏遠鴈長追隨，夜聞悲鳴朝見飛。", "前村鷄犬護籬落，此復何苦號其栖。", "自傷憔悴少筋骨，半生逆旅長太息。", "王家少年未省事，扁舟往來何所自。", "百年有意存禮樂，一飽未足謀通塞。", "且能對酒長酣歌，聖賢有命可若何。"]}