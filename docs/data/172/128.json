{"author": "熊以寧", "period": "宋", "type": "诗", "title": "壽史滄洲", "paragraphs": ["梯旻一何高，其勢如龍蟠。", "下直湖萬頃，襟抱滄洲灣。", "潭居占其勝，縹緲雲濤間。", "海邦形勢地，秀偉此爲尊。", "諸湖如附庸，有水俱來環。", "元氣昔孕此，停蓄固有存。", "挺生賢哲人，象服仍貂冠。", "道大久乃見，景好人亦閑。", "堂堂八座貴，袖手樂其天。", "龍飛御宸極，廊廟須公還。", "湖山雖爾佳，政恐思謝安。", "下客有侯喜，素仰斗與山。", "摳衣荷延納，不棄蒯與菅。", "憐我塵土姿，欲使餌金丹。", "祗愧坐斤骨，蛻形良獨難。", "恭惟我公賢，崔嵬不可攀。", "茲遇垂弧旦，競賦崧高篇。", "南極正耿耿，三台輝紫垣。", "趣起對鈞秉，永輔基圖綿。"]}