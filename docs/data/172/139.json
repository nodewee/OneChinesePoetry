{"author": "葉三錫", "period": "宋", "type": "诗", "title": "盛氏銜翠軒", "paragraphs": ["平生丘壑心，漫浪不覊束。", "青山亦解意，四時共追逐。", "朝翠空濛時，北窗夢清熟。", "晝寂庭戶涼，坐課黄卷讀。", "此心與山違，對面若掩目。", "孱顔儼如故，心境兩不觸。", "宴坐收萬象，剖璞出蒼玉。", "木末流夕暉，窗戶影摇綠。", "相對兩青眼，悠然一笑足。", "此意陶潛知，不然問玉局。"]}