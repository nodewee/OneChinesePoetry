{"author": "楊安誠", "period": "宋", "type": "诗", "title": "白帝廟", "paragraphs": ["蜀江萬壑俱東奔，瞿唐喧豗爭一門。", "驚濤駭浪建瓴下，顛崖仆谷相吐吞。", "朋妖窟宅恃幽阻，正晝噴薄陰霾昏。", "靈宮奕奕鎮地險，衆瀆稟令川祇尊。", "赤甲後聳黄熊躍，灧澦前峙青猿蹲。", "舳艫銜尾下吳楚，約束蛟鰐如雞豚。", "舊傳鼓角致雨雹，裹篙不觸撐舟痕。", "綜理脈絡盡西徼，帝假之柄攸司存。", "子陽祚國十年近，此地未省東其轅。", "聯江列炬鐵鎖斷，戎滿奔北無留屯。", "江關回首盡漢幟，遺黎何自知公孫。", "血食漢代定不爾，但有故壘山之樊。", "子美誤信齊東語，感慨勇略招英魂。", "山川之靈載望秩，僭僞詎可同時論。", "向來名實久淆溷，薦祼無乃瀆俎膰。", "請從酈元爲考證，神理昭昭斯可原。"]}