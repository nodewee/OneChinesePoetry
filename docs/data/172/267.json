{"author": "葉適", "period": "宋", "type": "诗", "title": "送黄竑", "paragraphs": ["有客家住寶劍窟，將身自比夜明簾。", "見我立談盡肝膈，駭視世俗徒沾沾。", "千年豪傑供指使，笑撻胡虜如奴鉗。", "嗟予病衰絕少韻，只欲炙背依茅簷。", "勸子持難復居易，呂梁之舟先歷試。", "焦桐邂逅爨下薪，良玉磋磨廟中器。", "誰言怒海鯤鯨惡，別有晴川鷗鳥戲。", "心亨習坎行自孚，安流儻寄相思字。"]}