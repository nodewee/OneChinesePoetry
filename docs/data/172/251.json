{"author": "葉適", "period": "宋", "type": "诗", "title": "題椿桂堂", "paragraphs": ["九官八士古之良，靈椿丹桂後騰芳。", "馮公詩意雖短陋，閭里傳誦終難忘。", "君家同生五兄弟，短檠伴夜東方啟。", "黄旗兩記張慶闈，紵袍三號趨文陛。", "辭華標角人力能，科名均齊天所興。", "作堂不須棟梁好，但種此木高千層。", "透日垂陰香未歇，滿庭車騎同時列。", "更將磊砢替團團，留與北風觀壯節。"]}