{"author": "葉適", "period": "宋", "type": "诗", "title": "送陳壽老", "paragraphs": ["天台鴈蕩車接軫，青田又促半潮近。", "冠巖带壑無俗情，秋幹春荑競時盡。", "老窮望絕華軒過，其誰幽尋穿薜蘿。", "更抽奇筆向雲射，破的疊中千鴐鵝。", "古今文人不多出，元祐惟四建安七。", "性與天道亦得聞，伊洛尋源未爲失。", "閬風招手游太玄，麻頭制尾中興年。", "黄金鑄印肯輕佩，定把堯舜陳王前。", "我家罄懸仰見斗，簸君紅旗魑魅走。", "密房焰短夜苦長，雪高冰深去無鄉。"]}