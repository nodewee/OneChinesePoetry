{"author": "劉琰", "period": "宋", "type": "诗", "title": "王剛仲惠詩醉筆聊和", "paragraphs": ["君不見山澤之癯蒙野服，爲彼隰桑還自沃。", "又不見侯門公子貴且嬌，飽豢膏粱猶未足。", "人生貴賤不難分，唯有聖賢無等倫。", "朝爲塗人暮爲禹，窮崖斷壑看回春。", "君方妙齡截不住，萬里飛黄又騰世。", "王良造父不得施，耳側風聲未爲遽。", "我思古人愛其宇，青蘋堂兮杜若廡。", "芰荷可裳菊可餐，肯逐纖埃與塵土。", "是中非聲亦非色，安得與君一馮軾。", "鵾鵬變化不可量，要指天池爲一息。", "悠悠此道誰能將，從知可玩不可忘。", "慎勿隨風學飄絮，春光駘蕩成飛揚。"]}