{"author": "葉適", "period": "宋", "type": "诗", "title": "孫祖佑解元世友堂", "paragraphs": ["雀尋屋角穿，燕繞簾櫳窺。", "共賀新宇就，生物欣有依。", "含德厚乃祖，義完嗟利隳。", "最憐常熟令，櫝韞不盡施。", "溫恭化羣從，遜悌流深規。", "一絲必同袍，粒黍無異炊。", "感零天上露，潤浹園中葵。", "魚蟹雖芳鮮，不如此菜肥。", "凉風送佳音，桂林自生枝。", "借子赤霄羽，登君文石墀。", "樸斲吁已勤，礱密審所宜。", "諒爲前峰近，長映客星垂。"]}