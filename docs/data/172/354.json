{"author": "葉適", "period": "宋", "type": "诗", "title": "寄李季章參政", "paragraphs": ["衮衮入蜀者，借公兄弟名。", "每求歸載滿，預屏去橐傾。", "鷃飛雖地控，龍卧常天升。", "借哉坐時運，久鬰時士情。", "文章何崛奇，冬雷夏增冰。", "德業又宏濟，雉登應牛鳴。", "已著鼎飪利，不共水火爭。", "我窮未得死，破釜斗粟營。", "誤蒙兼金重，自視一羽輕。", "唯當刮老眼，雲雨看施行。"]}