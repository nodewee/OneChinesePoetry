{"author": "葉適", "period": "宋", "type": "诗", "title": "送趙景明知江陵縣", "paragraphs": ["吾友趙景明，材絕世不近。", "疏通無流連，豪俊有細謹。", "尤精人間事，照見肝膈隠。", "忽然奮鬚髯，萬事供指準。", "漢士興伐胡，唐軍業誅鎮。", "久已受褒封，誰能困嘲擯。", "四十七年前，時節憂患盡。", "去作江陵公，風雨結愁慍。", "昔稱長官貴，今歎服勞窘。", "夜光儻無因，早晦行自引。", "田園多遯夫，未必抱奇藴。", "勉發千鈞機，一射强虜殞。"]}