{"author": "葉適", "period": "宋", "type": "诗", "title": "虎丘", "paragraphs": ["虎丘之名歲二千，虎丘之丘何渺然。", "衆山爭高隠日月，笑此拳石埋平田。", "雖然培塿疑異物，劃開陰崖十丈懸。", "冢中有恨索遺劍，亭上無語傳枯禪。", "偏是吳人愛山急，逐面分方誇凭立。", "屋承隋唐良穩稱，墨題熙豐尚新濕。", "松梢莫遣風雨橫，石盤自添苔蘚澀。", "春來春去吳人游，足繭層巔踣應泣。"]}