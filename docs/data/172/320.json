{"author": "葉適", "period": "宋", "type": "诗", "title": "蜂兒榧歌", "paragraphs": ["平林常榧啖俚蠻，玉山之産升金盤。", "其中一樹斷崖立，石乳蔭根多歲寒。", "形嫌蜂兒尚粗率，味嫌蜂兒少標律。", "昔人取急欲高比，今我細論翻下匹。", "世間異物難並兼，百年不許贏栽添。", "餘甘何爲滿地澀，荔子正復漫天甜。", "浮雲變化嗟俯仰，靈芝醴泉成獨往。", "後來空向玉山求，坐對蜂兒還想象。"]}