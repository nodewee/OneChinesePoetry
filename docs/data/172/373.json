{"author": "葉適", "period": "宋", "type": "诗", "title": "周純臣子去病淑慧而短折賦以哀之", "paragraphs": ["周子百未遇，有兒慰眼前。", "敢誇材調別，自喜稟賦全。", "其守過老蒼，其行通變權。", "共看成蚤歲，何意夭初年。", "汝昔透胞絡，衝風著筋攣。", "和丹和乳嚥，煨附加鹽煎。", "所投烈藥盡，始獲奇痾痊。", "隋和絕代寶，氣命百分憐。", "問汝今何之，幻影來無緣。", "不許爺執捉，壞滅同埃煙。", "此悲信無益，此愛倍難捐。", "不見趙幾道，泣淚迸幽泉。", "不見孟良甫，叫吻聒穹天。", "汝爺自爲銘，志欲金石傳。", "兼求我詩去，刻在墓門邊。"]}