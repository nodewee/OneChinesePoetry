{"author": "葉適", "period": "宋", "type": "诗", "title": "張氏東園送王恭父得殿字", "paragraphs": ["燕鴻不相須，進趣自求便。", "余來君其館，乃復當我餞。", "一春三月雨，亭樹鬰霧澱。", "絮重厄飛楊，花蔫堆紫茜。", "縱有百壺清，何能一笑遣。", "爲郎昔同甲，四海初會面。", "凜然抱英特，霜宇摶溫霰。", "雄辭推落筆，一語不可選。", "重來更純粹，玉琢金就鍊。", "漢家闡道術，四達詔群彥。", "談經石渠觀，會議白虎殿。", "通方要歸宿，立異豈夸衒。", "子行若微罪，天意委深眷。", "以其今固辭，可信非始戀。", "楚熱宜縐絺，峽漲難短牽。", "回舟泊書林，及此未掩卷。"]}