{"author": "葉適", "period": "宋", "type": "诗", "title": "送龔叔虎", "paragraphs": ["寺暗莓苔深，歲潦雷雹粗。", "問胡旅窮舍，鑽燧煮萊蕪。", "答云自孩童，蚤識竈下梧。", "逡巡四十載，翻著火上爐。", "今昔豈異能，聞見終殊途。", "德衰嗟教薄，筆退憐詞枯。", "何以充我求，往衆歸裝孤。", "子文如繡鞶，子行如冰壺。", "世惟春華翫，爾用秋實餔。", "去從孔鸞翔，勿受斥鷃呼。"]}