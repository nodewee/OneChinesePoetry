{"author": "陳藻", "period": "宋", "type": "诗", "title": "寄劉八", "paragraphs": ["六度封書向小孤，一度逢人寄書無。", "劉郎嗔我無短吟，素書百紙難論心。", "我愛劉郎可無詩，劉郎愛客還笞兒。", "我爲父執倍其年，見我呼兄挾渠賢。", "撥棄勿復陳，對君吟此身。", "憶昔在桂堂，瘧鬼罹我殃。", "世情疎客病，移我君家床。", "兒女不辭勞，僕妾何憚忙。", "秋風黄葉飛，明燈藥爐傍。", "我身何日殞，此念何時忘。", "丘嫂晚歲歸，敬我如小郎。", "他年山下結吾廬，朝暮往來摩白鬚。", "我抱子，君抱孫，却使相敘爲弟昆。"]}