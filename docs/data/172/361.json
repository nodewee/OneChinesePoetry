{"author": "葉適", "period": "宋", "type": "诗", "title": "送胡衍道", "paragraphs": ["庭松雪外青，檻梅冰裏白。", "正堪頻把玩，何忍驟離拆。", "我老如蛻蟬，隨葉飄重泉。", "欣君整佩出，直上穹穹天。", "卓茂冠天下，王祥歌海沂。", "奉璋承大糦，籲俊迪深知。", "情胡萬難齊，理或一未貫。", "中道不及伸，偏質徒受亂。", "同人當同羣，不止同其門。", "衆金鑪鞴合，一匠杗桶分。", "惜民當惜農，不止惜其傭。", "客主兩無怨，政刑會時雍。", "三年心所親，臨別語甚的。", "已去寧再逢，懷哉展其力。"]}