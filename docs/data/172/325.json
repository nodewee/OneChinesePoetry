{"author": "葉適", "period": "宋", "type": "诗", "title": "題五畏齋", "paragraphs": ["曹滕亦據南面權，坐衙吏貼羣趨先。", "敢云威福自我出，下有赤子高蒼天。", "聖人迭興建皇極，付祝長官尤惻惻。", "前碑特立示銘誠，後榜七條垂訓釋。", "冰清王令來調琴，四事未畏先畏心。", "常將方寸勤管攝，不與外物相虧侵。", "情防驕粗意防滿，萬事須還畏爲本。", "君不見匹夫膽大氣如山，風浪只在須臾間。"]}