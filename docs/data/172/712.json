{"author": "鍾唐傑", "period": "宋", "type": "诗", "title": "送僧還日本", "paragraphs": ["上人海東秀，才華衆推優。", "學道慕中國，於焉一來遊。", "武林忽相遇，鍼芥意頗投。", "儒道雖云異，詩酒喜共酬。", "况茲古名郡，佳麗罕與儔。", "湖山快吟覽，勝跡恒追求。", "合并惜未久，又理東歸舟。", "揚帆渡鯨浪，帖帖如安流。", "慇懃不忍別，繾綣難爲留。", "臨風極遐睇，目斷扶桑陬。", "他時託芳字，還能寄余不。"]}