{"author": "陳邦鑰", "period": "宋", "type": "诗", "title": "送考亭朱夫子赴天台", "paragraphs": ["羸馬踏殘月，荷策登泮宮。", "入門見先生，先生何從容。", "循循善誘能啟下，青蒿因得附長松。", "短檠相對三百六十夜，高談雄辨磊落沃胸中。", "吾王求士苦匆匆，未許先生久卧龍。", "乘驄直上天台路，祗緣此去何由從。", "嗚唏吁，小齋從此冷如水，虀鹽朝暮怏怏爾。", "空留絳悵照孤燈，窗外西風寒起葦。"]}