{"author": "葉適", "period": "宋", "type": "诗", "title": "送陳彥羣", "paragraphs": ["雨洗蝗蝻餘，凉生癘瘧後。", "今朝江上峰，浄失棼霧垢。", "舉觴忻有屬，餞我同年友。", "平居多契闊，遠別方嗟咎。", "大郡得師儒，高文興孝秀。", "雍容入儒雅，磨錯見瓊玖。", "衆儒治六學，厥志存不朽。", "量空計尋丈，汲海論升斗。", "因之入簪組，併欲垂篆籀。", "公才賦超卓，傑立氣愈厚。", "火宿無餘煙，果實甘衆口。", "書來幸細評，副此頻矯首。"]}