{"author": "葉適", "period": "宋", "type": "诗", "title": "北齋  其二", "paragraphs": ["人情無終極，匪陋則求佳。", "寢處既少安，游燕豈不懷。", "惟思舊酒務，糟酵茺榛埋。", "破瓶聚隆垤，新甃連長階。", "種竹夾超然，移花遶北齋。", "及爾風露清，忽感意象諧。", "幽深容浪蕊，潤澤長芳荄。", "亭亭兩高梧，買自婁門街。", "俟以歲屢寒，窅若萬仞崖。", "吾留能幾日，齪齪强安排。", "方嫌樹影瘦，復慮地勢𠇗。", "世間香味悅，每與腥羶偕。", "雅故使鄭淆，法語仍進徘。", "俯同侏儒笑，但恐好惡乖。", "莫窮有限物，徇此未腐骸。"]}