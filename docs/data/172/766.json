{"author": "陳藻", "period": "宋", "type": "诗", "title": "網山先生諱日寄綺伯", "paragraphs": ["先生一去三十年，蘋藻聊修諱日虔。", "雌劍忽尋雄劍逝，恰恰歲暮吾無錢。", "乃知毫髮有造化，此禮終與吾毋緣。", "人生損益固常理，韓門仍被流俗牽。", "鳳毛辭采非不美，再拜焚香符水前。", "驅邪院中諸將吏，或書或畫縱橫縣。", "網山有靈應大笑，安得師友尚流傳。"]}