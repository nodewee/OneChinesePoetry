{"author": "安丙", "period": "宋", "type": "诗", "title": "送陳伯宏歸天台", "paragraphs": ["平生江湖興，欲住元無由。", "一朝忽復來，飄然泛扁舟。", "相將東南去，子獨從之游。", "傾蓋荷相與，琖斝頻勸酬。", "危坐每長歎，經營出奇謀。", "浩然天地間，憤氣衝斗牛。", "追陪文字飲，酣歌大開喉。", "與君結深交，交朋情欲周。", "會合元有時，妄意追陶劉。", "每恨不久住，共此敝馬裘。", "西風彫梧桐，忽忽春復秋。", "嗟余客中都，中夜懷百憂。", "區區爲貧仕，坐此徒窮愁。", "我恨各南北，公乃遂所求。", "天台亙雁蕩，今爲故鄉游。", "忽焉又分襟，涼風已颼颼。", "可憐煙水闊，坐見群山幽。", "音書有可寄，還解顧我不。"]}