{"author": "陳藻", "period": "宋", "type": "诗", "title": "贈高待聘", "paragraphs": ["待聘先生二十六，弟子滿堂脩幾束。", "下床一麵月幾千，有客市廛錢別錄。", "爲兒不誦杞菊篇，舉筯欠魚須要肉。", "老夫弱冠奇一秋，飄零來問君平卜。", "先生稱我有雋才，滿縣青矜皆拭目。", "一日僅能赴三飯，折簡叩扉知幾幅。", "今夜酒移明夜醉，凌晨乞展黄昏速。", "四邊延我入師席，席則有餘身不足。", "高子行年已若干，更度四期心從欲。", "月錢祗直曉點心，薪蔬盡此携兒畜。", "抱書誰肯訪吾門，看君有是猶霑祿。", "井泉比舊百倍深，汲人綆短無麻續。", "時去技精分愈窮，時來淺學難逃福。", "販商射利偶贏餘，便詫巧謀能潤屋。", "莫待黄金當散時，舟車到處遭顛覆。"]}