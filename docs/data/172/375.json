{"author": "葉適", "period": "宋", "type": "诗", "title": "贈祈雨妙闍黎", "paragraphs": ["雨慳水澀從季秋，倏忽春半河斷流。", "有僧了妙能禱祈，直云天閟非人求。", "朝誦呪，夜安禪，十陰九暗來纖纖。", "呪光禪寂轉相發，潤澤徐乃通幽潜。", "我老拜請良獨難，香烟鬰薄重霄間。", "旁搜潭洞攪龍蟄，鞭雷走電開天關。", "天意豈令一犁緩，人心正待百渠滿。", "補天不及人未知，禪心况寂嗟爾爲。"]}