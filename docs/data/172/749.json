{"author": "陳藻", "period": "宋", "type": "诗", "title": "貧婦行", "paragraphs": ["故人身死妻貧病，買藥無錢留性命。", "半簞赤飯一盂蔬，對不能餐雙淚迸。", "阿官賣田妾未歸，稅在夫家田賣誰。", "鄉胥改割全隠匿，妾典衣裳空被追。", "零落生涯種片園，朝朝夜夜盜開門。", "鄰翁苦妾妾租客，客也無輸叫妾論。", "那更雙棺四缶灰，伐山博米圖葬埋。", "嗚呼豪强欺妾奪山去，不許鹽丁燃妾柴。", "十歲孤兒出縣庭，空手携狀投杳冥，黄堂走罷走使軿。", "文書送縣已三月，依舊含冤說我聽。"]}