{"author": "葉適", "period": "宋", "type": "诗", "title": "還華賢良九經說賢良進卷語林等", "paragraphs": ["華君官五世，人物樸而重。", "窮經不辭難，著論何其勇。", "編排過百帙，裝庋高一冢。", "見聞頗驚訕，吟玩自欣悚。", "余本空疎人，盛刺勤遠捧。", "津般俾之讀，涉岸滄溟洶。", "惟知畏浩博，敢復議煩冗。", "芄蘭恨柔蔓，櫟社嫌擁腫。", "誰令獨管吹，而爲衆竽恐。", "楊墨岐路迷，服鄭丘林拱。", "西鄰黄策子，簡要獲天寵。", "君兮幸持歸，卧看雲生壠。"]}