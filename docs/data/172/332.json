{"author": "葉適", "period": "宋", "type": "诗", "title": "寄題鍾秀才詠歸堂", "paragraphs": ["鍾君文武隨所求，馬上檄草兼詞頭。", "五兵鑄就殺氣動，却寫三賦祥光流。", "左踰陰山右絕漠，漢地自厭胡沙惡。", "聖門歷歷宮牆深，風乎不知詠歸樂。", "作常雖窄海浪寬，沂水何止八九吞。", "當年曾點見真趣，推琴難挽由求論。", "課兒讀易夜參五，香燼銷沉燈莽鹵。", "東家夢熟幾時知，還有漁人歎良苦。"]}