{"author": "陳藻", "period": "宋", "type": "诗", "title": "紀夢", "paragraphs": ["自從弱冠爲游子，玉融丹井壺山市。", "哦詩不用著工夫，已謫牂牁四千里。", "柳侯未五十，羅池作刺史。", "翰苑失詞華，蛟龍怨泥滓。", "我今四十貧無官，六合飄零到融水。", "來時三宿柳城村，再拜前賢我如此。", "才卑何怨嗟，且述西征始。", "奔走豈吾心，跬步思桑梓。", "江右湖湘抵桂林，青山爭獻雙眸美。", "青山縱好興不生，萬斛羈愁懷抱裏。", "夜長正好夢，征夫何早起。", "合眼見故鄉，開眼知行李。", "交朋無恨別，親戚常孔邇。", "天明同登途，薄暮共棲止。", "一更春酒熟，街頭逢伯氏。", "二更桑麻園，仲氏談生理。", "三更四更，平時往還人，見我早歸呼我喜。", "五更茅店寒，鄰鷄振吾耳。", "忽驚身在竹床眠，天外七閩何處是，隻淚汪汪沾布被。"]}