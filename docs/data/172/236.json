{"author": "葉適", "period": "宋", "type": "诗", "title": "吳江華嚴塔院贈了洪講師", "paragraphs": ["具區以爲潴，吳江以爲裨。", "自專一方浸，盡納海所遺。", "逝川無發歎，麗澤可求師。", "昔人會心地，今爲魚鳥資。", "飛者自無極，遊者自無涯。", "造物不諄諄，亦莫分何誰。", "此時余與子，相遇相諧嬉。", "曾觀烟雨外，未滿蒼茫思。", "復來秋風後，重有騷屑悲。", "不及日月入，爛焉墮輪規。", "尚見波濤驚，纍然擁丘坻。", "况彼瑣細者，蒲菼爭紛披。", "當年吳季子，德合無醇疵。", "范蠡之所矜，視之眇毫厘。", "末路張季鷹，適意亦見推。", "人才非一端，事近苦易移。", "常恐後生輩，風流日凌遲。", "縣憂公家迫，俗陋棟宇卑。", "子將跨大閣，對此連天瀰。", "英雄久銷歇，枯槁乃光輝。", "寘余一榻處，析理定興衰。"]}