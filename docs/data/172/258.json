{"author": "葉適", "period": "宋", "type": "诗", "title": "送李郛", "paragraphs": ["蓋代才難看獨手，衆參聞見其來久。", "流風莫盛元祐時，崛起誰當紹興後。", "嗟君探討窮一生，心通文字難力爭。", "雀啄雪籬閣筆坐，蟲吟露草繙書行。", "已輕富貴須臾爾，萬一姓名傳野史。", "只愁垂老絕知音，自送青編滿朝市。", "余之視君尚少年，題玉爲珉何所賢。", "期君更盡未死日，舉世不信方知天。"]}