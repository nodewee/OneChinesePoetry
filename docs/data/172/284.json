{"author": "葉適", "period": "宋", "type": "诗", "title": "寄題運使方公祠堂", "paragraphs": ["投村宿店破鞍韉，乞鹽放酒心拳拳。", "南荒走遍得痟渴，玉井無藕何由痊。", "令子名高壓蘇武，蹔來重靚經行處。", "追思往事空泫然，榜墨尚新牆壁護。", "佛幢五丈留衣冠，大書刻記詞辛酸。", "神來正值荔枝熟，神去還愁桂子寒。", "吁嗟嶺民未知禮，因君始拜令顙泚。", "從今簫鼓祭春秋，福我如生首長稽。"]}