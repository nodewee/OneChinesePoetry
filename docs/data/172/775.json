{"author": "陳藻", "period": "宋", "type": "诗", "title": "除夜過延平書所見", "paragraphs": ["東家兒婦試新衣，西家殘織方下機。", "東家宰牲嫌不肥，西家呼兒去采薇。", "欲掩不掩留半扉，等彼良人心依依。", "小兒出門看落暉，平章去時霜未晞。", "須臾忽見扁舟飛，雙槳掝破清漣漪。", "抖擻裙兒牽兒上釣磯，手掩蓬鬢漸覺面生輝。", "遽呼良人何來遲，稅苗更管中限違，且買豚肩連夜歸。"]}