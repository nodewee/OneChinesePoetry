{"author": "陳藻", "period": "宋", "type": "诗", "title": "伯溫索詩賀令姊夫生朝", "paragraphs": ["一生開讀度殘年，糾者勞勞與辦錢。", "恰似叢林充化士，歷多世態得真禪。", "忽教衰老親題疏，也且低垂敢自賢。", "隨順却遭開眼白，屈伸誰識草經玄。", "官催租賦鞭笞急，家乏憔蘇色語煎。", "節序酒殽雖可廢，妻孥溝壑恐將填。", "不成底事空歸去，別問良媒解倒懸。", "樂內太深顔氏子，生朝索賀郭郎篇。"]}