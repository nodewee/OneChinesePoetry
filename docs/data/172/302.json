{"author": "葉適", "period": "宋", "type": "诗", "title": "梁父吟", "paragraphs": ["依大麓之遺址兮，儲后土之神靈。", "樂天地之休嘉兮，皇涓潔而薦誠。", "集后土之雍容兮，刺百聖之禮文。", "却大輅而御蒲秸兮，惟儉德之是崇。", "端一心而燔燎兮，卜仁義乎永年。", "刻玉檢而請命兮，何事秘而弗傳。", "嘉梁父之草木兮，被赫然之寵榮。", "咨梁父之遺老兮，悲忽不睹乎穆清。", "維千乘萬騎之雜沓婐婉兮，猶彷徨其行聲。", "夫天運之適合兮，雖聖其猶莫知。", "彼河之洋洋兮，雖美而不濟。", "泰山之椒既風雨又艱險兮，乃登封以類告。", "豈其不可一兮，伊所遇之獨異也。", "雖伊周之輔世兮，曾何足以自喜。", "喟余生之孔棘兮，邈不及夫七十二君。", "日月幽而不明兮，遭玄夜之方長。", "競鈇鉞而日弊兮，逐亡鹿而裂其脾肩。", "漢氏之爲的兮，而不遺其餘民。", "余既朴陋而不能謀兮，又怯耎而畏兵。", "搢珽琄於盜賊兮，何不朽之可幾。", "曾死亡之幾何兮，苟亂世以自免。", "幸此土之平樂兮，依鎮南之不遠。", "余耕兮隆中，地沃衍兮宜稑種。", "相原隰而下上兮，町厥壤之百畝。", "彼二代之民樂兮，豈不愛其皆有此。", "偷予腹之獨飽兮，視歲行其在酉。", "天既溉之以雨露兮，余又滋之以澮畎。", "禾穰穰而同穎兮，或一稃而二米。", "霜露下此秷總兮，余與牧之豎柀之。", "雀鼠敗其秉穗兮，余與鄰之父刈之。", "貢龠合於許下兮，尚玉食之萬一。", "俾君父之啟魏兮，相祀事而勿失。", "昔文王之盛德兮，奔走商之暴虐。", "蔑君臣而自恣兮，吾何用乎此粟。", "黻冕兮茅蒲，衮衣兮襏襫。", "余力耕而胼胝兮，藉豐草而一息。", "扣牸角而長歌兮，聲中雲門之律。", "歷山已蕪兮，鳥下啄其鳬茈。", "有莘之臣日以遠兮，野老鋤其故泥。", "計其食此兮，月不能一鍾。", "恥一夫之釋耒兮，故爲無所用於耕。", "嗟聖賢之心兮，余或識甚微隠。", "余誠遺望不可逮兮，復嗣歲之將興。"]}