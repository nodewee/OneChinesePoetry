{"author": "葉適", "period": "宋", "type": "诗", "title": "丁氏東嶼書房", "paragraphs": ["朝納櫺上光，千帙亂抽翻。", "夜挑窗下明，一字究本源。", "舊師蚤傳習，新友晚聞見。", "隣里疎聚頭，江海勤會面。", "勿愛好鳥羽，勿玩芳樹林。", "書亦且置之，獨自觀此心。", "茫茫未生前，寂寂已死後。", "萬變隨雲浮，朗月住中彀。", "何物粲陳列，所從定何時。", "孔顔雖去遠，聞道命如絲。", "白屋無怨難，朱門不驕易。", "每留先人樸，不忝素士志。", "鴈蕩裊長麓，南北峙兩門。", "委和被多稼，永祚延餘昆。", "紅綠脩岸容，冰雪浄空界。", "蕙轉蘭亦回，誰賦書房外。"]}