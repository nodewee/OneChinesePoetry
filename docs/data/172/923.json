{"author": "陳藻", "period": "宋", "type": "诗", "title": "題黄子正昜軒", "paragraphs": ["買屋移居已歷年，北偏破漏更新椽。", "忽於瓦下得昜字，鑄在小刀殊駭然。", "主人懽喜檢玉篇，昜也音揚飛也箋。", "儒生例作飛揚想，符瑞壯之心益堅。", "中間整頓安書案，此物携來呈我看。", "神扶頃刻聰明開，便解卜君門戶換。", "文形上下分兩刀，刀字成三意如何。", "昔人曾解三刀夢，果把一麾時命遭。", "正形五畫爲五馬，馬字依稀昜字寫。", "屋成一百六十秋，來歷無從詢鐵冶。", "漁溪市中多學者，舉業棄之如土苴。", "吟詩白日費工夫，勸君自此知趨舍。", "山水仙鄉出人物，課書雖少多簪紱。", "黄生雙眼自超奇，莫遜此刀持待兒。", "大書闊榜爲昜軒，我更分毫細討論。", "名場變易須容易，不到艱難過禹門。"]}