{"author": "葉適", "period": "宋", "type": "诗", "title": "送薛子長", "paragraphs": ["藏冰待炎威，織裘禦冬霰。", "彼此互有適，用舍空屢變。", "蘭菊倚戶出，松柏參天見。", "美質不必同，偉幹非世便。", "薛生靜而敏，器宇絕幼愿。", "能文乃天姿，脫穎酬始願。", "衆技逐高卑，雜學徒貫穿。", "趨聖由一途，任重工自勸。", "古人文已立，後世皎難衒。", "媿余莫負荷，期子幸無倦。"]}