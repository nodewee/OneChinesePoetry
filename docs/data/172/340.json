{"author": "葉適", "period": "宋", "type": "诗", "title": "自羅浮行田宿華嚴寺", "paragraphs": ["浮山昔飛至，與羅合其巔。", "嚴冬樹色改，青松耀紅鵑。", "不種自生植，屢伐常蒼然。", "我病不暇耕，行復觀我田。", "呼扶偃蹇後，倩護龍鍾先。", "僮客四面集，畦畽相勾連。", "敢云歲晏休，翻犁趁晴暄。", "民政今古殊，憂樂豈異源。", "收身卧荒剎，朗月前夜圓。", "鵲懶附枝靜，鼯饑嗅床穿。", "爲農悔不早，時發棹歌旋。"]}