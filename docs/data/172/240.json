{"author": "葉適", "period": "宋", "type": "诗", "title": "陳同甫抱膝齋二首  其一", "paragraphs": ["昔人但抱膝，將軍擁和鑾。", "徒知許國易，未信藏身難。", "功雖愆歲晚，譽已塞世間。", "今人但抱膝，流俗忌長歎。", "儒書所不傳，群士欲焚刪。", "譏訶致囚箠，一飯不得安。", "珠玉無先容，松柏有後艱。", "內窺深深息，仰視冥冥翰。", "勿要兩脾消，且令四體胖。", "徘徊重徘徊，夜雪埋前山。"]}