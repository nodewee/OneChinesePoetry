{"author": "葉適", "period": "宋", "type": "诗", "title": "送鄭虞任赴京西檢法官", "paragraphs": ["春風逝無涯，夏潦生未已。", "思君遡江漢，行銳業難止。", "事繁絲唾亂，神靜魚鱗理。", "前年浙東幕，借助獲專美。", "邊頭值閑暇，人物盛儲歭。", "荒村魚米場，孤戍花藥市。", "雅知足禪味，翫世失憂喜。", "但疑柳上白，時雜髯間紫。", "豈非久不遇，感歎妨隠几。", "回首舊隆中，畦壠長薿薿。"]}