{"author": "甘同叔", "period": "宋", "type": "诗", "title": "題昌山聖姥廟", "paragraphs": ["分宜古縣環清溪，重岡複嶺如奔馳。", "行逢山斷水流處，閲城廟枕山之西。", "我來落日在前嶺，摩挲一讀盧肇碑。", "嗟唐去今亦巳久，尚餘文字光陸離。", "云昔秦人有天下，鏖戰六國愚黔黎。", "碭山雲氣望不見，神物乃降江之嫠。", "雷轟電合助光怪，蜿蜒墮地偕羣兒。", "赤鱣王鮪奉鼎俎，追逐甘旨憐姥慈。", "姥先仙去環佩冷，安能蟠蟄從兒嬉。", "劉累不出浮俗隘，況肯委質嬴與斯。", "珠宮貝闕世所希，銅環十二白玉扉。", "紉蘭作佩香披披，招摇手掉芙蓉旗。", "哀彈清瑟和宓妃，大川擊鼓勞馮夷。", "巨魚踴躍黿鼉隨，蝦蟹瑣細不得追。", "廟門開闔風颸颸，千年萬載龍居之。", "野巫偵伺薦酒巵，簫鼓坎坎來宮祠。", "五彩不辨虺與螭，聊以幻化驚羣迷。", "嗟我四海久望霓，無復空抱明月輝。", "好施膏澤雨六合，豈止但慰袁人思。", "歷階酌水致此辭，退以遺誼傳于詩。", "才慳語纇論甚卑，龍兮謹勿相訶譏。"]}