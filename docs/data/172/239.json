{"author": "葉適", "period": "宋", "type": "诗", "title": "題賈儼不忘室", "paragraphs": ["賈子好脩士，躬耕鹿岩阿。", "茂木俯青泉，幽處堪逶迤。", "有室凈棐几，圖史參前羅。", "獨能取我語，標榜相巍峩。", "我語不必記，子意故足多。", "物之徇外者，迅若橫流波。", "當其一念覺，胼胝駐崩渦。", "神丸起痿瘵，厚纊還暄和。", "倫類苟通明，軌轍寧舛訛。", "但憂所見弱，繚如附松蘿。", "輿薪豈不睹，奈此斤斧何。", "勿令學高山，所至纔獻坡。", "如於衆稊稗，收拾同穎禾。", "雖云善端在，坐悼良時過。", "子先發曹掾，仁義躬濯磨。", "活人不知數，一善禳衆瘥。", "每識飯牛下，有作甯戚歌。", "至今鄉里敬，墓柏垂霜柯。", "子質復粹美，藻火兼佩珂。", "中夜再三歎，警策自詆訶。", "未合者參辰，已逝者江河。", "所願天爵尊，非必貴决科。"]}