{"author": "葉適", "period": "宋", "type": "诗", "title": "贈訥相", "paragraphs": ["柯山訥相醜形模，以相獲妍如子都。", "每將氣色較官簿，初若搏影終探符。", "劉公實，陞提刑。", "丘宗卿，加龍圖。", "就中兩說最稱驗，余耳所逮非人誣。", "汎言心事依勸戒，多假名器煩邀呼。", "君門九重遠萬里，求者爭道分榮枯。", "一身暫寄百骸聚，楦彼朱紫誰頭顱。", "子其惜術無浪許，恐負西山之饑夫。"]}