{"author": "葉適", "period": "宋", "type": "诗", "title": "送陳漫翁", "paragraphs": ["笠澤老龜蒙，蛹卧絲自裹。", "君從蓮葉畔，親領末後語。", "憐我未得聞，獨繭授長緒。", "因茲服英悟，鬰鬰副奇許。", "士於淪胥中，搏手架欄柱。", "一瓦不漂零，百世保風雨。", "轉圜信無難，滅木猶有懼。", "高翔要深泳，厚積堪重負。", "狂波浸三伏，回壑萬流阻。", "旅情方夷猶，霽色待舒吐。", "樵峰濃黑散，蓼岸微紅聚。", "進舟石門灘，小泊看佳處。"]}