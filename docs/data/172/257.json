{"author": "葉適", "period": "宋", "type": "诗", "title": "送馮傳之", "paragraphs": ["我乞來荆州，足未曾出門。", "明明楚漢迹，莽莽風塵昏。", "茲復罷著書，梵譯專討論。", "頹然對白法，諸有不得存。", "傳之京口別，歲暮始窮源。", "帆張飛動勢，纜繫棲泊痕。", "相顧舉杯酒，醉極沮漳翻。", "儒生慕傑氣，赤手誅鯨鯤。", "將軍建實壘，寸甓宜自攢。", "于時雪五尺，遣卒問江干。", "答言屈大夫，橫肆羣魚吞。", "豈如衛甯蘧，舒卷常溫溫。", "聞此重嗟嘆，恐墮禍福觀。", "榮禳用國寶，誰能免沉燔。", "要令德性脩，仍挽江海渾。", "我今材力盡，拙計東南坤。", "尚餘春秋志，欲執左袵奔。", "念子獨奈何，葺屋補牆藩。", "梅花一兩坼，春意到草根。", "倘見南枝榮，折寄隨驚湍。"]}