{"author": "葉適", "period": "宋", "type": "诗", "title": "送鄭景元", "paragraphs": ["兄弟同升難，高材自摧角。", "官多復不記，四載禮南嶽。", "一朝盡室去，菲食遭歲惡。", "丈夫軒豁意，快緊出鷹鶚。", "忍事得無慚，信有古人學。", "建安雖閩壤，桂樹美可樂。", "合抱更連理，叢生蔭州郭。", "歲月歷悠長，根株見齦齶。", "終當作大厦，積功在雲壑。", "尚友如此君，蒼天未爲薄。"]}