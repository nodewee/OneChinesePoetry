{"author": "葉適", "period": "宋", "type": "诗", "title": "月波樓", "paragraphs": ["下林百果春自花，屋藏汀陰泉著沙。", "光風膩雪誰汝惜，繁紅蜜翠空欹斜。", "愛君樓高出江上，百里江山開四向。", "峻屏森聳遠更寒，紋練縈回靜猶浪。", "孤潮夜卷西頭來，海門推出冰崔嵬。", "豈知星河遭映奪，只使鸛雀常驚猜。", "此村風俗淳且魯，接樹移花今復古。", "勸君種學化兒孫，不須貯妓呈歌舞。"]}