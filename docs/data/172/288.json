{"author": "葉適", "period": "宋", "type": "诗", "title": "中塘梅林天下之盛也聊伸鄙述啟好游者", "paragraphs": ["幽花表窮臈，病叟行村墟。", "所欣一蕊吐，安得百萬株。", "上下三塘間，縈带十里餘。", "荒茨各尊貴，野徑爭扶疎。", "愁雲忽返旆，急霰仍回車。", "蒼然歲將晚，陡覺大象舒。", "羣帝胥命游，衆仙儼相趨。", "龍鸞變化異，笙笛音製殊。", "物有據其會，感召驚堪輿。", "妙看撤真境，態色疑虛無。", "問誰始種此，豈自開闢初。", "至今闕勝賞，浩劫隨榮枯。", "兒童候黄墮，捧拾紛筐盂。", "熏蒸雜煙煤，縛賣傾江湖。", "臙脂蘸羅縠，絳艷生裙襦。", "和羹事則已，甘老山中臞。", "以茲媚婦女，又可爲嗟吁。", "夜闌燭燼短，月淡意躊躇。", "林逋與何遜，賦詠徒區區。"]}