{"author": "葉適", "period": "宋", "type": "诗", "title": "余頃爲中塘梅林詩他日來游復作", "paragraphs": ["側聞中塘好，曾賦勸游篇。", "凌江入枉浦，聊復信所傳。", "化工何作强，耿耿不自憐。", "山山高相映，塢塢曲相穿。", "林光百道合，花氣十村連。", "風迎亂駊騀，日送交嬋媛。", "天回徂陰後，地轉升陽前。", "初如別逃秦，疏附恥獨賢。", "又疑未興周，掩擁欣俱全。", "惜哉見之晚，重尋畏彫年。", "一省三嘆息，十步九折旋。", "詩家詫梅事，槁乾陋肥鮮。", "常於寒角曉，愛彼明冰懸。", "疎枝澀冷艷，小窗露孤妍。", "吟悲炙留嗛，句喜珠離淵。", "忽茲過衆甫，欲彀羞斷弦。", "無以寄美人，千室炊暮烟。", "明朝指行處，霧雨空迷田。"]}