{"author": "陳藻", "period": "宋", "type": "诗", "title": "叔達及第書走筆答之", "paragraphs": ["君在臨安落第時，我從融水寄君詩。", "君歸莆陽爲薦首，我到漁溪餞君酒。", "龍飛唱第才俊多，健筆如君非甲科。", "終然學問有知己，姓名不記今卑矣。", "人靈世上如豺虎，我行厄運遭其侮。", "白頭膠膝變須臾，一面那知深肺腑。", "書報青山七月還，開書已覺開愁顔。", "何時七月聽君話，話我年來路轉囏。"]}