{"author": "葉適", "period": "宋", "type": "诗", "title": "永嘉端午行", "paragraphs": ["行春橋東峙巖北，大舫移家住無隙。", "立瓶叵羅銀價踴，冰衫雪袴胭脂勒。", "使君勸客親付標，兩朋予奪懸分毫。", "起身齊看船勢側，橈安不動濤頭高。", "古來崢水鬭勝負，湖邊常贏豈其數。", "岸騰波沸相隨流，回廟長歌謝神助。", "只今索莫何能爲，敗鼓攪壕觀者稀。", "千年風土去不返，醉裏冤讎空展轉。"]}