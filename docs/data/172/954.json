{"author": "陳藻", "period": "宋", "type": "诗", "title": "書懷奉簡張謙父", "paragraphs": ["浮家官道傍，日夕逢佳客。", "無錢可用丹，有眼非開白。", "今春寧遠遁，往歲多慚色。", "一飯不能酬，饑來祗乞食。", "才華張八老，老昧幽居僻。", "邂逅出新醅，慇懃如舊識。", "燒笋美鮮嘗，買羊甘貴直。", "畦蔬遶舍生，園果亦堪摘。", "看君雖貧士，與我同庚袠。", "夫何造物偏，格我强其力。"]}