{"author": "葉適", "period": "宋", "type": "诗", "title": "懷遠堂", "paragraphs": ["祖后昔尊御，忠邪初混茫。", "詖行揚于庭，直詞招自旁。", "盡鉏新法穢，還拯疲民康。", "白頭失路者，冠服煇以煌。", "尤工抑外家，減官卑輪箱。", "纍然兩孤姪，賦祿上團防。", "賜書課熟讀，斂衽常敬莊。", "盤筵化蒲莧，歌舞諱姬姜。", "堂開瞰遠野，惟見條山蒼。", "不知天何意，反掌異存亡。", "何人致顛覆，使我同披猖。", "胡雲半點黑，汴水千里黄。", "飄蕭離宮殿，零落趁傖荒。", "三吳通葦岸，中禁隔龍光。", "曾孫更寂寞，泥裏弄耕桑。", "風掀炊饁竈，雨爛曬禾場。", "稍復卓墟墅，漸能滿囷倉。", "舊居重回首，欲詣川無梁。", "哀哉血腥涴，狐兔久埋藏。", "想其屢易主，指說故侯王。", "時運從代謝，形神終慘傷。", "翁今垂八十，健悍嗔扶將。", "句中青玉案，壁上烏絲行。", "細抄四簷動，繞看三伏凉。", "渚清蓮葉曉，露浄菊枝芳。", "鶴籠翅羽闊，漁艓波浪長。", "凜懷南狩日，駭潰非一方。", "當由后請命，所以再隆昌。", "籲俊雖草莽，象賢本虞唐。", "不應女堯舜，早已墜簪裳。", "勸翁善眠食，神道分否臧。", "會須詔飛下，洗沐朝建章。"]}