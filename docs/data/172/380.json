{"author": "葉適", "period": "宋", "type": "诗", "title": "題處州翔峰閣", "paragraphs": ["九盤在州中，萬山來四遠。", "納於牀笫近，尋丈未爲褊。", "日光既熙麗，風氣亦清展。", "悠然不離席，所得甚宏闡。", "隠峰招伏岫，騰躍俱赴眼。", "下視田中禾，藁粒猶可見。", "臨觀要親切，亦復貴眇緬。", "峽山絲線窄，嶽極瀛海眩。", "君看齊雲上，往往無際限。", "何當躡蓬萊，一汎五湖淺。"]}