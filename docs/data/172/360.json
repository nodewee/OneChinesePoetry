{"author": "葉適", "period": "宋", "type": "诗", "title": "會昌觀小集呈坐上諸文友", "paragraphs": ["茲邦異氣侯，十月陽屢暴。", "清霜云幾何，累日困袢燠。", "病羸諳冷暖，衣屨迷單複。", "上印自懸車，來諗蒙擊轂。", "東池屬草創，斤斧聲未縮。", "野蔓翳前庭，中函數株菊。", "呼鋤不受柄，善惡憂兩覆。", "賓筵煨苦蕷，憐我歲不熟。", "諸豪藹時彥，靈美競龜玉。", "學山留一塵，到海空百瀆。", "慙無歌舞伴，漫有鍼石勗。", "意闌各東西，微月耿疎木。"]}