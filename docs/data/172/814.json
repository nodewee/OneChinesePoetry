{"author": "陳藻", "period": "宋", "type": "诗", "title": "平江送連亨叟赴省", "paragraphs": ["吾廬元在亮功坊，祖母東街家姓張。", "舅翁官小先富强，有子破蕩開書堂。", "我隨表伯學文章，忽然好怪不好常。", "走師月魚舍莆陽，三山士子厭我狂。", "避我談吐如簸糠，北郭先君吳諱驤。", "姨弟余入京朝行，惟此二人見科場。", "期我前列每參商，面嗔考官識未長。", "我因隨老客他鄉，一錢亦欠真空囊。", "君出鳳池遊上庠，長洲適值日同房。", "我憶東街往事詳，得君情話勝瓊漿。", "百盃飲我何以償，欲餞一醉難賒嘗。", "雖然旅困顔無光，狂言欲發藉激昂。", "自矜到此亦可傷，末篇聽我送行裝。", "臨軒策試亮陰妨，首擢南宮丹桂芳。", "奉常格法經先揚，亞魁誰賦非君當。", "占牌前引歸騎忙，藍袍色映萱草蒼。", "美人二八宮樣粧，閥閲貴盛金多藏。", "愛君坦腹羲之床，紅紬扇鼓迎新郎。", "我還盡糶簞食糧，賽君痛飲尋歌娼。", "莫學淺夫唾肥羊，傲岸賀客峻門牆。"]}