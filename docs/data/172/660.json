{"author": "馮伯規", "period": "宋", "type": "诗", "title": "次韻中秉教授喜雨之作", "paragraphs": ["入春絕無一聲雷，赤日又將近夏末。", "陰霾蔽天動經月，草木葉上積寸埃。", "朝朝群望俱徧走，一毫及民更無有。", "雨師遠逃龍亦睡，江澀魚跳鼉空吼。", "初雖一雨慰望霓，明晨驕陽射到西。", "田如石堅耕不得，欄卧牛犢壁倚犁。", "訴天搏手嗟亡策，上山默扣真人宅。", "忽然斗暗雲墨黑，盡化焚焦作膏澤。", "稽首謝天拜低頭，郡寄且許臣分憂。", "擊甌樓上望四野，只願保此三年秋。", "吾儕風萍偶接際，剩醖新秫儲年計。", "稻苗便秧粟已芽，穩藉清尊度今歲。", "五更復聞簷溜聲，欹枕不眠隔窗聽。", "公餘一榻安禪處，姑借民謠當詩句。"]}