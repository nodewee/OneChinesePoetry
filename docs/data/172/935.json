{"author": "陳藻", "period": "宋", "type": "诗", "title": "謝丘伯已送酒芋", "paragraphs": ["二劉兄弟雖可語，其如斛面已尖量。", "天差一婦各監係，跬步不容越隄防。", "羨餘置産晨夕忙，老夫押花亦歸疆。", "縉紳意態生堂堂，苞苴來往堪嗟傷。", "僕夫方遣邸音到，疾足追回他送將。", "跏趺禪伯坐高堂，棒喝驚人宗旨揚。", "東家小兒迪功郎，羞茶饋乳分名香。", "先生方寸古書藏，有時夜半開晶光。", "溫故知新滋味長，欲傳對面無承當。", "蹲鴟三十新酒芳，忽然餉我非世常。", "何以報之愧空囊，百尺竿頭與翺翔。", "男牽女挽細君狂，不放逍遥隨老莊。"]}