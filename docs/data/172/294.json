{"author": "葉適", "period": "宋", "type": "诗", "title": "朱娘曲", "paragraphs": ["憶昔剪茅長橋濱，朱娘酒店相爲鄰。", "自言三世充拍戶，官拋萬斛嗟長貧。", "母年七十兒亦老，有孫更與當壚否。", "後街新買雙白泥，準擬設媒傳歸好。", "由來世事隨空花，成家不了翻破家。", "城中酒徒猶夜出，驚歎落月西南斜。", "橋水東流終到海，百年糟丘一朝改。", "無復歡歌撩汝翁，回首尚疑帘影在。"]}