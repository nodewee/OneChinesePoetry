{"author": "葉適", "period": "宋", "type": "诗", "title": "奉賦德修西充大夫成都新園詠歸堂二首  其二", "paragraphs": ["我生海旁州，古言江來鋪。", "力浮萬頃盡，坐識一溜初。", "之子酌彼源，紺潔玉斗𣂏。", "雅韻舒煩憂，逸駕陵趦趄。", "詠歸有何意，豈亦歌風乎。", "湛湛遊無梁，滔滔濟無桴。", "縱橫洄伏中，暮齒將焉需。", "三間始開闢，十畝終耘鋤。", "東西兩莊舍，兄弟相譍呼。", "緬哉趨前規，更作却後圖。", "顧思曲肱樂，一身匪求餘。", "我獨無家歸，羨子鎸自迂。"]}