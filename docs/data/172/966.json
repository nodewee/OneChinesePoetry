{"author": "陳藻", "period": "宋", "type": "诗", "title": "黄景詠夫婦七十", "paragraphs": ["身形清且瘦，乾坤一竿竹。", "欺雪可千年，必壽先五福。", "易道古難全，陽九配陰六。", "先後期月間，唱隨來相逐。", "夫天君職閒，婦地臣勞服。", "觴詠恣優游，生理閨房熟。", "今春古稀會，元夜增和淑。", "二老出勸酬，笑談相往復。", "織女戲牛郎，輟耕歸辟穀。", "仙翁答王母，蟠桃真勝肉。"]}