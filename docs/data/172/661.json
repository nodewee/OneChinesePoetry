{"author": "馮伯規", "period": "宋", "type": "诗", "title": "季春下澣遊南龕", "paragraphs": ["四山如蝟毛，中有線路縈。", "誰人導我來，得此掌許平。", "雨後天宇空，夏氣和且清。", "休日一無事，駕言南山行。", "南山有何好，翠壁列崢嶸。", "巨木老已仆，頼有紅石撐。", "自從嚴大夫，廢興今幾更。", "穉幹亦合抱，知幾閲晦明。", "幽壑架危亭，無風涼自生。", "少間上絕頂，四望圍長城。", "漲江籠篆紋，小市分棋枰。", "俛仰忘身世，獨慨呼酒傾。", "何知玉堂客，分雜巴叟耕。", "下山喜同步，元自脚力輕。"]}