{"author": "陳藻", "period": "宋", "type": "诗", "title": "叔嘉叔平既斬衰祝之以詩", "paragraphs": ["大兒年十四，三五不知八。", "源流於其母，造化保太察。", "小兒十歲周，松竹不知對。", "吾休置奴婢，天遣供井碓。", "我昔訓童多，虛受人家怨。", "愚智暗中分，何以償渠願。", "怪我自生兒，寒窗仍未睹。", "親朋責我苛，誨之非莽鹵。", "易教委虛談，過庭祗取笑。", "誰將蝴蜨飛，勒作秋蟬叫。", "迺舅久從游，村巫語又聽。", "身死欲葬埋，發掘安可憑。", "兩世太平山，此墓何人主。", "有房既分派，無息堪應舉。", "農商攀不及，矧乃君子儒。", "生前聊爾爾，沒後真卑污。", "他日主我喪，通經得兩郎。", "試之以巨創，整整到大祥。", "願汝且康健，送我歸山崗。"]}