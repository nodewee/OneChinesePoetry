{"author": "葉適", "period": "宋", "type": "诗", "title": "哀鞏仲至", "paragraphs": ["老衰哭無淚，行歎復坐嗟。", "荒凉鶴嗚村，尚友初萌芽。", "當時各年少，涉世迷驪騧。", "中天懸明月，爭欲伸手拏。", "朝語日再昃，夜談更五檛。", "君文蚤貴重，蜀錦載胡車。", "離離三千首，雅正排淫哇。", "石碑富規製，玉策垂芬葩。", "簡牘尤妙美，一字不可加。", "笑我自山野，悲君混泥沙。", "古稱騷人窮，留與後代誇。", "昨誰寄音信，已受南臺衙。", "俄然被彈射，翻燎北塢畬。", "季也守大玉，千里畦稻麻。", "請登小芙蓉，萬仞凌煙霞。", "茲遊隠者事，亦乃期屢差。", "書來病良慰，誓言指春華。", "秉我烏臼燭，瀹以蔣富茶。", "那知是絕筆，楊柳空白花。", "頗疑魂氣升，彷彿天之涯。", "多生註周易，遥認草玄家。"]}