{"author": "葉適", "period": "宋", "type": "诗", "title": "再過吳江贈僧了洪", "paragraphs": ["回飈掩夾浦，勢與黑樓頏。", "連袂上長橋，身弱屢見扛。", "苟無傾覆憂，恣橫未易當。", "坐定互驚愕，師云乃其常。", "有時氣力雄，駕浪拍此邦。", "熟風無失舟，小艇來茫茫。", "始悟寡所諳，論改色據張。", "衒小以爲大，空令事難量。", "玩變不覩微，亦乖智之方。", "已矣勿復云，聞鐘過石塘。"]}