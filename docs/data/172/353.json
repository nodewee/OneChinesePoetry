{"author": "葉適", "period": "宋", "type": "诗", "title": "魏華甫鶴山書院", "paragraphs": ["蒼崖有頂我爲廬，日君月妃崖下趨。", "梳風洗雨耳目醒，玉帝詔許瞻宸居。", "周公仲尼在左右，勘點六籍開凡愚。", "曾經秦禍多散闕，鄭箋毛傳悲紛如。", "精神感通若親授，損益殷夏還其初。", "憶君低回校天祿，高論自遣陳言鋤。", "况今卓絕離人境，妙悟豈可常情拘。", "飄零每疑夢魂到，戃慌忽墮西南書。", "韓呂之相以類聚，程張之師以道俱。", "業調甘酸嗜秦炙，肯逐象罔迷玄珠。", "分明憤發貫篇首，端的鏤寫傳吾徒。", "乃知山中新所得，慢簡閑編皆棄餘。", "脩林遠嶺秋映蔽，濃花近院春扶疎。", "彫胡已饋豆籩靜，黄獨未斸筐籃孤。", "垂竿桐江笑短弱，負鼎莘野嫌豪粗。", "岷峨崔嵬留後拒，灧澦突兀催前驅。", "莫嗔猿鶴不解事，與民由之誠丈夫。"]}