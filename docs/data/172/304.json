{"author": "葉適", "period": "宋", "type": "诗", "title": "新移瑞香舊曾作文忘之因今追憶云", "paragraphs": ["一株當三春，名花不易得。", "百年等尋丈，不博千乘國。", "野人三十本，强賣青銅百。", "應憐跗蘤具，苦爲薪米迫。", "移栽向明陽，妃媛儼行列。", "土膏合根性，功用成宿昔。", "除香出淺紫，泣露輕脈脈。", "含愁欲誰訴，折去情更惜。", "方求蔽芾陰，未受搔擢厄。", "嗟余自羈旅，何以慰新客。", "慇勤深夜來，少待山月白。"]}