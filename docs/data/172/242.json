{"author": "葉適", "period": "宋", "type": "诗", "title": "超然堂", "paragraphs": ["晨興詣曹參使馹，傳呼趨庭頭頸屈。", "退歸闔戶胥吏玩，過門掉臂不入室。", "宅舍空荒轉頹漏，騶僕藍縷常寒乞。", "此堂豈可更超然，乍可鞅掌中怫鬰。", "每憐莊周齊物論，遣詞曠蕩違經律。", "獨稱松柏受正命，舜何人哉盡倫匹。", "萍實浮沉江漢遠，劍氣騰擲牛斗出。", "招徠鳳麟已悠緩，琢磨圭璧强堅密。", "檐擎自貴竭人力，起倒相因廢天質。", "古今問學滿天下，分寸毫厘難細詰。", "以茲凜凜觀萬事，口不敢言心自失。", "今朝幸續省倉米，且以糜煎飽時日。"]}