{"author": "葉適", "period": "宋", "type": "诗", "title": "題李君亮義槩堂", "paragraphs": ["分飧人所能，多至踰萬億。", "一朝可趣具，寒暑三十易。", "古之轑釜者，其始蓋未惜。", "懷哉西方士，義重見寡特。", "招呼幾州氓，歲歲青黄食。", "雷聲匕筯動，雲湧床座窄。", "昔我手行粥，今也愆膂力。", "憶汝身自孩，又抱兒子喫。", "豈有不足歎，幸無嗟來色。", "天爲産厥孫，文射最高策。", "勞君太史令，乞彼峨眉伯。", "出處善知時，教訓陶美澤。", "築堂事遺像，雅頌鎸衆墨。", "我歌則後矣，猗歟綴周什。"]}