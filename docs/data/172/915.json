{"author": "陳藻", "period": "宋", "type": "诗", "title": "姚晉卿溪閣行", "paragraphs": ["南院觀溪心已清，縈紆更上閣中行。", "西窗車馬市橋橫，東窗遠山雲霧生。", "日斜沙石淺可數，半夜轟雷驅猛雨。", "農圃嘈嘈春水高，誰得身閒延客歌。", "醉後下階齊拍手，長株矮樹排花柳。", "主人更要雙眸寬，去年拄杖尋長安。", "一行一處狂呼去，日日芳園大如許。", "買地此多直幾金，千屏萬障爲牆堵。", "西湖覽畢歸興忙，川無大小人相羊。", "清風明月淛江有，酒廉魚賤輸吾鄉。"]}