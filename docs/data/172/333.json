{"author": "葉適", "period": "宋", "type": "诗", "title": "鹿鳴宴詩", "paragraphs": ["鹿鳴著周雅，取士各惟時。", "永嘉近千載，文物盛於斯。", "賢侯奉明指，薦棘鎖秋扉。", "希寶難聚識，獨鑒防群嗤。", "誠云得之慰，重爲失者悲。", "鄙夫素寡學，已老謾將知。", "仰欣多材聚，俯愧隻影踦。", "晴霜萬里肅，威鳳正高飛。", "朝陽羽翽翽，春梧綠蕤蕤。", "新榮忌輕覓，苦節誓終期。"]}