{"author": "陳藻", "period": "宋", "type": "诗", "title": "訟田行", "paragraphs": ["樂軒世俗文不工，場屋此生難遭逢。", "百年餓死真可惜，人命只在田畝中。", "遠行直到西融州，客裝收拾來歸休。", "江灘象窟百無憂，却陷人心危險頭。", "海上曾琚本亭戶，日在公門騁詞訴。", "下鄉老嫗何大娘，小郎遺業孤女當。", "主婚老嫗貪聘資，將女嫁與曾琚兒。", "女將三十年及格，依法賣田何所疑。", "樂軒信己因信人，豈識兩家俱不仁。", "曾琚文約只要錢，錢被何偷反訟田。", "牙緋縣宰坐縣亭，官是堂除豈不精。", "老胥代判爲縱橫，知縣依書那得平。", "却監媒人宋五九，備錢還我錢何有。", "提點八州刑獄使，重念八州冤曲事。", "許人越訴榜通衢，有狀不禁攔軺車。", "軺車曉出平旦歸，千人百人周四圍。", "車中呼入使者笑，觀感人多涕沾衣。", "笑者笑何意，吾不聰明渠不至。", "感者泣何爲，赴愬容易殊曩時。", "文書山積難稽考，胥吏依前顔色好。", "樂軒辭說如直弦，外臺判下不改前。", "州府監錢何嫗還，吏人掌客生艱難。", "因循六十日，公事無了畢。", "胥徒去復來，索酒需財食。", "樂軒一片杞菊懷，遂令奔走生塵埃。", "春雨吹散春風回，奇花異奔相迎開。", "百千阿堵何足道，嗚呼何媼豈人哉。", "叱散胥徒吾不取，抱琴橫膝眠空齋。"]}