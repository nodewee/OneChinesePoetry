{"author": "葉適", "period": "宋", "type": "诗", "title": "虎長老修雙峰", "paragraphs": ["九州大麓標山經，早與天地同垂名。", "鴈蕩初傳晚唐世，掩抑衆嶽夸神靈。", "豈非龍伯所播遷，海水枯竭久乃成。", "窮鎪石怪呈萬巧，宛取物似羅千形。", "陰湫陽嶺何恍惚，紫光碧焰長磨縈。", "夜隨王喬玉簫發，曉答矩那金磬清。", "聞者未到意已傾，往往夢想驅風霆。", "胡僧猶嫌憇寂寞，便房曲檻頻招迎。", "强扶墜閣接雲漢，却補壞壁回丹青。", "來車去馬謾孔總，亭主自住誰爲情。"]}