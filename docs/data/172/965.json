{"author": "陳藻", "period": "宋", "type": "诗", "title": "黄景詠七十", "paragraphs": ["我纔弱冠出鄉閭，日漸回頭舊迹疎。", "惟有鄉閭才德士，記在心胸如記書。", "老來乍作龍門客，臭味訝君多似渠。", "講論前輩三數公，果然少壯皆羣居。", "因話隆興乾道事，恍惚此身棲故廬。", "迺知場屋非巨網，却放鯤鯨爲逸魚。", "不得浮名須得壽，人爵何如天爵有。", "談禪會意一二言，遣興成詩千百首。", "氣清形瘦力不羸，緩步登臨快如走。", "夕陽曉雞神愈健，端坐縱談誰解糾。", "今春七十休計年，此是神仙人識否。", "生平但看神仙手，何曾把錢弄升斗。"]}