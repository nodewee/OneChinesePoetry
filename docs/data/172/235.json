{"author": "葉適", "period": "宋", "type": "诗", "title": "馮公嶺", "paragraphs": ["馮公此山民，昔開此山居。", "屈盤五十里，陟降皆林廬。", "公今去不存，耕鑿自有餘。", "風篁生谷隧，雨旆來岩虛。", "人隨亂雲入，咫尺聲相呼。", "四時草木香，異類果蔌腴。", "棌薪得崖花，結綴成襟裾。", "此亦佳窟宅，可對幽人娛。", "何必種桃源，始入仙者圖。", "甌閩兩邦士，洶洶日夜趨。", "辛勤起芒屩，邂逅乘輪車。", "山人老白首，名氏不見書。", "我獨何爲者，拊身念居諸。"]}