{"author": "陳藻", "period": "宋", "type": "诗", "title": "東林春晚作", "paragraphs": ["團欒四面山，我住一山裏。", "相距能幾何，開方祗百里。", "日月出東西，星辰運終始。", "雲霞千萬狀，烟雨無窮美。", "誰云天體大，仰看全於此。", "窮儒治生計，富盛誰與擬。", "新晴麻麥秀，擁戴峰巒起。", "牡丹芍藥歇，春意濃未已。", "野花悉力開，白者真珠比。", "薔薇及寶相，爭鬭何綺靡。", "藩籬成障幕，村墟化城市。", "世上豈寂寥，俯仰昧斯旨。", "芙蕖開欲來，黄菊日可指。", "寒梅即艮卦，爲魁向年底。", "循環無了日，物物從頭理。", "康寧不相放，卧病爾爲爾。"]}