{"author": "陳藻", "period": "宋", "type": "诗", "title": "試黜題盧子俞所居", "paragraphs": ["門外冬青八九株，去去株間各丈餘。", "晚禾翦穗上囷儲，黄藁堆兼綠葉居。", "老夫晨出觀道腴，摧筇邐迤來東廬。", "世界在前君悟歟，饑寒火宅飽華胥。", "主人慰我下鄉書，謝之養生祗業儒。", "雖然鄰酒欠錢沽，粥飯可以供朝晡。", "四壁雖然一物無，半年聚稈爲薪芻。", "但愁賦稅吏追呼，鞭撻白丁省限踰。"]}