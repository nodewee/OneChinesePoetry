{"author": "葉適", "period": "宋", "type": "诗", "title": "與英上人游紫霄觀戲述短歌", "paragraphs": ["野水隨路曲，東風得木鳴。", "景物已和柔，川原倍敷榮。", "茂桑高既條，細草亦叢生。", "眷言雲外士，及此塵中行。", "南臨大陂出，波面與心平。", "道旁古精廬，黄茅間荆榛。", "會集傾遠村，裳衣自鮮明。", "銀釵插山丹，歌笑喧嚶嚀。", "何以勞比鄰，粔籹雜餦餳。", "去年谷不飽，白骨今縱橫。", "等爲造化役，未究悲忻情。", "歸來日已夕，舊徑成溝坑。", "大車者誰子，不寐方宵行。", "死魂未滿眉，擿埴將安程。", "感此良自哂，抱谷非鸝鶊。"]}