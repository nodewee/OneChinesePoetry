{"author": "徐自明", "period": "宋", "type": "诗", "title": "華蓋仙山院", "paragraphs": ["萬當不如一，十發却休九。", "乃知多言累，寧謹三緘口。", "寂中洊雷震，悟處獅子吼。", "百物自四時，六鑿通九有。", "風松靜度曲，山花相與友。", "心遠境更幽，先生室無垢。", "茶鼎蒼蠅鳴，香几黄金紐。", "澄神天籟息，見性籓籬剖。", "對語彼上人，一笑開戶牖。", "自愧逐喧塵，成佛靈運後。"]}