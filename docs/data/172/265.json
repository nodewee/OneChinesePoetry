{"author": "葉適", "period": "宋", "type": "诗", "title": "禱雨題張王廟", "paragraphs": ["夏至老秧含寸荑，平田回回不敢犁。", "羣農無計相聚泣，欲將淚點和乾泥。", "祠山今古同一敬，籤卦分明指休證。", "傳言杯珓三日期，注綆翻車連曉暝。", "龍神波后何慘愴，昔睡今醒喜蕭爽。", "人云天上行水曹，取此化權如反掌。", "浙河以東盡淮壖，哀哉震澤幾爲原。", "願王頓首玉帝前，請賜此雨周無偏。"]}