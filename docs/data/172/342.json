{"author": "葉適", "period": "宋", "type": "诗", "title": "送林退思四川分司茶馬幹官", "paragraphs": ["棄繻詆關吏，廣殿射高名。", "方從媚子引，豈料讒夫傾。", "京師恩暮降，蜀道險朝升。", "執手郭西門，惻愴難爲情。", "有山擎空雪，有谷匝底冰。", "烏樂謾後噪，猿孤定先鳴。", "漢中王霸地，從古鋒鏑爭。", "崩摧韓信壇，闕落張魯營。", "感子奮衣去，客猛意自輕。", "笑我老何怯，萬里今橫行。"]}