{"author": "陳藻", "period": "宋", "type": "诗", "title": "寄劉九", "paragraphs": ["一生閉門不結交，彙緣遇我如同胞。", "年年客裏故人多，飲水逢君朱顔酡。", "鵲去鳩來有空屋，牝乳雛飛無啄粟。", "香火飄零甘死休，無辜憐我兄遭戮。", "暗中魑魅籍姓名，我有朋儔等不足。", "十事上心九事忘，一日囘首千日長。", "誰登百丈嶺，我到鍾山傍。", "登堂拜丘嫂，携手戲諸郎。", "諸郎挽衣幼女親，汝母磊落如吾人。", "哀我若見韓氏孤，敬我寧知蘇子貧。", "吁嗟尺布謠，空道天屬真。"]}