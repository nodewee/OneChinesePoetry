{"author": "葉適", "period": "宋", "type": "诗", "title": "讀王德甫文卷因送省試", "paragraphs": ["瞢頭文之病，敖脚最所患。", "軒其奮勇果，榻復墮衰懦。", "伊人殆天力，卓地挺脩幹。", "欻入巖雲幽，倏出星極爛。", "儼如姑射女，娣姒俱整粲。", "皎如珊瑚樹，塵垢拭杯案。", "昔夸新龍首，伏呂較蚤晏。", "又推舊菑川，耄老終佐漢。", "况今未六十，急用豈爲晚。", "行當奏苦疏，朗壓諸儒冠。"]}