{"author": "葉適", "period": "宋", "type": "诗", "title": "送周明叔王成叟併上昌甫仲止二兄", "paragraphs": ["成叟自成身，明叔志明時。", "二士湗村下，飲醇棄糟醨。", "湗村去綿邈，二士天所遺。", "琢琱而佩環，染夏爲裳衣。", "高岡無長松，結根空兔絲。", "渚行枉又直，帆掛昂復低。", "飯彼章泉菽，羹以南澗葵。", "沐浴明月珠，簸弄芙蓉旂。", "兩邦意氣合，一唯萬論微。", "羌余抱茲獨，安得往從之。"]}