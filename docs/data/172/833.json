{"author": "陳藻", "period": "宋", "type": "诗", "title": "子從生兒席上作", "paragraphs": ["我身如浮雲，出入無程期。", "別君夫與婦，戲約歸來時。", "夫問婦何娠，我卜生男兒。", "出房拜阿姑，我得酣酒巵。", "遊脫城山屐，香聞漁市炊。", "雖無童僕遣，若有音信知。", "回思一紀先，君吟弄瓦詩。", "亦開滿月筵，我行適值之。", "親交信有緣，飲啄主者誰。", "前言成讖兆，笑訝因陳詞。", "詩法久無辭，請繼關雎爲。", "十九成數終，陰偶配陽奇。", "晉文在外還，霸業一朝基。", "伉儷今幾秋，倒指恰如茲。", "造化安排生，必也非凡兒。"]}