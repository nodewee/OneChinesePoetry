{"author": "葉適", "period": "宋", "type": "诗", "title": "齊雲樓", "paragraphs": ["天下雄諸侯，蘇州數一二。", "都會自昔稱，陪京今也貴。", "奕奕撰重樓，岧岧立平地。", "虛景混空蒼，囂聲收遠肆。", "闉闍雖散闊，欄檻皆堪記。", "向非土木力，焉能快高視。", "湖山西南維，江海東北塈。", "舒緩未爲愚，疏達終多智。", "窮民一宵燈，細巧雜紋織。", "豪士三春卉，妖麗亂名字。", "侈甚見精誠，富餘輊講肄。", "先朝豐豫日，應奉稽古義。", "花綱飛入汴，石林鬼浮泗。", "天然造生活，始者行賑施。", "王公占上腴，邸觀角奇致。", "是邦聚璀璨，四顧盡憔悴。", "狂胡誤濡足，遺爇等交臂。", "艱難屢省方，薄遽虧頓置。", "因循墮和好，俛仰銷年歲。", "翻憐井邑盛，又使編氓匱。", "頗云魚蝦微，亦已困征稅。", "人生賤苟免，所尚剛强氣。", "呼鷹飽何待，暴虎怒斯易。", "吁嗟久悒悒，胡爲長惴惴。", "夜聞踏歌喧，激烈動哀思。", "吳俗固捷疾，吳兵信蠭利。", "項梁起讎秦，子弟奮投袂。", "功成須力到，豈必資黠慧。", "寧羨鵲居巢，盍如蛉有類。", "未發忌先聞，因詩良自喟。"]}