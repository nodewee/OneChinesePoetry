{"author": "羅點", "period": "宋", "type": "诗", "title": "喜雨望巴羅二山", "paragraphs": ["叔元不冠椎兩髽，縈青綰綠如堆鴉。", "䰐鬖遠望毛髮古，日日惟聞餐暮霞。", "吾家公遠更清絕，带眼不穿衣不結。", "好風吹袂任飄颻，夜夜惟聞弄明月。", "餐霞弄月固不惡，不道農田布龜灼。", "令君盛服道民苦，偃然袒裼猶不怍。", "敬持此意款浮丘，浮丘乃與令同憂。", "急呼風馬駕雲車，二仙方覺裸裎羞。", "旋加冠巾更束带，一見浮丘望塵拜。", "便將凶歲變豐年，談笑之間作霶霈。", "油雲雖出南北峰，開端實自浮丘翁。", "浮丘詩家老仙伯，故知憂國願年豐。", "邦人一飽誰所賜，父應詔子兄詔弟。", "若還此雨後五日，將見索汝枯魚肆。"]}