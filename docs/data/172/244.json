{"author": "葉適", "period": "宋", "type": "诗", "title": "靈巖", "paragraphs": ["穹窿右俛眉，天平左垂鬢。", "吳人宅沮洳，茲山抑其鎮。", "陡起爲表著，突兀數尋仞。", "樛松頗堅瘦，立石乃榮潤。", "兼有千里陂，杳靄來遠韻。", "宜乎登椒丘，擺落思奮迅。", "亡王未亡時，絕色館孤峻。", "歌聲妙欵乃，俎品窮蛤蜃。", "援琴固停咎，解甲仍轉瞬。", "終歸寂寞人，破釜煮枯堇。", "陳迹不足吊，新締何勞問。", "三年姑蘇驛，空望此塔近。", "適當熟食節，暖氣無已吝。", "豪風增春愁，異雪損花信。", "聊以壯遊衍，歸受兒女囅。"]}