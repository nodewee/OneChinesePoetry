{"author": "葉適", "period": "宋", "type": "诗", "title": "北齋  其一", "paragraphs": ["頻年寄全吳，廨宇雜營保。", "前廳久傾壓，後舍岌欹倒。", "常因霖雨後，壁壞不容掃。", "跳蛙浴漏潴，野穀媚穿杲。", "以茲違色養，先還媿親老。", "低頭謾商歌，瞪視豁愁抱。", "當身良易足，遺後非長道。", "幸今脩整畢，楹桷正完好。", "晴窗閑晝永，夜榻初凉早。", "友朋坐雍雍，燕雀鳴草草。", "居室君子後，蓽門固爲寶。", "矧伊澤國士，敗棟威塗潦。", "繆充使者屬，職思振枯槁。", "人之所歆羨，未必天能造。", "卷藏姑罷歸，蠹簡說剛浩。"]}