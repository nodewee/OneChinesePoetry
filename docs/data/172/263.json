{"author": "葉適", "period": "宋", "type": "诗", "title": "宿石門", "paragraphs": ["好溪瀉百壑，南北傾萬峰。", "山凡堆阜俗，映岸羞爲容。", "石門忽秀出，老幹蔭渟洪。", "捨舟從口入，便已離塵中。", "衆芳拱窟宅，環岡獻奇穠。", "藤蘿異態度，尺寸疑施功。", "錦茵翠織成，照耀無春冬。", "水行千丈高，噴薄不可窮。", "更有洗頭盆，雲深霧常封。", "昔年謝康樂，築居待其終。", "繼作者丘裴，語言亦稱雄。", "邈然百世後，未忝騷人風。", "栖栖三羽衣，日晏齋厨空。", "云子歇過槳，蹔洗氛埃胸。", "自歎苦淹留，寂寞不易供。", "嗟我老無用，佞山久成翁。", "結廬會昌側，勢落魚蝦叢。", "種竹似束葦，栽松如斷蓬。", "小兒餖盆盂，何時至周公。", "會當同此住，代輸助之舂。"]}