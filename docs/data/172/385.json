{"author": "葉適", "period": "宋", "type": "诗", "title": "林叔和見訪道舊感歎因以爲贈", "paragraphs": ["與子異州壤，取友四十年。", "狂心蚤探索，出語乾道前。", "向來朱建安，拊手笑淵源。", "小心承父昆，刻意睎回騫。", "不求壠斷登，有路直如絃。", "計其所不爲，敵富逾百千。", "衆駿跨險遠，獨鵠超眇綿。", "謂當共驂服，可以爭聯翩。", "誰知竟大謬，寸影孤雲邊。", "南省無姓名，俛眉自愁煎。", "家蔬僅掩豆，野蝗來蔽天。", "過我城西偶，相視各華顛。", "寒菊已收花，枯井未回泉。", "人生寓地上，蟻垤交折旋。", "中間較得失，區區等浮烟。", "喜君佳兒姪，放筆追奔川。", "許身若卧龍，斬蛟透重淵。", "所虞氣力豪，未受規矩鎸。", "過翁非止肖，奕世始稱賢。", "從今掩蓬蓽，同賦歸來篇。"]}