{"author": "葉適", "period": "宋", "type": "诗", "title": "呂子陽辭蘭谷家園却就石泉精舍", "paragraphs": ["子陽意高希古人，文如行空無定雲。", "清明未容詩酒污，放曠自許漁樵親。", "故園好木日夜長，友逝兄淪不同賞。", "改綠移紅自若何，躡磴捫蘿心獨往。", "我昔迷津經上呂，鬭出飛亭壓行路。", "石影參差研匣寒，花陰回薄書奩暮。", "離家十里山轉深，琅玕滿地芝成林。", "竹鷄睡去月當午，閑聽孫登長嘯音。"]}