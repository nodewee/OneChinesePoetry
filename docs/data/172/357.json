{"author": "葉適", "period": "宋", "type": "诗", "title": "送孫偉夫", "paragraphs": ["我友睎顔人，造道最勇决。", "智校一驛敏，書贏萬籤閲。", "吐詞春嶽麗，景行寒泉潔。", "良工制瑚簋，本爲郊廟設。", "便留刊字正，稍上裨衮闕。", "遠尋豐城劍，虛負歷山月。", "發嫌梅柳催，到恨桃杏歇。", "親年過八袠，輿致經九折。", "紙迷版簿內，稅役半緣絕。", "云此新進士，銓限凜難越。", "廳荒茅壓項，饌惡芹縮舌。", "哿矣無情游，自傷垂老別。"]}