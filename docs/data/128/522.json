{"author": "黄庭堅", "period": "宋", "type": "诗", "title": "武昌松風閣", "paragraphs": ["依山築閣見平川，夜闌箕斗插屋椽。", "我來名之意適然。", "老松魁梧數百年，斧斤所赦今參天。", "風鳴媧皇五十絃，洗耳不須菩薩泉。", "嘉二三子甚好賢，力貧買酒醉此筵。", "夜雨鳴廊到曉懸，相看不歸卧僧氈。", "泉枯石燥復潺湲，山川光輝爲我妍。", "野僧早饑不能饘，曉見寒谿有炊煙。", "東坡道人已沈泉，張侯何時到眼前。", "釣臺驚濤可晝眠，怡亭看篆蛟龍纏。", "安得此身脫拘攣，舟載諸友長周旋。"]}