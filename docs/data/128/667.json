{"author": "黄庭堅", "period": "宋", "type": "诗", "title": "還家呈伯氏", "paragraphs": ["去日櫻桃初破花，歸來著子如紅豆。", "四時驅迫少須臾，兩鬢飄零成老醜。", "永懷往在江南日，原上急難風雨後。", "私田苦薄王稅多，諸弟號寒諸妹瘦。", "扶將白髮渡江來，吾二人如左右手。", "苟從祿仕我邅回，且慰家貧兄孝友。", "强趨手板汝陽城，更責愆期被訶詬。", "法官毒螫草自摇，丞相霜威人避走。", "賤貧孤遠蓋如此，此事端于我何有。", "一囊粟麥七十錢，五人兄弟二十口。", "官如元亮且折腰，心似次山羞曲肘。", "北窗書冊久不開，筐篋黄塵生鎖鈕。", "何當略得共討論，況乃雍容把杯酒。", "意氣敷腴貴壯年，不早計之且衰朽。", "安得短船萬里隨江風，養魚去作陶朱公。", "斑衣奉親伯與儂，四方上下相依從。", "用舍由人不由己，乃是伏轅駒犢耳。"]}