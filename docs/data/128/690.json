{"author": "黄庭堅", "period": "宋", "type": "诗", "title": "招子高二十二韵兼簡常甫世弼", "paragraphs": ["我行向厭次，夏扇日在摇。", "甘瓜未除壟，高柳尚鳴蜩。", "駕言聊攝歸，飛霜曉封條。", "負薪泣裘褐，公子御狐貂。", "歲月坐晼晚，鬢顔颯然凋。", "道德千古事，斯文非一朝。", "往者我不及，後生多見超。", "吾黨二三子，士林聳孤標。", "小謝抱周易，忘言獨參寥。", "崔郎楚左史，二典考舜堯。", "王生風雅學，談辯秋江潮。", "灑筆驚有司，小敵謂可驕。", "安知摴蒱局，臨關敗三梟。", "三生數步隔，屢赴茗碗邀。", "小謝殊未來，我覺百里遙。", "問之憂菽水，心慮極無聊。", "父憐母不訶，日以濁酒澆。", "此道如鼎實，念子羹未調。", "古來有親養，回也樂一瓢。", "不田鶉生宎，在物乃爲妖。", "吾言有師承，可信如斗杓。", "詩以解子憂，亦用當子招。"]}