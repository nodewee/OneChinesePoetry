{"author": "黄庭堅", "period": "宋", "type": "诗", "title": "次韵无咎閻子常携琴八村", "paragraphs": ["士寒餓，古猶今，向來亦有子桑琴。", "倚楹嘯歌非寓淫，伯牙山高水深深，萬世丘壟一知音。", "閻君七絃抱幽獨，晁子爲之梁父吟。", "天寒絡緯悲向壁，秋高風露聲入林。", "冷絲枯木拂珠網，十指乃能寫人心。", "村村擊鼓如鳴鼉，豆田見角穀成螺。", "歲豐寒士亦把酒，滿眼飣餖梨棗多。", "晁家公子屢經過，笑談與世殊臼科。", "文章落落映晁董，詩句往往妙陰何。", "閻夫子，勿謂知人難，使琴抑怨久不和。", "明光晝開九門肅，不令高才牛下歌。"]}