{"author": "黄庭堅", "period": "宋", "type": "诗", "title": "長句謝陳適用惠送吳南雄所贈紙", "paragraphs": ["廬陵政事無全牛，恐是漢時陳太丘。", "書記姓名不肯學，得紙無異夏得裘。", "琢詩包紙送贈我，自狀明月非暗投。", "詩句縱橫剪宮錦，惜無阿買書銀鉤。", "蠻溪切藤卷盈百，側理羞滑繭羞白。", "想當鳴杵砧面平，桄榔葉風溪水碧。", "千里鵝毛意不輕，瘴衣腥膩北歸客。", "君侯謙虛不自供，胡不贈世文章伯。", "一涔之水容牛蹄，識字有數我自知。", "小時雙鉤學楷法，至令兒子憎家雞。", "雖然嘉惠敢虛辱，煮泥續尾成大軸。", "寫心與君心莫傳，平生落魄不問天。", "樽前花底幸好戲，爲君絕筆謝風煙。", "已無商頌猗那手，請續南華內外篇。"]}