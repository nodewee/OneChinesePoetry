{"author": "黄庭堅", "period": "宋", "type": "诗", "title": "奉和王世弼寄上七兄先生用其韵", "paragraphs": ["宮槐弄黄黄，蓮葉綠婉婉。", "時同二三友，竹軒凉夏晚。", "駕言都城南，以望征車返。", "何知苦淹回，及此秋景短。", "愁思令人瘦，舉目道路遠。", "西風脫一葉，薦士聞鄉選。", "簡書催渡河，賓客不得展。", "親憂對萱叢，婦病廢巾盥。", "言趨厭次城，鞭馬倦長阪。", "棗林蔽天日，交陰不容繖。", "仰看實離離，憶見花纂纂。", "異鄉懷節物，不共斟酒盞。", "舉場下馬入，深鎖嚴籥管。", "諸生所程書，捃束若稭稈。", "蜜燈坐回環，丹硯精料柬。", "披榛拔芝蘭，斷石收琰琬。", "紛爭一日事，聲實溷端窾。", "天球或棄遺，斗筲尚何算。", "西歸到官舍，塵土昏案版。", "寒窗穿碧疏，潤礎鬧蒼蘚。", "詩書鵲巢翻，帷幔蛛絲罥。", "果知兄未來，光陰坐晼晚。", "昨蒙叔父報，亦歎音書簡。", "薄言使事重，激切被天遣。", "逋流一方病，責任媲和扁。", "咨詢懷靡及，不遑暇息偃。", "嚼冰進糜餐，衝雪踏層巘。", "嚴霜八月飛，貂狐無餘暖。", "念嗟叔母劉，窮年寄甥館。", "尚憐公初黠，誘掖到昭宛。", "庭堅薄才資，行又出町疃。", "浮雲與世疏，短綆及道淺。", "匠伯首暫回，大樗終偃蹇。", "學宮尸廩入，奉養闕豐腆。", "學徒日新聞，孤陋猶舊典。", "小材渠困我，持斲問輪扁。", "大材我屈渠，越雞當鵠卵。", "未能引分去，戀祿幸苟免。", "平生報一飽，從事極黽勉。", "豈如不見收，放身就閒散。", "思伯卧江南，無心趣軒冕。", "龐翁跡頗親，黄蘗門屢款。", "齋餘佛飯香，茶沸甘露滿。", "逢人問進退，餘事寄一莞。", "仲父挾高才，甘爲溝中斷。", "青黄可犧樽，薦廟配瑚璉。", "季父有逸興，未嘗入都輦。", "臨流呼釣船，拂石弄琴阮。", "雍容從朋交，林下追游衍。", "田園雖足樂，及時思還返。", "陰寒木鳴條，望損倚門眼。", "南枝喜鳴鵲，尺素託黄犬。", "又以窀穸留，歸期指姑洗。", "寄聲問僧護，兒髮可以綰。", "妙言對賓客，稱渠萬金産。", "爾來弄筆硯，墨水惡翻建。", "大字如栖鴉，已不作肥軟。", "魯論未徹章，正苦諸叔嬾。", "新詩開累紙，欲罷不能卷。", "遠懷託孤高，別思盈繾綣。", "秋月明夜潮，柘漿凍金碗。", "疏杵韵寒砧，幽泉流翠筧。", "吟哦口垂涎，嚼味有餘雋。", "傳示同好人，我家東牀坦。", "風煙意氣生，揮毫寫藤繭。", "獵山窮鶉鴽，罩海極蝦蜆。", "銀鉤亂眼膜，嘉句濯肺脘。", "且言伯在野，朋友必推挽。", "五泰列清廟，聖緒今皇纘。", "真儒運斗樞，道化迪天顯。", "朝論惜才難，逸民大蒐獮。", "豈聞任方物，包貢遺羽簳。", "招車必翹翹，前席思謇謇。", "王甥欲好懷，高意恐難轉。", "長篇題遠筒，封寄淚空潸。", "遙知雲際開，灰飛黄鍾管。"]}