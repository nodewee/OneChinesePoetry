{"author": "黄庭堅", "period": "宋", "type": "诗", "title": "戲答趙伯充勸莫學書及爲席子澤解嘲", "paragraphs": ["平生飲酒不盡味，五鼎餽肉如嚼蠟。", "我醉欲眠便遣客，三年窺牆亦面壁。", "空餘小來翰墨場，松煙兔穎傍明窗。", "偶隨兒戲灑墨汁，衆人許在崔杜行。", "晚學長沙小三昧，幻出萬物真成狂。", "龍蛇起陸雷破柱，自喜奇觀繞繩牀。", "家人駡笑寧有道，污染黄素敗粉牆。", "誠不如南鄰席明府，蛛網鎖硯蝸書梁。", "懷中探丸起九死，才術頗似漢太倉。", "感君詩句喚夢覺，邯鄲初未熟黄粱。", "身如朝露無牢强，翫此白駒過隙光。", "從此永明書百卷，自公退食一爐香。"]}