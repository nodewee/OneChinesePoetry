{"author": "黄庭堅", "period": "宋", "type": "诗", "title": "貴池", "paragraphs": ["橫雲初抹漆，爛漫南紀黑。", "不見九華峰，如與親友隔。", "憶當秋景明，九老對几席。", "何曾閉篷窗，卧聽寒雨滴。", "不食貴池魚，喜尋昭明宅。", "筆硯鼠行塵，芝菌生銅鬲。", "思成佳句夢，貽我錦數尺。", "屬者浪吞舟，風雹更附益。", "老翁哭婦兒，相將難再得。", "存亡如日月，薄蝕行道失。", "流俗暗本源，謂神吐其食。", "神理儻有私，丘禱久以默。"]}