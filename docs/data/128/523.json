{"author": "黄庭堅", "period": "宋", "type": "诗", "title": "次韵文潛", "paragraphs": ["武昌赤壁弔周郎，寒溪西山尋漫浪。", "忽聞天上故人來，呼船凌江不待餉。", "我瞻高明少吐氣，君亦歡喜失微恙。", "年來鬼祟覆三豪，詞林根柢頗摇蕩。", "天生大材竟何用，只與千古拜圖像。", "張侯文章殊不病，歷險心膽原自壯。", "汀洲鴻雁未安集，風雪牖戶當塞向。", "有人出手辦茲事，正可隠几窮諸妄。", "經行東坡眠食地，拂拭寶墨生楚愴。", "水清石見君所知，此是吾家秘密藏。"]}