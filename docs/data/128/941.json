{"author": "黄庭堅", "period": "宋", "type": "诗", "title": "次韵章禹直開元寺觀畫壁兼簡李德素", "paragraphs": ["丹青古藏壁，風雨飽侵食。", "拂塵開藻鑒，志士淚霑臆。", "靈山遠飛來，不可以智測。", "龍神湛回向，擁衛立劍戟。", "依稀吳生手，旌旆略可識。", "鴻濛插樓殿，毫髮數動植。", "廣林瞻二聖，有衆拱萬億。", "飛行湊六合，攬取著一席。", "人人開生面，絕妙推心得。", "李侯天機深，指點目所及。", "三生石上夢，天樂鳴我側。", "幽尋前日事，晦明忽復易。", "章生南溟鵬，籠檻鎖六翮。", "能同寂寞遊，濁酒聊放適。", "西風葉蕭蕭，蟋蟀依牆壁。", "家無萬金産，四鄰碪聲急。", "藜羹傲鼎食，藍縷亦山立。", "並船有歌姝，粉白眉黛黑。", "期公開顔笑，醉語雜翰墨。", "不須談俗事，秖令人氣塞。"]}