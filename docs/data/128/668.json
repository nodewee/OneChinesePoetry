{"author": "黄庭堅", "period": "宋", "type": "诗", "title": "次韵時進叔二十六韵", "paragraphs": ["時子河上園，竹間開棟宇。", "大兒勝衣冠，小兒豐頰輔。", "嫁女與朱公，伏臘可稱舉。", "髮疏雖蒼浪，齒嚼未齟齬。", "雞棲牛羊下，各自有室處。", "四牆規摹小，易守若滕莒。", "舍前花木深，春物麗觀睹。", "舍後曲池蛙，齋堂風月苦。", "此豈不足歟，歎歲不我與。", "客宦孤雲耳，未知秦吳楚。", "向來千駟公，果媿一丘土。", "寧當損軒昂，聊欲效俯傴。", "時子听然笑，吾已悟倉鼠。", "少猶守章句，晚實愛農圃。", "鵲巢最知風，蟻穴識陰雨。", "世網事諳委，醉鄉俗淳古。", "坐忘兩家說，肉堅與腸腐。", "酒至即使傾，客來敢辭窶。", "時邀五柳陶，共過三徑詡。", "往在少年場，豪氣壓潁汝。", "借令今尚爾，真復難共語。", "稍知憐麴糵，漸解等灉濋。", "朋友半山阿，光陰共行旅。", "人故義當親，衣故義當補。", "飛鳬王令尹，期我向君所。", "君爲拂眠牀，淹留暮城阻。"]}