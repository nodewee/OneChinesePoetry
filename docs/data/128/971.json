{"author": "黄庭堅", "period": "宋", "type": "诗", "title": "奉送周元翁鎖吉州司法廳赴禮部試", "paragraphs": ["江南江北木葉黄，五湖歸雁天雨霜。", "繫船湓城秣高馬，客丁結束女縫裳。", "貢書登名徹未央，不比長卿薄游梁。", "南山霧豹出文章，去取公卿易驅羊。", "與君初無一日雅，傾蓋許子如班揚。", "囚拘官曹少相見，忽忽歲晚稼滌場。", "一盃僚友喜多在，謝守不見空澄江。", "澄江如練明橘柚，萬峰相倚摩青蒼。", "暮堂醺醺客被酒，艷歌聒醉燭生光。", "椎鼓發船星斗白，明日各在天一方。", "寒鴉滿枝二橋宅，樽前顧曲憶周郎。", "鱸魚斫膾蔗爲漿，恨君不留誰與嘗。", "殿前春風君射策，漢庭諸公必動色。", "故人若問黄初平，將作金華牧羊客。"]}