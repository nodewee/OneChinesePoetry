{"author": "黄庭堅", "period": "宋", "type": "诗", "title": "謝張泰伯惠黄雀鮓", "paragraphs": ["去家十二年，黄雀慳下筯。", "笑開張侯盤，湯餠始有助。", "蜀王煎藙法，醢以羊彘兔。", "麥餠薄于紙，含漿和鹹酢。", "秋霜落場穀，一一挾繭絮。", "飛飛蒿艾間，入網輒萬數。", "烹煎宜老稚，罌缶煩愛護。", "南包解京師，至尊所珍御。", "玉盤登百十，睥睨輕桂蠹。", "五侯噦豢豹，見謂美無度。", "瀕河飯食漿，瓜葅已佳茹。", "誰言風沙中，鄉味入供具。", "坐令親饌甘，更使客得與。", "蒲陰雖窮僻，勉作三年住。", "願公且安樂，分寄尚能屢。"]}