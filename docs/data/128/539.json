{"author": "黄庭堅", "period": "宋", "type": "诗", "title": "次韵廖明略同吳明府白雲亭宴集", "paragraphs": ["江靜明花竹，山空響管絃。", "風生學士麈，雲繞令君筵。", "百越餘生聚，三吳遠接連。", "庖霜刀落鱠，執玉酒明船。", "葉縣飛來舄，壺公謫處天。", "酌時多暴謔，舞短更成妍。", "唯我孤登覽，觀詩未究宣。", "空餘五字賞，文似兩京然。", "醫是肱三折，官當歲九遷。", "老夫看鏡罷，衰白敢爭先。"]}