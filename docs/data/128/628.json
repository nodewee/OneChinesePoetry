{"author": "黄庭堅", "period": "宋", "type": "诗", "title": "戲答歐陽誠發奉議謝余送茶歌", "paragraphs": ["歐陽子，出陽山。", "山奇水怪有異氣，生此突兀熊豹顔。", "飲如江入洞庭野，詩成十手不供寫。", "老來抱璞向涪翁，東坡原是知音者。", "蒼龍璧，官焙香。", "涪翁投贈非世味，自許詩情合得嘗。", "却思翰林來餽光祿酒，兩家水鑑共寒光。", "予乃安敢比東坡，有如玉盤金叵羅。", "直相千萬不啻過，愛公好詩又能多。", "老夫何有更橫戈，奈此于思百戰何。"]}