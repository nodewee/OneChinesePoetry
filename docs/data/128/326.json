{"author": "黄庭堅", "period": "宋", "type": "诗", "title": "用前韵謝子舟爲予作風雨竹", "paragraphs": ["子舟詩書客，畫手睨前輩。", "挹袂拍其肩，餘力左右逮。", "摩拂造化爐，經營鬼神會。", "光煤疊亂葉，世與作者背。", "看君回腕筆，猶喜漢儀在。", "歲寒十三本，與可可追配。", "小山蒼苔面，突兀謝憎愛。", "風斜兼雨重，意出筆墨外。", "吾聞絕一源，戰勝自十倍。", "榮枯轉時機，生死付交態。", "狙公倒七芧，勿用嗔喜對。", "此物當更工，請以小喻大。"]}