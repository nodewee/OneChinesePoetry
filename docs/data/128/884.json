{"author": "黄庭堅", "period": "宋", "type": "诗", "title": "次韵答叔原會寂照房呈稚川", "paragraphs": ["客愁非一種，歷亂如蜜房。", "食甘念慈母，衣綻懷孟光。", "我家猶北門，王子渺湖湘。", "寄書無雁來，衰草漫寒塘。", "故人哀王孫，交味耐久長。", "置酒相暖熱，愜于冬飲湯。", "吾儕癡絕處，不減顧長康。", "得閒枯木坐，冷日下牛羊。", "坐有稻田衲，頗薰知見香。", "勝談初亹亹，脩綆汲銀牀。", "聲名九鼎重，冠蓋萬夫望。", "老禪不掛眼，看蝸書屋梁。", "韵與境俱勝，意將言兩忘。", "出門事衮衮，斗柄莫昂昂。", "月色麗雙闕，雪雲浮建章。", "苦寒無處避，惟欲酒中藏。"]}