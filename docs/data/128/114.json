{"author": "黄庭堅", "period": "宋", "type": "诗", "title": "送李德素歸舒城", "paragraphs": ["僧夏莫問途，麥秋宜煮餠。", "北寺旬休歸，長廊六月冷。", "簟翻寒江浪，茶破蒼璧影。", "李侯爲我來，遽以歸期請。", "青衿廢詩書，白髮違定省。", "荒畦當鉏灌，蠹簡要籤整。", "挽衣不可留，决去事幽屏。", "天恢獵德網，日饎養賢鼎。", "此士落江湖，熟思令人癭。", "胸中吉祥宅，膜外榮辱境。", "婆娑萬物表，藏刃避肯綮。", "人生要當學，安宴不徹警。", "古來惟深地，相待汲脩綆。"]}