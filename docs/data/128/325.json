{"author": "黄庭堅", "period": "宋", "type": "诗", "title": "次韵謝黄斌老送墨竹十二韵", "paragraphs": ["古今作生竹，能者未十輩。", "吳生勒枝葉，筌寀遠不逮。", "江南鐵鉤鎖，最許誠懸會。", "燕公灑墨成，落落與時背。", "譬如刳心松，中有歲寒在。", "湖州三百年，筆與前哲配。", "規模轉銀鉤，幽賞非俗愛。", "披圖風雨入，咫尺莽蒼外。", "吾宗學湖州，師逸功已倍。", "有來竹四幅，冬夏生變態。", "預知更入神，後出遂無對。", "吾詩被壓倒，物固不兩大。"]}