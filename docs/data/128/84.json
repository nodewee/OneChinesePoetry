{"author": "黄庭堅", "period": "宋", "type": "诗", "title": "次韵張仲謀過酺池寺齋", "paragraphs": ["十年醉錦幄，酴醾照金沙。", "敧眠春風底，不去留君家。", "是時應門兒，紫蘭茁其芽。", "只今將弟妹，嬉戲牽羊車。", "忽書滿窗紙，整整復斜斜。", "平生悲歡事，頭緒亂如麻。", "苟祿無補報，幾成來食嗟。", "喜君崇名節，青雲似有涯。", "我夢江湖去，釣船刺蘆花。", "江濱開園宅，畦蔗蒔梨柤。", "夢驚如昨日，炊玉困京華。", "公來或藜羹，愛我不疵瑕。", "深念煩鄉里，忍窮禁貸賒。", "夜談簾幕冷，霜月動金蛇。", "即是桃李月，春蟲語交加。", "我亦無酒飲，一室可盤蝸。", "要公共文字，朱墨勘舛差。", "非復少年日，聲名取嫮姱。", "諸阮有二妙，能詩定自嘉。", "何時來煮餠，蟹眼試官茶。"]}