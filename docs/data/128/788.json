{"author": "黄庭堅", "period": "宋", "type": "诗", "title": "次韵師厚食蟹", "paragraphs": ["海饌糖蟹肥，江醪白蟻醇。", "每恨腹未厭，誇說齒生津。", "三歲在河外，霜臍常食新。", "朝泥看郭索，暮鼎調酸辛。", "趨蹌雖入笑，風味極可人。", "憶觀淮南夜，火攻不及晨。", "橫行葭葦中，不自貴其身。", "誰憐一網盡，大去河伯民。", "鼎司費萬錢，玉食羅常珍。", "吾評揚州貢，此物真絕倫。"]}