{"author": "黄庭堅", "period": "宋", "type": "诗", "title": "寄題榮州祖元大師此君軒", "paragraphs": ["王師學琴三十年，響如清夜落澗泉。", "滿堂洗盡箏琶耳，請師停手恐斷絃。", "神人傳書道人命，死生貴賤如看鏡。", "晚知直語觸憎嫌，深藏幽寺聽鐘磬。", "有酒如澠客滿門，不可一日無此君。", "當時手栽數寸碧，聲挾風雨今連雲。", "此君傾蓋如故舊，骨相奇怪清且秀。", "程嬰杵臼立孤難，伯夷叔齊采薇瘦。", "霜鐘堂上弄秋月，微風入絃此君悅。", "公家周彥筆如椽，此君語意當能傳。"]}