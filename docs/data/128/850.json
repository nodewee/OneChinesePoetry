{"author": "黄庭堅", "period": "宋", "type": "诗", "title": "走答明略適堯民來相約奉謁故篇末及之", "paragraphs": ["君不見生不願爲牛後，寧爲雞口。", "吾聞向來得道人，終古不忒如維斗。", "希價咸陽諸少年，可推令往挽令還。", "俗學風波能自拔，我識廖侯眉宇間。", "省庭無人與爭長，主司得之如受賞。", "東家一笑市盡傾，略無下蔡與陽城。", "生珠之水砂礫潤，生玉之山草木榮。", "觀君詞章亦如此，諒知躬行有君子。", "更約探囊閱舊文，蛛絲燈花助我喜。", "賢樂堂前竹影斑，好鳥自語莫令彈。", "北鄰著作相勞苦，整駕謁子邀同攀。", "應煩下榻煮茶藥，坐待月輪銜屋山。"]}