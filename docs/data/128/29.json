{"author": "文天祥", "period": "宋", "type": "诗", "title": "贈莆陽卓大著順寧精舍三十韻", "paragraphs": ["人生天地間，一死非細事。", "識破此條貫，八九分地位。", "趙岐圖壽藏，杜牧擬墓志。", "祭文潜自撰，荷鍤伶常醉。", "此等蛻浮生，見解已不易。", "齊物逍遥游，大抵蒙莊意。", "聖門有大法，學者必孔自。", "知生未了了，未到知死地。", "原始則返終，終始本一致。", "後來得西銘，精藴發洙泗。", "吾體天地塞，吾氣天地帥。", "一節非踐形，終身莫繼志。", "舜功禹顧養，參全穎錫類。", "伯奇令無違，申生恭不貳。", "聖賢當其生，無日不惴惴。", "彼豈不大觀，何苦勤興寐。", "吾順苟不虧，吾寧始無愧。", "人而有所忝，曠達未足智。", "卓哉居士翁，方心不姿媚。", "蒙讒以去國，七年無怨懟。", "風雨三間茅，松楸接蒼翠。", "斯丘亦樂哉，未老先位置。", "宇宙如許大，豈以爲敝屣。", "當其歸去來，致命聊自遂。", "天之生賢才，初意豈無爲。", "民胞物同與，何莫非己累。", "君方仕于朝，名高貴所萃。", "乾坤父母身，方來日川至。", "西銘一篇書，順事爲大義。", "請君觀我生，姑置末四字。"]}