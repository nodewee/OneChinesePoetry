{"author": "黄庭堅", "period": "宋", "type": "诗", "title": "同王稚川晏叔原飯寂照房", "paragraphs": ["高人住寶坊，重客款齋房。", "市聲猶在耳，靜虛生白光。", "幽子遺淡墨，窗間見瀟湘。", "蒹葭落鳬雁，秋色媚橫塘。", "博山沈水煙，淡與人意長。", "自携鷹爪芽，來試魚眼湯。", "寒浴得溫湢，體浄意凱康。", "盤餐取近市，厭飫謝羶羊。", "裂餠羞豚膾，包魚芰荷香。", "平生所懷人，忽言共榻牀。", "常恐風雨散，千里鬰相望。", "斯游豈易得，淵對妙濠梁。", "雅雅王稚川，易親復難忘。", "晏子與人交，風義盛激昂。", "兩公盛才力，宮錦麗文章。", "鄙夫得秀句，成誦更懷藏。"]}