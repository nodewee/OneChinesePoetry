{"author": "黄庭堅", "period": "宋", "type": "诗", "title": "博士王揚休碾密雲龍同事十三人飲之戲作", "paragraphs": ["矞雲蒼璧小盤龍，貢包新樣出元豐。", "王郎坦腹飯牀東，大官分物來婦翁。", "棘圍深鎖武成宮，談天進士雕虛空。", "鳴鳩欲雨喚雌雄，南嶺北嶺宮徵同。", "午窗欲眠視濛濛，喜君開包碾春風，注湯官焙香出籠。", "非君灌頂甘露椀，幾爲談天乾舌本。"]}