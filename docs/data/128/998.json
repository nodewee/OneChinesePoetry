{"author": "黄庭堅", "period": "宋", "type": "诗", "title": "題高君正適軒", "paragraphs": ["至靜在平氣，至神惟順心。", "道非貴與賤，達者古猶今。", "功名屬廊廟，閒暇歸山林。", "畜魚觀羣嬉，籠鳥聽好音。", "不如一邱壑，隨願得飛沉。", "開門納日月，呼客解纓簪。", "詩書撫塵迹，歌舞送光陰。", "妖嫺傾國笑，絲竹感人深。", "豁然開胸次，風至獨披襟。", "樊籠鎖形質，物外有幽尋。"]}