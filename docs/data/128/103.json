{"author": "黄庭堅", "period": "宋", "type": "诗", "title": "以團茶洮州綠石硯贈无咎文潛", "paragraphs": ["晁子智囊可以括四海，張子筆端可以回萬牛。", "自我得二士，意氣傾九州。", "道山延閣委竹帛，清都太微望冕旒。", "貝宮胎寒弄明月，天網下罩一日收。", "此地要須無不有，紫皇訪問富春秋。", "晁无咎，贈君越侯所貢蒼玉璧，可烹玉塵試春色。", "澆君胸中過秦論，斟酌古今來活國。", "張文潛，贈君洮州綠石含風漪，能淬筆鋒利如錐。", "請書元祐開皇極，第入思齊訪落詩。"]}