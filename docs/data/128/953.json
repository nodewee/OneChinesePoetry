{"author": "黄庭堅", "period": "宋", "type": "诗", "title": "次韵答楊子聞見贈", "paragraphs": ["金盤厭飫五侯鯖，玉壺澆潑郎官清。", "長安市上醉不起，左右明妝奪目精。", "結交賢豪多杜陵，桃李成蹊卧落英。", "黄綬今爲白下令，蒼顔只使故人驚。", "督郵小吏皆趨版，陽春白雪分吞聲。", "楊君青雲貴公子，歎嗟簿領困書生。", "贈我新詩甚高妙，淚斑枯笛月邊橫。", "文章不直一杯水，老矣忍與時人爭。", "江城歌舞聊得醉，但願數有美酒傾。", "莫要朱金纏縛我，陸沈世上貴無名。"]}