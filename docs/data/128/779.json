{"author": "黄庭堅", "period": "宋", "type": "诗", "title": "寄南陽謝外舅", "paragraphs": ["謝公遂偃蹇，南陽無舊廬。", "天與解纓紱，元非傲當塗。", "庖丁釋牛刀，衆手斫大軱。", "白雲曲肱卧，青山滿牀書。", "妙質落川澤，果然天網疏。", "故知今人巧，未覺古人迂。", "築場歲功休，夜泉鳴竹渠。", "胸懷鬰壘塊，此物諒時須。", "兒能了翁事，安用府中趨。", "孫能誦翁詩，乃是千里駒。", "人生行樂耳，用舍要自如。", "我方神其拙，社櫟官道樗。", "公猶憂斧斤，睥睨斲樽壺。", "萬古身後前，芭蕉秋雨餘。", "少年喜狡獪，叱化粒成珠。", "謨功可歌舞，學古則暖姝。", "所好果不同，未可一理驅。", "眇思忘言對，安得南飛鳬。", "鄙心生蔓草，萌芽望耘鉏。", "離筵如昨日，春柳見霜枯。", "未辱錦繡段，時蒙雙鯉魚。", "憶昔參几杖，雍容覷規模。", "引接開藻鑒，高明通事樞。", "門生五七輩，寂寞半白鬚。", "談經落麈尾，行樂從籃輿。", "看竹辟彊宅，閱士黄公壚。", "雪屋煮茶藥，晴簷張畫圖。", "幽寺促燈火，青氈置摴蒱。", "遶牀叫一擲，十白九雉盧。", "蔡澤來分功，袁耽必上都。", "開旗縱七走，破竹殄羣胡。", "成梟燭爲明，挾長朋佐呼。", "終飲見溫克，所爭匪錙銖。", "誰令運甓翁，見謂牧豬奴。", "事託丈人重，乃愛屋上烏。", "舊言如對面，形迹滯舟車。", "風簾想隠几，天籟鳴寒梧。", "尚喜讀書否，還能把酒無。", "鄴城渺塵沙，冠蓋若秋蕖。", "相過問寒溫，意氣馳九衢。", "楚客雖工瑟，齊人本好竽。", "永懷溟海量，北斗不可斟。", "勝夜親筆墨，因來明月珠。"]}