{"author": "黄庭堅", "period": "宋", "type": "诗", "title": "次韵答黄與迪", "paragraphs": ["和氏有尺璧，楚國無人知。", "青山抱國器，歲月忽如遺。", "但使玉非石，果有遭逢時。", "吾宗固神秀，天乃晚成之。", "蘭芳深九畹，露味挹三危。", "流俗不顧省，古人可前追。", "胸中凌雲賦，自貴知音希。", "淵源學未淺，孝友家正肥。", "與世殊軌轍，三黜理亦宜。", "吳溪浣紗女，不用朱粉施。", "豈伊風塵子，市門自夸毗。", "我作僰道囚，三年始放歸。", "邂逅終日語，貽我五字詩。", "句如秋雨晴，遠峰抹脩眉。", "老馬甘伏櫪，坐看天驥馳。", "灑掃清樾下，當爲果茗期。", "光陰去易失，日月轉兩儀。", "仲氏有東園，花竹深可依。", "寸步不往來，千里常夢思。", "幾時開後戶，扶策方自茲。"]}