{"author": "黄庭堅", "period": "宋", "type": "诗", "title": "次前韵謝與迪惠所作竹五幅", "paragraphs": ["吾宗墨脩竹，心手不自知。", "天公造化爐，攬取如拾遺。", "風雪煙霧雨，榮悴各一時。", "此物抱晚節，君又潤色之。", "抽萌或發石，懸箠有阽危。", "林梢一片雨，造次以筆追。", "猛吹萬籟作，微凉大音希。", "霜兔束毫健，松煙泛硯肥。", "盤桓未落筆，落筆必中宜。", "今代捧心學，取笑如東施。", "或可遺巾幗，選耎如辛毗。", "生枝不應節，亂葉無所歸。", "非君一起予，衰病豈能詩。", "憶君初解鞍，新月挂彎眉。", "夜來上金鏡，坐歎光景馳。", "我有好東絹，晴明要會期。", "猗猗淇園姿，此君有威儀。", "願作數百竿，水石相因依。", "他年風動璧，洗我別後思。", "開圖慰滿眼，何時遂臻茲。"]}