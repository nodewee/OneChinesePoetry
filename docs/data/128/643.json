{"author": "黄庭堅", "period": "宋", "type": "诗", "title": "次韵叔父聖謨詠鶑遷谷", "paragraphs": ["鴉舅頗强聒，僕姑常勃谿。", "黄鳥懷好音，秋菊染春衣。", "嚶嚶求朋友，憂患同一枝。", "提壺要酤我，杜宇賦式微。", "黄鳥在幽谷，韜光養羽儀。", "晴風曜桃李，言語自知時。", "先生丘中隠，喬木見雄雌。", "引子遷綠陰，相戒防禍機。", "李杜死刀鋸，陳張怨棄遺。", "不如聽黄鳥，永晝客爭棋。"]}