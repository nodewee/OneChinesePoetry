{"author": "黄庭堅", "period": "宋", "type": "诗", "title": "次韵和答孔毅甫", "paragraphs": ["鵬飛鯤化未即逍遙游，龍章鳳姿終作廣陵散。", "湓浦鑪邊督數錢，故人陸沉心可見。", "氣與神兵上斗牛，詩如晴雪濯江漢。", "把詠公詩闔且開，旁無知音面牆歎。", "我今廢書迷簿領，魚蠹筆鋒蛛網硯。", "六年國子無寸功，猶得江南萬家縣。", "客來欲語誰與同，令人熟寐觸屏風。", "竊食仰愧冥冥鴻，少年所期如夢中。", "江頭酒賤樽屢空，南山有田歲不逢。", "相思夜半涕無從，千金公亦費屠龍。"]}