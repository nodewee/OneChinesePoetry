{"author": "黄庭堅", "period": "宋", "type": "诗", "title": "聽宋宗儒摘阮歌", "paragraphs": ["翰林尚書宋公子，文采風流今尚爾。", "自疑耆域是前身，囊中探丸起人死。", "貌如千歲枯松枝，落魄酒中無定止。", "得錢百萬送酒家，一笑不問今餘幾。", "手揮琵琶送飛鴻，促絃聒醉驚客起。", "寒蟲催織月籠秋，獨雁叫羣天拍水。", "楚國羈臣放十年，漢宮佳人嫁千里。", "深閨洞房語恩怨，紫燕黄鸝韵桃李。", "楚狂行歌驚市人，漁父拏舟在葭葦。", "問君枯木著朱繩，何能道人意中事。", "君言此物傳數姓，玄璧庚庚有橫理。", "閉門三月傳國工，身今親見阮仲容。", "我有江南一丘壑，安得與君醉其中，曲肱聽君寫松風。"]}