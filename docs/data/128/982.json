{"author": "黄庭堅", "period": "宋", "type": "诗", "title": "對酒次前韵寄懷元翁", "paragraphs": ["花光漸寒食，木燧催國火。", "沽酒鳥勸人，懷賢吾忘我。", "事往墮甑休，心知求田可。", "可人不在眼，樽俎思促坐。", "有生常倥傯，無暇天所課。", "不解聞健飲，俄成一蓬顆。", "泥鈞埏萬物，寒暑勤五佐。", "豈其懷愛憎，私使我窮餓。", "醉招魂不來，浪下巫陽些。", "夢成少年嬉，走馬章臺左。"]}