{"author": "黄庭堅", "period": "宋", "type": "诗", "title": "次韵晁補之廖正一贈答詩", "paragraphs": ["晁子抱材耕谷口，世有高賢踐台斗。", "頃隨計吏西入關，關夫數日傳車還。", "封侯半屬妄校尉，射虎猛將猶行間。", "無因自致青雲上，浪說諸公見嗟賞。", "驥伏鹽車不稱情，輕裘肥馬鳳凰城。", "歸來作詩謝同列，句與桃李爭春榮。", "十年山林廖居士，今隨詔書稱舉子。", "文章宏麗學西京，新有詩聲似侯喜。", "君不見古來良爲知音難，絕絃不爲時人彈。", "已喜瓊枝在我側，更恨桂樹無由攀。", "千里風期初不隔，獨憐形迹滯河山。"]}