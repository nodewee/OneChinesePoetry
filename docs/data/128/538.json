{"author": "黄庭堅", "period": "宋", "type": "诗", "title": "次韵吳可權題餘干縣白雲亭", "paragraphs": ["曩誰築孤亭，勝日有感遇。", "永懷劉隨州，因榜白雲句。", "遺老不能談，歲月忽成屢。", "綠陰斤斧盡，華屋風雨仆。", "吳侯七閩英，宰縣有真趣。", "絃歌解民慍，根節去吏蠹。", "材收佛宮餘，工有子來助。", "厦成燕雀賀，水滿鳬雁翥。", "四海名士來，一笑佳客聚。", "雲興碧山留，雲散清江去。", "斯須成蒼狗，皆道不如故。", "至人觀萬物，誰有安立處。", "寄語吳令君，但遣糟牀注。"]}