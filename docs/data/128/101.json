{"author": "黄庭堅", "period": "宋", "type": "诗", "title": "晁張和答秦覯五言予亦次韵", "paragraphs": ["山林與心違，日月使鬢換。", "儒衣相詬病，文字奉娛玩。", "自古非一秦，六籍蓋多難。", "詩書或發冢，熟念令人惋。", "秦君銳本學，驥子已血汗。", "相期驂天衢，伯樂嘗一盼。", "士爲慾心縛，寸勇輒尺懦。", "要當觀此心，日照雲霧散。", "扶疏萬物影，宇宙同璀璨。", "置規豈惟君，亦自警弛慢。"]}