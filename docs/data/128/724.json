{"author": "黄庭堅", "period": "宋", "type": "诗", "title": "次韵寄李六弟濟南郡城橋亭之詩", "paragraphs": ["客心如頭垢，日欲撩千篦。", "聞人說江南，喜氣吐晴霓。", "伏枕夢歸路，子規吟翠微。", "濟南似江南，舊見今不疑。", "洗心欲成游，王事相奪移。", "駑馬戀棧豆，豈能辭縶縲。", "本無封侯骨，見事又重遲。", "徒能多著酒，大腹如鴟夷。", "惟思一漁舟，載網橫渺瀰。", "矯貢歷下亭，朱闌轉清溪。", "春風吹桃李，三月自成蹊。", "翠葉張日幄，紅英鋪地衣。", "此中有佳興，不醉定自非。", "況當郡政成，野繭麥兩岐。", "與民同觀游，永夜不闔扉。", "女牆上金樞，天如青琉璃。", "想子果下歸，馬飽生芻嘶。"]}