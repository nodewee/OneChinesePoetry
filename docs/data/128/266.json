{"author": "黄庭堅", "period": "宋", "type": "诗", "title": "次韵孫子實寄少游", "paragraphs": ["薛宣欲吏雲，季氏或招閔。", "此公胸中秋，萬物欲收稛。", "賣藥偶知名，草玄非近準。", "才難不易得，志大略細謹。", "士生要弘毅，天地爲蓋軫。", "驥來鹽車驂，井下短綆引。", "難甘呼爾食，聊寄粲然辴。", "誰能借前籌，還婦用束縕。", "吾聞調羹鼎，異味及枌堇。", "豈其供王羞，而弃會稽筍。"]}