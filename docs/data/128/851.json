{"author": "黄庭堅", "period": "宋", "type": "诗", "title": "答明略并寄无咎", "paragraphs": ["可以忘憂惟有酒，清聖濁賢皆可口。", "前日過君飲不多，明日解酲無五斗。", "古木清陰丹井欄，夜來凉月屋頭還。", "論文撥置形骸外，得意相忘樽俎間。", "冰壺不可與夏蟲饗，秋月不可與俗士賞。", "已得樽前兩友生，更思一士濟陽城。", "雖無四至九卿之規畫，猶有千秋萬歲之真榮。", "空名未食太倉米，今作斑衣老萊子。", "卿家嗣宗望爾來，不獨我聞足音喜。", "西風索寞葉初乾，長鋏歸來亦罷彈。", "窮巷蓬蒿深一尺，朱門廉陛高難攀。", "吾儕相逢置是事，百世之下仰高山。"]}