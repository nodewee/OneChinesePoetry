{"author": "黄庭堅", "period": "宋", "type": "诗", "title": "贈別李端叔", "paragraphs": ["我觀江南山，如目不受垢。", "憶食江南薇，子獨于我厚。", "在北思江山，如懷冰雪顔。", "千峰上雲雨，岑絕何由攀。", "當時喜文章，各有兒子氣。", "爾來頷鬚白，有兒能拜起。", "讀書浩湖海，解意開春冰。", "成山更崇崛，顧我醜丘陵。", "白玉著石中，與物本落落。", "涇渭相將流，世不名清濁。", "乞言既不易，贈言良獨難。", "古來得道人，掛舌屋壁間。", "牧羊金華道，載酒太玄宅。", "支頤聽晤語，願君喙三尺。", "我行風雨夜，船窗聞遠雞。", "故人不可見，故人心可知。"]}