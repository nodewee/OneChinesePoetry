{"author": "黄庭堅", "period": "宋", "type": "诗", "title": "再答明略二首  其一", "paragraphs": ["挾策讀書計糊口，故人南箕與北斗。", "江南江北萬重山，千里寄書聲不還。", "當時朱弦寫心曲，果在高山深水間。", "枯桐滿腹生蛛網，忍向時人覓清賞。", "廖侯文字得我驚，五嶽縱橫守嚴城。", "萬夫之下不稱屈，定知名滿四海非真榮。", "富於春秋已如此，他日卜鄰長兒子。", "一丘各自有林泉，扶將白頭親燕喜。", "秋風日暮衣裳單，深巷落葉已如彈。", "數來會面復能幾，六龍去人不可攀。", "短歌溷公更一和，聊乞淮南作小山。"]}