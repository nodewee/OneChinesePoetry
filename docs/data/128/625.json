{"author": "黄庭堅", "period": "宋", "type": "诗", "title": "玉芝園", "paragraphs": ["春生瀟湘水，風鳴澗谷泉。", "過雨花漠漠，弄晴絮翩翩。", "名園上朱閣，觀後復觀前。", "借問昔居人，岑絕無炊煙。", "人生須富貴，河水清且漣。", "百年共如此，安用涕潺湲。", "蔣侯真好事，杖屨喜接連。", "車載溪中骨，推排若差肩。", "厭看孔壬面，醜石反成妍。", "感君勸我醉，吾亦無間然。", "亂我朱碧眼，空花墜便翾。", "行動須人扶，那能金石堅。", "愛君雷氏琴，湯湯發朱絃。", "但恨賞音人，大半隨逝川。", "平生有詩罪，如痼不可痊。", "今當痛自改，三釁復三湔。"]}