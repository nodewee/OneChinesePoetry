{"author": "黄庭堅", "period": "宋", "type": "诗", "title": "和答子瞻和子由常父憶館中故事", "paragraphs": ["二蘇上連璧，三孔立分鼎。", "少小看飛騰，中年嗟遠屏。", "風撼鶺鴒枝，波寒鴻雁影。", "天不椓斯文，俱來集臺省。", "日月黄道明，桃李春晝永。", "時平少犴獄，地禁絕蛙黽。", "頗懷修故事，文會陳果茗。", "當時羣玉府，人物殊秀整。", "下直馬闐闐，杯盤具俄頃。", "共醉凌波襪，誰窺投轄井。", "天網極恢疏，道山非簿領。", "何曾歸閉門，燈火生寒冷。", "欲觀太平象，復古望公等。", "賤子託後車，當煩煮湯餠。"]}