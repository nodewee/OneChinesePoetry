{"author": "黄庭堅", "period": "宋", "type": "诗", "title": "竹軒詠雪呈外舅謝師厚并調李彥深", "paragraphs": ["破臘春未融，土膏寒不發。", "數聲鳴條風，一夜洒窗雪。", "開軒萬物曉，落勢良未歇。", "鏗鏗青琅玕，閱此歲凜冽。", "摧埋頭搶地，意氣終自潔。", "君子謂此君，全身斯明哲。", "屋頭維女貞，額色少澤悅。", "稍能窺藩籬，亦有固窮節。", "佳興冉冉生，門外無車轍。", "寫之朱絲絃，清坐待明月。"]}