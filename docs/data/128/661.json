{"author": "黄庭堅", "period": "宋", "type": "诗", "title": "流民歎", "paragraphs": ["朔方頻年無好雨，五種不入虛春秋。", "邇來后土中夜震，有似巨鼇復戴三山遊。", "傾牆摧棟壓老弱，冤聲未定隨洪流。", "地文劃劙水觱沸，十戶八九生魚頭。", "稍聞澶淵渡河日數萬，河北不知虛幾州。", "纍纍襁負襄葉間，問舍無所耕無牛。", "初來猶自得曠土，嗟爾後至將何怙。", "刺史守令真分憂，明詔哀痛如父母。", "廟堂已用伊呂徒，何時眼前見安堵。", "疏遠之謀未易陳，市上三言或成虎。", "禍災流行固無時，堯湯水旱人不知。", "桓侯之疾初無證，扁鵲入秦始治病。", "投膠盈掬俟河清，一簞豈能續民命。", "雖然猶願及此春，略講周公十二政。", "風生羣口方出奇，老生常談幸聽之。"]}