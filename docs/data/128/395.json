{"author": "黄庭堅", "period": "宋", "type": "诗", "title": "和王觀復洪駒父謁陳無己長句", "paragraphs": ["陳君今古焉不學，清渭無心映涇濁。", "漢官舊儀重九鼎，集賢學士見一角。", "王侯文采似於菟，洪甥人間汗血駒。", "相將問道城南隅，無屋正借船官居。", "有書萬卷繞四壁，樵蘇不爨談至夕。", "主人自是文章伯，鄰里頗怪有此客。", "食貧各仕天一方，佳人可思不可忘。", "河從天來砥柱立，愛莫助之涕淋浪。"]}