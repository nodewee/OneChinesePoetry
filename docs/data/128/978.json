{"author": "黄庭堅", "period": "宋", "type": "诗", "title": "二月二日曉夢會于廬陵西齋作寄陳適用", "paragraphs": ["燕寢著爐香，愔愔閒窗闥。", "夢到郡城東，笑談西齋月。", "行樂未渠央，苦遭晴鳩聒。", "江郡梅李白，士女嬉城闕。", "聞道潘河陽，滿城花秀發。", "頗留載酒車，共醉生塵襪。", "想見舞餘姿，風枝斜蠆髮。", "鄙夫不舉酒，春事亦可悅。", "雨足肥菌芝，沙暄饒筍蕨。", "海牛壓風簾，野飯薰僧鉢。", "飽食愧公家，曾無助毫末。", "勸鹽推新令，王欲惸獨活。", "此邦淡食傖，儉陋深次骨。", "公囷積丘山，賈豎但圭撮。", "縣官恩乳哺，下吏用鞭撻。", "正恐利一源，未塞兔三窟。", "寄聲賢令尹，何道補黥刖。", "從來無研桑，顧影愧簪笏。", "何顔課殿上，解綬行采葛。"]}