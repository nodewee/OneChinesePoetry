{"author": "黄庭堅", "period": "宋", "type": "诗", "title": "定交詩二首效鮑明遠體呈晁无咎  其二", "paragraphs": ["建鼓求亡子，原非入耳歌。", "除去綠綺塵，水深山峨峨。", "滿堂悅秦聲，君獨用此何。", "平分感秋節，空闊湛金波。", "定夜百蟲息，高論聽懸河。", "執攬北斗柄，斟酌四時和。", "破屋仰見星，得子喜且多。", "危柱無安絃，野水自盈科。", "成道在禮樂，成山在丘阿。", "收此桑榆景，相從寄琢磨。", "開懷溟海闊，百怪出蛟鼉。", "閉藏願自愛，驚人取譴訶。"]}