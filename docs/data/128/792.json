{"author": "黄庭堅", "period": "宋", "type": "诗", "title": "薄薄酒二章  其一", "paragraphs": ["薄酒可與忘憂，醜婦可與白頭。", "徐行不必駟馬，稱身不必狐裘。", "無禍不必受福，甘餐不必食肉。", "富貴于我如浮雲，小者譴訶大戮辱。", "一身畏首復畏尾，門多賓客飽僮僕。", "美物必甚惡，厚味生五兵。", "匹夫懷璧死，百鬼瞰高明。", "醜婦千秋萬歲同室，萬金良藥不如無疾。", "薄酒一談一笑勝茶，萬里封侯不如還家。"]}