{"author": "黄庭堅", "period": "宋", "type": "诗", "title": "奉同子瞻韵寄定國", "paragraphs": ["風雲開古鏡，淮海熨冰紈。", "王孫醉短舞，羅襪步微瀾。", "老驥心雖在，白鷗盟已寒。", "斯人氣金玉，視世一鼠肝。", "南歸脫蟲蠱，入對隨孔鸞。", "忽以口語去，鼓船下驚湍。", "收身薄冰釋，置枕泰山安。", "后土花藥麗，海門天水寬。", "伐木思我友，知人良獨難。", "遙憐鬚鬢綠，猶復耐悲歡。"]}