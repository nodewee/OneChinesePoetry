{"author": "黄庭堅", "period": "宋", "type": "诗", "title": "再和寄子瞻聞得湖州", "paragraphs": ["天下無相知，得一已當半。", "桃僵李爲仆，芝焚蕙增歎。", "佳人在江湖，照影自娛玩。", "一朝入漢宮，掃除備冗散。", "何如終流落，長作朝雲伴。", "相思欲面論，坐起雞五旦。", "身慚尸廩祿，有罪未見案。", "公文雄萬夫，皦皦不自亂。", "臧穀皆亡羊，要以道湔盥。", "傳聲向東南，王事不可緩。", "春波下數州，快若七札貫。", "椎鼓張風帆，相見激衰懦。", "空文不傳心，千古付煨炭。", "安得垂天雲，飛就吳興館。", "魚饜柳絮肥，筍煮溪沙暖。", "解歌使君詞，樽前有三粲。"]}