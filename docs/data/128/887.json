{"author": "黄庭堅", "period": "宋", "type": "诗", "title": "次韵稚川", "paragraphs": ["平生萬里興，斂退著寸尺。", "向來類竊鈇，少日已爭席。", "曩過招提飯，愜當易爲適。", "食鮭如舉士，名下無遺索。", "談餘天雨花，茶罷風生腋。", "誰言塵土中，有此坐上客。", "言前傾許可，胸次開堛塞。", "同是蠹魚癡，還歸理編冊。", "長安千門雪，蟹黄熊有白。", "更約載酒行，無爲守岑寂。"]}