{"author": "黄庭堅", "period": "宋", "type": "诗", "title": "再次韵呈明略并寄无咎", "paragraphs": ["夏雲凉生土囊口，周鼎湯盤見科斗。", "清風古氣滿眼前，乃是戶曹報章還。", "只今書生無此語，已在貞元元和間。", "一夫鄂鄂獨無望，千夫唯唯皆論賞。", "野人泣血漫相明，和氏之璧無連城。", "參軍拄笏看雲氣，此中安知枯與榮。", "我夢浮天波萬里，扁舟去作鴟夷子。", "兩士風流對酒樽，四無人聲鳥語喜。", "夢回擾擾仍世間，心如傷弓怯虛彈。", "不堪市井逐乾沒，且願朋舊相追攀。", "寄聲小掾篤行李，落日東面空雲山。"]}