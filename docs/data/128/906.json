{"author": "黄庭堅", "period": "宋", "type": "诗", "title": "大雷口阻風", "paragraphs": ["號艣下滄江，避風大雷口。", "天與水糢糊，不復知地厚。", "誰家上江船，狂追雪山走。", "孤村無十室，旅飯困三韭。", "黄蘆麋鹿場，此地廣千肘。", "得禽多文章，肯顧魚貫柳。", "莽蒼天物悲，彫弓故在手。", "鹿鳴猶念羣，雉媒竟賣友。", "商人萬斛船，掛席上牛斗。", "橫笛倚柁樓，波深蒼龍吼。", "失水不能神，伐葭作城守。", "欲寄大雷書，往問長干婦。", "何當楫迎汝，秦淮綠如酒。"]}