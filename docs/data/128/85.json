{"author": "黄庭堅", "period": "宋", "type": "诗", "title": "常父惠示丁卯雪十四韵謹同韵賦之", "paragraphs": ["春皇賦上瑞，來寧黄屋憂。", "下令走百神，大雲庇九丘。", "風聲將仁氣，艷艷生瓦溝。", "寒花舞零亂，表裏照皇州。", "千門委圭璧，曉日不肯收。", "元年冬無澤，穴處長螟蟊。", "兩宮初旰食，補衮獻良籌。", "有道四夷守，無征萬邦休。", "耆年秉國論，涇渭極分流。", "輟耒入班品，逸民盡歸周。", "股肱共一體，間不容戈矛。", "人材如金玉，同美異剛柔。", "正須衆賢和，乃可疏共吺。", "改絃張敝法，病十九已瘳。", "王指要不匿，蝕非日月羞。", "桑林請六事，河水問九疇。", "天意果然得，玄功與吾謀。", "此物有嘉德，占年在麥秋。", "近臣知天喜，玉色動冕旒。", "儒館無他事，作詩配崇丘。"]}