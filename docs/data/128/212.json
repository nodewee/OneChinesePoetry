{"author": "黄庭堅", "period": "宋", "type": "诗", "title": "次韵子瞻以紅带寄王宣義", "paragraphs": ["參軍但有四立壁，初無臨江千木奴。", "白頭不是折腰具，桐帽棕鞋稱老夫。", "滄江鷗鷺野心性，陰壑虎豹雄牙鬚。", "鷫鷞作裘初服在，猩血染带鄰翁無。", "昨來杜鵑勸歸去，更待把酒聽提壺。", "當今人材不乏使，天上二老須人扶。", "兒無飽飯尚勤書，婦無複褌且著襦。", "社甕可漉溪可漁，更問黄雞肥與癯。", "林間醉著人伐木，猶夢官下聞追呼。", "萬釘圍腰莫愛渠，富貴安能潤黄壚。"]}