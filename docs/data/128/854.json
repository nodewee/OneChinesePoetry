{"author": "黄庭堅", "period": "宋", "type": "诗", "title": "再答明略二首  其二", "paragraphs": ["廖侯言如不出口，銓量古今膽如斗。", "度越崔張與二班，古風蕭蕭筆追還。", "前日辭家來射策，聲名藉甚諸公間。", "華陰白雲鎖千嶂，勝日一談誰能賞。", "君不見曩時子産識然明，知音鬰鬰閉佳城。", "勿以匣中之明月，計較糞上之朝榮。", "我去丘園十年矣，種桑可蠶犢生子。", "使年七十今中半，安能朝四暮三浪憂喜。", "據席談經只强顔，不安時論取譏彈。", "愛君草木同臭味，頗似瓜葛相依攀。", "我有仙方煮白石，何時期君藍田山。"]}