{"author": "黄庭堅", "period": "宋", "type": "诗", "title": "庚寅乙未猶泊大雷口", "paragraphs": ["廣原嘷終風，發怒土囊口。", "萬艘萍無根，乃知積水厚。", "龍鱗火熒熒，鞭笞雷霆走。", "公私連檣休，森如束春韭。", "倚筇蒹葭灣，垂楊欲生肘。", "雄文酬江山，惜無韓與柳。", "五言呻吟內，慚愧陶謝手。", "送菜煩鄰船，買魚熟溪友。", "兒童報晦冥，正晝見箕斗。", "吾方廢書眠，鼻鼾鞲囊吼。", "猶防盜窺家，嚴鼓申夜守。", "冶城謝公墩，牛渚蕩子婦。", "何時快登臨，篙師分牛酒。"]}