{"author": "黄庭堅", "period": "宋", "type": "诗", "title": "寄陳適用", "paragraphs": ["日月如驚鴻，歸燕不及社。", "清明氣妍暖，亹亹向朱夏。", "輕衣頗宜人，裘褐就椸架。", "已非紅紫時，春事歸桑柘。", "空餘車馬跡，顛倒桃李下。", "新晴百鳥語，各自有匹亞。", "林中僕姑歸，苦遭拙婦駡。", "氣候使之然，光陰促晨夜。", "解甲號清風，即有幽蟲化。", "朱墨本非工，王事少閒暇。", "幸蒙餘波及，治郡得黄霸。", "邑鄰陳太丘，威德可資借。", "决事不遲疑，敏手擘太華。", "頗復集紅衣，呼僚飲休暇。", "歌梁韵金石，舞地委蘭麝。", "寄我五字詩，句法窺鮑謝。", "亦嘆簿領勞，行欲問田舍。", "相期黄公壚，不異秦人炙。", "我初無廊廟，身願執耕稼。", "今將荷鋤歸，區芋畦甘蔗。", "觀君氣如虹，千輩可陵跨。", "自當出懷璧，往取連城價。", "賜地買歌僮，珠翠羅廣厦。", "富貴不相忘，寄聲相慰藉。"]}