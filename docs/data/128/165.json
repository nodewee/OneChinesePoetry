{"author": "黄庭堅", "period": "宋", "type": "诗", "title": "次韵冕仲考進士試卷", "paragraphs": ["少年迷翰墨，無異蟲蠹木。", "諸生程藝文，承詔當品目。", "牀敷設箱篚，賦納忽數束。", "變名混甲乙，謄寫失句讀。", "晝窗過白駒，夜几跋紅燭。", "鉤深思嘉魚，攻璞願良玉。", "談天用一律，呻訊壓重複。", "絲布澀難縫，快意忽破竹。", "聖言裨曲學，割衮綴邪幅。", "注金無全巧，竊發或中鵠。", "翟公辟廱老，薪槱茂棫樸。", "御史威降霜，行私不容粟。", "吏部提英鑒，片善蒙采錄。", "博士刈其楚，銓量頗三復。", "因人享成事，賤子真碌碌。"]}