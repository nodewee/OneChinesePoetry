{"author": "黄庭堅", "period": "宋", "type": "诗", "title": "戲贈彥深", "paragraphs": ["李髯家徒立四壁，未嘗一飯能留客。", "春寒茅屋交相風，倚牆捫虱讀書策。", "老妻甘貧能養姑，寧剪髻鬟不典書。", "大兒得餐不索魚，小兒得褌不索襦。", "庾郎鮭菜二十七，太常齋日三百餘。", "上丁分膰一飽飯，藏神夢訴羊蹴蔬。", "世傳寒士有食籍，一生當飯百甕葅。", "冥冥主張審如此，附郭小圃宜勤鋤。", "葱秧青青葵甲綠，早韭晚菘羹糝熟。", "充虛解戰頼湯餠，芼以蓱虀與甘菊。", "幾日憐槐已著花，一心咒笋莫成竹。", "羣兒笑髯窮百巧，我謂勝人飯重肉。", "羣兒笑髯不若人，我獨愛髯無事貧。", "君不見猛虎即人厭麋鹿，人還寢皮食其肉。", "濡需終與豕俱焦，飫肥擇甘果非福。", "蟲蟻無知不足驚，橫目之民萬物靈。", "請食熊蹯楚千乘，立死山壁漢公卿。", "李髯作人有佳處，李髯作詩有佳句。", "雖無厚祿故人書，門外猶多長者車。", "我讀揚雄逐貧賦，斯人用意未全疏。"]}