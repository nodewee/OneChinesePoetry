{"author": "黄庭堅", "period": "宋", "type": "诗", "title": "次韵伯氏長蘆寺下", "paragraphs": ["風從落帆休，天與大江平。", "僧坊晝亦靜，鐘磬寒逾清。", "淹留屬暇日，植杖數連甍。", "頗與幽子逢，煮茗當酒傾。", "携手霜木末，朱欄見潮生。", "檣移永正縣，鳥度建康城。", "薪者得樹雞，羹盂味南烹。", "香秔炊白玉，飽飯愧閒行。", "叢祠思歸樂，吟弄夕陽明。", "思歸誠獨樂，薇蕨漸春榮。"]}