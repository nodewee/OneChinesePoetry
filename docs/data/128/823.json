{"author": "黄庭堅", "period": "宋", "type": "诗", "title": "次韵答堯民", "paragraphs": ["君聞蘇公詩，疾讀思過半。", "譬如聞韶耳，三月忘味歎。", "我詩豈其朋，組麗等俳玩。", "不聞南風絃，同調廣陵散。", "鶴鳴九天上，肯作家雞伴。", "晁子但愛我，品藻私月旦。", "官閒樂相從，梨栗供杯案。", "門靜鳥雀嬉，花深蜂蝶亂。", "忽蒙加禮貌，齋戒事搢盥。", "問大心更小，意督詞反緩。", "君材于用多，舞選弓矢貫。", "聰明回自照，勝己果非懦。", "我如相繪事，素質施朽炭。", "古來得道人，非獨大庭館。", "晁子已不疑，冬寒春自暖。", "繫表知藥言，擇友得荀粲。"]}