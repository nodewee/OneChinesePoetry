{"author": "黄庭堅", "period": "宋", "type": "诗", "title": "再次韵呈廖明略", "paragraphs": ["吾觀三江五湖口，湯湯誰能議升斗。", "物誠有之士則然，晚得廖子喜往還。", "學如雲夢吞八九，文如壯士開黄間。", "十年呻吟江湖上，青楓白鷗付心賞。", "未減北郭漢先生，五府交書不到城。", "相者舉肥驥空老，山中無人桂自榮。", "君既不能如鍾世美，匭函上書動天子。", "且向華陰郡下作參軍，要令公怒令公喜。", "君不見晁家樂府可管絃，惜無傾城爲一彈。", "從軍補掾百僚底，九關虎豹何由攀。", "男兒身健事未定，且莫著書藏名山。"]}