{"author": "黄庭堅", "period": "宋", "type": "诗", "title": "定交詩二首效鮑明遠體呈晁无咎  其一", "paragraphs": ["建酉金爲政，摇落草木衰。", "除瓜隴畝凈，邵平無米炊。", "滿家色藜藿，詩書不賙饑。", "平生晁公子，正用此時來。", "定交無一物，秋月以爲期。", "執持荆山璧，要我雕琢之。", "破斧不能柯，況乃玉無疵。", "危冠論百揆，備樂奏四時。", "成功彼有命，用舍君自知。", "收身渺江湖，歲晚白鳥嬉。", "開徑蒲葦中，倚鋤望君歸。", "閉塞乃非道，不才當爾爲。"]}