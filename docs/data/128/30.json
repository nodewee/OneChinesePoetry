{"author": "文天祥", "period": "宋", "type": "诗", "title": "送卓大著知漳州", "paragraphs": ["蓬山隔風雨，芸觀司陽秋。", "厭作承明直，出爲漳浦遊。", "問俗便桑梓，過家拜松楸。", "錦堂事相儷，棠舍陰易留。", "何來瀾蠡間，何物輒負舟。", "翻覆十年事，行止隨坎流。", "倘來豈不再，遲取終無尤。", "太守執此往，邦人庶其瘳。", "昔予援西銘，期子以前修。", "願覿弘濟學，四海放一舟。"]}