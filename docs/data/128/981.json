{"author": "黄庭堅", "period": "宋", "type": "诗", "title": "寄懷元翁", "paragraphs": ["歲年豐稻秔，井邑盛煙火。", "北園曾未窺，王事方勤我。", "花枝互低昂，鳥語相許可。", "觀物見歸根，撫時終宴坐。", "搔首望四鄰，諸賢皆最課。", "極工簿領書，甚辦米鹽顆。", "平生短朱墨，吏考仰丞佐。", "初無公侯心，骨相本寒餓。", "明窗懷玉友，清絕吟楚些。", "念君方坐曹，無因奉虛左。"]}