{"author": "黄庭堅", "period": "宋", "type": "诗", "title": "過致政屯田劉公隠廬", "paragraphs": ["兒時拜公牀，眼碧眉紫煙。", "舍前架茅茨，爐香坐僧禪。", "女奴煮甖粟，石盆瀉機泉。", "今來掃門巷，竹間翁蛻蟬。", "堂堂列五老，勝氣失江山。", "石盆爛黄土，茅齋薪壞椽。", "女奴爲民妻，又瘞蒿里園。", "當年笑語地，華屋轉朱欄。", "課兒種松子，傘蓋上參天。", "投策數去日，木行天再環。", "先生古人風，鐵膽石肺肝。", "眼前不可意，壯日掛其冠。", "解衣廬君峰，洗耳瀑布源。", "霧豹藏文章，驚世時一斑。", "衆人初易之，久遠乃見難。", "憶昔子政在，爲翁數解顔。", "五兵森武庫，河漢落舌端。", "王陽已富貴，塵冠不肯彈。", "呻吟刊十史，凡例墨新乾。", "宰木忽拱把，相望風隧寒。", "百楹書萬卷，少子似翁賢。"]}