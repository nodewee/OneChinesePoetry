{"author": "黄庭堅", "period": "宋", "type": "诗", "title": "次韵孔四著作早行", "paragraphs": ["棄置鋤犁就車馬，從來計出古人下。", "塵埃好在三尺桐，不疑萬世期子野。", "明經使者著書郎，風雨乘馹忘夙夜。", "回車過門問無恙，何意深巷勤長者。", "聖師之後蓋多賢，領略世故有餘暇。", "白面長身雖不見，好古發憤尚類也。", "自然身如警露鶴，每先鳴雞整初駕。", "北行河决所至郡，肅肅王命哀鰥寡。", "力排滹沱避城郭，深澤疲民且田舍。", "賈生三策藏胸中，羿矢百中不虛捨。", "行歸定拜關內侯，但賜黄金恐非價。"]}