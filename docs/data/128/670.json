{"author": "黄庭堅", "period": "宋", "type": "诗", "title": "薛樂道自南陽來入都留宿會飲作詩餞行", "paragraphs": ["薛侯本貴胄，射策一矢中。", "金蘭託平生，瓜葛比諸從。", "數面尚成親，況乃居連棟。", "交游及父子，講學連伯仲。", "奴人通使令，孩稚接戲弄。", "相憐負米勤，同力采蘭供。", "每持君家書，平安覷款縫。", "秦人與吾炙，憂樂一體共。", "釋之廷尉曹，微過成繫訟。", "從此張長公，不肯爲時用。", "丘阿無梧桐，曲直不在鳳。", "生涯谷口耕，世事邯鄲夢。", "自君抱憂端，酒椀未忍齅。", "高秋自南歸，意氣稍寬縱。", "黄花尚滿籬，白蟻方浮甕。", "私言助燕喜，且莫戒輜重。", "霜風獵帷幕，銀燭吐螮蝀。", "密坐幸頗歡，劇飲寧辭痛。", "疏鐘鳴曉撞，小雨作寒霿。", "廐馬蕭蕭鳴，征人稍稍動。", "九衢槐柳中，縱緩青絲鞚。", "朱樓豪士集，紅袖清歌送。", "河鯉獻鱠材，江橙解包貢。", "蟹擘鵝子黄，酒傾琥珀凍。", "舉觴遙酌我，發嚏知見頌。", "行行鞭箠倦，短句煩屢諷。"]}