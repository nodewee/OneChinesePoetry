{"author": "黄庭堅", "period": "宋", "type": "诗", "title": "次韵子瞻和子由觀韓幹馬因論伯時畫天馬", "paragraphs": ["于闐花驄龍八尺，看雲不受絡頭絲。", "西河驄作蒲萄錦，雙瞳夾鏡耳卓錐。", "長楸落日試天步，知有四極無由馳。", "電行山立氣深穩，可耐珠韉白玉羈。", "李侯一顧歎絕足，領略古法生新奇。", "一日真龍入圖畫，在坰群雄望風雌。", "曹霸弟子沙苑丞，喜作肥馬人笑之。", "李侯論幹獨不爾，妙畫骨相遺毛皮。", "翰林評書乃如此，賤肥貴瘦渠未知。", "況我平生賞神駿，僧中云是道林師。"]}