{"author": "黄庭堅", "period": "宋", "type": "诗", "title": "再用舊韵寄孔毅甫", "paragraphs": ["鑒中之髮蒲柳望秋衰，眼中之人風雨俱星散。", "往者託體同青山，健者漂零不相見。", "庾公樓上有詩人，平生落筆瀉河漢。", "置驛勤來索我詩，自說中郎識元歎。", "我方凍坐酒官曹，爲公然薪炙冰硯。", "不解窮愁著一書，豈有文章名九縣。", "奴星結柳送文窮，退倚北窗睡松風。", "太阿耿耿截歸鴻，夜思龍泉號匣中。", "斗柄垂天霜雨空，獨雁叫羣雲萬重。", "何時握手香爐峰，下看寒泉濯卧龍。"]}