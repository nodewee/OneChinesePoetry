{"author": "黄庭堅", "period": "宋", "type": "诗", "title": "次韵奉送公定", "paragraphs": ["去年君渡河，棗下實離離。", "今年君渡河，剝棗詠豳詩。", "直緣恩義重，不憚鞍馬疲。", "詩書半行李，道路費歲時。", "親交歎存亡，學問訪闕遺。", "我多後時悔，君亦見事遲。", "即此有真意，定非兒女知。", "虛名無用處，北斗與南箕。", "燕趙游俠子，長安輕薄兒。", "狂掉三寸舌，躐登九級墀。", "覆手雲雨翻，立談光陰移。", "歃血盟父子，指天出肝脾。", "從來國器重，見謂骨相奇。", "築巖發夢寐，獵渭非熊螭。", "百工改繩墨，一世擅文詞。", "全人脰肩肩，甕盎嫵且宜。", "大槐陰黄庭，女蘿綿絡之。", "昭陽兩兄弟，還自妬蛾眉。", "工顰又宜笑，百輩來茹咨。", "班姬輕鴻毛，更合衆口吹。", "引繩痛排拫，蒙蔽枉成帷。", "惟恐出己上，殺之如弈棋。", "塵埃百年琴，絕絃爲鍾期。", "落落虎豹文，義難管中窺。", "至今揚子雲，不與俗諧嬉。", "歲晚草玄經，覃思寫天維。", "脫身天祿閣，危于劍頭炊。", "卧聞策董賢，閉門甘忍饑。", "五侯盛賓客，騶轡交橫馳。", "時通問字人，得酒未曾辭。", "近者君家翁，天與脫馽鞿。", "已爲冥冥鴻，矰繳尚安施。", "養蘭尋僧圃，愛竹到水湄。", "北闕免朝請，西都分保釐。", "文章九鼎重，富貴一黍累。", "趙良請灌園，但爲商君嗤。", "棄甲尚文過，兕多牛有皮。", "出仕書掣肘，歸來菊荒籬。", "不爲五斗折，自無三徑資。", "勝箭洗蹀血，歸鞍懸月支。", "斯人萬戶侯，造物付鑪錘。", "我觀史臣篇，疏略記糟醨。", "譬如官池蛙，誰能問公私。", "君懷明月珠，簸弄滄海涯。", "深房佩芳蘭，固是王所姬。", "南貢尚包橘，漢濱莫大隨。", "每來促談麈，風生庭竹枝。", "骯髒得家法，伊優不能爲。", "但聽呼摴蒱，便足解人頤。", "功成在漏刻，穎利處囊錐。", "失勢落坑穽，寒窀如愁鴟。", "得馬折足禍，亡羊多歧悲。", "屢敵因心計，伏兵幾面欺。", "長戈仰關來，吐款受羈縻。", "萬事只如此，畢竟誰成虧。", "愛君方寸間，醇朴乃器師。", "安得擺俗纏，東岡竝鉏犁。", "由來在陰鶴，不必振羽儀。", "送行傾車蓋，載酒滿鴟夷。", "天高木葉下，潦退河流卑。", "屯雲搴六幕，新月吐半規。", "人生會面難，取醉聽狂癡。", "語穽發欺笑，詩鋒犯嘲譏。", "懸知履霜來，少別爲不怡。", "天津媚河漢，闕角掛秋霓。", "中有鬼與神，赤舌弄陰機。", "夜光但十襲，出懷即瑕疵。", "去去善逆旅，凍醪約重持。", "山藥倒藤架，紅梨带寒曦。", "坐須騎奴還，淹留歲恐期。", "無爲出門念，牽衣嬰孺啼。", "短韵願成誦，時時寄相思。"]}