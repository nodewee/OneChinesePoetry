{"author": "文天祥", "period": "宋", "type": "诗", "title": "贈劉矮跛相士  其一", "paragraphs": ["鍊石爲形，鏗金爲音。", "世方好圓，癡守方心。", "陰陽絪縕，人一氣質。", "善惡之微，證于聲色。", "意所欲發，雖吾不知。", "彼美子劉，洞其先幾。", "骯髒難合，今世道病。", "如子所言，生稟已定。", "戇夫勇士，往往一偏。", "以視妾婦，豈不猶賢。", "洪範得三，二曰剛克。", "會其歸其，好是正直。", "學問工夫，氣質用微。", "汝能觀形，安知其餘。", "子術已定，吾情已成。", "子執子術，吾安吾情。"]}