{"author": "黄庭堅", "period": "宋", "type": "诗", "title": "次韵叔父夷仲送夏君玉赴零陵主簿", "paragraphs": ["田竇堂上酒，未醉已變態。", "何如東陵瓜，子母相鈎带。", "富貴席未煖，珠玉作災怪。", "茅茨雖長貧，終有懿親在。", "丈人困州縣，短髮餘會撮。", "居然枳棘棲，坐閱歲月代。", "青雲已迷津，濁酒未割愛。", "簿領能無休，飣餖喚魚菜。", "羈旅苦地偏，江湖見天大。", "萬里一帆檣，長風可倚頼。", "因行訪幽禪，頭陀煙雨外。"]}