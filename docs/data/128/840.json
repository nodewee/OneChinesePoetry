{"author": "黄庭堅", "period": "宋", "type": "诗", "title": "次韵答張沙河", "paragraphs": ["張侯堂堂身八尺，老大無機如漢陰。", "猛摩虎牙取吞噬，自歎日月不照臨。", "策名日已汙軒冕，逃去未必焚山林。", "我評君才甚高妙，孤竹截管空桑琴。", "四十未曾成老翁，紫髯垂頤鬰森森。", "眉宇之間見風雅，藍田煙霧生球琳。", "胸中壘塊正須酒，東海可攬北斗斟。", "古人已悲銅雀上，不聞向時清吹音。", "百年毀譽付誰定，取醉自可結舌瘖。", "使公繫腰印如斗，駟馬高蓋驅駸駸。", "親朋改觀婢僕敬，成都男子寧異今。", "又言屋底甚懸磬，兒婚女嫁取千金。", "古來聖賢多不飽，誰能獨無父母心。", "衆雛墮地各有命，强爲百草憂春霖。", "艾封人子暗目睫，與王同牀悔沾襟。", "隴鳥入籠左右啄，終日思歸碧山岑。", "一生能幾開口笑，何忍更遣百慮侵。", "忽投雄篇寫逸興，仰占乾文動奎參。", "自陳使酒嘗駡坐，惜予不與朋盍簪。", "君材蜀錦三千丈，要在刀尺成衣衾。", "南朝例有風流癖，楚地俗多詞賦淫。", "屈原離騷豈不好，只今漂骨滄江潯。", "正令夷甫開三窟，獵以我道皆成禽。", "溫恭忠厚神所勞，于魚得計豈厭深。", "丈夫身在要勉力，豈有吾子終陸沈。", "鄙人相士蓋多矣，勿作蔡澤笑噤吟。"]}