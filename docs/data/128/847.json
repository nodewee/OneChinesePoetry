{"author": "黄庭堅", "period": "宋", "type": "诗", "title": "次韵師厚五月十六日視田悼李彥深", "paragraphs": ["南雁傳尺素，飛來卧龍城。", "頗知高卧久，忽作田野行。", "湛湛陂水滿，欣欣原草榮。", "日華麗山川，秀色奪目精。", "對酒不滿懷，攬物有餘清。", "念昔讀書客，遠人遺世情。", "南畝道觀餉，西郊留勸耕。", "共遊如昨日，笑語絕平生。", "此士今已矣，賓筵無老成。", "猶倚謝安石，深心撫嫠惸。"]}