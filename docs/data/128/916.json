{"author": "黄庭堅", "period": "宋", "type": "诗", "title": "發舒州向皖口道中作寄李德叟", "paragraphs": ["黑雲平屋簷，晨夜隔星月。", "曉裝商旅前，冰底泥活活。", "野人攘畔耕，蹇馬不能滑。", "駝裘惜蒙茸，俱落水塘缺。", "孤材小蝸舍，乞火乾履襪。", "前登極崢嶸，他日飛鳥沒。", "寒花委亂草，耐凍鳴風葉。", "江形篆平沙，分派回勁筆。", "髯弟不俱來，得句漫剞劂。", "却望同安城，惟有松鬰鬰。", "遙知浦口晴，諸峰見明雪。"]}