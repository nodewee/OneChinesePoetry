{"author": "黄庭堅", "period": "宋", "type": "诗", "title": "阻風銅陵", "paragraphs": ["頓舟古銅官，晝夜風雨黑。", "洪波崩奔去，天地無限隔。", "船人謹維笮，何暇思挂席。", "憑江裂嵌空，中有暗水滴。", "洞視不敢前，潭潭蛟龍宅。", "網師登長鱣，賈我腥釜鬲。", "斑斑被文章，突兀喙三尺。", "言語竟不通，噞喁亦何益。", "魁梧類長者，卒以筌餌得。", "浮沉江湖中，波友永相失。", "有生甚苦相，細大更噉食。", "安得無垢稱，對榻忘語默。"]}