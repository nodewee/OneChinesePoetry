{"author": "黄庭堅", "period": "宋", "type": "诗", "title": "靈龜泉上", "paragraphs": ["大靈壽日月，化石皖公陂。", "偶無斧斤尋，不作宰上碑。", "傾首若有謂，指泉來自西。", "泉甘崖木老，坐嘯欲忘歸。", "風流裴通直，商略從我嬉。", "蒔梅盈百科，洗石出崛奇。", "更約聘石工，鑱我靈龜詩。", "舅弟妙學古，亦復古鬚眉。", "卿家北海公，筆法可等夷。", "爲我書斯文，要與斗牛垂。"]}