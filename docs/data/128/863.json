{"author": "黄庭堅", "period": "宋", "type": "诗", "title": "贈趙言", "paragraphs": ["饒陽趙方士，眼如九秋鷹。", "學書不成不學劍，心術妙解通神明。", "醫如俯身拾地芥，相如仰面觀天星。", "自言方術雜鬼怪，萬種一貫皆天成。", "大梁卜肆傾賓客，二十餘年聲籍籍。", "得錢滿屋不經營，散與世人還寄食。", "北門塵土滿衣襟，廣文直舍官槐陰。", "白雲勸酒終日醉，紅燭圍棋清夜深。", "大車駟馬不回首，强項老翁來見尋。", "向人忠信去表襮，可喜正在無機心。", "輕談禍福邀重糈，所在多于竹葦林。", "翁言此輩無足聽，見葉知根論才性。", "飛騰九天沈九淵，自種自收皆在行。", "先期出語駭傳聞，事至十九中時病。", "輪囷離奇惜老大，成器本可千萬乘。", "自歎輕霜白髮新，又去驚動都城人。", "都城達官老于事，嫌翁出言不娬媚。", "有手莫炙權門火，有口莫辯荆山玉。", "吳宮火起燕焚巢，當時卞和斮兩足。", "千里辭家却入門，三春榮木會歸根。", "我有江南黄篾舫，與翁長入白鷗羣。"]}