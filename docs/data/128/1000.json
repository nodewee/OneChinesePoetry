{"author": "黄庭堅", "period": "宋", "type": "诗", "title": "四月戊申賦鹽萬歲山中仰懷外舅謝師厚", "paragraphs": ["只今漢龐公，白髮佐州郡。", "窮通視寒暑，仕已誰喜慍。", "長松卧澗底，桴霤多裂璺。", "未須論才難，世人無此韵。", "禪悅稱性深，語端入理近。", "渙若開春冰，超然聽年運。", "臨民秉三尺，朱墨不可紊。", "傳聞但言歸，心許手自隠。", "欲知南陂稻，得幾就收捃。", "胥疏江湖濱，不邇金玉訓。", "濡需且肉食，觳觫恐鐘釁。", "龍移山發洪，虎乳月生暈。", "竹聲寒夏簟，輟寢中夜聽。", "寄聲向鹿門，儻賜勞苦問。"]}