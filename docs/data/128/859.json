{"author": "黄庭堅", "period": "宋", "type": "诗", "title": "二十八宿歌贈別无咎", "paragraphs": ["虎剝文章犀解角，食未下亢奇禍作。", "藥材根氐罹斸掘，蜜蟲奪房抱饑渴。", "有心無心材慧死，人言不如龜曳尾。", "衛平哆口無南箕，斗柄指日江使噫。", "狐腋牛衣同一燠，高丘無女甘獨宿。", "虛名挽人受實禍，累棋既危安處我。", "室中凝塵散髮坐，四壁矗矗見天下。", "奎蹄曲隈取脂澤，婁豬艾豭彼何擇。", "傾腸倒胃得相知，貫日食昴終不疑。", "古來畢命黄金臺，佩君一言等觜觿。", "月沒參橫惜相違，秋風金井梧桐落。", "故人過半在鬼錄，柳枝贈君當馬策。", "歲晏星回觀盛德，張弓射雉武且力。", "白鷗之翼沒江波，抽絃去軫君謂何。"]}