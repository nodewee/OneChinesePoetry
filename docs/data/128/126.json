{"author": "黄庭堅", "period": "宋", "type": "诗", "title": "次韵子瞻題郭熙畫秋山", "paragraphs": ["黄州逐客未賜環，江南江北飽看山。", "玉堂卧對郭熙畫，發興已在青林間。", "郭熙官畫但荒遠，短紙曲折開秋晚。", "江村烟外雨脚明，歸雁行邊餘疊巘。", "坐思黄柑洞庭霜，恨身不如雁隨陽。", "熙今頭白有眼力，尚能弄筆映窗光。", "畫取江南好風日，慰此將老鏡中髮。", "但熙肯畫寬作程，十日五日一水石。"]}