{"author": "黄庭堅", "period": "宋", "type": "诗", "title": "寄傅君倚同年", "paragraphs": ["有情清江水，東下投豫章。", "故人江上居，不寄書一行。", "相思對明月，談笑如清光。", "向風長歎息，孤雁起寒塘。", "傾寫鬰結懷，因之東南翔。", "姑氏有淑質，幽林蘭靜芳。", "願因奉箕帚，蘋藻羞烝嘗。", "念君方策名，要津邁騰驤。", "引車入里門，觀者塞路旁。", "雝雝求匹好，羔雁委潘楊。", "顧惟蓬茅陋，豈能屈東牀。", "眷言南鳴雁，七子伊在桑。", "幸緣一日雅，結好永不忘。"]}