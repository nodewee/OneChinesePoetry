{"author": "黄庭堅", "period": "宋", "type": "诗", "title": "次韵元實病目", "paragraphs": ["道人嘗恨未灰心，儒士苦愛讀書眼。", "要須玄覽照鏡空，莫作白魚鑽蠹簡。", "閱人朦朧似有味，看字昏澀尤宜懶。", "范侯年少百夫雄，言行一一無可柬。", "看君眸子當瞭然，乃稱胸次常坦坦。", "如何有物食明月，淚睫隕珠衣袖滿。", "金篦刮膜會有時，湯熨取快術誠短。", "君不見岳頭懶瓚一生禪，鼻涕垂頤渠不管。"]}