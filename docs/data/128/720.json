{"author": "黄庭堅", "period": "宋", "type": "诗", "title": "對酒歌答謝公靜", "paragraphs": ["我爲北海飲，君作東武吟。", "看君平生用意處，蕭灑定自知人心。", "南陽城邊雪三日，愁陰不能分皂白。", "摧輪踠蹄泥數尺，城門晝開眠賈客。", "移人僵尸在旦夕，誰能忍饑待食麥。", "身憂天下自有人，寒士何者愁填臆。", "民生正自不願材，可乘以車可鞭策。", "君不見海南水沈紫栴檀，碎身百鍊金博山。", "豈如不蒙斧斤賞，老大絕崖霜雪間。", "投身有用禍所集，何況四達之衢井先汲。", "昨日青童天上回，手捧玉帝除書來。", "一番通籍清都闕，百身書名赤城臺。", "飛昇度世無虛日，怪我短褐趨塵埃。", "顧謂彼童子，此何預人事。", "但對清樽即眼開，一杯引人著勝地。", "傳聞官酒亦自清，徑須沽取續吾瓶。", "南山朝來似有意，今夜儻放春月明。"]}