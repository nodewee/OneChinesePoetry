{"author": "黄庭堅", "period": "宋", "type": "诗", "title": "代書", "paragraphs": ["阿熊去我時，秋暑削甘瓜。", "離別日月除，蓮房倒箭靫。", "得書報平安，肥字如栖鴉。", "汝才躍鑪金，自必爲鏌鋣。", "窮年抱新書，挽條咀春葩。", "弄筆不能休，屈宋欲作衙。", "屈指推日星，許身上雲霞。", "安知九天關，虎豹守夜叉。", "祝田操豚蹄，持狹所欲奢。", "文章六經來，汗漫十牛車。", "譬如觀滄海，細大極龍蝦。", "古人以聖學，未肯廢百家。", "舊山木十圍，齋堂綠陰遮。", "紅稻香盂飯，黄雞厭食鮭。", "摩挲垂腴腹，頗復讀書耶。", "念汝齒壯矣，無婦助烹茶。", "父兄亦憐汝，須兒牧犬豭。", "且伐千章木，贈行當馬檛。", "贏糧果後時，定隨八月槎。", "覺民在林中，丁丁聞兔罝。", "奉身甚和友，幹父辦咄嗟。", "臺源吟松籟，先生岸巾紗。", "留客醉風月，盤筯供柔嘉。", "仍工朱絲絃，洗心拂奇邪。", "孤臣發楚調，傾國怨胡笳。", "把筆學周鼓，字形錐畫沙。", "詩書乃宿好，不爲蓬生麻。", "元明祖師禪，妙手發琵琶。", "已無富貴心，鼓吹一池蛙。", "天民服農圃，頗復秋斂賒。", "下田督未耘，入嶺按新畬。", "悉力輸王賦，至今困生涯。", "知命叔山徒，爐香嚴佛花。", "惟思苾芻園，脫冠著袈裟。", "起家望兩季，佩金蹋朝鞾。", "嘉魚在南國，宗廟薦鱨鯊。", "我爲萬夫長，朝論不齒牙。", "刺頭簿領中，蚤虱廢搔爬。", "世累已纏縛，官箴易疵瑕。", "何時煙雨裏，驅羊入金華。", "遣奴迫王事，不暇學驚蛇。"]}