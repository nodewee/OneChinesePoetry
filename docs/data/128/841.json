{"author": "黄庭堅", "period": "宋", "type": "诗", "title": "送張沙河遊齊魯諸邦", "paragraphs": ["張侯去沙河，三食鄴下麥。", "筆力望晁董，頗遺俗眼白。", "平生學經綸，胸中負奇畫。", "未論功活人，飽飯不常得。", "妻寒尚賓敬，兒餓猶筆墨。", "側聞共伯城，魚稻頗宜客。", "又持塵生甑，欲往立四壁。", "平生貸米家，十輩來簿責。", "囊無孔方兄，面有在陳色。", "守株伺投兔，歲晚將何獲。", "廣道無人行，春風轉沙石。", "栖栖馬如狗，去謁東侯伯。", "布衣未可量，蒼髯身八尺。", "魚乾要斗水，士困易爲德。", "譬之舉大木，人借一臂力。", "諸公感意氣，豈待故相識。", "吾窮乏祖餞，折柳當馬策。"]}