{"author": "黄庭堅", "period": "宋", "type": "诗", "title": "薄薄酒二章  其二", "paragraphs": ["薄酒終勝飲茶，醜婦不是無家。", "醇醪養牛等刀鋸，深山大澤生龍蛇。", "秦時東陵千戶食，何如青門五色瓜。", "傳呼鼓吹擁部曲，何如春雨一池蛙。", "性剛太傅促和藥，何如羊裘釣煙沙。", "綺席象牀琱玉枕，重門夜鼓不停撾。", "何如一身無四壁，滿船明月卧蘆花。", "吾聞食人之肉，可隨以鞭朴之戮。", "乘人之車，可加以鈇鉞之誅。", "不如薄酒醉眠牛背上，醜婦自能搔背痒。"]}