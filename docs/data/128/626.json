{"author": "黄庭堅", "period": "宋", "type": "诗", "title": "遊愚溪", "paragraphs": ["意行到愚溪，竹輿鳴擔肩。", "冉溪昔居人，埋沒不知年。", "偶託文字工，遂以愚溪傳。", "柳侯不可見，古木蔭濺濺。", "羅氏家瀟東，瀟西讀書園。", "笋茁不避道，檀欒摇春煙。", "下入朝陽巖，次山有銘鎸。", "蘚石破篆文，不辨瞿李袁。", "嵌竇響笙磬，洞中出寒泉。", "同遊三五客，拂石弄潺湲。", "俄頃生白雲，似欲駕我仙。", "吾將從此逝，挽牽遂回船。"]}