{"author": "黄庭堅", "period": "宋", "type": "诗", "title": "次韵子瞻和王子立風雨敗書屋有感", "paragraphs": ["婦翁不可撾，王郎非嬌客。", "十年爲從學，苦淡共陻厄。", "燕雀嗤鴻漸，犬羊睨麟獲。", "遇逢涇渭分，昨夢春冰釋。", "平生五車書，才吐二三策。", "已作謗薰天，金朱果何益。", "君窮一窗下，風雨更削跡。", "詩工知學進，詞苦見意迫。", "俗情傲秦贅，婦舍不煖席。", "南冶從東家，不聞被嘲劇。", "師儒並世難，日月過箭疾。", "公今未有田，把筆耕六籍。"]}