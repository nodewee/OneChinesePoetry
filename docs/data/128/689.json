{"author": "黄庭堅", "period": "宋", "type": "诗", "title": "奉答子高見贈十韵", "paragraphs": ["柳徑雨著綿，竹齋風隕籜。", "屏處人事少，晴餘鳥聲樂。", "詩卷墮我前，謂從天上落。", "君有古人風，詩如古人作。", "簞瓢謝膏粱，翰墨化糟粕。", "誤蒙東海觀，吾淺迺可酌。", "真成聞道百，自謂莫己若。", "謝生石韞玉，志尚本丘壑。", "雖無首陽粟，飲水亦不惡。", "跫然何時來，爲我一發藥。"]}