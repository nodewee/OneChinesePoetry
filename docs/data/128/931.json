{"author": "黄庭堅", "period": "宋", "type": "诗", "title": "泊大孤山作", "paragraphs": ["匯澤爲彭蠡，其容化鵾鵬。", "中流擢寒山，正色且無朋。", "其下蛟龍卧，宮譙珠貝層。", "朝雲與暮雨，何處會高陵。", "不見凌波襪，靚妝照澄凝。", "空餘血食地，猿嘯枯楠藤。", "高帆駕天來，落葉聚秋蠅。", "幽明異禮樂，忠信豈其憑。", "風波浩平陸，何況非履冰。", "安得曠達士，霜晴嘗一登。"]}