{"author": "黄庭堅", "period": "宋", "type": "诗", "title": "寄李次翁", "paragraphs": ["雨斷山川明，花深鳥烏樂。", "枯骨不霑名，古今同一壑。", "惟有在世時，聊厚不爲薄。", "南箕與北斗，親友多離索。", "斯文如舊歡，李侯極磊落。", "頗似元魯山，用心撫疲弱。", "不以民爲梯，俯仰無所怍。", "胸中種妙覺，歲晚期必穫。", "然膏夜讀書，見聖宜有作。", "文字寄我來，官郵遠飛橐。", "世緣心已死，儻得萬金藥。"]}