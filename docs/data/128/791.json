{"author": "黄庭堅", "period": "宋", "type": "诗", "title": "次韵子瞻與舒堯文禱雪霧豬泉唱和", "paragraphs": ["老農年饑望人腹，想見四溟森雨足。", "林回投璧負嬰兒，豈聞烹兒翁不哭。", "未論萬戶無炊煙，蛛絲蝸涎經杼軸。", "使君閔雪無肉味，煮餠青蒿下鹽菽。", "豈云剪爪宜侵肌，霜不殺草仍故綠。", "幽靈奰贔西山霧，牲肥酒香神未瀆。", "得微往從董父餐，寧當罪繫葛陂淵。", "卜擇祠官齊博士，暴露致告蒼崖顛。", "請天行澤不汲汲，爾亦枯魚過河泣。", "生鵝斬頸血未乾，風馬雲車坐相及。", "百里旌旗灑玉花，使君義動龍蛇蟄。", "老農歡喜有春事，呼兒飯牛理簑笠。", "博士勿嘆從公疲，明年麥飯滑流匙。"]}