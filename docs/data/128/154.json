{"author": "黄庭堅", "period": "宋", "type": "诗", "title": "次韵王炳之惠玉版紙", "paragraphs": ["王侯鬚若緣坡竹，哦詩清風起空谷。", "古田小紙惠我百，信知溪翁能解玉。", "鳴踸千杵動秋山，裹糧萬里來輦轂。", "儒林丈人有蘇公，相如子雲再生蜀。", "往時翰墨頗橫流，此公歸來有邊幅。", "小楷多傳樂毅論，高詞欲奏雲門曲。", "不持去掃蘇公門，乃令小人今拜辱。", "去騷甚遠文氣卑，畫虎不成書勢俗。", "董狐南史一筆無，誤掌殺青司記錄。", "雖然此中有公議，或辱五鼎榮半菽。", "願公進德使見書，不敢求公米千斛。"]}