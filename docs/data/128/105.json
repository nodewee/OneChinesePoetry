{"author": "黄庭堅", "period": "宋", "type": "诗", "title": "次韵文潛同遊王舍人園", "paragraphs": ["移竹淇園下，買花洛水陽。", "風煙二十年，花竹可迷藏。", "九衢流車馬，相值各匆忙。", "豈有道邊宅，靜居如寶坊。", "幅巾延客酒，妙歌小紅裳。", "主人有班綴，衣拂御爐香。", "常恐鷤鴂鳴，百草爲不芳。", "故作龜曳尾，頗深漆園方。", "初開蝸牛廬，中置師子牀。", "買田宛丘間，江漢起濫觴。", "今此百畝宮，冬溫夏清凉。", "身閒閱世故，宇靜發天光。", "安肯聲利場，牽黄臂老蒼。", "張侯筆瑞世，三秀麗齋房。", "作詩盛推賞，明珠計斛量。", "掃花坐晚吹，妙語益難忘。", "重游樊素病，捧心不能妝。", "來日猶可追，聽我歌楚狂。"]}