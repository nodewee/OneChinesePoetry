{"author": "黄庭堅", "period": "宋", "type": "诗", "title": "次韵孫子實題少章寄寂齋", "paragraphs": ["虛名誤壯夫，今古可笑閔。", "尸裹萬里歸，書載五車稛。", "安知衡門下，身與天地準。", "秦晁兩美士，內行頗修謹。", "余欲造之深，抽琴去其軫。", "寄寂喧鬨間，此道有汲引。", "獄戶聞笞榜，市聲雜嘲辴。", "二生對曲肱，圭玉發石藴。", "大小窮鵬鷃，短長見椿槿。", "欲聞寂時聲，黄鍾在龍筍。"]}