{"author": "黄庭堅", "period": "宋", "type": "诗", "title": "次韵答曹子方雜言", "paragraphs": ["酺池寺，湯餠一齋盂，曲肱懶著書。", "騎馬天津看逝水，滿船風月憶江湖。", "往時盡醉冷卿酒，侍兒琵琶春風手。", "竹間一夜鳥聲春，明朝醉起雪塞門。", "當年聞說冷卿客，黄鬚鄴下曹將軍。", "挽弓石八不好武，讀書卧看三峰雲。", "誰憐相逢十載後，釜裏生魚甑生塵。", "冷卿白首大官寺，樽前不復如花人。", "曹將軍，江湖之上可相忘，舂鉏對立鴛鴦雙。", "無機與游不亂行，何時解纓濯滄浪。", "喚取張侯來平章，烹茶煮餠坐僧房。"]}