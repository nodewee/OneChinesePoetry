{"author": "黄庭堅", "period": "宋", "type": "诗", "title": "贈張仲謀", "paragraphs": ["車如雞栖馬如狗，閉門常多出門少。", "去天尺五張公子，官居城南池館好。", "健兒快馬紫游韁，迎我不知沙路長。", "高榆老柳媚寒日，枯荷小鴨凍野航。", "津人刺船起應客，遙知故人一水隔。", "下馬索酒呼三遲，騎奴笑言客竟癡。", "向來情義比瓜葛，萬事略不置町畦。", "追數存亡異憂樂，燭如白虹貫酒巵。", "開軒臨水弄長笛，吹落殘月風凄凄。", "城頭漏下四十刻，破魔驚睡聽新詩。", "君詩清壯悲節物，正與秋蟲同一律。", "邇來更覺苦語工，思婦霜碪擣寒月。", "朱顔綠髮深誤人，不似草木長青春。", "潔身好賢君自有，今日相看進于舊。", "以茲敢傾一盃酒，爲太夫人千萬壽。"]}