{"author": "黄庭堅", "period": "宋", "type": "诗", "title": "林爲之送筆戲贈", "paragraphs": ["閻生作三副，規摹宣城葛。", "外貌雖銑澤，毫心或麤糲。", "功將希栗尾，拙乃成棗核。", "李慶縛散卓，含墨能不洩。", "病在惜白毫，往往半巧拙。", "小字亦周旋，大字難曲折。", "時時一毛亂，乃似逆梳髮。", "張鼎徒有表，徐偃元無骨。", "橅畫記姓名，亦可應倉卒。", "爲之街南居，時通鈴下謁。", "晴軒坐風凉，怪我把枯筆。", "開囊撲蠹魚，遣奴送一束。", "洗硯磨松煤，揮灑至日沒。", "蚤年學屠龍，適用固疏闊。", "廣文困虀鹽，烹茶對秋月。", "略無人問字，況有客投轄。", "文章寄呻吟，講授費頰舌。", "閒無用心處，雌黄到筆墨。", "時不與人遊，孔子尚愛日。", "作詩當鳴鼓，聊自攻短闕。"]}