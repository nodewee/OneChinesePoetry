{"author": "黄庭堅", "period": "宋", "type": "诗", "title": "和孫公善李仲同金櫻餌唱酬二首  其一", "paragraphs": ["人生欲長存，日月不肯遲。", "百年風吹過，忽成甘蔗滓。", "傳聞上世士，烹餌草木滋。", "千秋垂綠髮，每恨不同時。", "李侯好方術，肘後探神奇。", "金櫻出皇墳，刺橐覽霜枝。", "寒窗司火候，古鼎凍膠飴。", "初嘗不可口，醇酒和味宜。", "至今身七十，孺子色不衰。", "田中按耘鉏，孫息親抱持。", "却笑鄰舍公，未老須杖藜。"]}