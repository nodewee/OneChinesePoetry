{"author": "黄庭堅", "period": "宋", "type": "诗", "title": "書磨崖碑後", "paragraphs": ["春風吹船著浯溪，扶藜上讀中興碑。", "平生半世看墨本，摩挲石刻鬢成絲。", "明皇不作苞桑計，顛倒四海由祿兒。", "九廟不守乘輿西，萬官已作烏擇栖。", "撫軍監國太子事，何乃趣取大物爲。", "事有至難天幸爾，上皇跼蹐還京師。", "內間張后色可否，外閒李父頤指揮。", "南內淒涼幾苟活，高將軍去事尤危。", "臣結舂陵二三策，臣甫杜鵑再拜詩。", "安知忠臣痛至骨，世上但賞瓊琚詞。", "同來野僧六七輩，亦有文士相追隨。", "斷崖蒼蘚對立久，涷雨爲洗前朝悲。"]}