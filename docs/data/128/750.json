{"author": "黄庭堅", "period": "宋", "type": "诗", "title": "次韵謝外舅病不能拜復官夏雨眠起之什", "paragraphs": ["丈人養痾卧，此道取衆棄。", "强飯尚可飽，力田苦常匱。", "欲從羣兒嬉，出語不娬媚。", "軒窗坐風凉，編簡勘遺墜。", "自安井无禽，未歎旅焚次。", "夏暑極陽功，時霖作陰事。", "呼兒疏藥畦，植杖按瓜地。", "南山雲氣佳，北極冕旒邃。", "自欣鬚髮白，得見衣裳治。", "山林收枯槁，草木洗憔悴。", "舐痔以車來，探珠遭龍睡。", "腹便時蒙嘲，身退得自恣。", "伊優無下僚，骯髒謝高位。", "誰能領斯會，好在漆園吏。"]}