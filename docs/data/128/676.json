{"author": "黄庭堅", "period": "宋", "type": "诗", "title": "聽崇德君鼓琴", "paragraphs": ["月明江靜寂寥中，大家斂袂撫孤桐。", "古人已矣古樂在，彷彿雅頌之遺風。", "妙手不易得，善聽良獨難。", "猶如優曇華，時一出世間。", "兩忘琴意與己意，迺似不著十指彈。", "禪心默默三淵靜，幽谷清風淡相應。", "絲聲誰道不如竹，我已忘言得真性。", "罷琴窗外月沈江，萬籟俱空七絃定。"]}