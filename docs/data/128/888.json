{"author": "黄庭堅", "period": "宋", "type": "诗", "title": "都下喜見八叔父", "paragraphs": ["一別七冬夏，幾書通置郵。", "冥鴻難借問，江鯉多沈浮。", "心因夢想去，迹爲山川留。", "叔趨丹鳳闕，身向卧龍洲。", "邂逅入關馬，同時解轡鞦。", "別後事萬端，向來身百憂。", "咨嗟舊田園，慟哭新松楸。", "稍詢耆舊間，太半歸山丘。", "小兒携婦子，襁褓皆裹頭。", "青燈照逆旅，呼酒濯亂愁。", "破啼爲笑語，霜夜盡更籌。", "歲寒叔舊節，況又高春秋。", "老松心更槩，綠竹氣和柔。", "言如不出口，體若不勝裘。", "德音潤九里，政事無全牛。", "詩成戲筆墨，清甚韋蘇州。", "篆籀有志氣，當於古人求。", "自悲聞道晚，涉世如虛舟。", "雖無觸物意，儻亦遭駡咻。", "稍窺性命學，未窮言行尤。", "息心待自信，渺如大河流。", "隄防小不密，一决敗數州。", "安得心服禮，不見爲瘡疣。", "荆雞變化材，鵠卵滯陰幽。", "願因啄抱力，浩蕩碧雲遊。"]}