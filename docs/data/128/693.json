{"author": "黄庭堅", "period": "宋", "type": "诗", "title": "送吳彥歸番陽", "paragraphs": ["學省困齏鹽，人材任尊奬。", "倥侗祝螟蛉，小大器罌瓬。", "諸生厭晚成，躐學要儈駔。", "摹書說偏旁，破義析名象。", "九鼎奏簫韶，爰居端不饗。", "青衿少到門，庭除晝閒敞。", "竹風交槐陰，三見秋氣爽。", "時頼解事人，載酒直心賞。", "吳郎楚國材，幽蘭秀榛莽。", "彥國吐嘉言，子將喜標榜。", "平生欽豪俊，久客慕鄉黨。", "虛齋延灑掃，薄飯薦腒鮝。", "詩句唾成珠，笑嘲愜爬痒。", "春夏頻謝除，曾未厭來往。", "歸雁多喜聲，寒蟬停哀響。", "黄花滿籬落，白蟻鬧甕盎。", "留君待佳節，忽忽戒徂兩。", "親戚傷離居，交游念疇曩。", "棋局無對曹，摴蒱失朋長。", "問君去爲何，雲物愁莽蒼。", "壽親髮斑斑，千里勞夢想。", "家雞藁頭肥，寒魚受罾網。", "甘旨蔌中厨，伊啞弄文襁。", "此行樂未央，安知川塗廣。", "深秋上滄江，遠水平如掌。", "人生要得意，壯士多曠蕩。", "野鶴被籠樊，江鷗戀菰蔣。", "本來丘壑姿，不著芻豢養。", "寄聲謝鄉鄰，爲我具兩槳。", "有路即歸田，君其信非誑。"]}