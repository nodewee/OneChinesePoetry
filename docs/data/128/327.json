{"author": "黄庭堅", "period": "宋", "type": "诗", "title": "再用前韵詠子舟所作竹", "paragraphs": ["森萷一山竹，壯士十三輩。", "自干雲天去，草芥肯下逮。", "虛心聽造物，顛沛風雲會。", "榮枯偶同時，終不相棄背。", "誰云湖州沒，筆力今尚在。", "阿筌雖墨妙，好以桃李配。", "國工裁主意，冷淡恐不愛。", "子舟落心畫，榮觀不在外。", "耆年道機熟，增勝當倍倍。", "祖述今百家，小紙弄姿態。", "雖云出湖州，卷置懶開對。", "非公筆如椽，孰能爲之大。"]}