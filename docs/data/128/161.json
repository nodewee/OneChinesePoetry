{"author": "黄庭堅", "period": "宋", "type": "诗", "title": "答黄冕仲索煎雙井并簡揚休", "paragraphs": ["江夏無雙乃吾宗，同舍頗似王安豐。", "能澆茗椀湔祓我，風袂欲挹浮丘翁。", "吾宗落筆賞幽事，秋月下照澄江空。", "家山鷹爪是小草，敢與好賜雲龍同。", "不嫌水厄幸來辱，寒泉湯鼎聽松風，夜堂朱墨小燈籠。", "惜無纖纖來捧椀，惟倚新詩可傳本。"]}