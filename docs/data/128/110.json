{"author": "黄庭堅", "period": "宋", "type": "诗", "title": "次韵子瞻送顧子敦河北都運二首  其一", "paragraphs": ["儒者給事中，顧公甚魁偉。", "經明往行河，商略頗應史。", "勞人又費乏，國計安能已。", "成功渠有命，得人斯可喜。", "似聞阻饑餘，惡少驚邑里。", "啟鑰探珠金，奪懷取姝美。", "部中十盜發，一二書奏紙。", "西連魏三河，東盡齊四履。", "此豈小事哉，何但行治水。", "使民皆農桑，乃是真儒耳。"]}