{"author": "黄庭堅", "period": "宋", "type": "诗", "title": "次韵子瞻春菜", "paragraphs": ["北方春蔬嚼冰雪，妍暖思采南山蕨。", "韭苗水餠姑置之，苦菜黄雞羹糝滑。", "蓴絲色紫菰首白，蔞蒿芽甜蔊頭辣。", "生葅入湯翻手成，芼以薑橙誇縷抹。", "驚雷菌子出萬釘，白鵝截掌鼈解甲。", "琅玕森深未飄籜，軟炊香秔煨短茁。", "萬錢自是宰相事，一飯且從吾黨說。", "公如端爲苦筍歸，明日青衫誠可脫。"]}