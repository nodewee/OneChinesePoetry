{"author": "黄庭堅", "period": "宋", "type": "诗", "title": "贈秦少儀", "paragraphs": ["汝南許文休，馬磨自衣食。", "但聞郡功曹，滿世名籍籍。", "渠命有顯晦，非人作通塞。", "秦氏多英俊，少游眉最白。", "頗聞鴻雁行，筆皆萬人敵。", "吾早知有覯，而不知有覿。", "少儀袖詩來，剖蚌珠的皪。", "乃能持一鏃，與我箭鋒直。", "自吾得此詩，三日卧向壁。", "挽士不能寸，推去輒數尺。", "才難不其然，有亦未易識。"]}