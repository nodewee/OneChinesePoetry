{"author": "文天祥", "period": "宋", "type": "诗", "title": "贈祕書王監丞", "paragraphs": ["君不見祕書外監賀放翁，鏡湖一曲高清風。", "又不見太子師傅兩疏氏，東門祖帳羅群公。", "人生晚節良不易，頹波直下誰障東。", "使人知有在我者，二三君子爲有功。", "我公金華山下住，赤松安期白雲處。", "風骨細瘦真神仙，急流勇退不肯顧。", "我昔山中想風采，幾回擊節歸田疏。", "適來追陪水蒼佩，親見辭歸白雲路。", "御筆擢公領蓬山，師表玉立東宮官。", "兩年苦口一去字，未許鷗鷺從公閑。", "瑶池深深鎖策府，玉皇宮闕僑其間。", "暫分赤符管下界，半空雲氣常往還。", "多少持麾辭上國，悠悠風塵見此客。", "莫作尋常太守看，疏賀以來偉人物。", "夜瞻婺女次舍中，一點光明射南極。", "公歸眠食重調護，世道尚憑公氣力。"]}