{"author": "黄庭堅", "period": "宋", "type": "诗", "title": "再和答爲之", "paragraphs": ["君勿嘲廣文，沍寒被絺葛。", "君勿嘲廣文，窮年飯粢糲。", "常恐俎豆予，與世充肴核。", "凡木不願材，大折小枝洩。", "櫟依曲轅社，聊用神其拙。", "吾家本江南，一丘藏曲折。", "瀕溪蔭蒼筤，萧洒可散髮。", "既無使鬼錢，又無封侯骨。", "薄祿庇閒曹，且免受逼卒。", "爲此懶出門，徒弊懷中謁。", "直齋賓客退，風物供落筆。", "詩成著牀頭，不知今幾束。", "君何向予勤，見詩歎埋沒。", "嗣宗須酒澆，未信胸懷闊。", "自狀一片心，碧潭浸寒月。", "令德感來教，爲君賦車轄。", "君思揚雄吒，何似張儀舌。", "此意恐太狂，願爲引繩墨。", "正使此道非，改過從今日。", "報章望瓊琚，勿使音塵闕。"]}