{"author": "黄庭堅", "period": "宋", "type": "诗", "title": "和謝公定征南謠", "paragraphs": ["傳聞交州初陸梁，東連五溪西氐羌。", "軍行不斷蠻標盾，謀主皆收漢畔亡。", "合浦譙門腥血沸，晉興城下白骨荒。", "謀臣異時坐致寇，守臣今日愧苞桑。", "已遣戈船下灕水，更分樓船浮豫章。", "頗聞師出三鴉路，盡是中屯六郡良。", "漢南食麥如食玉，湖南驅人如驅羊。", "營平請穀三百萬，祁連引兵九千里。", "少府私錢不可知，大農計歲今餘幾。", "土兵番馬貔虎同，蝮蛇毒草篁竹中。", "未論芻粟捐金費，直愁瘴癘連營空。", "我思荆州李太守，欲募蠻夷令自攻。", "至今民歌尹殺我，州郡擇人誠見功。", "張喬祝良不難得，誰借前筯開天聰。", "詔書哀痛言語切，爲民一洗橫尸血。", "摧鋒陷堅賞萬戶，塹山堙谷窮三穴。", "南平舊時頗臣順，欲獻封疆請旄節。", "廟謨猶計病中原，豈知一朝更屠滅。", "天道從來不爭勝，功臣好爲可喜說。", "交州雞肋安足貪，漢開九郡勞臣監。", "呂嘉不肯佩銀印，徵側持戈敵百男。", "君不見往年瀕海未郡縣，趙佗閉關罷朝獻。", "老翁竊帝聊自娛，白頭抱孫思事漢。", "孝文親遺勞苦書，稽首請去黄屋車。", "得一亡十終不忍，太宗之仁千古無。"]}