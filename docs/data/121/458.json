{"author": "鄒浩", "period": "宋", "type": "诗", "title": "再酬仲孺", "paragraphs": ["龍團方啓封，數子已驚視。", "端如肖壁人，騎羊入城肆。", "又如金谷姿，不合樓前墜。", "嚢衣本酸寒，茶具無一是。", "紛紛詰鄰家，浪欲學擁鼻。", "秋空輙雲雷，秘惜乃天意。", "未敢還巾車，且集諸生試。", "豈非今年芽，歲月與君異。", "直須如印刓，詩驛趼來使。", "念君才患多，落筆有餘思。", "盈編故可期，河流幾時泚。", "君應嘲馬肝，不食亦知味。"]}