{"author": "鄒浩", "period": "宋", "type": "诗", "title": "送杜君童學士赴闕", "paragraphs": ["西風獵獵鳴旌旗，南陽學士趨丹墀。", "南陽父老挽不住，家聲復如東漢時。", "堂堂材具中梁棟，鬢邊寒暑驚駒馳。", "垂衣繼照掲日月，只應一見舒堯眉。", "鸞臺鳳閣有新路，着鞭寧許駑駘知。", "委身報國一心耳，嶷如嵩岱誰能移。", "他時廷尉妙生死，還将此道供論思。", "凌雲大廈肅天宇，千秋萬歲無傾欹。", "焦頭爛額豈足尚，長堤蟻穴今圖之。", "回看蹇淺丈夫子，攫金清旦方沉迷。", "矢來無鄉亦可卹，付與公議分高卑。", "前人得失焕清簡，納公胸次無孑遺。", "願言朝退坐華省，更以反己爲元龜。", "儒冠往往喙三尺，勿令白玉生瑕疵。"]}