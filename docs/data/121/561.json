{"author": "鄒浩", "period": "宋", "type": "诗", "title": "送李師聃祖道長官赴衡州耒陽令", "paragraphs": ["視國如視家，愛民如爱子。", "秉心金石堅，古人概如此。", "今人亦古人，但患物轉徙。", "遑遑聲利間，自不明本已。", "安能使元元，一以父母比。", "問其所居位，廣分國百里。", "問其所食祿，盡出民骨髓。", "奈何莫之思，顛倒以爲是。", "祖道於今古，問學妙窮理。", "內重外物輕，識者久歎美。", "宰制得耒陽，何啻牛刀委。", "導達聖主恩，千仞决谿水。", "雨暘隨指呼，絲穀飫鄰鄙。", "明神實聽之，日夜介福祉。", "君雖不求通，軒冕自難已。", "工部有英靈，吾知爲君喜。"]}