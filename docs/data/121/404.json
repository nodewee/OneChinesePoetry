{"author": "鄒浩", "period": "宋", "type": "诗", "title": "王景亮携晁無咎清美堂記來求詩爲賦此一篇", "paragraphs": ["先生不出二十年，幅巾種樹老盧泉。", "盧泉水木清且妍，築堂流水茂樹間。", "晁侯作記筆如椽，畫欄素壁青瑤鎸。", "明珠白璧光射天，先生矜詫喜欲顛。", "春歸野岸綠漪漣，青山東缺如斷環。", "雪消風軟山蒼然，杏梢紅破臙脂寒。", "先生醉狂夢思山，自駕草車束塵編。", "上堂讀書門畫關，金徽朱絲弄猗蘭。", "相思古人太古前，若非豪士魯仲連。", "即是幽人梁伯鸞，先生好學老益堅。", "少時不信功名艱，青衫屢補履決穿。", "晚知有命絕可憐，歸來自買汶上田。", "䆉稏香露凝秋殷，只知留客有酒錢。", "肯問釡粥寒韲酸，拖金曳繡卷曉班。", "何似布褐暖且寛，先生所願一何亷。", "貴人孰與先生賢，朱門銅臭廚肉膻。", "夜闌白月照管絃，美人一笑夭桃燃。", "安知賢達死丘園，正恐後世終無傳。", "此意已輸先生先，我今欲歸無由緣。", "蕙帳依約聞清猨，何時相從一醉眠。", "梨花楊柳傍禁煙，曾點浴沂春衣單。", "德公渡沔應已還，山中桂枝聊攀援。"]}