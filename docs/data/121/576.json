{"author": "鄒浩", "period": "宋", "type": "诗", "title": "留别張雲立立之", "paragraphs": ["來遷夢破知何處，今君歸去仙宮路。", "江頭舟楫嶺頭雲，曾許乘風邀月住。", "翛然三載與君同，信我此心惟白鷺。", "白鷺忘情亦有情，君更情多無量數。", "天繪亭前不忍分，遠送我來欣進步。", "霜凋萬木見孤松，顔色青青獨如故。", "湘南湘北舊光陰，從此回頭但烟霧。", "得志軒前藕未花，梅率小桃先已露。", "與君同醉復同醒，千頃池塘渺新霔。", "好随魚躍趁風雷，飛上青天休反顧。"]}