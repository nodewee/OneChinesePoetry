{"author": "鄒浩", "period": "宋", "type": "诗", "title": "送散老歸龍井", "paragraphs": ["長安冥冥砂礫飛，道人趼足來何爲。", "師恩浹髓未云報，誓求卿相成其碑。", "卿相盈朝成者誰，尚書妙墨侍郎詞。", "二公奔走天下士，士獲一面猶幾希。", "道人願力豈不滿，文字乃今兼得之。", "龍井神龍應護持，杖頭星斗東南垂。", "過門别我自色喜，我愧儒冠多背師。"]}