{"author": "王建", "period": "唐", "type": "诗", "title": "水運行", "paragraphs": ["西江運船立紅幟，萬棹千帆繞江水。", "去年六月無稻苗，已說水鄉人餓死。", "縣官部船日算程，暴風惡雨亦不停。", "在生有樂當有苦，三年作官一年行。", "壞舟畏鼠復畏漏，恐向太倉折升斗。", "辛勤耕種非毒藥，看著不入農夫口。", "用盡百金不爲貴，但得一金即爲利。", "遠徵海稻供邊食，豈如多種邊頭地。"]}