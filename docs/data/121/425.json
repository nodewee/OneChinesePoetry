{"author": "鄒浩", "period": "宋", "type": "诗", "title": "用前韻寄穣城謝公静推官", "paragraphs": ["邂逅蒹葭來倚玉，淺見慚如視車轂。", "荷君傾倒過平生，妙處令人忘寵辱。", "并包今古入靈臺，欬唾珠璣幾盈簏。", "紛紛年少多公卿，何獨斯人猶寸禄。", "南陽刺史今伯樂，歎息龍媒異凡肉。", "剡章求以助風流，豈減紅蓮汎澄淥。", "更将餘力付蟠根，迎刃無留真破竹。", "才全如此帝未知，燕閒却自思頗牧。", "東山出處是家風，莫學淵明戀私菊。"]}