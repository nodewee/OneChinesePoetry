{"author": "晁沖之", "period": "宋", "type": "诗", "title": "香山示孔處厚", "paragraphs": ["我來南經幾山過，馬行似衝山色破。", "風煙席卷嵓穴開，澗花縈迴水流左。", "懸崖彷彿聞松聲，下瞰幽深鳥飛墮。", "老夫他年有所歸，定結白茅依紫邏。", "日高下馬古寺門，魚鼓欣聞脫清餓。", "道人碧眼照川谷，雲起盤陀藉高坐。", "慇勤勸我更莫歸，淚鶴啼猿亦相和。", "窗前笑喚祁孔賓，世間安用招魂些。"]}