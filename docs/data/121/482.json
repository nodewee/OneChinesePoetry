{"author": "鄒浩", "period": "宋", "type": "诗", "title": "次韻仲孺夢與世美諸友同集", "paragraphs": ["簞食凄窮閻，綵衣焕華屋。", "公子謝羣居，幾年羊胛熟。", "逢迎紛故人，趣異終疑獨。", "精誠洞虚無，相應比如竹。", "不羡春風前，流鶯囀喬木。", "勤勤通昔心，全勝書一束。", "胡然亦神遊，邂逅同夢鹿。", "夜旦環中來，夢覺更主僕。", "只今所見聞，轉手驚莫復。", "冰釋倘未能，兹焉良可燭。"]}