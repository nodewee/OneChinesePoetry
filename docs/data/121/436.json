{"author": "鄒浩", "period": "宋", "type": "诗", "title": "烹密雲龍", "paragraphs": ["君不見子建七步俄一詩，太沖十年僅三賦。", "相去何啻楚與越，爾來題品皆才具。", "我生尚友到古人，袖手寒窗重慚懼。", "巧遲拙速非所長，舟泝湍流只如故。", "秋風逸思誰肯分，惟資茗飲祛昏瞀。", "人間氣味足奇功，畢竟不能成好句。", "集仙公子天上回，拭目元豐新制度。", "夜光明月豈足珍，矯矯真龍翳雲霧。", "潛藏飛躍自有時，只恐緘縢終不固。", "况聞醉翁歸潁東，更號六一逃機務。", "震霆端的助滂沱，名稱恰應當年數。", "從今掩卷待青禽，晴軒屑玉和甘露。", "胸中無復舊塵埃，五物狂吟在朝暮。", "須知料虎戚自貽，莫譏惡客君家蠧。"]}