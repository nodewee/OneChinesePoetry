{"author": "鄒浩", "period": "宋", "type": "诗", "title": "送李方幾仲司戶", "paragraphs": ["我遷漢陽居，君爲建陽掾。", "江山幾千里，何當重會面。", "身世波上萍，歲月弦上箭。", "自古以嘆嗟，不古乃獨見。", "爲仁豈由人，弘道道該徧。", "萬生無終窮，同我一方便。", "壑源春焙香，黄鸝静中囀。", "簡書有光陰，歸坐亦可燕。", "此事入高明，了了爲君見。", "舟車暫西東，勿受離情轉。"]}