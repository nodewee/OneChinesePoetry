{"author": "鄒浩", "period": "宋", "type": "诗", "title": "送表兄華元翰赴四會尉", "paragraphs": ["頤山潁水天西東，四載相望二千里。", "我守枯株未得還，君逐飛蓬忽然至。", "坐令桑梓落眼中，頓覺精神到塵外。", "昔人逃空喜足音，况乃謦欬逢昆弟。", "此會由來天予之，幾日冷風清暑氣。", "君才榮華早馳名，荆國先生曾改視。", "殿前射策失龍頭，仕處波濤起平地。", "胸中萬慮不一施，却作明時嶺南尉。", "太夫人年七十三，諸子半掩黄壚逝。", "蘭陔養志獨賴君，路遠何由復迎侍。", "當思有以慰其心，莫把光陰較榮悴。", "本朝丞相豈不盛，尚輩流人已三歲。", "君今補考裁秋冬，託身民上與之異。", "蕭條官府似僧居，春入梅花更堪醉。", "要須相與無町畦，卷舌爲喑真得計。", "我家宅相世所知，矯首南雲從此俟。"]}