{"author": "鄒浩", "period": "宋", "type": "诗", "title": "嘲仲益", "paragraphs": ["低簷廕茅竹，陋如野人居。", "夫子莞爾笑，曰此真吾廬。", "庭前鬰喬木，庭後猶榛蕪。", "芟削隨手净，春蘭植扶疏。", "光影動窗几，馨香襲文書。", "皎然紉佩心，邂逅同三閭。", "爾來基構新，百事凌往初。", "突兀焕華屋，茅竹掃莫餘。", "雙楠庭之珍，斬代殊榮枯。", "要知碧油幢，特立當階除。", "念念入勳業，不與蓬蓽俱。", "蘭雖不生門，安能逭誅鋤。", "剖琴如剖薪，烹鶴如烹魚。", "珠玉抵飛鳥，鎛鐘委洪爐。", "逝矣覆轍存，來車猶此涂。", "尚欲取脩竹，永以娱朝晡。", "問竹竹無言，冷風一虚徐。"]}