{"author": "鄒浩", "period": "宋", "type": "诗", "title": "除名", "paragraphs": ["前年除名竄新州，今年除名竄昭州。", "我名無實浪自得，坐此人間多怨讐。", "恩深天地貸斧鉞，除之又除名不留。", "雖然未即聽逐便，已覺此身民是儔。", "裂冠毁冕散車馬，幅巾杖屨西南陬。", "行者爭道舍爭席，所向爾汝紛應酬。", "洞山有語久弗契，忽然一笑知來由。", "我追我隨非我患，那用避如韓伯休。"]}