{"author": "鄒浩", "period": "宋", "type": "诗", "title": "戲浯溪長老伯新", "paragraphs": ["永州懷素精草書，毫端萬象紛卷舒。", "渾身是眼看不破，一筆至今藏物初。", "浯溪得之不自用，却要他人書作圖。", "驀然打箇筋斗去，覓紙覓絹一物無。", "急将床上被來拆，手忙脚亂縱横鋪。", "五雲和尚巧言語，掃盡六幅裁須臾。", "叠了又開開又叠，喜歡勝獲衣內珠。", "二三子笑幾絕倒，左右僮僕咸驚呼。", "寧比酸寒杜陵老，海圖拆應家人須。", "脫巾漉酒解龜當，表裏空曠真丈夫。", "吾行天下何啻半，常恨眼前無此徒。", "那知興發乃方外，與彼嗜好同根株。", "小中現大大可睹，跳出規矩渠非愚。", "他時風雪夜參半，灰爐冰冷燈影孤。", "坐披破絮似魚網，數挽不揜皴肌膚。", "只應侍者隔壁私自語，我師爲誰說法聲嗚嗚。"]}