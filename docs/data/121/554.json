{"author": "鄒浩", "period": "宋", "type": "诗", "title": "仙宮嶺", "paragraphs": ["曉雲生嶺端，遮日成清陰。", "炎氛遽辟易，興逸安能禁。", "仙宮風塵表，高高百千尋。", "石路上曲折，健足猶難任。", "綽約兩仙子，雙鬟坐沉吟。", "巫覡意何許，門窗藤蔓深。", "樵叟向我言，自古傳至今。", "去州五十里，有峒鬰森森。", "陶家李家女，年各勝巾衿。", "恍惚若逢遇，相與登崎崯。", "一朝作蟬脱，英魂不墜沉。", "鄉人共祠之，彷彿來顧歆。", "水旱禱輙應，民吏同所欽。", "此宮乃行宮，春秋薦誠諶。", "言已叟仙去，四望祛煩襟。", "滎山直南聳，龍嶽山朝壬。", "越王連佛子，密山秀孤岑。", "回環萬峰巒，插雲皆玉簪。", "滔滔兩川流，會合通梧潯。", "漁舟糝木葉，城郭幾突黔。", "虚徐韻長松，飛鳴集珍禽。", "須臾烟靄青，遐邇浮祲祲。", "變化紛見門，飲酒時一斟。", "我罪貸五鼎，我軀重千金。", "雖居瘴癘鄉，肯使瘴癘侵。", "嚢衣完舊裾，匣劍存初鐔。", "氣聽謝耳力，誰到無絃琴。", "子期久冥漠，天地爲知音。", "中和王度新，祈招詠愔愔。", "賜環諒匪朝，聊以寫我心。"]}