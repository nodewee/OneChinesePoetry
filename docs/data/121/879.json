{"author": "鄒浩", "period": "宋", "type": "诗", "title": "次韻和端夫喜望之祈雪有應", "paragraphs": ["誠意通羣祀，朝來忽已飄。", "六花紛汗漫，千里入均調。", "趙璧光凌日，隋珠暗擲宵。", "老農愁自判，稚子喜來嬌。", "化育知難詰，形容豈易描。", "白鹽聊比擬，黄竹謾謳謠。", "談柄迷修麈，朝衣奪素貂。", "豐穰歸嗣歲，收拾謝枯樵。", "淺露先生履，深齊惠可腰。", "思添韋應物，狂助蓋寛饒。", "民食逃艱粒，宸心定解焦。", "樓高天構玉，池迥地疏瑤。", "爽韻陪松檜，嚴聲陋鼓簫。", "亡羊空道路，失鶴但雲霄。", "撫運年將往，侵人鬢欲凋。", "題輿真健筆，險句壓寒綃。", "重愧非名士，兹焉綴下寮。", "主賓參沔渡，杖履集山椒。", "故事梁園在，風流楚國遙。", "瓊瑰争報復，宇宙一漂搖。", "莫訝春來晚，春來待此消。"]}