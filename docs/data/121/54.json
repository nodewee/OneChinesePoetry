{"author": "王建", "period": "唐", "type": "诗", "title": "荆門行", "paragraphs": ["江邊行人暮悠悠，山頭殊未見荆州。", "峴亭西南路多曲，櫟林深深石鏃鏃。", "看炊紅米煮白魚，夜向雞鳴店家宿。", "南中三月蚊蚋生，黃昏不聞人語聲。", "生紗帷疎薄如霧，隔衣噆膚耳邊鳴。", "欲明不待燈火起，喚得官船過蠻水。", "女兒停客茆屋新，開門掃地桐花裏。", "犬聲撲撲寒溪煙，人家燒竹種山田。", "巴雲欲雨薰石熱，麋鹿度江蟲出穴。", "大蛇過處一山腥，野牛驚跳雙角折。", "斜分漢水橫千山，山青水綠荆門關。", "向前問箇長沙路，舊是屈原沈溺處。", "誰家丹旐已南來，逢著流人從此去。", "月明山鳥多不棲，下枝飛上高枝啼。", "主人念遠心不懌，羅衫臥對章臺夕。", "紅燭交橫各自歸，酒醒還是他鄉客。", "壯年留滯尚思家，況復白頭在天涯。"]}