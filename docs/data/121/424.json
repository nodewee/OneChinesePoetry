{"author": "鄒浩", "period": "宋", "type": "诗", "title": "用前韻寄鄧帥杜君章學士", "paragraphs": ["策府名卿厭鳴玉，朅來南陽朱兩轂。", "胸中雲夢吞八九，終然不貯閑榮辱。", "坐令政事邈前人，容易端如探筐簏。", "去年持刃今扶犁，所至熙熙豐穀禄。", "華堂夢斷燕絲簧，笑謂鄒枚不如肉。", "公雖飲少客自醉，但見銀缾倒輕渌。", "明明天子正搜賢，真賢繼踵還符竹。", "勳勞矧已疏屏風，八命難淹一州牧。", "願公快向百花洲，更集賓僚勤把菊。"]}