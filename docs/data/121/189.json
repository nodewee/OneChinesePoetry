{"author": "晁沖之", "period": "宋", "type": "诗", "title": "和十二兄五首  其三", "paragraphs": ["崎嶇謫仙人，豪放一寓酒。", "平生韓荆州，未識意已厚。", "幕府强辟召，此例未見有。", "書幣入吾廬，鞍馬望隴首。", "出處計已熟，不復訊交友。", "南山别何時，氣尚若酣酎。", "籌策屈大才，談笑誅小醜。", "戍角斷落梅，羌笛起折柳。", "将軍意未快，戰士骨已朽。", "請公入參謀，可用和戎不。"]}