{"author": "王建", "period": "唐", "type": "诗", "title": "水夫謠", "paragraphs": ["苦哉生長當驛邊，官家使我牽驛船。", "辛苦日多樂日少，水宿沙行如海鳥。", "逆風上水萬斛重，前驛迢迢後淼淼。", "半夜緣堤雪和雨，受他驅遣還復去。", "衣寒衣濕披短蓑，臆穿足裂忍痛何。", "到明辛苦無處說，齊聲騰踏牽船出。", "一間茆屋何所值，父母之鄉去不得。", "我願此水作平田，長使水夫不怨天。"]}