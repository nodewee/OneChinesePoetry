{"author": "晁沖之", "period": "宋", "type": "诗", "title": "贈僧法一墨", "paragraphs": ["黄山之巔百尺松，虬枝偃盖連羣峰。", "山神守護魑魅避，道人剪伐天爲容。", "捫崖踸踔篝火遠，絕壁晻靄凝烟濃。", "玄霜霏霏玉杵下，捕麋煮角當嚴冬。", "陰房風日不可到，律琯吹盡灰無蹤。", "小書細字著名姓，黄金照耀圖雙龍。", "守臣再拜選進日，九關有詔開重重。", "老儒偶得實天幸，千金更買無由逢。", "上人澹泊何所好，工書草隸如飛蓬。", "苦來求我惜不得，一酬十載相過從。", "君不見玉堂詞人紫垣客，拜賜舞蹈黄羅封。", "長安紙價猶未貴，江南江北山皆童。"]}