{"author": "鄒浩", "period": "宋", "type": "诗", "title": "夢臣再以墨來", "paragraphs": ["孫郎文史外，所好墨而已。", "龜玉藏櫝中，涓辰乃開視。", "未嘗輕示人，毎戒卞和耻。", "謂予心事同，分惠真可喜。", "磨去五之一，餘者恰盈咫。", "印弄稜角刓，前言戲之耳。", "蒼頭忽踵門，喘汗殊不止。", "恍疑皂囊藥，無因至於此。", "亟取啓緘封，入眼勝雙鯉。", "其長應天數，其光動晴晷。", "當暑尚挾纊，豈但什襲比。", "且云此不刓，品色尤更美。", "始知雅意來，要以補前毁。", "想初聞語時，廢書頻拊髀。", "兵法善致人，所致必如指。", "一朝下兩城，曾不費一矢。", "坐令鼎足心，成轍亂旗靡。", "堂堂莫我過，勢若建瓴水。", "墨果多乎哉，一一是孤壘。", "齊城七十二，受降從此始。"]}