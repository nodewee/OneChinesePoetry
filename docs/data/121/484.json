{"author": "鄒浩", "period": "宋", "type": "诗", "title": "送曾仲敷赴慶州司戶", "paragraphs": ["棲遲潁水無三年，四見長途事鞍馬。", "問君胡爲樂驅馳，告我吾非苟然者。", "向來庭闈故當爾，今乃從知古塞下。", "男兒出腹在四方，齪齪南窗吾未暇。", "隻手扛鼎非吾力，百步穿楊非吾射。", "眇然軀幹僅數尺，智略豈分子房亞。", "詩書禮樂工作謀，元帥軒軒更儒雅。", "相知不與今人同，往遊其藩躍如也。", "君言慷慨得我驚，我有私憂爲君寫。", "巍巍法座天中央，萬物生成得陶冶。", "邊塵吹風不見人，麟鳳猶阻遊郊野。", "煩将此意問元帥，何當鐡甲懸高架。", "君家一唯如雷霆，震動乾坤失聾啞。", "願回廬阜異時心，白刃前頭薦瀟灑。", "家風欻從千古還，上策酬恩真土苴。", "口終拂袖兩無言，因送飛鴻不知夜。"]}