{"author": "鄒浩", "period": "宋", "type": "诗", "title": "與王仲弓分韻得東字", "paragraphs": ["西豪星聚時，有客還頖宮。", "解驂聽揮麈，落落凌霜風。", "平子素我厚，繆入題品中。", "夷甫不復言，目繫心已同。", "塤箎競遠韻，欣逢吾道東。", "平生仰高山，鵠立拘樊籠。", "誰令燕雀微，一旦追冥鴻。", "明珠繼來投，照夜驚兒童。", "從今日虚徐，所冀資磨礱。", "只恐天池鯤，朝夕摶晴空。"]}