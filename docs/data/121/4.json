{"author": "王建", "period": "唐", "type": "诗", "title": "溫泉宮行", "paragraphs": ["十月一日天子來，青繩御路無塵埃。", "宮前內裏湯各別，每箇白玉芙蓉開。", "朝元閣向山上起，城繞青山龍暖水。", "夜開金殿看星河，宮女知更月明裏。", "武皇得仙王母去，山雞晝鳴宮中樹。", "溫泉決決出宮流，宮使年年修玉樓。", "禁兵去盡無射獵，日西麋鹿登城頭。", "棃園弟子偷曲譜，頭白人間教歌舞。"]}