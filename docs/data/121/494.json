{"author": "鄒浩", "period": "宋", "type": "诗", "title": "送文仲省親", "paragraphs": ["曾參愛孝通神明，樂正子春遊其門。", "下堂傷足不忍出，流光至今覃後昆。", "阿文全似李令伯，更相爲命母與孫。", "母年可懼髪委雪，諸父駢頭埋九原。", "淮山之陽歸未得，飲啜無以供晨昏。", "脫身來寄豈獲己，方寸搖搖旌旆翻。", "飛雲入望且還岫，况乃凱風吹棘薪。", "白水真人挽不住，却垂故槖馳京塵。", "皇天后土識君意，如君勿憂長賤貧。"]}