{"author": "鄒浩", "period": "宋", "type": "诗", "title": "贈茅山范道人", "paragraphs": ["道人本是紅塵客，曾把錐刀閙胸臆。", "一朝矯首看冥鴻，棄子捐妻人莫測。", "三茅峰北華陽南，凌亂烟霞閟殊特。", "築庵寄傲知幾年，但見日月忙如織。", "饑餐落英飲沆瀣，策杖溪雲隨降陟。", "蟾輝倒射松風寒，長嘯一聲山欲闢。", "飄然行止信自由，或到人間躡人迹。", "朱門甕牖初不分，遇酒輙傾論斗石。", "有時巧發驚四筵，季主猶慚多失策。", "紛紛流俗爭稱奇，豈識道人真所適。", "茅君仙去空遺蹤，高行三千當自積。", "琴閒棋罷幸相過，却恐鸞飛無處覓。"]}