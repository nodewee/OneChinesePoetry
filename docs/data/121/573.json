{"author": "鄒浩", "period": "宋", "type": "诗", "title": "夢臣惠潘谷墨  其二", "paragraphs": ["潘谷賣墨時，呂翁嘗過之。", "指授長生訣，舉世那能窺。", "但稱衆墨中，谷墨最珍奇。", "一旦內藥成，解去逃喧卑。", "忽忽期月後，來與丹元期。", "夜飲曉分手，丹元初不知。", "仍留墨數片，屬元付其兒。", "有兒旋其門，頂白元驚疑。", "細詰所以然，始知谷如斯。", "谷仙今幾年，谷墨今在兹。", "静言人間世，舟壑常密移。", "朱顔兀槁木，綠髪垂素絲。", "借令富貴極，畢竟将奚爲。", "谷乎真可人，得墨吾得師。"]}