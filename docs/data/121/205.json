{"author": "晁沖之", "period": "宋", "type": "诗", "title": "效古别昭德羣從", "paragraphs": ["千載一相逢，相見無浹旬。", "一生能幾别，且復無此身。", "昔别尚可惜，此别重惜之。", "兩髀跨鞍馬，非復少壮時。", "他人怪康强，自覺筋力衰。", "所苦氣如縷，所憂命如絲。", "死生亦大矣，而乃常别離。", "人生一月間，得笑無六七。", "朝爲衆狙喜，莫作枯魚泣。", "已矣泉下人，優哉冢中骨。"]}