{"author": "鄒浩", "period": "宋", "type": "诗", "title": "戲世美", "paragraphs": ["楊家絕藝十六絃，公卿往往趨賓筵。", "妙齡才子更豪酌，月中醉倒西湖船。", "楚宮殘夢幾春曉，五陵好事猶喧傳。", "只今展江嘗託足，香風带恨留苔錢。", "誰令故人不他寓，朅來亭上仍秋天。", "幽花脉脉鑑清潩，似與當日争蚩妍。", "此心如水亦滉漾，那堪銲撥還鏘然。", "驊騮夜半解歸鐙，青燈烱烱空韋編。", "砧聲漁唱起何許，坐久波面生寒烟。", "故應鷗鷺有深意，忽焉鼓趐鳴窗前。"]}