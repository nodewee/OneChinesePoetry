{"author": "鄒浩", "period": "宋", "type": "诗", "title": "陶丘", "paragraphs": ["山河融結皆奇状，此丘之形誰與剏。", "一成爲敦再爲陶，二帝昌時已詢訪。", "至今禹貢名字存，氣勢仍容菏澤傍。", "普天率土此其中，雜遝舟車來四向。", "分茅開國南面尊，屢致千金謝齊相。", "爾來日月幾春冬，興廢相尋人物上。", "紛紛萬事已塵埃，此丘迤邐初無恙。", "平生苦死嗜登臨，准擬携笻事疏放。", "冷雲寒日滿荆榛，蕞爾令人重悽愴。", "會須東走泰山顛，縱目乾坤更何障。"]}