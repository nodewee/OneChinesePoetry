{"author": "晁沖之", "period": "宋", "type": "诗", "title": "次四兄韻答許下諸公", "paragraphs": ["羣雄將風騷，敵若攻守墨。", "公將百萬兵，如一劇孟足。", "間楚或揮金，伐虞還取玉。", "使我備偏裨，授書防敗辱。", "安敢凱旋歌，直可向師哭。", "短兵不須接，長城已完筑。", "畏強我但守，用奇公自出。", "入壘畏膝行，免冠謝頭禿。", "論功轂可丹，錫命綬當綠。", "顧我老更癡，猛虎空手觸。"]}