{"author": "鄒浩", "period": "宋", "type": "诗", "title": "次韻和端夫遊谷隱", "paragraphs": ["我生泉石中，清賞殊不足。", "得官漢上來，邂逅亦溪谷。", "他時長安塵，用此塵外贖。", "城南百餘里，灑落自風俗。", "招提密相忘，一一儼西竺。", "緬維作者謀，永集荆楚福。", "興國最佳勝，千柱列巖屋。", "前疏白馬泉，後據雙鳳麓。", "衲衣擁雲外，拄杖倚藤竹。", "天龍咫尺耳，入戶體生粟。", "誰爲逢氏迷，不復棖也慾。", "落英無再紅，秀髪豈常綠。", "共将香火心，稽首千手目。", "老僧獨何爲，瞬我掣電速。", "已矣勿重言，良藥反成毒。"]}