{"author": "鄒浩", "period": "宋", "type": "诗", "title": "送望之移帥荆南", "paragraphs": ["荆湖地與蠻獠通，江陵開府節制雄。", "勁兵十萬擁羆虎，鼓角聲動波濤風。", "列城如子滿棋面，一一元帥呼吸中。", "陛下鈎簾撫天宇，妙選百辟今屬公。", "楚峰峻拔江漢廣，晴光带影落渚宮。", "懸知黄馘日飽飯，酣歌鼓腹均兒童。", "裕陵松柏老霜露，鍾山杖屨埋蒿蓬。", "自從知已失君相，隼旟熊軾西復東。", "赭袍可想不可見，十年一夢朝來空。", "荆湖雖重豈留處，朝廷百度皆元豐。"]}