{"author": "鄒浩", "period": "宋", "type": "诗", "title": "菏澤", "paragraphs": ["滔天洚水非凡災，平地洶洶生風雷。", "帝堯哀民作魚鼈，咨禹平之時懋哉。", "未暇雍容堂陛上，和羮以爾爲鹽梅。", "禹知休戚係予手，汲汲豈獲憐嬰孩。", "疏鑿高低捐四海，校量勢力天須回。", "爾時菏澤次第及，導引一股從東來。", "就中不獨豫州利，八荒賴以川原開。", "農桑處處酬願欲，鳥獸蹄跡還蓬萊。", "此澤雖微與有力，掲之載籍懸星魁。", "禹歸上天已萬祀，遺利猶今分九垓。", "帝里虎士不知數，朝昏待哺張其顋。", "轉輸粟布自東部，浹日何啻浮千桅。", "始知寸膠無足用，安危須仗經綸才。", "君不見黄河泛濫金堤摧，縻費皇家幾億財。", "華衣肉食皆妙選，年年議論喧中臺。"]}