{"author": "鄒浩", "period": "宋", "type": "诗", "title": "送宋子發節推", "paragraphs": ["富貴如烈火，銷鑠誰爲鋼。", "黄金攫清旦，一視無四旁。", "夫子真璞玉，炎炎詎能傷。", "萬事有規矩，豈與時低昻。", "五十猶幕府，鬢髪初不霜。", "天眼終自清，弹冠指明光。", "卿雲澹朝日，舞蹈縈爐香。", "勿憂雨露隔，二聖方當陽。", "大器故晚成，此去未易量。", "巾車難更軔，潩水徒湯湯。"]}