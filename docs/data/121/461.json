{"author": "鄒浩", "period": "宋", "type": "诗", "title": "十六夜府會湖光亭呈世美", "paragraphs": ["使君終宴先歸休，菱盤藻带妨移舟。", "湖邊何處月已到，觀音堂下寒光浮。", "鼎來談笑托新興，沉沉萬籟乾坤幽。", "雲端飛翼弄清靄，波間戲鬛吹輕漚。", "凉飈襲塵了無迹，似動不動蒹葭洲。", "却觀落日倚欄處，天東縹緲横高樓。", "不須要月共形影，吾曺兹焉成獻酬。", "单衣盈露坐忘返，亦忘佳客相與留。", "始知人世惡塵土，生平今夕方中秋。", "昨宵蓮社二三子，借問賞心如此不。"]}