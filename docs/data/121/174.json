{"author": "晁沖之", "period": "宋", "type": "诗", "title": "題魯山温泉", "paragraphs": ["平生耳熟聞驪山，夢寐不到臨潼關。", "當年太液金井碧，温泉宛在關山間。", "憶昔君來必十月，騎玉花驄带風雪。", "太真獨侍沐浴邊，鯨甲龍鱗影清絕。", "五十年昇平一迷，却驅萬騎出關西。", "自爲前朝同禍水，翻令後代異廉溪。", "君不見汝海之南魯山左，亦有此泉名不播。", "征夫問路說湯頭，可憐是亦陳驚坐。"]}