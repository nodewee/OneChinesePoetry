{"author": "鄒浩", "period": "宋", "type": "诗", "title": "次韻醇中見寄", "paragraphs": ["此身風中蓬，飄颻洛西豪。", "所向不膠漆，杜門天自高。", "坐懷平生友，皎皎眉間毫。", "書隨鵲聲來，厚我逾綈袍。", "如何東野鳴，亦復追離騷。", "彼蒼久已均，後逸須先勞。", "試看刀筆微，他日猶蕭曹。", "麹蘖正多事，要在餔其糟。", "勿謂伯樂死，轅下終奇遭。", "况乃掣電中，幾許堪遊遨。", "展江涵清空，春光集漁舠。", "命駕裁數驛，慰此心忉忉。", "呂安何人斯，君首無徒搔。"]}