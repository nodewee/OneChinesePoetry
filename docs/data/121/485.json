{"author": "鄒浩", "period": "宋", "type": "诗", "title": "次韻仲孺見懷十二韻", "paragraphs": ["江梅飛故枝，桃李日夕更。", "宰物初無心，芳菲自奔競。", "幽禽衘真如，歷歷唤不醒。", "東里似得之，與春忘謁請。", "頹然蘧廬中，槃薄天地永。", "交情海漚發，吟興秋翮勁。", "璀璨十二旒，陶謝不獲騁。", "須知雲氣蒸，未害山石硬。", "但君已追風，顧我猶蹇乘。", "試馮作詩光，普照萬物盛。", "物盡照亦空，何許開絕景。", "他時從此來，一眄躐千聖。"]}