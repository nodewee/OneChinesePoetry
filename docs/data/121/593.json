{"author": "鄒浩", "period": "宋", "type": "诗", "title": "詠張公奭廬墓有芝三本", "paragraphs": ["此芝初無根，生自孝誠裏。", "孝哉本於誠，非緣利心起。", "無芝非所怍，有芝非所喜。", "不期芝有無，秀出乃如此。", "養志勤色難，送終極哀毁。", "既葬不忍歸，結廬獨留止。", "孺慕秋復春，淚接九泉水。", "比鄰或未知，天已知之矣。", "因芝示邦人，邦人争贊美。", "會逢當路賢，薦此八行始。"]}