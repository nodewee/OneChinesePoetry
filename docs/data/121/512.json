{"author": "鄒浩", "period": "宋", "type": "诗", "title": "送李子威致仕還鄉", "paragraphs": ["人間勳業如作詩，先生能詩端自知。", "人間得喪如奕棋，先生能棋復何疑。", "此身未免人間世，南北東西聊爾耳。", "波濤風際湧丘山，不害江河爲止水。", "今年青春草木青，只有白髪日日新。", "先生一笑謝簪紱，歸作三吳高尚人。", "三吳寒暄幾來去，童時閭井今猶故。", "閭門親舊半成空，往往子孫無託處。", "先生第宅瀕清流，負郭歲有千鍾收。", "揮金買酒醉花月，一局一篇方外遊。", "諸郎森森美且修，名聲相繼徹冕旒。", "斑衣夙夕奉顔色，借問達官誰與儔。", "他年再拜鄉人後，猶能敬爲先生壽。"]}