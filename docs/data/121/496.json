{"author": "鄒浩", "period": "宋", "type": "诗", "title": "送大受赴天官", "paragraphs": ["元祐真人初御天，四門穆穆來忠言。", "閬風學士望朝野，即日賜環司諌垣。", "當時同列繼登用，獨先朝露歸九原。", "位不酬身在孫子，嶷嶷諸子聲名喧。", "叔也縱横五經內，娱目未始窺家園。", "苟聞某所有賢者，弊車趼僕從之奔。", "甘陵南北正分黨，攘臂其間無怨恩。", "未見其止見其進，會須一指收乾坤。", "素冠俛首琴復御，鵬飛九萬方化鯤。", "于今怙恃只明主，肯與世俗均寒暄。", "早知妙筆三千牘，矧已慟哭論元元。", "韓城父老儻改作，爲報及此高閭門。"]}