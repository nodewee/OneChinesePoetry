{"author": "鄒浩", "period": "宋", "type": "诗", "title": "感年", "paragraphs": ["一世三十年，我今二十九。", "昔人當此時，事業已不朽。", "顔淵語心齋，瞠若夫子後。", "著錄盈三千，獨居四科首。", "荀彧王佐才，智略子房偶。", "脫身作謀主，談笑解紛糾。", "元賓與習之，二李相左右。", "復命索玄微，詞章配韓柳。", "夙成更超倫，初不愧黄耉。", "項槖實可師，仲尼安敢友。", "孔融登龍門，元禮接彌厚。", "叔度千頃波，能使荀淑忸。", "陳蕃置一室，誓滌天下垢。", "賈誼入朝廷，號咷動明后。", "陸機文賦成，見者咸歛手。", "禰衡孰比俊，帝室宜見受。", "李賀錦囊中，佳句敵瓊玖。", "相望編簡上，灼灼列星斗。", "而我獨何人，擬之一無有。", "追維故時事，浹背汗如瀏。", "窮年坐井底，曾不辨虀臼。", "多岐既亡羊，畫虎欲類狗。", "狂瀾儻不迴，何以刷兹醜。", "吁嗟歲律逝，易於屈伸肘。", "分陰所當惜，來者勿復苟。", "譬彼力田子，耘耡肯鹵莽。", "所期嘉苗成，不使亂於莠。", "血氣况方剛，龍鍾未爲叟。", "高名非我心，沒齒庶無咎。"]}