{"author": "晁沖之", "period": "宋", "type": "诗", "title": "復以承晏墨贈之", "paragraphs": ["我聞江南墨官有諸奚，老超尚不如庭珪。", "後來承晏復秀出，喧然父子名相齊。", "百年相傳文斷碎，彷彿尚見蛟龍背。", "電光屬天星斗昏，雨痕倒海風雲晦。", "却憶當年清暑殿，黄門侍立才人見。", "銀鈎洒落金花牋，牙床磨試紅絲研。", "同時書畫三萬軸，大徐小篆徐熙竹。", "御題四絕海內傳，秘府毫芒惜如玉。", "君不見建隆天子開國初，曹公受詔行掃除。", "王侯舊物人今得，更寫西天貝葉書。"]}