{"author": "鄒浩", "period": "宋", "type": "诗", "title": "次韻鄧州范仲成秘校見寄", "paragraphs": ["落筆文章真宋玉，八面縱横欺炙轂。", "潛藏頭角卧南陽，刖足豈是王駘辱。", "每嗟愚賈謾操金，他日辛勤只書簏。", "丈夫事業會驚人，誰知范叔成張禄。", "相逢憐我再虀鹽，不羨高門厭粱肉。", "追惟吳國舊時蹤，山澹晴煙水輸淥。", "幾年嵇阮作参商，漠漠茂林空自竹。", "懽然一笑换凄涼，端遇牛公容杜牧。", "爾來日月更中天，未應寂寞餐秋菊。"]}