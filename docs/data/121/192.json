{"author": "晁沖之", "period": "宋", "type": "诗", "title": "夷門行贈秦夷仲", "paragraphs": ["君不見夷門客有侯嬴風，殺人白晝紅塵中。", "京兆知名不敢捕，倚天長劍著崆峒。", "同時結交三數公，聯翩走馬幾馬驄。", "仰天一笑萬事空，入門賓客不復通。", "起家簪笏明光宮。", "嗚呼男兒名重太山身如葉，手犯龍鱗心莫懾。", "一生好色馬相如，慷慨直辭猶諫獵。"]}