{"author": "晁沖之", "period": "宋", "type": "诗", "title": "同魯山韓丞觀女靈廟前險石", "paragraphs": ["君不見魯陽之西兩山麓，十里連岡寫平陸。", "青林白晝暗古祠，雀啅虛簷蛛網屋。", "屋邊怪石何瑰奇，鳯筋虎骨連肌肉。", "巉巖欲下落澗渚，澒洞千鈞一毫屬。", "天匠惟知刻畫功，鬼力深憂護持哭。", "前峰高蹇下如揖，餘峰危慓皆俯伏。", "披尋宿莽得佳趣，窪爲溪壑呀爲谷。", "香爐佛迹不在外，仙掌蛾眉此其足。", "秀潤潛涵夏木清，空濛映带春江綠。", "我知此必藴靈異，何止懷藏易城玉。", "閴寂嗟來麋鹿游，孤峻幸免牛羊觸。", "自經千載禹刊鑿，不逢萬里秦驅逐。", "踟蹰三遶回高岡，却立下視雲蒼蒼。", "古今誰爲好事者，後有韓子前奇章。", "君不見玉川先生洛陽宅，脩竹蕭蕭獨爲客。", "他年如與鶴乘軒，可來相見銅駝陌。"]}