{"author": "鄒浩", "period": "宋", "type": "诗", "title": "用王憲韻寄參寥", "paragraphs": ["天資不紛華，脱身禮白足。", "一笑語曹溪，與世作眼目。", "有時戲毛穎，新詩奴鄭谷。", "翹然百家中，疏煙澹脩竹。", "頃年古招提，山青水澄淥。", "傾盖揖孤標，令人慚逐逐。", "平生稻粱謀，從此在鴻鵠。", "爾來落高陽，轅下方局促。", "况乃建隆師，黄壚已埋玉。", "豈必阮步兵，途窮泫然哭。", "賴君金石聲，丁寧鴈飛速。", "我心端何如，盲龜得浮木。", "遙聞玉堂老，初情敦夏屋。", "支遁久塵埃，風流一朝續。", "營營覆載間，萬事風前燭。", "願言掃雲窗，聊對傳燈錄。"]}