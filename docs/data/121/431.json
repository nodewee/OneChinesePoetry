{"author": "鄒浩", "period": "宋", "type": "诗", "title": "送崔子厚朝散倅安州", "paragraphs": ["君家如武庫，人物常森森。", "伯氏妙難測，一笑冥古今。", "蒲團與蔾杖，終然作知音。", "王事挽以去，歲杪霜雪侵。", "輕軒奉白髪，遙指甑山岑。", "臣子難有已，忠孝亦已深。", "南方擁兵刃，調發多呻吟。", "使民還擊壌，屏星實分任。", "况乃功業本，從來在無心。", "獨恨鎖天北，誰與同瑤琴。"]}