{"author": "鄒浩", "period": "宋", "type": "诗", "title": "次德符韻六詩 書懷二首 其一", "paragraphs": ["秋容未覺成蕭颯，脩竹疏桐陰四匝。", "先生歸駕挾西風，堕我南堂似凋葉。", "對牀邀月入高談，夢想從來謝三接。", "是非火作正炎空，忍與紛紛競牙頰。", "莫欺鷗鳥不知人，須信天機在眉睫。", "妙哉託處無何鄉，一念能回百千劫。", "君誠有意涉其流，請爲安行具舟楫。"]}