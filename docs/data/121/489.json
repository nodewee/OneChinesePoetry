{"author": "鄒浩", "period": "宋", "type": "诗", "title": "次韻劉元因贈王幼安", "paragraphs": ["真人拱南嚮，羣英紛玉除。", "趯趯動環海，夙懷思遠攄。", "争彈冠上塵，丘壑空故居。", "之子建安裔，少長惟詩書。", "毎笑靖節君，歸來但巾車。", "擬倍萬乘器，璨璨雕璠璵。", "終然怒劍横，銳氣埋憂虞。", "須知夢鏡中，所適難一如。", "倘不達本原，觸事成自誣。", "試焚定慧香，矯首瞻六銖。", "於此發深省，鼓瑟猶吹竽。"]}