{"author": "王建", "period": "唐", "type": "诗", "title": "鏡聽詞", "paragraphs": ["重重摩挲嫁時鏡，夫壻遠行憑鏡聽。", "回身不遣別人知，人意丁寧鏡神聖。", "懷中收拾雙錦帶，恐畏街頭見驚怪。", "嗟嗟際際下堂階，獨自竈前來跪拜。", "出門願不聞悲哀，郎在任郎回未回。", "月明地上人過盡，好語多同皆道來。", "卷帷上牀喜不定，與郎裁衣失翻正。", "可中三日得相見，重繡錦囊磨鏡面。"]}