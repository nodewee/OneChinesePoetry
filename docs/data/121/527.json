{"author": "鄒浩", "period": "宋", "type": "诗", "title": "送察推賈時以通直郎致仕還荆南", "paragraphs": ["秋聲起庭端，索索故時語。", "幾人清鏡中，鬢髪默自許。", "東鄰坐長嘆，曰此非吾所。", "平生困一官，湎若醉醪醑。", "幸今豁然醒，可以事高舉。", "田園熟瓜芋，茅茨庇風雨。", "向來避席人，把臂相爾汝。", "年光雖云暮，猶足送寒暑。", "斯言不浪酬，即日去幕府。", "我惟塵世浮，貴賤等逆旅。", "寛爲百年期，形骸一丘土。", "夫君脫身還，豈不知所處。", "行矣數珠功，青天走龍虎。"]}