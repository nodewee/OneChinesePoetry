{"author": "王建", "period": "唐", "type": "诗", "title": "東征行", "paragraphs": ["桐栢水西賊星落，梟雛夜飛林木惡。", "相國刻日波濤清，當朝自請東南征。", "舍人爲賓侍郎副，曉覺蓬萊欠珮聲。", "玉階舞蹈謝旌節，生死向前山可穴。", "同時賜馬幷賜衣，御樓看帶弓刀發。", "馬前猛士三百人，金書左右紅旗新。", "司庖常膳皆得對，好事將軍封爾身。", "男兒生殺在手裏，營門老將皆憂死。", "曈曈白日當南山，不立功名終不還。"]}