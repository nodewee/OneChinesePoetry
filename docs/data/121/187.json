{"author": "晁沖之", "period": "宋", "type": "诗", "title": "和十二兄五首  其一", "paragraphs": ["淵明詩百篇，無一不說酒。", "四顧宇宙間，獨與此物厚。", "子雲苦家貧，日給或亡有。", "艱難識奇字，草玄至白首。", "時時載酒来，尚乃好事友。", "吾兄斯人徒，性亦嗜醇酎。", "寧知俗士嫌，益覺兒女醜。", "孰云醉無度，婉婉春月柳。", "區區布肉論，遲速同一朽。", "但看古聖賢，得如飲者不。"]}