{"author": "鄒浩", "period": "宋", "type": "诗", "title": "寄樓謙中", "paragraphs": ["三年客揚州，鄙吝誰與晤。", "美人海上來，青眼獨余顧。", "荒涼吊遺蹤，毎毎參杖屨。", "敗意無俗物，欣快平生遇。", "陶丘今杜門，習嬾殆成痼。", "麈尾掛壁間，琴書自朝暮。", "匡山正倚天，枕潄實幽趣。", "清壮增茟力，重規謫仙句。", "相望越千里，欵段不獲驅。", "何當繼疇昔，把手論情素。", "惟有月下桐，秋聲已如故。"]}