{"author": "鄒浩", "period": "宋", "type": "诗", "title": "秋蠅", "paragraphs": ["秋風快如刀，着木木欲折。", "蕃鮮轉凄凄，入眼無一悅。", "青蠅獨何爲，飛鳴猶未滅。", "造化本無私，爾生亦偶竊。", "念方三伏中，日車午停轍。", "下照人世間，何異紅爐熱。", "勁鳥倦戢翼，獰獸喘吐舌。", "惟人於此時，體懈劇疲薾。", "虚堂幸可逃，枕簟隨意設。", "好睡邊韶同，素嬾稽康埒。", "更此值清涼，酣寝謂須決。", "雙睫才欲交，汗膚遭爾齧。", "營營不絕聲，宛類讒口呐。", "使我寝不安，欲息還復挈。", "况如一簞貧，未能萬錢歠。", "園蔬薦脫粟，杯盤殊滅裂。", "雙筯才欲拈，咀嚼遭爾餮。", "適從何處來，食飲汙修潔。", "使我味不甘，欲嚥還復噎。", "敺除付疲兵，祗足增跛蹩。", "宜哉孫權彈，爲爾情激切。", "期望秋風回，一掃無餘孽。", "偶此延朝昏，勿謂風不烈。", "氣候侵凝凛，龍蛇且藏穴。", "爾形大豆然，豈能堅如鐡。"]}