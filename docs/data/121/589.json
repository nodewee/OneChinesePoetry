{"author": "鄒浩", "period": "宋", "type": "诗", "title": "送成老赴西安", "paragraphs": ["先生出逢堯舜時，自當勳業追臯夔。", "胸中廊廟乃州縣，雪霜次骨西安馳。", "旁觀往往屢興歎，色初不變心希夷。", "但云将聖世所大，乘田委吏皆嘗爲。", "道通爲一無不可，等君事耳何高卑。", "高齋高居萬物表，清獻清風天下師。", "此心妙與此公契，莫或遑處今其誰。", "民歌仁恩到天耳，天須默薦君王知。", "坐令四海歸一握，陰陽變化隨設施。", "行即騐矣姑且置，聊引花前金屈巵。"]}