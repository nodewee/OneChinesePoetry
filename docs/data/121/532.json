{"author": "鄒浩", "period": "宋", "type": "诗", "title": "次韻和知府歐陽叔弼學士禱雨武侯祠", "paragraphs": ["盲風日日吹塵土，謾說有年歌自古。", "紛紛機械空作勞，况乃象龍求致雨。", "黄堂學士極憂心，忍復賓前事懸堵。", "倘助豐穣能出雲，境內山川無不舉。", "丞相威靈凛一方，遠矚祠宮途可取。", "旌旗拂曉動長庚，彷彿飛雲趨兩府。", "精神洞達金石開，此意豫應神已睹。", "况公愛民如愛子，不以斯民供鼎俎。", "居士庵中常默然，田里人人自安處。", "他時刀劍倚市門，往往買牛耕草莽。", "心絕多岐禮義生，和氣氤氲見眉宇。", "惟天至聪下其耳，飽聽歡謠薦佳語。", "故宜神力導休祥，不待牲醪集軒廡。", "胡爲風旱久未寧，行矣斗柄将建午。", "豈煩瑞祝更殷勤，禱處由來似尼父。", "三分天下指掌間，頋此提封才一羽。", "沛爲甘澤定不難，溝澮縱横互吞吐。", "坐令百穀暗郊原，會見腰鐮分勤苦。", "儒宮釡魚端欲生，自笑年來遽如許。", "雖無高廩並坻京，猶得朝昏鳴食鼓。"]}