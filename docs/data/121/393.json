{"author": "鄒浩", "period": "宋", "type": "诗", "title": "送樓謙中赴江州德化主簿", "paragraphs": ["憶昨隨侍遊鄞川，窮探欲上蒼崖顛。", "崢嶸古寺忽邂逅，眸子顧我驚瞭然。", "子時苫塊慘無意，揮麈豈暇論幽玄。", "星離雨散已五載，誰謂此地方周旋。", "胸中突兀富經史，欬唾落紙珠璣圓。", "明明君王正側席，何事版籍從拘攣。", "匡廬勝槩半境內，足以寄傲追前賢。", "穿雲潄澗徧所歷，妙句流落人間傳。", "却來隱几北窗下，博山深炷沉香煙。", "細觀身世究竟處，何者當好何當捐。", "紛紛萬事付一笑，聊復爾耳姑隨緣。", "吁嗟二輪挽莫住，願子於此同勉旃。"]}