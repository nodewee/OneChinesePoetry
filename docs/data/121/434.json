{"author": "鄒浩", "period": "宋", "type": "诗", "title": "次韻世美冬夜見懷", "paragraphs": ["君家儒學頻公侯，豈知孔孟窮於鄒。", "他年事業知未艾，詵詵孫子多清流。", "紅蓮上客更超詣，勁節耻與今人儔。", "自言名宦亦何有，回看家法長包羞。", "蕪城歲月已波逝，朅來文會消吾憂。", "青天白日有崔子，亦許交臂聞嘉謀。", "人生南北那可必，合散倐忽春雲浮。", "會須着鞭入聖域，無使後悔空冥搜。"]}