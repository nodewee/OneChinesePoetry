{"author": "鄒浩", "period": "宋", "type": "诗", "title": "登召伯斗野亭用孫莘老韵寄秀老參寥", "paragraphs": ["廣陵最佳處，堂與南山平。", "慨然寄遠矚，溷濁爲冰清。", "冷官從無徒，猶阻窺朱甍。", "矧兹斗野構，名實久已傾。", "距我逾一舍，何由偕友生。", "王事有邂逅，川途假新城。", "登亭若爲慰，饑渇甘大烹。", "蓮花襲襟裾，雙鶴唳且行。", "一笑發深省，坐見星斗明。", "回首莫逆交，物外正采榮。"]}