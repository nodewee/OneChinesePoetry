{"author": "鄒浩", "period": "宋", "type": "诗", "title": "送羅正之爲兩浙提刑", "paragraphs": ["滄溟可枯山可移，公心獨與天地期。", "田間經術入州縣，所至父老均兒嬉。", "明明日月照肝膽，謂言吾民方阻饑。", "回車爲我作豐歲，要令國體無瘡痍。", "買臣郡去不持節，季真逸請非康時。", "幾年夢想在松檟，再拜一觴今得之。", "鄉人擁路識忠孝，雅慰平生良可知。", "恩光到此何以報，行矣二浙如王畿。"]}