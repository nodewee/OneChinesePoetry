{"author": "鄒浩", "period": "宋", "type": "诗", "title": "用前韻寄德符", "paragraphs": ["叩門無季心，爾來空緩急。", "若人作枯蓬，隨風落遙隰。", "袖書珠玉昏，匣劍蛟龍澀。", "雪花陵春陽，山寒擁扉入。", "孤松初自高，短綆豈易汲。", "伊予不逢年，所嚮驚束濕。", "分携忽歲遷，結念成骨立。", "蕭蕭清潩濱，冉冉白鷗集。", "盟好何當尋，瓜時亦云及。", "東游儻未忘，蘆邊一漁笠。"]}