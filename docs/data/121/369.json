{"author": "田晝", "period": "宋", "type": "诗", "title": "築長堤", "paragraphs": ["築長堤，白頭荷杵隨者妻。", "背脅傴僂筋力微，以手置胸路旁啼。", "老夫七十嫗與齊，五尺應門生兩兒。", "夜來春雨深一犁，破曉徑去耕南陂。", "南鄰里正豪且強，白紙大字來呼追。", "科頭跣足不得稽，要與官長修長堤。", "官長亦大賢，能得使者意。", "正堤駕軺軒，不復問餘事。", "終當升諸朝，自足富妻子。", "何惜桑榆年，一爲官長死。"]}