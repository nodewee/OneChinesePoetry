{"author": "鄒浩", "period": "宋", "type": "诗", "title": "午枕有感", "paragraphs": ["宰我嗜晝寝，邊韶仍愛眠。", "當時師弟子，指摘良紛然。", "韋絃以爲戒，僶俛亦有年。", "分作蠧書魚，文字相周旋。", "縱不叔夜懶，猶慚頭在懸。", "如何到此地，午枕有所便。", "晨餐未停筯，睡思潛予牽。", "矇矓眼自醉，百體柔於綿。", "茗飲雖再三，驅逐無由緣。", "解衣卧北窗，徑走姬旦前。", "往往隨物化，飛躍参魚鳶。", "老木森古砌，日轉驚鳴蝉。", "矍然整巾屨，衙鼓忽已傳。", "由來棘圍中，疏放成拘攣。", "氣血似止水，鬰鬰爲此愆。", "何當徹門牡，四顧還青天。", "朝昏遞消息，有節亦有宣。", "焚膏續清晝，冥心寄韋編。", "往失固莫救，尚得來者全。", "聖處幾萬里，行矣勤着鞭。"]}