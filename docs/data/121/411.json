{"author": "鄒浩", "period": "宋", "type": "诗", "title": "送黄元明赴梁縣尉", "paragraphs": ["豫章控江南，山高水沄沄。", "鍾此千里秀，君家賢弟昆。", "文采映諸父，鸞鳳争騰騫。", "伯氏晚相遇，許我遊其藩。", "聪明置不用，道術臻忘言。", "妥然稠人中，容貌白玉温。", "求之古君子，端若李仲元。", "一尉聊爾耳，誰識君所存。", "霜風慘黄葉，雪雨埋朝暾。", "柴車竟行哉，我心憂聾昏。"]}