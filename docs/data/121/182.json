{"author": "晁沖之", "period": "宋", "type": "诗", "title": "法一以余所贈墨爲不佳", "paragraphs": ["上人好事世莫當，羅列四寶如文房。", "廣交往往得奇物，有墨尺度如圭長。", "秋麋折角膠與力，春麝入臍煤生香。", "已将雪覆輕羅帕，更令花映紅紗囊。", "草堂老人不自料，亦藏一餅誇精妙。", "自言和璧持贈君，反爲燕石遭譏誚。", "嗚呼萬事孰不然，古今工拙那同調。", "君不見當年諸李數不到廷寛，只今賜墨無老潘。"]}