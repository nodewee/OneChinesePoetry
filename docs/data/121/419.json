{"author": "鄒浩", "period": "宋", "type": "诗", "title": "送張舜諧遊上庠", "paragraphs": ["高木紛萬状，皆從毫末來。", "天時與人事，相資以爲媒。", "根本初不同，他時終異材。", "東風動霄壌，繁華媚池臺。", "花枝竟無言，車馬争徘徊。", "霜雪一朝怒，孰與松柏陪。", "青青幾千尺，寒峰正崔嵬。", "向來絲竹處，索寞空塵埃。", "明堂屹南面，梁棟支傾摧。", "匠石有青眼，肯爲桃李開。", "窮年後悔心，何似今日回。"]}