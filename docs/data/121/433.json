{"author": "鄒浩", "period": "宋", "type": "诗", "title": "悼陳生", "paragraphs": ["豪商破浪隨東風，轆轤相繼滄溟中。", "回環極目渺無際，萬石之載裁飄蓬。", "一朝六鶂不得進，十舟八九成虚空。", "一舟邂逅脫魚腹，開帆豈暇論西東。", "大明出沒夜復旦，何許清越鳴晨鐘。", "舟人側耳正驚喜，忽瞻水際排奇峰。", "落帆沉矴泊古岸，介然荒徑雲間通。", "鄞川書生託舟尾，見之踴躍追猿狨。", "扶疏怪木進十里，突兀古院題天宮。", "入門長廊轉寂寂，堂上高拱厖眉翁。", "左右侍立滿三百，談玄演義聲玲瓏。", "相逢問勞憫流落，旋啓虚室棲行踪。", "紛紛袍布欺臘雪，獨此錦帳朝霞紅。", "黄金白玉薦豐饌，藥苗蔬甲青茸茸。", "主翁自言避巢寇，朅來不與中原同。", "于今天子果誰氏，語罷默默如盲聾。", "日遣二子共遊處，因得細詰開冥蒙。", "皆云我輩號處士，名字非列神仙宗。", "三等三百奉一主，上等第一裴休公。", "提携峻陟幾千丈，笑秦亭上聊從容。", "秦皇可笑笑不已，聲撼亭角摧穹隆。", "徐福曼倩亦何在，前後石壁猶房櫳。", "舉頭指似蓬萊島，霜雪直上磨蒼穹。", "波濤作勢撞山脚，魯有神聖躬磨礱。", "欲令異物知所畏，周遭水面盤蛟龍。", "書生名利浹肌骨，塵念日久生心胸。", "老翁照見輙微笑，血盆再入寧易攻。", "蓬萊有路爾常睹，此别曠劫無由逢。", "吾今舟楫助爾往，爾其登覽庶可窮。", "日輪迎曉傍山出，水聲先沸驚寷窿。", "赤光散合動天地，頃刻氣候分春冬。", "高低殿角屹相向，一一鎸鑿非人工。", "窮晨不復值仙子，卿雲瑞霧空蒙蘢。", "詢之處士盖有謂，近世人迹幾相重。", "鸞驂鶴馭厭凡肉，矯然遠舉歸鴻濛。", "先生呂翁獨於此，一年三四眠松風。", "書生塵念竟不斷，主翁但問何所供。", "人參如人更長大，願乞數本扶疲癃。", "翁言此物有神護，特經海道須罹凶。", "良金美玉亦至寶，爾誠欲之吾當從。", "慇懃教告豈一事，尤戒卧語詳初終。", "楞嚴秘密偈四句，奉以周旋宜恪恭。", "書生再拜起沉矴，轉盼已入鄞州封。", "還家妻子久黄壌，單形隻影反匆匆。", "却思投翁事清淨，天南天北惟飛鴻。", "茫然進退真捕景，一生顛倒終狂童。", "君不見秦皇漢武操利勢，自許神仙力能致。", "海邊方士日從横，畢竟千非無一是。", "書生徑步蓬萊巔，况乃天人勤指示。", "若爲名宦苦死堅，失脚青雲墜平地。", "仙兮仙兮一何異，求不求兮兩莫遂。", "我雖忘情亦欷歔，仲尼之門非所議，率然作詩紀其事。"]}