{"author": "王建", "period": "唐", "type": "诗", "title": "北邙行", "paragraphs": ["北邙山頭少閑士，盡是洛陽人舊墓。", "舊墓人家歸葬多，堆著黃金無買處。", "天涯悠悠葬日促，岡坂崎嶇不停轂。", "高張素幕繞銘旌，夜唱挽歌山下宿。", "洛陽城北復城東，魂車祖馬長相逢。", "車轍廣若長安路，蒿草少於松柏樹。", "澗底盤陀石漸稀，盡向墳向作羊虎。", "誰家石碑文字滅，後人重取書年月。", "朝朝車馬送葬回，還起大宅與高臺。"]}