{"author": "鄒浩", "period": "宋", "type": "诗", "title": "送裴仲孺爲太和尉", "paragraphs": ["波濤幾千里，洶洶東南注。", "故人帆北風，絕意蛟龍怒。", "孤州何處城，幾盡長江路。", "鴻鴈方來飛，霜雪且凝沍。", "夜旦耳目中，動與客心忤。", "况乃青雲姿，四十困不遇。", "有室常罄懸，未免折腰去。", "命也天造之，智力豈其預。", "端能一判然，楚越猶跬步。", "崖邊晚分携，君顔湛如故。"]}