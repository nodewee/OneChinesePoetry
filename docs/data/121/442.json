{"author": "鄒浩", "period": "宋", "type": "诗", "title": "鮮于大受蛻軒", "paragraphs": ["斵輪知讀書，解牛知養生。", "天下一致耳，冰泮無餘情。", "向來所筌蹄，俄已蜩甲輕。", "豈必吟澤畔，始爲當世清。", "魯堂殆庶幾，居然黜聪明。", "蠢蠢冠屨間，胸中妙難名。", "鼓鑄雖有自，竟脫模範成。", "詩翁既遷去，委蛻今韓城。", "閉門作龍蟄，端俟風雷驚。", "文史聊寄徑，與古将抗衡。", "何以識此心，標牓輝前楹。", "他年付卷舒，會見推善鳴。", "應憐劉季陵，寂寞初無聲。"]}