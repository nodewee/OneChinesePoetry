{"author": "鄒浩", "period": "宋", "type": "诗", "title": "端午郊園", "paragraphs": ["叔度久不見，我心如亂茅。", "良辰適端午，萬事聊一抛。", "策馬指圭竇，同焉有神交。", "森森千畝竹，正爾清樂郊。", "相與造其下，香泉薦嘉肴。", "高談落美玊，逸氣騰長蛟。", "徑就真樂處，古音奏陶匏。", "日車駐晴空，木杪疑焚巢。", "何必蒲葵風，翛然滌惛怓。", "兹遊信物外，孰與娱雲髾。", "無端消息來，主人隨鉦鐃。", "會須更卜日，城府方膠膠。"]}