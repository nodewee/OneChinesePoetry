{"author": "晁沖之", "period": "宋", "type": "诗", "title": "陸元鈞寄日注茶", "paragraphs": ["我昔不知風雅頌，草木獨以茶比諷。", "陋哉徐鉉說茶苦，欲與淇園竹同種。", "又疑禹漏税九州，橘柚當年錯包貢。", "腐儒妄測聖人意，遠物勞民亦安用。", "含桃熟薦當在盤，荔子生來枉飛鞚。", "羊爼異好亦何有，蚶菜殊珍要非奉。", "君家季疵真禍首，毁論徒勞世仍重。", "爭新鬭試誇撃拂，風俗移人可深痛。", "老夫病渴手自煎，嗜好悠悠亦從衆。", "更煩小陸分日注，密封細字蠻奴送。", "槍旗却憶採擷初，雪花似是雲溪動。", "更期遺我但敲門，玉川無復周公夢。"]}