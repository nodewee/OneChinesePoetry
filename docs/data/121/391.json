{"author": "鄒浩", "period": "宋", "type": "诗", "title": "書徐仲車先生詩集後", "paragraphs": ["古人往矣名空存，爾來冠带誰其倫。", "語言淵騫行跖蹻，俯仰不愧何繽紛。", "先生道義完且潔，去彼取此非今人。", "事親不但綵衣戲，刻木省定長悲辛。", "抛官却掃醉經史，胸中寧復留纖塵。", "履穿袍敝突不墨，辭幣與粟甘清貧。", "自從秀髪到白首，造次於是如一晨。", "當知有昊憫澆散，先生故出援斯民。", "嗟余禀賦雖不敏，管窺偶幸知所因。", "講聞先生亦已久，云爲輙以書諸紳。", "朅來廣陵兩閲歲，所得比舊尤加親。", "此編雅什數百計，覃思成誦驚余神。", "恍如聽樂周太廟，黄鍾大呂皦且純。", "又如典瑞出圭璧，璀璨滿目非玞珉。", "偉哉固足信萬一，彷彿相見容彬彬。", "吾皇圖治急遺逸，空谷相望推蒲輪。", "先生高卧焉得遂，細扎匪日頒嚴闉。", "奈何韁鎖脫無計，灑掃猶阻致此身。", "願言師法不少懈，庶幾有立逃湮淪。"]}