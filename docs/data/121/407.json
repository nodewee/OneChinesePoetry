{"author": "鄒浩", "period": "宋", "type": "诗", "title": "范蠡塚", "paragraphs": ["山棲嘗膽時，禍胎久已孕。", "欲令蘇臺傾，端俟天人應。", "夫子實奇才，大事力能勝。", "中分句踐憂，內外各宜稱。", "一鼓雪前羞，功名在乘興。", "向非斷以獨，未必還千乘。", "荆棘梗寒宮，晨朝露常凝。", "可憐東門眼，至此不得瞪。", "烏喙鮮克終，天道亦惡剩。", "脫身海上來，嘉言誰與贈。", "位高金更多，所向豈蹭蹬。", "况有絕代姿，提携充妾媵。", "試看劍頭血，何如窮絕磴。", "由來進退間，處之貴不懵。", "孤墳忽生疑，文獻良足證。", "吳人未忘情，高樓時一凭。"]}