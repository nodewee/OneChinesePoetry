{"author": "鄒浩", "period": "宋", "type": "诗", "title": "送王憲赴闕", "paragraphs": ["鳳詔傳天北，輶軒指建章。", "既能思賈誼，何患老馮唐。", "况是高門慶，從來美譽彰。", "靈臺懸寶鏡，峻節凛秋霜。", "庖刃誠難敵，黄陂豈易量。", "承家但清白，報國頗施張。", "属部分氂犬，終朝事錦囊。", "收功殊俗士，知已恃明王。", "此去堪前賀，胡爲獨倍傷。", "昔霑淮水潤，今借德星光。", "折柳故多恨，銜環空不忘。", "他年重望履，應已步巖廊。"]}