{"author": "鄒浩", "period": "宋", "type": "诗", "title": "潛亨既見和再作此贈之", "paragraphs": ["不作苟見如君平，不以禮屈如樊英。", "扊扅堅卧三十載，凛凛風聲人自傾。", "墻東墻西過高馬，往往愧汗面發赬。", "豈知嗜欲極豺虎，白晝擇肉無厭盈。", "有時一飯稔奇禍，他年五鼎還遭烹。", "狡兔未滅黄犬在，突兀上蔡空前城。", "先生謝去既飽德，鼓腹之趣終難名。", "更要我輩集匙筯，風雨不變如鷄鳴。", "自憐頭額乏奇表，幾與虀鹽同此生。", "不愁捩手遂傾覆，只愁未至聞戞羹。"]}