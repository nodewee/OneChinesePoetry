{"author": "鄒浩", "period": "宋", "type": "诗", "title": "題成立道飛香閣", "paragraphs": ["碧池千畝紅蓮花，勅書樓下醇儒家。", "躋民仁壽逢主聖，欣與萬邦無歎嗟。", "六經變化天地闊，何處不可爲生涯。", "只今耆域在庭戶，信手掇取皆靈芽。", "氣運回環助調爕，各正性命逾塵沙。", "是渠病愈我亦愈，紅蓮影裏薫風斜。", "陰功乘香飛北極，上帝首肯羣仙誇。", "贈之丹桂一千尺，攀條直上凌蒼霞。"]}