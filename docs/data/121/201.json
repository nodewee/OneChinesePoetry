{"author": "晁沖之", "period": "宋", "type": "诗", "title": "東陽山人僻居", "paragraphs": ["我家京洛間，桂玉資薄産。", "平生丘壑心，水竹不滿眼。", "清晨有客吳中來，山川指授收奇才。", "笑談長揖波浪下，懷抱遠承巖穴開。", "東陽山人高華隱，豪俠持身復修謹。", "旁山多闢黍秫田，碧溪東流及春醖。", "溪南一畝當翠微，秋風蓴熟菰葉肥。", "龜魚上带藻荇動，鷗鷺下拂芙蓉飛。", "亭陰野塘亦新築，溪山共作窗中綠。", "諸郎年少皆知書，子夜哦詩動修竹。", "歲時冠盖如浮雲，撃鐘鼎食江淮聞。", "愛山自比謝康樂，多士不減春申君。", "我欲沿溪揚小楫，亭邊共醉藤蘿月。", "叩門夜訪君家時，扁舟重載山陰雪。"]}