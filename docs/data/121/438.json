{"author": "鄒浩", "period": "宋", "type": "诗", "title": "靖節堂分題得重字", "paragraphs": ["儒衣隘綿區，冰炭非一種。", "邂逅心事同，清標揖孤聳。", "駕言仁義涂，相與戒前從。", "廓廓膺肺間，何由納天寵。", "春風入高堂，文字競拳勇。", "妙句窺杜陵，微語傾叔重。", "翹然真四夔，吾道有扶擁。", "遂令斥鷃姿，端爲鐘鼓悚。", "從今日喧妍，勝處宜接踵。", "獨恨韓城君，伶俜泣新壟。"]}