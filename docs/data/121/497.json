{"author": "鄒浩", "period": "宋", "type": "诗", "title": "雙璧歌寄馬叔寶", "paragraphs": ["君不見朱公託身天地中，四方萬貨常憧憧。", "其間雙璧最奇寶，分明日月生西東。", "問公酬價初幾所，一者千金一半此。", "精神肉好非不同，側視裁差厚薄耳。", "公心夙悟誰得窺，但無故槖無留貲。", "交貧族遠富衣食，高義日與清風馳。", "梁人有獄久不决，君臣相顧空嚬眉。", "公來答問只一語，群疑亟判如蓍龜。", "須知成效異霄壌，頗恨儒冠多失之。", "多失之，胡弗思，他年薄俗待爾移，奈何璧價先自虧。"]}