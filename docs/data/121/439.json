{"author": "鄒浩", "period": "宋", "type": "诗", "title": "次韻崔光先見簡作詩催春色", "paragraphs": ["春遊有客忘朝暮，酷似經星好風雨。", "豈知仲蔚長蓬蒿，寂寂儒宮裁一畝。", "新詩故委黄耳來，舌在驚疑爲頻吐。", "鴻鈞覓運掃轍蹤，萬物終然歸鼓舞。", "去年枯槁欲樵蘇，今已蕃鮮媚農圃。", "我家吹律信参天，苗裔非才閴無睹。", "族寒官冷自離奇，安能仰贊媧皇補。", "廟堂爕理皆少年，佇見囊金罄花塢。"]}