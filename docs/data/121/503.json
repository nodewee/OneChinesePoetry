{"author": "鄒浩", "period": "宋", "type": "诗", "title": "次德符韻六詩 分韻見簡", "paragraphs": ["幽人寄巖谷，志士從簪纓。", "所尚初不同，出處皆有行。", "夫子胡爲哉，飲露餐秋英。", "和璧以爲質，黄鐘以爲聲。", "皎皎文史中，久作星斗明。", "一見輙心降，端如屈人兵。", "天意亦可料，禍患矧已經。", "豈其禮樂時，而不收珪珽。", "故知阿衡任，便是西山清。", "我豈夫子徒，猥辱藪澤并。", "驅車遠過我，爲我開天庭。", "凡今落松麈，皆昔所未聆。", "念此坐相阻，三十六峰横。", "子言不子隨，猶得座右銘。"]}