{"author": "晁沖之", "period": "宋", "type": "诗", "title": "洗馬次十一兄之道韻", "paragraphs": ["霸橋春水波鱗鱗，橋邊結束何圉人。", "解鞍傍水入洗馬，飛龍九尺凌漪淪。", "風鬃霧鬣才一沐，玉花照影光滿身。", "月題卻貫黄金勒，更覺閃艷開精神。", "主人貴想不必問，特賜內廄天麒麟。", "即今此物亦安用，燕山萬里胡無塵。", "嫖姚功高自不出，長鳴但踏城西春。", "君不見少陵時已無伯樂，尚有曹將軍寫真。"]}