{"author": "鄒浩", "period": "宋", "type": "诗", "title": "示徐道人", "paragraphs": ["道人千里來，觸熱廢寝膳。", "問其何所爲，但云求識面。", "南方諸公門，二年走略徧。", "亦有苦苦留，諸事頗安便。", "念未見侍郎，跋涉遂忘倦。", "皇帝與天同，深恩滿州縣。", "瘴鄉寧久留，行復侍金殿。", "賣藥至京師，禮數隔貴賤。", "姓名且難通，况敢冀垂盼。", "汝言豈吾知，答之一笑倩。"]}