{"author": "晁沖之", "period": "宋", "type": "诗", "title": "和十二兄五首  其四", "paragraphs": ["先生翰墨英，揮灑每被酒。", "氣凌蒼柱穹，勢壓坤軸厚。", "俊拔今固無，妙絕古未有。", "驚鸞忽矯翼，犇馬時驤首。", "高步禇薛流，下視鍾王友。", "好事隨取之，所至具名酎。", "簡疏秦隸奇，譎怪夏篆醜。", "么麽張芝草，嫵媚元和柳。", "載觀碑籍存，尚恐金石朽。", "未知太極成，有請於公不。"]}