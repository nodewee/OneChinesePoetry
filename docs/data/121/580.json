{"author": "鄒浩", "period": "宋", "type": "诗", "title": "題蒋彦回緋桃軒", "paragraphs": ["何仙饑食王母桃，王母唤去瑤臺高。", "懷中核乃長生種，付與東君誰適遭。", "蒋侯本是神仙族，楊州騎鶴飛遊遨。", "回也不愚愚故道，不肯釣海連六鼇。", "變鄧家田作藍田，産玉成芝天所褒。", "柳将眼覷竟何睹，花着心覓空自勞。", "東風莫逆花柳外，洞然啓盡扃鐍牢。", "鋪張雲霞駐遲日，暖紅牽夢春陶陶。", "恍疑何仙只春是，衣繡還鄉導旗旄。", "蒲萄浪兀弄明月，寧比倒着宮錦袍。", "從今結就千年實，食之工力逾圭刀。", "聞說揚州鶴知得，鼓翼已先鳴九臯。"]}