{"author": "鄒浩", "period": "宋", "type": "诗", "title": "送石師稷還新昌", "paragraphs": ["官失常丁民破産，僅有流波入春眼。", "行人不管居人愁，但喜船頭解初綰。", "汀洲夢破白鷗前，歸意崢嶸淨如剗。", "挽君君竟逐風東，瞑立西樓思何限。", "念君心似嶺雲高，卷雨收雷依𡾰嵼。", "弟兄元愷正功名，獨自巢由謝青簡。", "君今杖屨煙雲中，我憶當年寄蕭散。", "情深人合脗天倫，相與宮商真律管。", "可憐燕越阻尋盟，夜壑不留空舊舘。", "只應石佛儼巍巍，爲我旃檀薦誠欵。"]}