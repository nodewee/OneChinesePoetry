{"author": "鄒浩", "period": "宋", "type": "诗", "title": "送陳志仁赴河州司理", "paragraphs": ["佳人宰木懸秋月，穉子霏霏灑清血。", "枯風冷雨暗長天，借使端居亦心折。", "問君夙駕今何之，萬里關河西復西。", "西州平昔但聞語，不意黄塵隨綠衣。", "将軍雅歌飛玉觴，健兒如鼠馬如羊。", "桁楊生耳卧庭廡，日冀賓僚來畯良。", "雪霜肅殺百草死，孤峰嫋嫋砂磧光。", "城頭笳鼓咽初曉，夢破衾禂皆異鄉。", "情鍾矧復是君輩，只應矛矟攅中腸。", "只應矛矟攅中腸，當思大人在高堂。"]}