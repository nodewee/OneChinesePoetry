{"author": "鄒浩", "period": "宋", "type": "诗", "title": "送鄭祭酒得宮觀還鄉", "paragraphs": ["閩中男子多儒衣，龍驤虎視惟四夔。", "門前蓬藋老風雨，籍籍聲名天下馳。", "爾來半作古人去，亦或霜鬢甘伏雌。", "獨隨日月上星斗，即今先生侍丹墀。", "先生胸次真武庫，無所不有世莫窺。", "早年剖符勤撫字，晚年賜環妙論思。", "朝廷遠覽得治本，務先長育英豪姿。", "凌雲大廈豈一木，要在鉅細皆其宜。", "先生彬彬掲模楷，仰膺帝可端爲師。", "鸞飛鳯舉徧臺閣，辟雍祭酒終不移。", "下帷莊坐對沉燎，諸生自耻専浮詞。", "斯文與天共澄霽，肅駕聖域無多岐。", "他時合抱挽梁棟，論功較德誰高卑。", "先生胡不長風憲，豺狼在念略狐狸。", "坐令飲恨深發喜，簪纓無復藏奸欺。", "先生胡不同翰墨，形容堯仁曉天涯。", "魯官典誥從此復，大哉王言非寄私。", "先生胡不秉樞極，以道揆事如蓍龜。", "河防民役有定論，簡拔賢俊去嫌疑。", "吏員一一底乃績，二虜拜手受指撝。", "東西南北幾萬里，匹夫匹婦違寒饑。", "人言太平亦無象，但見父老同兒嬉。", "胡爲五湖入清夢，忽焉幽興落武夷。", "千鈞一發誰挽得，徑約赤松歌紫芝。", "長安車馬競回首，頗似巨源辭位時。", "通德高門想如昨，溪風旦暮猶有期。", "冷然杖屨遠俗物，此心惟許江鷗知。", "巍巍北辰拱天子，還淳直欲躋皇羲。", "人才未登常側席，鶴書毎毎空山茨。", "金甌况復舊名氏，只恐先生難自怡。"]}