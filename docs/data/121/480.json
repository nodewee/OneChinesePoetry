{"author": "鄒浩", "period": "宋", "type": "诗", "title": "次韻韓君表雪中感懷", "paragraphs": ["龍衣不解顔，憂民向來急。", "天高委真符，年豐兆原隰。", "連山水氣昏，過雲鴈聲澀。", "先春凌馬奔，投隙作塵入。", "瀕竹乍蕭蕭，驚風還汲汲。", "頗輕花闘狂，肯共雨争濕。", "夜半回曉光，木杪森鵠立。", "開編適吾心，鼓枻輟清集。", "一飽儻可償，萬事非所及。", "想見秋稼前，腰鐮荷青笠。"]}