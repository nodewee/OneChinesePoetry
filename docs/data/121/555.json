{"author": "鄒浩", "period": "宋", "type": "诗", "title": "送子發還零陵", "paragraphs": ["我自罪大當投荒，君胡爲乎亦遑遑。", "馬蹄舟楫困川陸，省定違離萱草堂。", "由來孤操絕流俗，屹與巨鎮遙相望。", "洞庭以南渺無際，氣象突兀收湖湘。", "平時事事不入眼，惟恐有愧如毫芒。", "色難直到古人處，以其緒餘均四旁。", "餘波邂逅亦及我，使我方寸失感傷。", "我親白髪照閭里，我身跼蹐瘴癘鄉。", "兩兒隨母仍舊寄，骨肉星散知幾方。", "乾坤子初無薄厚，恩爲雨露威雪霜。", "二柄交持不偏用，萬彙生成如審量。", "我雖棄擲五嶺外，亦必有日蒙恩光。", "故人亭邊是歸路，尚得握手輸中腸。", "将分無可爲君語，獨有高義無時忘。"]}