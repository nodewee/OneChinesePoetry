{"author": "晁沖之", "period": "宋", "type": "诗", "title": "古樂府", "paragraphs": ["大星何歷歷，小星爛如石。", "掖垣崔嵬横紫微，十二羽林森北極。", "今夕何夕月欲沒，虎抱空關龍厭直。", "崢嶸北斗著地垂，手去瓠瓜不盈尺。", "嚴陵醉卧光武傍，浮楂正值天孫織。", "王良挾策飛上天，傅說空騎箕尾立。", "君不見茂陵棄子欲登仙，自将壯士終南邊。", "忽然遭窘出璽綬，歸來下詔除民田。", "阿瞞急示乘輿物，鮮卑仍棄珊瑚鞭。", "又不見古來垂堂戒華屋，敵國挾輈戎接轂。", "白龍魚服誤網羅，孔雀金花被牛觸。"]}