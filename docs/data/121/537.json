{"author": "鄒浩", "period": "宋", "type": "诗", "title": "次韻答詹成老謝密雲龍之什", "paragraphs": ["龍鳳小團分禁戶，往往稱珍減前語。", "元豐天子妙風雷，萬古埃塵洒新雨。", "壑源春貢識此心，不比豫州常枲紵。", "卿雲密密擁蜿蜒，御府僅能千百數。", "匪頒臺閣裁幾人，恩逐味增淪骨髓。", "帝鄉仙去鼎湖空，井閟閤門猶玉乳。", "龍髯雖在龍莫形，只有雲留瑞民伍。", "葉家所得最非常，好事殷勤始容取。", "故人分贈不遐遺，憐我哀摧病方瘉。", "莆陽英爽杳難攀，品目縱横誰扞禦。", "仰惟筆削到茶經，亟以将誠歸許與。", "詩來寒谷歘然春，坐覺輝光滿禾黍。"]}