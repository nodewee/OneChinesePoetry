{"author": "晁沖之", "period": "宋", "type": "诗", "title": "送王敦素", "paragraphs": ["先君有六女，所託皆高門。", "季也久擇壻，晚得與子婚。", "子家望海內，實惟謫仙孫。", "筆也有家法，勢作風雷奔。", "結交多英豪，坐致名譽喧。", "憶昔識子初，河流出崑崙。", "中間一再見，騏驥始伏轅。", "去年接同居，底裏見所存。", "磊落忠義人，愛國憂黎元。", "使當元祐時，密勿與討論。", "上可參廊廟，下可禆諫垣。", "惜哉不遇知，白髮早已繁。", "卑官不可說，感激有主恩。", "爛漫有歸期，繫舟古槐根。", "祖餞無酒食，贈遺請以言。", "子家鍾山下，隨事有田園。", "竹徑背古寺，草堂面江村。", "高軒納翠微，修筒引潺湲。", "林影散疏帙，山色搖酒罇。", "日飲建康水，時登謝公墩。", "沈酣左氏學，浩蕩極辭源。", "客至勿多語，欲吐且復吞。", "書來無匆匆，慰我别後魂。"]}