{"author": "鄒浩", "period": "宋", "type": "诗", "title": "次韻答交代俞樗年教授見簡之什", "paragraphs": ["吾鄉藹多士，夫子惟英才。", "妙年雙眸清，不爲紛華開。", "飛聲動寰宇，著錄争徘徊。", "論說翕以定，端如匡鼎來。", "著鞭青雲衢，飄飄謝塵埃。", "伯鸞賦五噫，少陵歌七哀。", "豈比太平遇，得志無疑猜。", "朝綱舉天網，陞黜常恢恢。", "胡然落泮宮，猶歉南山臺。", "維今堯舜君，側席方虚懷。", "簡拔到寒谷，未始由梯媒。", "懸知器業成，指日登蓬萊。", "伊予愧樸樕，聿來托高齋。", "與君出處間，一一金石諧。", "峴首鬰蒼莾，江流澹縈廽。", "龍卧縮頭角，騰驤竢春雷。", "君車亦難緩，行矣明詔催。", "逸步從此分，駑駕安能陪。"]}