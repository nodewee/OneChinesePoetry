{"author": "鄒浩", "period": "宋", "type": "诗", "title": "送交代榮子邕", "paragraphs": ["頖宮久戢身，所造益了了。", "慷慨揖古人，百爲無一矯。", "就令力回天，初不變忽眇。", "璀璨文字間，與此故相表。", "服膺今十年，邂逅辱繼紹。", "遇我逾故交，微言幾昏曉。", "可憐不兩留，行色逐飛鳥。", "蓬山插青冥，鬰鬰佳氣遶。", "懷鉛謝風塵，大用此其兆。", "願子更勉旃，真賢古來少。"]}