{"author": "晁沖之", "period": "宋", "type": "诗", "title": "復至新鄉廨寄張穉", "paragraphs": ["驅車出吾廬，落月猶在樹。", "我行欲何之，所以河源去。", "去去益以遠，炯炯不可論。", "羣語車鐸間，尚想兒女喧。", "稍涉原上路，漸見柳下村。", "霧草結宿露，風林散朝暾。", "悠悠望蘧廬，我僕欣載犇。", "昔出日在畢，今出壁中昏。", "昔如水上鷗，今如檻中猿。", "所憂負平生，豈但感寒暄。", "明濟十里黄，漪漪見淇園。", "晚投伯氏廨，拓落復何言。", "周覧故時居，愐見松菊存。", "故侶未易招，且自置肴罇。"]}