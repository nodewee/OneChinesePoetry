{"author": "鄒浩", "period": "宋", "type": "诗", "title": "自警", "paragraphs": ["看書勿苦多，多看目力眊。", "作文勿苦多，多作心力糟。", "初雖莫覺悟，久乃成悔懊。", "維心神所居，惟目神所造。", "開闔出入間，神傷氣亦暴。", "所以古真人，丁寧有深告。", "平時當勤行，况復處炎燠。", "况復病初愈，力始勝巾帽。", "老母在鄉邦，倚門望佳報。", "尤宜决擇精，全神以自好。", "收目以內視，冥心以存奥。", "氣舒形康強，外務一除掃。", "生理保安完，天恩垂覆幬。", "歸看老萊衣，歡欣長舞蹈。"]}