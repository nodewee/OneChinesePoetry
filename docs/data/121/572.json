{"author": "鄒浩", "period": "宋", "type": "诗", "title": "夢臣惠潘谷墨  其一", "paragraphs": ["老潘飛躡烟霞去，墨寶流傳能幾許。", "尚方猶以比庭珪，况復人間故人處。", "夫君好事追前賢，巾襲深藏二十年。", "雨暘燥濕莫知數，畢竟挺然金石堅。", "一朝酒發南箕舌，信在言前可中輟。", "有如印弄掌握間，稜角雖刓終一决。", "著書天禄垂無期，雲将掉頭吾弗知。", "但欣厚意厚若此，來仙閣上信雙眉。", "我有歙州韞玉石，琢成高秋遠天碧。", "平時長自水流珠，未省呼童助涓滴。", "我有常州飽霜毫，千錢一管價不高。", "真行隸草字百萬，勁鋒凛凛方遒豪。", "絳人陳元乃其伍，相得懽甚誰能禦。", "心灰緣此亦復然，和我精神動寰宇。", "便滌硯，便操筆，便啓軒窗磨此墨。", "敲冰佳紙適及門，羅列千張耀晴日。", "也吟詩，也作文，也把黄庭模右軍。", "并包萬類入方寸，倐忽變化生乾坤。", "君不見老子絕學故能學，君不見孔子捐書故能書。", "因君起我書且學，我書且學孔老俱。", "孔老俱，竟何如，寫我長句酬勤渠。"]}