{"author": "鄒浩", "period": "宋", "type": "诗", "title": "次韻蘇子駿寄其弟世美", "paragraphs": ["霜風戰蕪城，耿耿袖間手。", "峩冠何許來，逸氣蟠九有。", "入眼無可人，終焉收下走。", "舌端寫天河，那知膽非斗。", "離亭巧梯媒，節物幾榆柳。", "所向曹匼阿，剛腸欲雷吼。", "饑寒挽柴車，莫獲親可否。", "年來但韋編，妙處知不朽。", "規模綿古今，元自一布肘。", "翛然環堵中，未覺羲皇久。", "三復鶺鴒詩，亦已等妍醜。", "此心千里同，豈愧鼻如口。", "更聞隱君子，隨風落巖藪。", "崇朝公事休，嗜好斥杯酒。", "幅巾欵玄談，聪明謝天誘。", "萬象懸目前，軒豁開戶牖。", "坐令黄堂上，觀浄亦成垢。", "維皇急親賢，承庸拔師友。", "丘壑難自娱，巖廊拱文母。", "只恐行賜環，仙去誤雞狗。", "與其羨長生，孰若壽黔首。", "一語君試聽，黄梅未當剖。"]}