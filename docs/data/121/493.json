{"author": "鄒浩", "period": "宋", "type": "诗", "title": "寄題孔先生行歌亭", "paragraphs": ["仁皇御宇作太平，朝廷玉立森賢英。", "巖耕溪釣日寂寞，何獨先生歌滍城。", "遭世不比徐孺子，設心不愧司馬承。", "唐虞垂拱豈不盛，巢由亦自非公卿。", "冥冥三聖妙相遇，六爻一半曾吞并。", "倐遺象數入天籟，無聲之中端有聲。", "有時鼓腹散秋步，有時擊壌舒春情。", "他年野叟得不盡，獨與杖屨同縱横。", "故知造物有深意，鳳凰來儀治功成。", "鳳凰飛去定難久，直使先生爲鳳鳴。", "先生道德初不死，先生歌聲猶可聽。", "微風淅瀝動草木，幽禽上下喧陰晴。", "可憐雙耳不到此，龍山滍水空危亭。"]}