{"author": "鄒浩", "period": "宋", "type": "诗", "title": "聞彦和過桂州  其一", "paragraphs": ["人臣難有己，况復顧其家。", "忘家以狥國，致主爲勛華。", "割愛非不仁，成功詎能加。", "御史殿中傑，指摘生疵瑕。", "昔如鵠矯雲，今如兔罹罝。", "省符到房陵，驅逐殊喧譁。", "即日出門去，形影自天涯。", "羈皇携衆雛，驚散随風沙。", "渺漭失處所，何由書報嘉。", "君心固已定，聞者空傷嗟。"]}