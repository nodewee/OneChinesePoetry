{"author": "王山", "period": "宋", "type": "诗", "title": "答盈盈", "paragraphs": ["東風豔豔桃李鬆，花園春入屠酥濃。", "龍腦透縷鮫綃紅，鴛鴦十二羅芙蓉。", "盈盈初見十五六，眉試青膏鬢垂綠。", "道字不正嬌滿懷，學得襄陽大隄曲。", "阿母偏憐掌上看，自此風流難管束。", "鶯啄含桃未嚥時，便會郎時風動竹。", "日高一丈羅窗晚，啼鳥壓花新睡短。", "膩雲纖指擺還偏，半被可憐留翠暖。", "淡黄衫袖仙衣輕，紅玉欄干粧粉淺。", "酒痕落腮梅忍寒，春羞入眼横波豔。", "一縷未消山枕紅，斜睇整衣移步嬾。", "才如韓壽潘安亞，擲果竊香心暗嫁。", "小花靜院酒闌珊，别有私言銀燭下。", "簾聲浪皺金泥額，六尺牙牀羅帳窄。", "釵横啼笑兩不分，歷盡風期腰一搦。", "若敎飛上九天歌，一聲自可傾人國。", "嬌多必是春工與，有能動人情幾許。", "前年按舞使君筵，睡起忍羞頭不舉。", "鳳凰簫冷曲成遲，凝醉桃花過風雨。", "阿盈阿盈聽我語，勸君休向陽臺住。", "一生縱得楚王憐，宋玉才多誰解賦。", "洛陽無限青樓女，袖籠紅牙金鳳縷。", "春衫粉面誰家郎，只把黄金買歌舞。", "就中薄倖五陵兒，一日冷心玉如土。", "雲零雨落正堪悲，空入他人夢來去。", "浣花溪上海棠灣，薛濤朱戶皆金鐶。", "韋皋筆逸玳瑁落，張佑盞滑琉璃乾。", "壓倒念奴價百倍，興來奇怪生毫端。", "醉眸覷紙聊一掃，落花飛雪聲漫漫。", "夢得見之爲改觀，樂天更敢尋常看。", "花間不肯下翠幕，竟日烜赫羅雕鞍。", "掃眉塗粉迨七十，老大始頂菖蒲冠。", "至今愁人錦江口，秋蛩露草孤墳寒。", "盈盈大雅真可惜，爾身此後不可得。", "滿天風月獨倚闌，醉岸濃雲呼佚墨。", "久之不見予心憶，高城去天無幾尺。", "斜陽衡山雲半紅，遠水無風天一碧。", "望眼空遙沈翠翼，銀河易闊天南北。", "瘦盡休文带眼移，忍向小樓清淚滴。"]}