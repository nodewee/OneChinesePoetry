{"author": "鄒浩", "period": "宋", "type": "诗", "title": "次韻世美遊嵩山", "paragraphs": ["肇分五嶽尊，上帝委奇石。", "維嵩據地中，屹立萬仞壁。", "遠與四鎮殊，式應土圭測。", "有人仰崇高，坐厭拘名跡。", "邂逅天際來，驊騮脱車軛。", "将聖祭泰山，此心豈懸隔。", "擾擾塵土中，一朝復一夕。", "聞君有風期，欣然雙蠟屐。", "焉知馬足非，迥隔千峰碧。", "古人亦多端，相望託幽寂。", "法音動山靈，松栝惟所適。", "寄徑登顯途，自恃捷無敵。", "遺轍諒未泯，一一可遊歷。", "借問去來人，誰堪比心迹。"]}