{"author": "鄒浩", "period": "宋", "type": "诗", "title": "謝仲益惠蘭", "paragraphs": ["鄰家得蘭惜不得，數本分來好顔色。", "兒童見之喜欲顛，驚回午夢松江側。", "起隨斤斸聊齋前，面勢欄干相並植。", "氤氲猶帯鳳山雲，彌天道安端我即。", "璧丘亭高秀谷幽，想見僧移動晴碧。", "根深叢迥無他虞，青眼東君方着力。", "影連桂月共扶疏，香入梅風更引翼。", "此心莫逆知誰何，金粟如來在東壁。"]}