{"author": "鄒浩", "period": "宋", "type": "诗", "title": "題雙芝軒", "paragraphs": ["難弟難兄強氏子，太學聲名聳多士。", "同時流輩久公卿，猶傍短檠業文史。", "今年鑒拔貢辟廱，伯仲皆升從此起。", "集英春曉拱天臨，龍頭妙絕人間喜。", "鸞臺鳳閣便騰騫，况乃吾鄉有前比。", "向來胸中宇宙寛，包盡華夷無復委。", "發爲勳業助堯仁，肯令元凱常専美。", "倘如不信視雙芝，端不虚生漫黄紫。"]}