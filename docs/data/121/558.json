{"author": "鄒浩", "period": "宋", "type": "诗", "title": "聞彦和過桂州  其二", "paragraphs": ["削迹投炎荒，有吏督其後。", "一州一易之，稍緩輙訾詬。", "所歷多官僚，豈無親且舊。", "前車覆未遙，不敢略回脰。", "誰謂桂嶺僧，於君獨勤厚。", "沐浴君髪膚，澣濯君領袖。", "使君霜柏姿，凛凛出塵霧。", "真風絕顧瞻，高義激頽仆。", "乃知世外情，非復世間構。", "嗚呼君何憂，時命不終繆。"]}