{"author": "鄒浩", "period": "宋", "type": "诗", "title": "送李光道承事罷高郵酒官", "paragraphs": ["豫章拂青冥，密蔭覆百畝。", "初由拱把微，封植歲月久。", "大廈捜棟梁，匠者終見偶。", "甘井如車輪，千尋徹坤厚。", "畚鍤非一朝，致力自培塿。", "河流涸生塵，源源獨清瀏。", "李子素綺紈，操約世莫誘。", "字畫尤勁奇，往往過虞柳。", "當其求帖時，彷彿昔人嘔。", "吾惟蜩翼知，豈暇卹衆口。", "願言舉斯心，夙昔仁義藪。", "甘井與豫章，勿使擅所有。"]}