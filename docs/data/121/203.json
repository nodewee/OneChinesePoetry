{"author": "晁沖之", "period": "宋", "type": "诗", "title": "簡江子之求茶", "paragraphs": ["政和密雲不作團，小夸寸許蒼龍蟠。", "金花絳囊如截玉，綠面仿彿松溪寒。", "人間此品那可得，三年聞有終未識。", "老夫於此百不忙，飽食但苦夏日長。", "北窗無風睡不解，齒頰苦澀思清凉。", "故人新除協律郎，交游多在白玉堂，揀牙鬭夸皆飲嘗。", "幸爲傳聲李太府，煩渠折簡買頭綱。"]}