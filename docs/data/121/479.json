{"author": "鄒浩", "period": "宋", "type": "诗", "title": "雪中對竹", "paragraphs": ["飛雪一何情，拜我南軒竹。", "駢頭控於地，默默隃信宿。", "寒花本輕揚，叢集乃折軸。", "况此梢雲姿，蕭然異凡木。", "飄風亦狂生，端來助陵蹴。", "似欲揉直柯，繞指惟所欲。", "焉知天與剛，初不愧幽獨。", "罄折雖爾爲，且異望塵辱。", "晨光破沈陰，春色盈兩目。", "風雪安在哉，竹猶故時玉。"]}