{"author": "鄒浩", "period": "宋", "type": "诗", "title": "信中以詩來因次其韻送之", "paragraphs": ["道言誰復書諸紳，瀟湘江上逢斯人。", "向來濱死入魑魅，胸腹洞然無甲鱗。", "炎氛吹風作旗靡，玉樓倒影明蒿里。", "孤心還逐冷雲飛，歷歷長亭不知幾。", "聖王開了睹天庭，妙脱筌蹄合喙鳴。", "箇中無可無不可，智者亦迷何處名。", "渾沌兼忘儵與忽，有口鼻如欣莫咄。", "北山之北草堂深，怨鶴驚猿它自物。"]}