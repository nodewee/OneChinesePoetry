{"author": "鄒浩", "period": "宋", "type": "诗", "title": "次德符韻六詩 書懷二首 其二", "paragraphs": ["木杪秋風鳴颯颯，環步空亭日千匝。", "忽迂征轡入衡門，共看霜輪上雲葉。", "紫煙收盡擬階升，白露漙空欣手接。", "何須清酌浣枯腸，自覺爽氣滋雙頰。", "可憐末路競牛毛，不悟勞生寄蚊睫。", "向非覇處務功成，争得盟時遭智劫。", "西山君故有風期，我亦從今理歸楫。"]}