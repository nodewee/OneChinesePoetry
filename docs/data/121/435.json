{"author": "鄒浩", "period": "宋", "type": "诗", "title": "送德符還陽翟并簡陳叔易", "paragraphs": ["霜嚴識蒼柏，火烈知黄金。", "不有小人謗，孰窺君子心。", "前程已如此，紛紛矧於今。", "衡門杜朝夕，巧舌猶追尋。", "一與接爲構，何以逃交侵。", "任大始多事，由來天意深。", "北風動秋夜，興落西山岑。", "逸駕豈受挽，耿耿聊分襟。", "太丘阻眉宇，爲我先寄音。", "漁父可師否，兹焉共浮沉。"]}