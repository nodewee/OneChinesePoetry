{"author": "鄒浩", "period": "宋", "type": "诗", "title": "送章顯父推官改官", "paragraphs": ["高堂夫人九十餘，一子晚方趨仕途。", "前年封邑非子致，更待子榮新命書。", "子紆墨綬來漢東，百里氣和年屢豐。", "聲名籍籍動羣耳，還似當時詩賦中。", "諸公欲默安得已，争遡日邊飛薦紙。", "拔身左選歸尚書，攄發平生從此始。", "攄發平生從此始，未足爲子增欣喜，所喜榮親有期矣。", "郡邑疏恩壽齯齒，斑衣兒啼奉甘旨。"]}