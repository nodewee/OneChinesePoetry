{"author": "鄒浩", "period": "宋", "type": "诗", "title": "仲儒烹密雲龍得烹字", "paragraphs": ["清都密雲龍，遐方久馳名。", "無因飲天賜，歎息非公卿。", "爾來牛斗間，瑞氣蟠縱横。", "龜書識至寶，近在璧假城。", "物色到君箧，發視凡骨驚。", "君心本鐡石，從此亦變更。", "自言匹夫耳，乃有懷玉聲。", "羣嘲杜潛隙，徑約良友烹。", "伊予豈其人，重以慰平生。", "可憐謝康樂，新詩徒爾鳴。"]}