{"author": "鄒浩", "period": "宋", "type": "诗", "title": "吳公蔚将還滁陽出所集述德堂詩作此送之", "paragraphs": ["述德高堂在何許，述德高人欣可睹。", "彭州夢破知幾年，遺愛遠追曾大父。", "至今民數舊邦君，毎及吳公歌且舞。", "述而行之德莫窮，定可周流浹天宇。", "誰令千里便歸休，炯炯此心元自古。", "四百六十五甲子，貌若巖松傲風雨。", "胸中何啻法界寛，普集塵沙諸佛祖。", "一如一切悉皆如，迥脱拘攣不踰矩。", "從横肉眼詎能窺，但見鼻間常栩栩。", "只應高與老人星，長現昇平瑞明主。"]}