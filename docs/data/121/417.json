{"author": "鄒浩", "period": "宋", "type": "诗", "title": "簡德符", "paragraphs": ["清標藐冰壺，一見滌袢暑。", "况乃北窗風，窮辰薦佳語。", "鄭聲正喧天，忽此聞柷敔。", "坐令偕生疾，不得砭石去。", "我愚雖絕人，志氣肯爲鼠。", "如何城下盟，欣然爲君舉。", "請看時雨來，潤澤先柱礎。", "豈無力使然，默感自難阻。", "高堂久懸榻，寶劍已心許。", "昨宵共燈光，今作參商處。", "秋意入梧桐，滴瀝鬬東序。", "連墻莫至前，念君初逆旅。", "蛇影勿狐疑，當思啖虀杵。", "桑蓬元四方，事業在伊呂。", "匪石詎可轉，紛紛任兒女。", "但願早晴明，交臂無齟齬。", "更約靖節君，相與富毫楮。", "朝昏經史間，端知植禾黍。", "他年羊子妻，焉能斷機杼。", "君席果不分，我知逃爾汝。"]}