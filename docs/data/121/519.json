{"author": "鄒浩", "period": "宋", "type": "诗", "title": "奉和邢舍人寄望之愚溪朝陽巖  其二", "paragraphs": ["我聞紫微公，潤色邁東里。", "道阻未識面，馳心極雲駛。", "及此襄漢遊，黄堂見名氏。", "乃知吏民上，屹若楚山峙。", "不以外自殊，夙興酬寄委。", "陶瓦焕窮閻，長堤矗江涘。", "陋彼繩墨拘，畏首復畏尾。", "坐令焚溺餘，衣食就安址。", "流澤配羊杜，如水注無底。", "念兹智略成，愚者豈同履。", "胡爲愚溪水，嘯咏送寒晷。", "虚涵萬象幽，清絕一塵滓。", "想公溪上心，所得似夫子。", "歲律方崢嶸，撫事聊爾耳。", "鼓枻得浮沉，觀魚謝竿餌。", "應憐柳司馬，愛身異桐梓。"]}