{"author": "晁沖之", "period": "宋", "type": "诗", "title": "和十二兄五首  其二", "paragraphs": ["伯也今代豪，嗜詩如嗜酒。", "賦多轉遒勁，語老愈深厚。", "塵言刪不存，妙句元自有。", "白華忽補亡，關睢不爲首。", "塤篪起兄弟，珠玉到朋友。", "吟詠九日菊，沉酣八月酎。", "搜剔發清新，聯翩雜奇醜。", "詳味吁謨章，用意過楊柳。", "但使身愈窮，未信名可朽。", "不知造物意，令作清廟不。"]}