{"author": "晁沖之", "period": "宋", "type": "诗", "title": "送一上人還滁州瑯琊山", "paragraphs": ["上人法一朝過我，問我作詩三昧門。", "我聞大士入詞海，不起宴坐澄心源。", "禪波洞徹百淵底，法水蕩滌諸塵根。", "迅流速度超鬼國，到岸捨筏登崑崙。", "無邊草木悉妙藥，一切禽鳥皆能言。", "化身八萬四千臂，神通轉物如乾坤。", "山河大地悉自說，是身口意初不喧。", "世間何事在妙理，悟處不獨非風幡。", "羣鵝轉頸感王子，佳人舞劍驚公孫。", "風飄素練有飛勢，雨注破屋空留痕。", "惜哉數子枉玄解，但令筆畫空騰騫。", "君看瑯琊釀泉上，醉翁妙語今猶存。", "向來溪壑不改色，青嶂尚屬僧家園。", "君行到此知此意，辨才第二文中尊。", "西江一口盡可吸，雲夢八九何勞吞。", "他年一瓣爐中香，此老與有法乳恩。"]}