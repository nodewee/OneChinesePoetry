{"author": "杜甫", "period": "唐", "type": "诗", "title": "信行遠修水筒", "paragraphs": ["汝性不茹葷，清靜僕夫內。", "秉心識本源，於事少滯礙。", "雲端水筒坼，林表山石碎。", "觸熱藉子修，通流與廚會。", "往來四十里，荒險崖谷大。", "日熏驚未餐，貌赤媿相對。", "浮瓜供老病，裂餅嘗所愛。", "於斯荅恭謹，足以殊殿最。", "詎要方士符，何假將軍蓋。", "行諸直如筆，用意崎嶇外。"]}