{"author": "高適", "period": "唐", "type": "诗", "title": "同鮮于洛陽於畢員外宅觀畫馬歌", "paragraphs": ["知君愛鳴琴，仍好千里馬。", "永日恆思單父中，有時心到宛城下。", "遇客丹青天下才，白生胡雛控龍媒。", "主人娛賓畫障開，只言騏驥西極來。", "半壁䟃𧽼勢不住，滿堂風飄颯然度。", "家僮愕視欲先鞭，櫪馬驚嘶還屢顧。", "始知物妙皆可憐，燕昭市駿豈徒然。", "縱令剪拂無所用，猶勝駑駘在眼前。"]}