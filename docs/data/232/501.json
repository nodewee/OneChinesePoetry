{"author": "高適", "period": "唐", "type": "诗", "title": "邯鄲少年行", "paragraphs": ["邯鄲城南游俠子，自矜生長邯鄲裏。", "千塲縱博家仍富，幾度報讐身不死。", "宅中歌笑日紛紛，門外車馬常如雲。", "未知肝膽向誰是，令人却憶平原君。", "君不見今人交態薄，黃金用盡還疎索。", "以茲感歎辭舊遊，更於時事無所求。", "且與少年飲美酒，往來射獵西山頭。"]}