{"author": "杜甫", "period": "唐", "type": "诗", "title": "負薪行", "paragraphs": ["夔州處女髮半華，四十五十無夫家。", "更遭喪亂嫁不售，一生抱恨堪咨嗟。", "土風坐男使女立，應當門戶女出入。", "十猶八九負薪歸，賣薪得錢應供給。", "至老雙鬟只垂頸，野花山葉銀釵竝。", "筋力登危集市門，死生射利兼鹽井。", "面妝首飾雜啼痕，地褊衣寒困石根。", "若道巫山女麤醜，何得此有昭君邨。"]}