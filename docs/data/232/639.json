{"author": "杜甫", "period": "唐", "type": "诗", "title": "送高三十五書記", "paragraphs": ["崆峒小麥熟，且願休王師。", "請公問主將，焉用窮荒爲。", "飢鷹未飽肉，側翅隨人飛。", "高生跨鞍馬，有似幽幷兒。", "脫身簿尉中，始與捶楚辭。", "借問今何官，觸熱向武威。", "答云一書記，所媿國士知。", "人實不易知，更須慎其儀。", "十年出幕府，自可持旌麾。", "此行既特達，足以慰所思。", "男兒功名遂，亦在老大時。", "常恨結驩淺，各在天一涯。", "又如參與商，慘慘中腸悲。", "驚風吹鴻鵠，不得相追隨。", "黃塵翳沙漠，念子何當歸。", "邊城有餘力，早寄從軍詩。"]}