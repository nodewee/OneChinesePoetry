{"author": "杜甫", "period": "唐", "type": "诗", "title": "入奏行贈西山檢察使竇侍御", "paragraphs": ["竇侍御，驥之子，鳳之雛。", "年未三十忠義俱，骨鯁絕代無。", "炯如一段清冰出萬壑，置在迎風寒露之玉壺。", "蔗漿歸廚金盌凍，洗滌煩熱足以寧君軀。", "政用疎通合典則，戚聯豪貴耽文儒。", "兵革未息人未蘇，天子亦念西南隅。", "吐蕃憑陵氣頗麤，竇氏檢察應時須。", "運糧繩橋壯士喜，斬木火井窮猿呼。", "八州刺史思一戰，三城守邊却可圖。", "此行入奏計未小，密奉賢旨恩宜殊。", "繡衣春當霄漢立，綵服日向庭闈趨。", "省郎京尹必俯拾，江花未落還成都。", "江花未落還成都，肯訪浣花老翁無。", "爲君酤酒滿眼酤，與奴白飯馬青芻。"]}