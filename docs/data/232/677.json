{"author": "杜甫", "period": "唐", "type": "诗", "title": "沙苑行", "paragraphs": ["君不見左輔白沙如白水，繚以周牆百餘里。", "龍媒昔是渥洼生，汗血今稱獻於此。", "苑中騋牝三千匹，豐草青青寒不死。", "食之豪健西域無，每歲攻駒冠邊鄙。", "王有虎臣司苑門，入門天廄皆雲屯。", "驌骦一骨獨當御，春秋二時歸至尊。", "至尊內外馬盈億，伏櫪在坰空大存。", "逸羣絕足信殊傑，倜儻權奇難具論。", "纍纍塠阜藏奔突，往往坡陀縱超越。", "角壯飜同糜鹿遊，浮身簸蕩黿鼉窟。", "泉出巨魚長比人，丹砂作尾黃金鱗。", "豈知異物同精氣，雖未成龍亦有神。"]}