{"author": "高適", "period": "唐", "type": "诗", "title": "信安王幕府詩", "paragraphs": ["雲紀軒皇代，星高太白年。", "廟堂咨上策，幕府制中權。", "盤石藩維固，昇壇禮樂先。", "國章榮印綬，公服貴貂蟬。", "樂善旌深德，輸忠格上玄。", "剪桐光寵錫，題劒美貞堅。", "聖祚雄圖廣，師貞武德虔。", "雷霆七校發，旌斾五營連。", "華省徵羣乂，霜臺舉二賢。", "豈伊公望遠，曾是茂才遷。", "並秉韜鈐術，兼該翰墨筵。", "帝思麟閣像，臣獻柏梁篇。", "振玉登遼甸，摐金歷薊壖。", "度河飛羽檄，橫海泛樓船。", "北伐聲逾邁，東征務以專。", "講戎喧涿野，料敵靜居延。", "軍勢持三略，兵戎自九天。", "朝瞻授鉞去，時聽偃戈旋。", "大漠風沙裏，長城雨雪邊。", "雲端臨碣石，波際隱朝鮮。", "夜壁沖高斗，寒空駐彩旃。", "倚弓玄兔月，飲馬白狼川。", "庶物隨交泰，蒼生解倒懸。", "四郊增氣象，萬里絕風煙。", "關塞鴻勳著，京華甲第全。", "落梅橫吹後，春色凱歌前。", "直道常兼濟，微才獨棄捐。", "曳裾誠已矣，投筆尚悽然。", "作賦同元淑，能詩匪仲宣。", "雲霄不可望，空欲仰神仙。"]}