{"author": "杜甫", "period": "唐", "type": "诗", "title": "雷", "paragraphs": ["大旱山岳燋，密雲復無雨。", "南方瘴癘地，罹此農事苦。", "封內必舞雩，峽中喧擊鼓。", "真龍竟寂莫，土梗空俯僂。", "吁嗟公私病，稅斂缺不補。", "故老仰面啼，瘡痍向誰數。", "暴尫或前聞，鞭巫非稽古。", "請先偃甲兵，處分聽人主。", "萬邦但各業，一物休盡取。", "水旱其數然，堯湯免親覩。", "上天鑠金石，羣盜亂豺虎。", "二者存一端，愆陽不猶愈。", "昨宵殷其雷，風過齊萬弩。", "復吹霾翳散，虛覺神靈聚。", "氣暍腸胃融，汗滋衣裳污。", "吾衰尤拙計，失望築場圃。"]}