{"author": "杜甫", "period": "唐", "type": "诗", "title": "送韋十六評事充同谷郡防禦判官", "paragraphs": ["昔沒賊中時，潛與子同遊。", "今歸行在所，王事有去留。", "偪側兵馬間，主憂急良籌。", "子雖軀幹小，老氣橫九州。", "挺身艱難際，張目視寇讎。", "朝廷壯其節，奉詔令參謀。", "鑾輿駐鳳翔，同谷爲咽喉。", "西扼弱水道，南鎮枹罕陬。", "此邦承平日，剽劫吏所羞。", "況乃胡未滅，控帶莽悠悠。", "府中韋使君，道足示懷柔。", "令姪才俊茂，二美又何求。", "受詞太白脚，走馬仇池頭。", "古色沙土裂，積陰雪雲稠。", "羌父豪豬靴，羌兒青兕裘。", "吹角向月窟，蒼山旌旆愁。", "鳥驚出死樹，龍怒拔老湫。", "古來無人境，今代橫戈矛。", "傷哉文儒士，憤激馳林丘。", "中原正格鬬，後會何緣由。", "百年賦命定，豈料沈與浮。", "且復戀良友，握手步道周。", "論兵遠壑淨，亦可縱冥搜。", "題詩得秀句，札翰時相投。"]}