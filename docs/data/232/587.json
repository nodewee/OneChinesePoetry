{"author": "高適", "period": "唐", "type": "诗", "title": "奉酬睢陽路太守見贈之作", "paragraphs": ["盛才膺命代，高價動良時。", "帝簡登藩翰，人和發詠思。", "神仙去華省，鵷鷺憶丹墀。", "清淨能無事，優游即賦詩。", "江山紛想像，雲物共萎蕤。", "逸氣劉公幹，玄言向子期。", "多慙汲引速，翻愧激昂遲。", "相馬知何限，登龍反自疑。", "風塵吏道迫，行邁旅心悲。", "拙疾徒爲爾，窮愁欲問誰。", "秋庭一片葉，朝鏡數莖絲。", "州縣甘無取，丘園悔莫追。", "瓊瑤生篋笥，光景借茅茨。", "他日青霄裏，猶應訪所知。"]}