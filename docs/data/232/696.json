{"author": "杜甫", "period": "唐", "type": "诗", "title": "送率府程錄事還鄉", "paragraphs": ["鄙夫行衰謝，抱病昏妄集。", "當時往還人，記一不識十。", "程侯晚相遇，與語才傑立。", "熏然耳目開，頗覺聰明人。", "千載得鮑叔，末契有所及。", "意鍾老柏青，義動修蛇蟄。", "若人可數見，慰我垂白泣。", "告別無淹晷，百憂復相襲。", "內媿突不黔，庶羞以賙給。", "素絲挈長魚，碧酒隨玉粒。", "途窮見交態，世梗悲路澀。", "東風吹春冰，泱莽后土濕。", "念君惜羽翮，既飽更思戢。", "莫作翻雲鶻，聞呼向禽急。"]}