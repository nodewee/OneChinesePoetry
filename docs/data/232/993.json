{"author": "杜甫", "period": "唐", "type": "诗", "title": "醉爲馬墜諸公攜酒相看", "paragraphs": ["甫也諸侯老賓客，罷酒酣歌拓金戟。", "騎馬忽憶少年時，散蹄迸落瞿塘石。", "白帝城門水雲外，低身直下八千尺。", "粉堞電轉紫遊韁，東得平岡出天壁。", "江村野堂爭入眼，垂鞭嚲鞚凌紫陌。", "向來皓首驚萬人，自倚紅顏能騎射。", "安知決臆追風足，朱汗驂驔猶噴玉。", "不虞一蹶終損傷，人生快意多所辱。", "職當憂戚伏衾枕，況乃遲暮加煩促。", "明知來問腆我顏，杖藜強起依僮僕。", "語盡還成開口笑，提攜別埽清谿曲。", "酒肉如山又一時，初筵哀絲動豪竹。", "共指西日不相貸，喧呼且覆杯中淥。", "何必走馬來爲問，君不見嵇康養生遭殺戮。"]}