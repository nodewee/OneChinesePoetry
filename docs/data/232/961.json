{"author": "杜甫", "period": "唐", "type": "诗", "title": "寫懷二首 一", "paragraphs": ["勞生共乾坤，何處異風俗。", "冉冉自趨競，行行見羈束。", "無貴賤不悲，無富貧亦足。", "萬古一骸骨，鄰家遞歌哭。", "鄙夫到巫峽，三歲如轉燭。", "全命甘留滯，忘情任榮辱。", "朝班及暮齒，日給還脫粟。", "編蓬石城東，采藥山北谷。", "用心霜雪間，不必條蔓綠。", "非關故安排，曾是順幽獨。", "達士如弦直，小人似鉤曲。", "曲直我不知，負暄候樵牧。"]}