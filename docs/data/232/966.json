{"author": "杜甫", "period": "唐", "type": "诗", "title": "昔遊", "paragraphs": ["昔者與高李，晚登單父臺。", "寒蕪際碣石，萬里風雲來。", "桑柘葉如雨，飛藿去裴回。", "清霜大澤凍，禽獸有餘哀。", "是時倉廩實，洞達寰區開。", "猛士思滅胡，將帥望三台。", "君王無所惜，駕馭英雄材。", "幽燕盛用武，供給亦勞哉。", "吳門轉粟帛，泛海陵蓬萊。", "肉食三十萬，獵射起黃埃。", "隔河憶長眺，青歲已摧頹。", "不及少年日，無復故人杯。", "賦詩獨流涕，亂世想賢才。", "有能市駿骨，莫恨少龍媒。", "商山議得失，蜀主脫嫌猜。", "呂尚封國邑，傅說已鹽梅。", "景晏楚山深，水鶴去低回。", "龐公任本性，攜子臥蒼苔。"]}