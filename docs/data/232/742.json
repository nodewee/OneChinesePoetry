{"author": "杜甫", "period": "唐", "type": "诗", "title": "西枝邨尋置草堂地夜宿贊公土室二首 二", "paragraphs": ["天寒鳥已歸，月出人更靜。", "土室延白光，松門耿疎影。", "躋攀倦日短，語樂寄夜永。", "明燃林中薪，暗汲石底井。", "大師京國舊，德業天機秉。", "從來支許遊，興趣江湖迥。", "數奇謫關塞，道廣存箕潁。", "何知戎馬間，復接塵事屏。", "幽尋豈一路，遠色有諸嶺。", "晨光稍曚曨，更越西南頂。"]}