{"author": "杜甫", "period": "唐", "type": "诗", "title": "八哀詩 故祕書少監武功蘇公源明", "paragraphs": ["武功少也孤，徒步客徐衮。", "讀書東岳中，十載考墳典。", "時下萊蕪郭，忍飢浮雲巘。", "負米晚爲身，每食臉必泫。", "夜字照爇薪，垢衣生碧蘚。", "庶以勤苦志，報茲劬勞顯。", "學蔚醇儒姿，文包舊史善。", "灑落辭幽人，歸來潛京輦。", "射君東堂策，宗匠集精選。", "制可題未乾，乙科已大闡。", "文章日自負，吏祿亦累踐。", "晨趨閶闔內，足蹋宿昔趼。", "一麾出守還，黃屋朔風卷。", "不暇陪八駿，虜庭悲所遣。", "平生滿尊酒，斷此朋知展。", "憂憤病二秋，有恨石可轉。", "肅宗復社稷，得無逆順辨。", "范曄顧其兒，李斯憶黃犬。", "祕書茂松意，溟漲本末淺。", "青熒芙蓉劒，犀兕豈獨剸。", "反爲後輩褻，予實苦懷緬。", "煌煌齋房芝，事絕萬手搴。", "垂之俟來者，正始徵勸勉。", "不要懸黃金，胡爲投乳贙。", "結交三十載，吾與誰游衍。", "滎陽復冥莫，罪罟已橫罥。", "嗚呼子逝日，始泰則終蹇。", "長安米萬錢，凋喪盡餘喘。", "戰伐何當解，歸帆阻清沔。", "尚纏漳水疾，永負蒿里餞。"]}