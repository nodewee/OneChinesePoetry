{"author": "高適", "period": "唐", "type": "诗", "title": "同房侍御山園新亭與邢判官同遊", "paragraphs": ["隱隱春城外，朦朧陳跡深。", "君子顧榛莽，興言傷古今。", "決河導新流，疏逕蹤舊林。", "開亭俯川陸，時景宜招尋。", "肅穆逢使軒，夤緣事登臨。", "忝遊芝蘭室，還對桃李陰。", "岸遠白波來，氣喧黃鳥吟。", "因睹歌頌作，始知經濟心。", "灌壇有遺風，單父多鳴琴。", "誰爲久州縣，蒼生懷德音。"]}