{"author": "杜甫", "period": "唐", "type": "诗", "title": "示從孫濟", "paragraphs": ["平明跨驢出，未知適誰門。", "權門多噂𠴲，且復尋諸孫。", "諸孫貧無事，宅舍如荒村。", "堂前自生竹，堂後自生萱。", "萱草秋已死，竹枝霜不蕃。", "淘米少汲水，汲多井水渾。", "刈葵莫放手，放手傷葵根。", "阿翁嬾惰久，覺兒行步奔。", "所來爲宗族，亦不爲盤飧。", "小人利口實，薄俗難可論。", "勿受外嫌猜，同姓古所敦。"]}