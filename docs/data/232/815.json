{"author": "杜甫", "period": "唐", "type": "诗", "title": "泛溪", "paragraphs": ["落景下高堂，進州泛回溪。", "誰謂築居小，未盡喬木西。", "遠郊信荒僻，秋色有餘淒。", "練練峰上雪，纖纖雲表霓。", "童戲左右岸，罟弋畢提攜。", "翻倒荷芰亂，指揮徑路迷。", "得魚已割鱗，采藕不洗泥。", "人情逐鮮美，物賤事已睽。", "吾邨藹暝姿，異舍雞亦棲。", "蕭條欲何適，出處無可齊。", "衣上見新月，霜中登故畦。", "濁醪自初熟，東城多鼓鼙。"]}