{"author": "高適", "period": "唐", "type": "诗", "title": "同薛司直諸公秋霽曲江俯見南山作", "paragraphs": ["南山鬱初霽，曲江湛不流。", "若臨瑤池前，想望崑崙丘。", "廻首見黛色，眇然波上秋。", "深沈俯崢嶸，清淺延阻修。", "連潭萬木影，插岸千巖幽。", "杳靄信難測，淵淪無暗投。", "片雲對漁父，獨鳥隨虛舟。", "我心寄青霞，世事慙白鷗。", "得意在乘興，忘懷非外求。", "良辰自多暇，欣與數子遊。"]}