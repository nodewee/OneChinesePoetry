{"author": "杜甫", "period": "唐", "type": "诗", "title": "送樊二十三侍御赴漢中判官", "paragraphs": ["威弧不能弦，自爾無寧歲。", "川谷血橫流，豺狼沸相噬。", "天子從北來，長驅振凋敝。", "頓兵岐梁下，却跨沙漠裔。", "二京陷未收，四極我得制。", "蕭索漢水清，緬通淮湖稅。", "使者紛星散，王綱尚旒綴。", "南伯從事賢，君行立談際。", "生知七曜曆，手畫三軍勢。", "冰雪淨聰明，雷霆走精銳。", "幕府輟諫官，朝廷無此例。", "至尊方旰食，仗爾布嘉惠。", "補闕暮徵入，柱史晨征憩。", "正當艱難時，實藉長久計。", "回風吹獨樹，白日照執袂。", "慟哭蒼煙根，山門萬重閉。", "居人莽牢落，遊子方迢遞。", "裴回悲生離，局促老一世。", "陶唐歌遺民，後漢更列帝。", "恨無匡復姿，聊欲從此逝。"]}