{"author": "高適", "period": "唐", "type": "诗", "title": "宋中送族姪式顏", "paragraphs": ["大夫擊東胡，胡塵不敢起。", "胡人山下哭，胡馬海邊死。", "部曲盡公侯，輿臺亦朱紫。", "當時有勳業，末路遭讒毀。", "轉斾燕趙間，剖符括蒼裏。", "弟兄莫相見，親族遠枌梓。", "不改青雲心，仍招布衣士。", "平生懷感激，本欲候知己。", "去矣難重陳，飄然自茲始。", "遊梁且未遇，適越今何以。", "鄉山西北愁，竹箭東南美。", "崢嶸縉雲外，蒼莽幾千里。", "旅雁悲啾啾，朝昏孰云已。", "登臨多瘴癘，動息在風水。", "雖有賢主人，終爲客行子。", "我攜一尊酒，滿酌聊勸爾。", "勸爾惟一言，家聲勿淪滓。"]}