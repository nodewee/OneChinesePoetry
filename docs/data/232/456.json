{"author": "高適", "period": "唐", "type": "诗", "title": "同觀陳十六史興碑", "paragraphs": ["荆衡氣偏秀，江漢流不歇。", "此地多精靈，有時生才傑。", "伊人今獨步，逸思能間發。", "永懷掩風騷，千載常矻矻。", "新碑亦崔嵬，佳句懸日月。", "則是刊石經，終然繼檮杌。", "我來觀雅製，慷慨變毛髮。", "季主盡荒淫，前王徒貽厥。", "東周既削弱，兩漢更淪沒。", "西晉何披猖，五胡相唐突。", "作歌乃彰善，比物仍惡訐。", "感歎將謂誰，對之空咄咄。"]}