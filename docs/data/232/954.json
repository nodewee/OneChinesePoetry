{"author": "杜甫", "period": "唐", "type": "诗", "title": "八哀詩 故司徒李公光弼", "paragraphs": ["司徒天寶末，北收晉陽甲。", "胡騎攻吾城，愁寂意不愜。", "人安若泰山，薊北斷右脅。", "朔方氣乃蘇，黎首見帝業。", "二宮泣西郊，九廟起頹壓。", "未散河陽卒，思明僞臣妾。", "復自碣石來，火焚乾坤獵。", "高視笑祿山，公又大獻捷。", "異王冊崇勳，小敵信所怯。", "擁兵鎮河汴，千里初妥帖。", "青蠅紛營營，風雨秋一葉。", "內省未入朝死淚終映睫。", "大屋去高棟，長城埽遺堞。", "平生白羽扇，零落蛟龍匣。", "雅望與英姿，惻愴槐里接。", "三軍晦光彩，烈士痛稠疊。", "直筆在史臣，將來洗箱篋。", "吾思哭孤冢，南紀阻歸楫。", "扶顛永蕭條，未濟失利涉。", "疲{艹/尔}竟何人，灑涕巴東峽。"]}