{"author": "杜甫", "period": "唐", "type": "诗", "title": "園官送茶", "paragraphs": ["清晨蒙菜把，常荷地主恩。", "守者愆實數，略有其名存。", "苦苣刺如針，馬齒葉亦繁。", "青青嘉蔬色，埋沒在中園。", "園吏未足怪，世事固堪論。", "嗚呼戰伐久，荆棘暗長原。", "乃知苦苣輩，傾奪蕙草根。", "小人塞道路，爲態何喧喧。", "又如馬齒盛，氣擁葵荏昏。", "點染不易虞，絲麻雜羅紈。", "一經器物內，永挂麤刺痕。", "志士采紫芝，放歌避戎軒。", "畦丁負籠至，感動百慮端。"]}