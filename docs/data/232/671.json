{"author": "杜甫", "period": "唐", "type": "诗", "title": "渼陂西南臺", "paragraphs": ["高臺面蒼陂，六月風日冷。", "蒹葭離披去，天水相與永。", "懷新目似擊，接要心已領。", "仿像識鮫人，空蒙辨魚艇。", "錯磨終南翠，顛倒白閣影。", "崷崒增光輝，乘陵惜俄頃。", "勞生媿嚴鄭，外物慕張邴。", "世復輕驊騮，吾甘雜鼃黽。", "知歸俗可忽，取適事莫竝。", "身退豈待官，老來苦便靜。", "況資菱芡足，庶結茅茨迥。", "從此具扁舟，彌年逐清景。"]}