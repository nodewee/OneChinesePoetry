{"author": "馮著", "period": "唐", "type": "诗", "title": "行路難", "paragraphs": ["男兒轗軻徒搔首，入市脫衣且沽酒。", "行路難，權門慎勿干，平人爭路相摧殘。", "春秋四氣更迴換，人事何須再三歎。", "君不見雀爲鴿，鷹爲鳩，東海成田谷爲岸。", "負薪客，歸去來，龜反顧，鶴裴回，黃河岸上起塵埃。", "相逢未相識，何用強相猜。", "行路難，故山應不改，茅舍漢中在。", "白酒杯中聊一歌，蒼蠅蒼蠅奈爾何。"]}