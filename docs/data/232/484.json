{"author": "高適", "period": "唐", "type": "诗", "title": "遇沖和先生", "paragraphs": ["沖和生何代，或謂遊東溟。", "三命謁金殿，一言拜銀青。", "自云多方術，往往通神靈。", "萬乘親問道，六宮無敢聽。", "昔去限霄漢，今來覩儀形。", "頭戴鶡鳥冠，手遙白鶴翎。", "終日飲醇酒，不醉復不醒。", "常憶雞鳴山，每誦西昇經。", "拊背念離別，依然出戶庭。", "莫見今如此，曾爲一客星。"]}