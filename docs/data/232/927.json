{"author": "杜甫", "period": "唐", "type": "诗", "title": "殿中楊監見示張旭草書圖", "paragraphs": ["斯人已云亡，草聖祕難得。", "及茲煩見示，滿目一淒惻。", "悲風生微綃，萬里起古色。", "鏘鏘鳴玉動，落落羣松直。", "連山蟠其間，溟漲與筆力。", "有練實先書，臨池真盡墨。", "俊拔爲之主，暮年思轉極。", "未知張王後，誰竝百代則。", "嗚呼東吳精，逸氣感清識。", "楊公拂篋笥，舒卷忘寢食。", "念昔揮毫端，不獨觀酒德。"]}