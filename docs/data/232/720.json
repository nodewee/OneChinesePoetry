{"author": "杜甫", "period": "唐", "type": "诗", "title": "李鄠縣丈人胡馬行", "paragraphs": ["丈人駿馬名胡騮，前年避胡過金牛。", "回鞭却走見天子，朝飲漢水暮靈州。", "自矜胡騮奇絕代，乘出千人萬人愛。", "一聞說盡急難材，轉益愁向駑駘輩。", "頭上銳耳批秋竹，脚下高蹄削寒玉。", "始知神龍別有種，不比俗馬空多肉。", "洛陽大道時再清，累日喜得俱東行。", "鳳臆龍鬐未易識，側身注目長風生。"]}