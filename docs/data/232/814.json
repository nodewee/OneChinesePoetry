{"author": "杜甫", "period": "唐", "type": "诗", "title": "贈蜀僧閭丘師兄", "paragraphs": ["大師銅梁秀，籍籍名家孫。", "嗚呼先博士，炳靈精氣奔。", "惟昔武皇后，臨軒御乾坤。", "多士盡儒冠，墨客藹雲屯。", "當時上紫殿，不獨卿相尊。", "世傳閭丘筆峻極逾崑崙。", "鳳藏丹宵暮，龍去白水渾。", "青熒雪嶺東，碑碣舊製存。", "斯文散都邑，高價越璵璠。", "晚看作者意，妙絕與誰論。", "吾祖詩冠古，同年蒙主恩。", "豫章夾日月，歲久空深根。", "小子思疎闊，豈能達詞門。", "窮愁一揮淚，相遇即諸昆。", "我住錦官城，兄居祇樹圖。", "地近慰旅愁，往來當丘樊。", "天涯歇滯雨，稉稻臥不翻。", "漂然薄遊倦，始與道侶敦。", "景晏步修廊，而無車馬喧。", "夜闌接軟語，落月如金盆。", "漠漠世界黑，驅車爭奪繁。", "惟有摩尼珠，可照濁水源。"]}