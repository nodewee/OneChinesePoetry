{"author": "杜甫", "period": "唐", "type": "诗", "title": "八哀詩 贈左僕射鄭國公嚴公武", "paragraphs": ["鄭公瑚璉器，華岳金天晶。", "昔在童子日，已聞老成名。", "嶷然大賢後，復見秀骨清。", "開口取將相，小心事友生。", "閱書百紙盡，落筆四座驚。", "歷識匪父任，嫉邪常力爭。", "漢議尚整肅，胡騎忽縱橫。", "飛傳自河隴，逢人問公卿。", "不知萬乘出，雪涕風悲鳴。", "受詞劒閣道，謁帝蕭關城。", "寂寞雲臺仗，飄颻沙塞旌。", "江山少使者，笳鼓凝皇情。", "壯士血相視，忠臣氣不平。", "密論貞觀體，揮發岐陽征。", "感激動四極，聯翩收二京。", "西郊牛酒再，原廟丹青明。", "匡汲俄寵辱，衛霍竟哀榮。", "四登會府地，三掌華陽兵。", "京兆空柳色，尚書無履聲。", "羣烏自朝夕，白馬休橫行。", "諸葛蜀人愛，文翁儒化成。", "公來雪山重，公去雪山輕。", "記室得何遜，韜鈐延子荆。", "四郊失壁壘，虛館開逢迎。", "堂上指圖畫，軍中吹玉笙。", "豈無成都酒，憂國只細傾。", "時觀錦水釣，問俗終相幷。", "意待犬戎滅，人藏紅粟盈。", "以茲報主願，庶或裨世程。", "炯炯一心在，沈沈二豎嬰。", "顏回竟短折，賈誼徒忠貞。", "飛旐出江漢，孤舟輕荆衡。", "虛無馬融笛，悵望龍驤塋。", "空餘老賓客，身上媿簪纓。"]}