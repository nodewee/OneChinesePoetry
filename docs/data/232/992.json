{"author": "杜甫", "period": "唐", "type": "诗", "title": "奉酬薛十二丈判官見贈", "paragraphs": ["忽忽峽中睡，悲風方一醒。", "西來有好鳥，爲我下青冥。", "羽毛淨白雪，慘澹飛雲汀。", "既蒙主人顧，舉翮唳孤亭。", "持以比佳士，及此慰揚舲。", "清文動哀玉，見道發新硎。", "欲學鴟夷子，待勒燕山銘。", "誰重斷蛇劒，致君君未聽。", "志在麒麟閣，無心雲母屏。", "卓氏近新寡，豪家朱門扃。", "相如才調逸，銀漢會雙星。", "客來洗粉黛，日暮拾流螢。", "不是無膏火，勸郎勤六經。", "老夫自汲澗，野水日泠泠。", "我歎黑頭白，君看銀印青。", "臥病識山鬼，爲農知地形。", "誰矜坐錦帳，苦厭食魚腥。", "東西兩岸坼，橫水注滄溟。", "碧色忽惆悵，風雷搜百靈。", "空中右白虎，赤節引娉婷。", "自云帝里女，噀雨鳳凰翎。", "襄王薄行跡，莫學冷如丁。", "千秋一拭淚，夢覺有微馨。", "人生相感動，金石兩青熒。", "丈人但安坐，休辨渭與涇。", "龍蛇尚格鬬，灑血暗郊坰。", "吾聞聰明主，治國用輕刑。", "銷兵鑄農器，今古歲方寧。", "文王日儉德，俊乂始盈庭。", "榮華貴少壯，豈食楚江萍。"]}