{"author": "杜甫", "period": "唐", "type": "诗", "title": "憶昔二首 二", "paragraphs": ["憶昔開元全盛日，小邑猶藏萬家室。", "稻米流脂粟米白，公私蒼廩俱豐實。", "九州道路無豺虎，遠行不勞吉日出。", "齊紈魯縞車班班，男耕女桑不相失。", "宮中聖人奏雲門，天下朋友皆膠漆。", "百餘年間未災變，叔孫禮樂蕭何律。", "豈聞一絹直萬錢，有田種穀今流血。", "洛陽宮殿燒焚盡，宗廟新除狐兔穴。", "傷心不忍問耆舊，復恐初從亂離說。", "小臣魯鈍無所能，朝廷記識蒙祿秩。", "周宣中興望我皇，灑血江漢身衰疾。"]}