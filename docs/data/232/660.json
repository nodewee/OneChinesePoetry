{"author": "杜甫", "period": "唐", "type": "诗", "title": "同諸公登慈恩寺塔", "paragraphs": ["高標跨蒼天，烈風無時休。", "自非曠士懷，登茲翻百憂。", "方知象教力，足可追冥搜。", "仰穿龍蛇窟，始出枝撐幽。", "七星在北戶，河漢聲西流。", "羲和鞭白日，少昊行清秋。", "秦山忽破碎，涇渭不可求。", "俯視但一氣，焉能辨皇州。", "回首叫虞舜，蒼梧雲正愁。", "惜哉瑤池飲，日宴崑崙丘。", "黃鵠去不息，哀鳴何所投。", "君看隨陽雁，各有稻粱謀。"]}