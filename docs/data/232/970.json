{"author": "杜甫", "period": "唐", "type": "诗", "title": "李潮八分小篆歌", "paragraphs": ["蒼頡鳥跡既茫昧，字體變化如浮雲。", "陳倉石鼓又已訛，大小二篆生八分。", "秦有李斯漢蔡邕，中間作者寂不聞。", "嶧山之碑野火焚，棗木傳客肥失真。", "苦縣光和尚骨立，書貴瘦硬方通神。", "惜哉李蔡不復得，吾甥李潮下筆親。", "尚書韓擇木，騎曹蔡有鄰。", "開元已來數八分，潮也奄有二子成三人。", "況潮小篆逼秦相，快劒長戟森相向。", "八分一字直百金，蛟龍盤拏肉屈強。", "吳郡張顛誇草書，草書非古空雄壯。", "豈如吾甥不流宕，丞相中郎丈人行。", "巴東逢李潮，逾月求我歌。", "我今衰老才力薄，潮乎潮乎奈汝何。"]}