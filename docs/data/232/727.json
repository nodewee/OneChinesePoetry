{"author": "杜甫", "period": "唐", "type": "诗", "title": "新婚別", "paragraphs": ["兔絲附蓬麻，引蔓故不長。", "嫁女與征夫，不如棄路旁。", "結髮爲妻子，席不煖君牀。", "暮婚晨告別，無乃太怱忙。", "君行雖不遠，守邊赴河陽。", "妾身未分明，何以拜姑嫜。", "父母養我時，日夜令我藏。", "生女有所歸，雞狗亦得將。", "君今往死地，沈痛迫中腸。", "誓欲隨君去，形勢反蒼黃。", "勿爲新婚念，努力事戎行。", "婦人在軍中，兵氣恐不揚。", "自嗟貧家女，久致羅襦裳。", "羅襦不復施，對君洗紅妝。", "仰視百鳥飛，大小必雙翔。", "人事多錯迕，與君永相望。"]}