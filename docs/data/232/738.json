{"author": "杜甫", "period": "唐", "type": "诗", "title": "幽人", "paragraphs": ["孤雲亦羣遊，神物有所歸。", "麟鳳在赤霄，何當一來儀。", "往與惠荀輩，中年滄洲期。", "天高無消息，棄我忽若遺。", "內懼非道流，幽人見瑕疵。", "洪濤隱語笑，鼓枻蓬萊池。", "崔嵬扶桑日，照耀珊瑚枝。", "風帆倚翠蓋，暮把東皇衣。", "咽漱元和津，所思煙霞微。", "知名未足稱，局促商山芝。", "五湖復浩蕩，歲暮有餘悲。"]}