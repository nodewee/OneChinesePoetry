{"author": "杜甫", "period": "唐", "type": "诗", "title": "哀江頭", "paragraphs": ["少陵野老吞聲哭，春日潛行曲江曲。", "江頭宮殿鎖千門，細柳新蒲爲誰綠。", "憶昔霓旌下南苑，苑中萬物生顏色。", "昭陽殿裏第一人，同輦隨君侍君側。", "輦前才人帶弓箭，白馬嚼齧黃金勒。", "翻身向天仰射雲，一箭正墜雙飛翼。", "明眸皓齒今何在，血污遊魂歸不得。", "清渭東流劒閣深，去住彼此無消息。", "人生有情淚霑臆，江水江花豈終極。", "黃昏胡騎塵滿城，欲往城南忘南北。"]}