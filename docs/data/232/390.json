{"author": "高適", "period": "唐", "type": "诗", "title": "過盧明府有贈", "paragraphs": ["良吏不易得，古人今可傳。", "靜然本諸已，以此知其賢。", "我行挹高風，羨爾兼少年。", "胸懷豁清夜，史漢如流泉。", "明日復行春，逶迤出郊壇。", "登高見百里，桑野鬱芊芊。", "時平俯鵲巢，歲熟多人烟。", "奸猾唯閉戶，逃亡歸種田。", "廻軒自郭南，老幼滿馬前。", "皆賀蠶農至，而無徭役牽。", "君觀黎庶心，撫之誠萬全。", "何幸逢大道，願言烹小鮮。", "能奏明廷主，一試武城弦。"]}