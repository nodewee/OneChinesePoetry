{"author": "杜甫", "period": "唐", "type": "诗", "title": "狄明府", "paragraphs": ["梁公曾孫我姨弟，不見十年官濟濟。", "大賢之後竟陵遲，浩蕩古今同一體。", "比看叔伯四十人，有才無命百寮底。", "今者兄弟一百人，幾人卓絕秉周禮。", "在汝更用文章爲，長兄白眉復天啓。", "汝門請從曾翁說，太后當朝多巧詆。", "狄公執政在末年，濁河終不污清濟。", "國嗣初將付諸武，公獨廷諍守丹陛。", "禁中決冊請房陵，前朝長老皆流涕。", "太宗社稷一朝正，漢宮威儀重昭洗。", "時危始識不世才，誰謂荼苦甘如薺。", "汝曹又宜列土食，身使門戶多旌棨。", "胡爲漂泊岷漢間，干謁王侯頗歷抵。", "況乃山高水有波，秋風蕭蕭露泥泥。", "虎之飢，下巉嵒。", "蛟之橫，出清泚。", "早歸來，黃土泥衣眼易眯。"]}