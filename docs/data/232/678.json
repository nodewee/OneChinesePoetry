{"author": "杜甫", "period": "唐", "type": "诗", "title": "聰馬行", "paragraphs": ["鄧公馬癖人共知，初得花驄大宛種。", "夙昔傳聞思一見，牽來左右神皆竦。", "雄姿逸態何崷崪，顧影驕嘶自矜寵。", "隅目青熒夾鏡懸，肉駿碨礌連錢動。", "朝來久試華軒下，未覺千金滿高價。", "赤汗微生白雪毛，銀鞍却覆香羅帕。", "卿家舊賜公取之，天廄真龍此其亞。", "晝洗須騰涇渭深，朝趨可刷幽幷夜。", "吾聞良驥老始成，此馬數年人更驚。", "豈有四蹄疾於鳥，不與八駿俱先鳴。", "時俗造次那得致，雲霧晦冥方降精。", "近聞下詔喧都邑，肯使騏驎地上行。"]}