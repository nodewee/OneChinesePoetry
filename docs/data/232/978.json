{"author": "杜甫", "period": "唐", "type": "诗", "title": "久雨期王將軍不至", "paragraphs": ["天雨蕭蕭滯茅屋，空山無以慰幽獨。", "銳頭將軍來何遲，令我心中苦不足。", "數看黃霧亂玄雲，時聽嚴風折喬木。", "泉源泠泠雜猿狖，泥濘漠漠飢鴻鵠。", "歲暮窮陰耿未已，人生會面難再得。", "憶爾腰下鐵絲箭，射殺林中雪色鹿。", "前者坐皮因問毛，知子歷險人馬勞。", "異獸如飛星宿落，應弦不礙蒼山高。", "安得突騎只五千，崒然眉骨皆爾曹。", "走平亂世相催促，一豁明主正鬱陶。", "憶昔范增碎玉斗，未使吳兵著白袍。", "昏昏閶闔閉氛祲，十月荆南雷怒號。"]}