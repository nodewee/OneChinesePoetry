{"author": "高適", "period": "唐", "type": "诗", "title": "賦得還山吟送沈四山人", "paragraphs": ["還山吟，天高日暮寒山深。", "送君還山識君心，人生老大須恣意。", "看君解作一生事，山間偃仰無不至。", "石泉淙淙若風雨，桂花松子常滿地。", "賣藥囊中應有錢，還山服藥又長年。", "白雲勸盡桮中物，明月相隨何處眠。", "眠時憶問醒時事，夢魂可以相周旋。"]}