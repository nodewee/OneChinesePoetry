{"author": "高適", "period": "唐", "type": "诗", "title": "酬祕書弟兼寄幕下諸公", "paragraphs": ["亞相膺時傑，羣才遇良工。", "翩翩幕下來，拜賜甘泉宮。", "信知命世奇，適會非常功。", "侍御執邦憲，清詞煥春叢。", "末路望繡衣，他時常發蒙。", "孰云三軍壯，懼我彈射雄。", "誰謂萬里遙，在我樽俎中。", "光祿經濟器，精微自深衷。", "前席屢榮問，長城兼在躬。", "高縱激頹波，逸翮馳蒼穹。", "將副節制籌，欲令沙漠空。", "司業志應徐，雅度思沖融。", "相思三十年，憶昨猶兒童。", "今來抱青紫，忽若披鵷鴻。", "說劒增慷慨，論交持始終。", "祕書即吾門，虛白無不通。", "多才陸平原，碩學鄭司農。", "獻封到關西，獨步歸山東。", "永意久知處，嘉言能亢宗。", "客從梁宋來，行役隨轉蓬。", "酬贈欣元弟，憶賢瞻數公。", "游鱗戲滄浪，鳴鳳棲梧桐。", "並負垂天翼，俱乘破浪風。", "眈眈天府間，偃仰誰敢同。", "何意搆廣廈，翻然顧雕蟲。", "應知阮步兵，惆悵此途窮。"]}