{"author": "高適", "period": "唐", "type": "诗", "title": "真定即事奉贈韋使君二十八韻", "paragraphs": ["飄泊懷書客，遲迴此路隅。", "問津驚棄置，投刺忽踟躕。", "方伯恩彌重，蒼生詠已蘇。", "郡稱廉叔度，朝議管夷吾。", "乃繼三台側，仍將四岳俱。", "江山澄氣象，崖谷倚冰壺。", "詔寵金門策，官榮葉縣鳧。", "擢才登粉署，飛步躡雲衢。", "起草徵調墨，焚香即宴娛。", "光華揚盛矣，霄漢在茲乎。", "隱軫推公望，逶迤協帝俞。", "軒車辭魏闕，旌節副幽都。", "始佩仙郎印，俄兼太守符。", "尤多蜀郡理，更得潁川謨。", "城邑推雄鎮，山川列簡圖。", "舊燕當絕漠，全趙對平蕪。", "曠野何瀰漫，長亭復鬱紆。", "始泉遺俗近，活水戰場無。", "月換思鄉陌，星廻記斗樞。", "歲容歸萬象，和氣發鴻罏。", "淪落而誰遇，棲遑有是夫。", "不才羞擁腫，干祿謝侏儒。", "契闊慙行邁，羈離憶友于。", "田園同季子，儲蓄異陶朱。", "方欲呈高義，吹噓揖大巫。", "永懷吐肝膽，猶憚阻榮枯。", "解榻情何限，忘言道未殊。", "從來貴縫掖，應是念窮途。"]}