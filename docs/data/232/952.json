{"author": "杜甫", "period": "唐", "type": "诗", "title": "暇日小園散病將種秋菜督勒耕牛兼書觸目", "paragraphs": ["不愛入州府，畏人嫌我真。", "及乎歸茅宇，旁舍未曾嗔。", "老病忌拘束，應接喪精神。", "江邨意自放，林木心所欣。", "秋耕屬地濕，山雨近甚勻。", "冬菁飯之半，牛力晚來新。", "深耕種數畝，未甚後四鄰。", "嘉蔬既不一，名數頗具陳。", "荆巫非苦寒，采擷接青春。", "飛來兩白鶴，暮啄泥中芹。", "雄者左翮垂，損傷已露筋。", "一步再流血，尚經矰繳勤。", "三步六號叫，志屈悲哀頻。", "鸞皇不相待，側頸訴高旻。", "杖藜俯沙渚，爲汝鼻酸辛。"]}