{"author": "杜甫", "period": "唐", "type": "诗", "title": "垂老別", "paragraphs": ["四郊未寧靜，垂老不得安。", "子孫陣亡盡，焉用身獨完。", "投杖出門去，同行爲辛酸。", "幸有牙齒存，所悲骨髓乾。", "男兒既介胄，長揖別上官。", "老妻臥路啼，歲暮衣裳單。", "孰知是死別，且復傷其寒。", "此去必不歸，還聞勸加餐。", "土門壁甚堅，杏園度亦難。", "勢異鄴城下，縱死時猶寬。", "人生有離合，豈擇衰老端。", "憶昔少壯日，遲回竟長歎。", "萬國盡征戍，烽火被岡巒。", "積屍草木腥，流血川原丹。", "何鄉爲樂土，安敢尚盤桓。", "棄絕蓬室居，塌然摧肺肝。"]}