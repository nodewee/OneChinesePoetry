{"author": "杜甫", "period": "唐", "type": "诗", "title": "觀薛稷少保書畫壁", "paragraphs": ["少保有古風，得之陝郊篇。", "惜哉功名忤，但見書畫傳。", "我游梓州東，遺跡涪江邊。", "畫藏青蓮界，書入金牓懸。", "仰看垂露姿，不崩亦不騫。", "鬱鬱三大字，蛟龍岌相纏。", "又揮西方變，發地扶屋椽。", "慘澹壁飛動，到今色未填。", "此行疊壯觀，郭薛俱才賢。", "不知百載後，誰復來通泉。"]}