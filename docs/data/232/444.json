{"author": "高適", "period": "唐", "type": "诗", "title": "同馬太守聽九思法師講金剛經", "paragraphs": ["吾師晉陽寶，傑出山河最。", "途經世諦間，心到空王外。", "鳴鐘山虎伏，說法天龍會。", "了義同建瓴，梵法若吹籟。", "深知億劫苦，善喻恆沙大。", "捨施割肌膚，攀緣去親愛。", "招提何清淨，良牧駐輕蓋。", "露冕衆香中，臨人覺苑內。", "心持佛印久，標割魔軍退。", "願開初地因，永奉彌天對。"]}