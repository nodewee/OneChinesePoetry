{"author": "杜甫", "period": "唐", "type": "诗", "title": "毒熱寄簡崔評事十六弟", "paragraphs": ["大暑運金氣，荆揚不知秋。", "林下有塌翼，水中無行舟。", "千室但埽地，閉關人事休。", "老夫轉不樂，旅次兼百憂。", "蝮蛇暮偃蹇，空牀難暗投。", "炎宵惡明燭，況乃懷舊丘。", "開襟仰內弟，執熱露白頭。", "束帶負芒刺，接居成阻修。", "何當清霜飛，會子臨江樓。", "載聞大易義，諷興詩家流。", "蘊藉異時輩，檢身非苟求。", "皇皇使臣體，信是德業優。", "楚材擇杞梓，漢苑歸驊騮。", "短章達我心，理爲識者籌。"]}