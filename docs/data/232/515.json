{"author": "高適", "period": "唐", "type": "诗", "title": "別韋參軍", "paragraphs": ["二十解書劒，西遊長安城。", "舉頭望君門，屈指取公卿。", "國風沖融邁三五，朝廷歡樂彌寰宇。", "白璧皆言賜近臣，布衣不得干明主。", "歸來洛陽無負郭，東過梁宋非吾土。", "兔苑爲農歲不登，雁池垂釣心長苦。", "世人遇我同衆人，唯君於我最相親。", "且喜百年有交態，未嘗一日辭家貧。", "彈棊擊筑白日晚，縱酒高歌楊柳春。", "歡娛未盡分散去，使我惆悵驚心神。", "丈夫不作兒女別，臨岐涕淚沾衣巾。"]}