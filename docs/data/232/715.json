{"author": "杜甫", "period": "唐", "type": "诗", "title": "留花門", "paragraphs": ["北門天驕子，飽肉氣勇決。", "高秋馬肥健，挾矢射漢月。", "自古以爲患，詩人厭薄伐。", "修德使其來，羈縻固不絕。", "胡爲傾國至，出入暗金闕。", "中原有驅除，隱忍用此物。", "公主歌黃鵠，君王指白日。", "連雲屯左輔，百里見積雪。", "長戟鳥休飛，哀笳曙幽咽。", "田家最恐懼，麥倒桑枝折。", "沙苑臨清渭，泉香草豐潔。", "渡河不用船，千騎常撇烈。", "胡塵踰太行，雜種抵京室。", "花門既須留，原野轉蕭瑟。"]}