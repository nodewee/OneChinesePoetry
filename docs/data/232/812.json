{"author": "杜甫", "period": "唐", "type": "诗", "title": "石犀行", "paragraphs": ["君不見秦時蜀太守，刻石立作三犀牛。", "自古雖有厭勝法，天生江水向東流。", "蜀人矜誇一千載，汎溢不近張儀樓。", "今年灌口損戶口，此事或恐爲神羞。", "終藉隄防出衆力，高擁木石當清秋。", "先王作法皆正道，鬼怪何得參人謀。", "嗟爾三犀不經濟，缺訛只與長川逝。", "但見元氣常調和，自免洪濤恣凋瘵。", "安得壯士提天綱，再平水土犀奔茫。"]}