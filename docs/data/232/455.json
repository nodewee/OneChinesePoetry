{"author": "高適", "period": "唐", "type": "诗", "title": "觀李九少府翥樹宓子賤神祠碑", "paragraphs": ["吾友吏茲邑，亦嘗懷宓公。", "安知夢寐間，忽與精靈通。", "一見興永歎，再來激深衷。", "賓從何逶迤，二十四老翁。", "於焉建層碑，突兀長林東。", "作者無愧色，行人感遺風。", "坐令高岸盡，獨對秋山空。", "片石勿謂輕，斯言固難窮。", "龍盤色絲外，鵲顧偃波中。", "形勝駐羣目，堅貞指蒼穹。", "我非王仲宣，去矣徒發蒙。"]}