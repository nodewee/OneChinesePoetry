{"author": "杜甫", "period": "唐", "type": "诗", "title": "送孔巢父謝病歸遊江東兼呈李白", "paragraphs": ["巢父掉頭不肯住，東將入海隨煙霧。", "詩卷長流天地間，釣竿欲拂珊瑚樹。", "深山大澤龍蛇遠，春寒野陰風景暮。", "蓬萊織女回雲車，指點虛無是征路。", "自是君身有仙骨，世人那得知其故。", "惜君只欲苦死留，富貴何如草頭露。", "蔡侯靜者意有餘，清夜置酒臨前除。", "罷琴惆悵月照席，幾歲寄我空中書。", "南尋禹穴見李白，道甫問信今何如。"]}