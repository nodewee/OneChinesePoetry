{"author": "杜甫", "period": "唐", "type": "诗", "title": "陳拾遺故宅", "paragraphs": ["拾遺平昔居，大屋尚修椽。", "悠揚荒山日，慘澹故園煙。", "位下曷足傷，所貴者聖賢。", "有才繼騷雅，哲匠不比肩。", "公生揚馬後，名與日月懸。", "同遊英俊人，多秉輔佐權。", "彥昭超玉價，郭振起通泉。", "到今素壁滑，灑翰銀鉤連。", "盛事會一時，此堂豈千年。", "終古立忠義，感遇有遺編。"]}