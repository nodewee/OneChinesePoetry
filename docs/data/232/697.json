{"author": "杜甫", "period": "唐", "type": "诗", "title": "述懷一首", "paragraphs": ["去年潼關破，妻子隔絕久。", "今夏草木長，脫身得西走。", "麻鞋見天子，衣袖露兩肘。", "朝廷慜生還，親故傷老醜。", "涕淚授拾遺，流離主恩厚。", "柴門雖得去，未忍即開口。", "寄書問三川，不知家在否。", "比聞同罹禍，殺戮到雞狗。", "山中漏茅屋，誰復依戶牖。", "摧頹蒼松根，地冷骨未朽。", "幾人全性命，盡室豈相偶。", "嶔岑猛虎場，鬱結回我首。", "自寄一封書，今已十月後。", "反畏消息來，寸心亦何有。", "漢運初中興，生平老耽酒。", "沈思歡會處，恐作窮獨叟。"]}