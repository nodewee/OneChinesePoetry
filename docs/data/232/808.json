{"author": "杜甫", "period": "唐", "type": "诗", "title": "劒門", "paragraphs": ["惟天有設險，劒門天下壯。", "連山抱西南，石角皆北向。", "兩崖崇墉倚，刻畫城郭狀。", "一夫怒臨關，百萬未可傍。", "珠玉走中原，岷峨氣悽愴。", "三皇五帝前，雞犬各相放。", "後王尚柔遠，職貢道已喪。", "至今英雄人，高視見霸王。", "幷吞與割據，極力不相讓。", "吾將罪真宰，意欲鏟疊嶂。", "恐此復偶然，臨風默惆悵。"]}