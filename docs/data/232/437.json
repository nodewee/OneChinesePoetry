{"author": "高適", "period": "唐", "type": "诗", "title": "同羣公出獵海上", "paragraphs": ["畋獵自古昔，況伊心賞俱。", "偶與羣公遊，曠然出平蕪。", "層陰漲溟海，殺氣窮幽都。", "鷹隼何翩翩，馳驟相傳呼。", "豺狼竄榛莽，麋鹿罹艱虞。", "高鳥下騂弓，困獸鬬匹夫。", "塵驚大澤晦，火燎深林枯。", "失之有餘恨，獲者無全軀。", "咄彼工拙間，恨非指蹤徒。", "猶懷老氏訓，感歎此歡娛。"]}