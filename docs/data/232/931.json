{"author": "杜甫", "period": "唐", "type": "诗", "title": "西閣曝日", "paragraphs": ["凜冽倦玄冬，負暄嗜飛閣。", "羲和流德澤，顓頊媿倚薄。", "毛髮具自和，肌膚潛沃若。", "太陽信深仁，衰氣歘有託。", "攲傾煩注眼，容易收病脚。", "流離木杪猨，翩躚山顛鶴。", "用知苦聚散，哀樂日已作。", "即事會賦詩，人生忽如昨。", "古來遭喪亂，賢聖盡蕭索。", "胡爲將暮年，憂世心力弱。"]}