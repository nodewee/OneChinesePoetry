{"author": "杜甫", "period": "唐", "type": "诗", "title": "虎牙行", "paragraphs": ["秋風歘吸吹南國，天地慘慘無顏色。", "洞庭揚波江漢迴，虎牙銅柱皆傾側。", "巫峽陰岑朔漠氣，峰巒窈窕谿谷黑。", "杜鵑不來猿狖寒，山鬼幽憂雪霜逼。", "楚老長嗟憶炎瘴，三尺角弓兩斛力。", "壁立石城橫塞起，金錯旌竿滿雲直。", "漁陽突騎獵青丘，犬戎鎖甲聞丹極。", "八荒十年防盜賊，征戍誅求寡妻哭，遠客中宵淚霑臆。"]}