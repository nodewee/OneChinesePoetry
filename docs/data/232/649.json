{"author": "杜甫", "period": "唐", "type": "诗", "title": "高都護驄馬行", "paragraphs": ["安西都護胡青驄，聲價歘然來向東。", "此馬臨陣久無敵，與人一心成大功。", "功成惠養隨所致，飄飄遠自流沙至。", "雄姿未受伏櫪恩，猛氣猶思戰場利。", "腕促蹄高如踣鐵，交河幾蹴曾冰裂。", "五花散作雲滿身，萬里方看汗流血。", "長安壯兒不敢騎，走過掣電傾城知。", "青絲絡頭爲君老，何由却出橫門道。"]}