{"author": "高適", "period": "唐", "type": "诗", "title": "酬裴員外以詩代書", "paragraphs": ["少時方浩蕩，遇物猶塵埃。", "脫略身外事，交遊天下才。", "單車入燕趙，獨立心悠哉。", "寧知戎馬間，忽展平生懷。", "且欣清論高，豈顧夕陽頹。", "題詩碣石館，縱酒燕王臺。", "北望沙漠垂，漫天雪皚皚。", "臨邊無策略，覽古空裴回。", "樂毅吾所憐，拔齊翻見猜。", "荆卿吾所悲，適秦不復廻。", "然諾多死地，公忠成禍胎。", "與君從此辭，每恐流年催。", "如何俱老大，始復忘形骸。", "兄弟真二陸，聲名連八裴。", "乙未將星變，賊臣候天災。", "胡騎犯龍山，乘輿經馬嵬。", "千官無倚着，萬姓徒悲哀。", "誅呂鬼神動，安劉天地開。", "奔波走風塵，倏忽值雲雷。", "擁旄出淮甸，入幕徵楚材。", "誓當剪鯨鯢，永以竭駑駘。", "小人胡不仁，讒我成死灰。", "賴得日月明，照耀無不該。", "留司洛陽宮，詹府唯蒿萊。", "是時掃氛祲，尚未殲渠魁。", "背河列長圍，師老將亦乖。", "歸軍劇風火，散卒爭椎埋。", "一夕瀍洛空，生靈悲曝腮。", "衣冠投草莽，予欲馳江淮。", "登頓宛葉下，棲遑襄鄧隈。", "城池何蕭條，邑屋更崩摧。", "縱橫荆棘叢，但見瓦礫堆。", "行人無血色，戰骨多青苔。", "遂除彭門守，因得朝玉階。", "激昂仰鵷鷺，獻替欣鹽梅。", "驅傳及遠蕃，憂思鬱難排。", "罷人紛爭訟，賦稅如山崖。", "所思在畿甸，曾是魯宓儕。", "自從拜郎官，列宿煥天街。", "那能訪遐僻，還復寄瓊瓌。", "金玉本高價，塤箎終易諧。", "朗詠臨清秋，涼風下庭槐。", "何意寇盜間，獨稱名義偕。", "辛酸陳侯誄，歎息季鷹杯。", "白日屢分手，青春不再來。", "臥看中散論，愁憶太常齋。", "酬贈徒爲爾，長歌還自咍。"]}