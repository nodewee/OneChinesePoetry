{"author": "杜甫", "period": "唐", "type": "诗", "title": "最能行", "paragraphs": ["峽中丈夫絕輕死，少在公門多在水。", "富豪有錢駕大舸，貧窮取給行艓子。", "小兒學問止論語，大兒結束隨商旅。", "攲帆側柁入波濤，撇漩捎濆無險阻。", "朝發白帝暮江陵，頃來目擊幸有徵。", "瞿堂漫天虎鬚怒，歸州長年行最能。", "此鄉之人氣量窄，誤競南風疎北客。", "若道土無英俊才，何得山有屈原宅。"]}