{"author": "杜甫", "period": "唐", "type": "诗", "title": "晚登瀼上堂", "paragraphs": ["故躋瀼岸高，頗免崖石擁。", "開襟野堂豁，繫馬林花動。", "雉堞粉如雲，山田麥無壠。", "春氣晚更生，江流靜猶湧。", "四序嬰我懷，羣盜久相踵。", "黎民困逆節，天子渴垂拱。", "所思注東北，深峽轉修聳。", "衰老自成病，郎官未爲冗。", "淒其望呂葛，不復夢周孔。", "濟世數嚮時，斯人各枯冢。", "楚星南天黑，蜀月西霧重。", "安得隨鳥翎，迫此懼將恐。"]}