{"author": "杜甫", "period": "唐", "type": "诗", "title": "北征", "paragraphs": ["皇帝二載秋，閏八月初吉。", "杜子將北征，蒼茫問家室。", "維時遭艱虞，朝野少暇日。", "顧慙恩私被，詔許歸蓬蓽。", "拜辭詣闕下，怵惕久未出。", "雖乏諫諍姿，恐君有遺失。", "君誠中興主，經緯固密勿。", "東胡反未已，臣甫憤所切。", "揮涕戀行在，道途猶恍惚。", "乾坤含瘡痍，憂虞何時畢。", "靡靡踰阡陌，人煙眇蕭瑟。", "所遇多被傷，呻吟更流血。", "回首鳳翔縣，旌旗晚明滅。", "前登寒山重，屢得飲馬窟。", "邠郊入地底，涇水中蕩潏。", "猛虎立我前，蒼崖吼時裂。", "菊垂今秋花，石戴古車轍。", "青雲動高興，幽事亦可悅。", "山果多瑣細，羅生雜橡栗。", "或紅如丹砂，或黑如點漆。", "雨露之所濡，甘苦齊結實。", "緬思桃源內，益歎身世拙。", "坡陀望鄜畤，巖谷互出沒。", "我行已水濱，我僕猶木末。", "鴟鳥鳴黃桑，野鼠拱亂穴。", "夜深經戰場，寒月照白骨。", "潼關百萬師，往者散何卒。", "遂令半秦民，殘害爲異物。", "況我墮胡塵，及歸盡華髮。", "經年至茅屋，妻子衣百結。", "慟哭松聲回，悲泉共幽咽。", "平生所嬌兒，顏色白勝雪。", "見耶背面啼，垢膩脚不韤。", "牀前兩小女，補綻才過膝。", "海圖坼波濤，舊繡移曲折。", "天吳及紫鳳，顛倒在裋褐。", "老夫情懷惡，嘔泄臥數日。", "那無囊中帛，救汝寒凜慄。", "粉黛亦解苞，衾裯稍羅列。", "瘦妻面復光，癡女頭自櫛。", "學母無不爲，曉妝隨手抹。", "移時施朱鉛，狼藉畫眉闊。", "生還對童穉，似欲忘飢渴。", "問事競挽鬚，誰能即嗔喝。", "飜思在賊愁，甘受雜亂聒。", "新歸且慰意，生理焉能說。", "至尊尚蒙塵，幾日休練卒。", "仰觀天色改，坐覺祅氣豁。", "陰風西北來，慘澹隨回鶻。", "其王願助順，其俗善馳突。", "送兵五千人，驅馬一萬匹。", "此輩少爲貴，四方服勇決。", "所用皆鷹騰，破敵過箭疾。", "聖心頗虛佇，時議氣欲奪。", "伊洛指掌收，西京不足拔。", "官軍請深入，蓄銳何俱發。", "此舉開青徐，旋瞻略恆碣。", "昊天積霜露，正氣有肅殺。", "禍轉亡胡歲，勢成擒胡月。", "胡命其能久，皇綱未宜絕。", "憶昨狼狽初，事與古先別。", "姦臣竟葅醢，同惡隨蕩析。", "不聞夏殷衰，中自誅褒妲。", "周漢獲再興，宣光果明哲。", "桓桓陳將軍，仗鉞奮忠烈。", "微爾人盡非，于今國猶活。", "淒涼大同殿，寂寞白獸闥。", "都人望翠華，佳氣向金闕。", "園陵固有神，埽灑數不缺。", "煌煌太宗業，樹立甚宏達。"]}