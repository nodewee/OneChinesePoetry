{"author": "杜甫", "period": "唐", "type": "诗", "title": "嚴氏溪放歌行", "paragraphs": ["天下甲馬未盡銷，豈免溝壑常漂漂。", "劒南歲月不可度，邊頭公卿仍獨驕。", "費心姑息是一役，肥肉大酒徒相要。", "嗚呼古人已糞土，獨覺志士甘漁樵。", "況我飄轉無定所，終日慽慽忍羈旅。", "秋宿霜溪素月高，喜得與子長夜語。", "東遊西還力實倦，從此將身更何許。", "知子松根長茯苓，遲暮有有意來同煮。"]}