{"author": "杜甫", "period": "唐", "type": "诗", "title": "送李校書二十六韻", "paragraphs": ["代北有豪鷹，生子毛盡赤。", "渥洼騏驥兒，尤異是龍脊。", "李舟名父子，清峻流輩伯。", "人間好少年，不必須白皙。", "十五富文史，十八足賓客。", "十九授校書，二十聲輝赫。", "衆中每一見，使我潛動魄。", "自恐二男兒，辛勤養無益。", "乾元元年春，萬姓始安宅。", "舟也衣綵衣，告我欲遠適。", "倚門固有望，斂衽就行役。", "南登吟白華，已見楚山碧。", "藹藹咸陽都，冠蓋日雲積。", "何時太夫人，堂上會親戚。", "汝翁草明光，天子正前席。", "歸期豈爛漫，別意終感激。", "顧我蓬屋姿，謬通金閨籍。", "小來習性嬾，晚節慵轉劇。", "每愁悔吝作，如覺天地窄。", "羨君齒髮新，行己能夕惕。", "臨岐意頗切，對酒不能喫。", "回身視綠野，慘澹如荒澤。", "老雁春忍飢，哀號待枯麥。", "時哉高飛燕，絢練新羽翮。", "長雲濕褒斜，漢水饒巨石。", "無令軒車遲，衰疾悲夙昔。"]}