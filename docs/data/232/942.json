{"author": "杜甫", "period": "唐", "type": "诗", "title": "阻雨不得歸瀼西甘林", "paragraphs": ["三伏適已過，驕陽化爲霖。", "欲歸瀼西宅，阻此江浦深。", "壞舟百版坼，峻岸復萬尋。", "篙工初一棄，恐泥勞寸心。", "佇立東城隅，悵望高飛禽。", "草堂亂懸圃，不隔崑崙岑。", "昏渾衣裳外，曠絕同層陰。", "園甘長成時，三寸如黃金。", "諸侯舊上計，厥貢傾千林。", "邦人不足重，所迫豪吏侵。", "客居暫封殖，日夜偶瑤琴。", "虛徐五株態，側塞煩胸襟。", "焉得輟兩足，杖藜出嶇嶔。", "條流數翠實，偃息歸碧潯。", "拂拭烏皮几，喜聞樵牧音。", "令兒快搔背，脫我頭上簪。"]}