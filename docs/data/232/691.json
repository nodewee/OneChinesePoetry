{"author": "杜甫", "period": "唐", "type": "诗", "title": "大雲寺贊公房四首 四", "paragraphs": ["童兒汲井華，慣捷缾上手。", "沾灑不濡地，埽除似無帚。", "明霞爛複閣，霽霧搴高牖。", "側塞被徑花，飄颻委墀柳。", "艱難世事迫，隱遯佳期後。", "晤語契深心，那能總箝口。", "奉辭還杖策，暫別終回首。", "泱泱泥污人，听听國多狗。", "既未免羈絆，時來憩奔走。", "近公如白雪，執熱煩何有。"]}