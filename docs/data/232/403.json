{"author": "高適", "period": "唐", "type": "诗", "title": "酬鴻臚裴主簿雨後睢陽北樓見贈之作", "paragraphs": ["暮霞照新晴，歸雲猶相逐。", "有懷晨昏暇，相見登眺目。", "問禮侍彤襜，題詩訪茅屋。", "高樓多古今，陳事滿陵谷。", "地久微子封，臺餘孝王築。", "裴回顧霄漢，豁達俯川陸。", "遠水對秋城，長天向喬木。", "公門何清淨，列戟森已肅。", "不歎攜手稀，恆思着鞭速。", "終當拂羽翰，輕舉隨鴻鵠。"]}