{"author": "杜甫", "period": "唐", "type": "诗", "title": "瘦馬行", "paragraphs": ["東郊瘦馬使我傷，骨骼硉兀如堵牆。", "絆之欲動轉敧側，此豈有意仍騰驤。", "細看六印帶官字，衆道三軍遺路旁。", "皮乾剝落雜泥滓，毛暗蕭條連雪霜。", "去歲奔波逐餘寇，驊騮不慣不得將。", "士卒多騎內厩馬，惆悵恐是病乘黃。", "當時歷塊誤一蹶，委棄非汝能周防。", "見人慘澹若哀訴，失主錯莫無晶光。", "天寒遠放雁爲伴，日暮不收烏啄瘡。", "誰家且養願終惠，更試明年春草長。"]}