{"author": "高適", "period": "唐", "type": "诗", "title": "哭單父梁九少府", "paragraphs": ["開篋淚沾臆，見君前日書。", "夜臺今寂寞，獨是子雲居。", "疇昔探雲奇，登臨賦山水。", "同舟南浦下，望月西江裏。", "契闊多別離，綢繆到生死。", "九原即何處，萬事皆如此。", "晉山徒峨峨，斯人已冥冥。", "常時祿且薄，歿後家復貧。", "妻子在遠道，弟兄無一人。", "十上多苦辛，一官恆自哂。", "青雲將可致，白日忽先盡。", "唯有身後名，空留無遠近。"]}