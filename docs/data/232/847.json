{"author": "杜甫", "period": "唐", "type": "诗", "title": "觀打魚歌", "paragraphs": ["緜州江水之東津，魴魚鱍鱍色勝銀。", "漁人漾舟沈大網，截江一擁數百鱗。", "衆魚常才盡却棄，赤鯉騰出如有神。", "潛龍無聲老蛟怒，回風颯颯吹沙塵。", "饔子左右揮雙刀，膾飛金盤白雪高。", "徐州禿尾不足憶，漢陰槎頭遠遁逃。", "魴魚肥美知第一，既飽歡娛亦蕭瑟。", "君不朝來割素鬐，咫尺波濤永相失。"]}