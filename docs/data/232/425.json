{"author": "高適", "period": "唐", "type": "诗", "title": "宋中遇林盧楊十七山人因而有別", "paragraphs": ["昔余涉漳水，驅車行鄴西。", "遙見林慮山，蒼蒼戛天倪。", "邂逅逢爾曹，說君彼巖棲。", "蘿徑垂野蔓，石房倚雲梯。", "秋韭何青青，藥苗數百畦。", "栗林隘谷口，栝樹森廻谿。", "耕耘有山田，紡績有山妻。", "人生苟如此，何必組與珪。", "誰謂遠相訪，曩情殊不迷。", "簷前舉醇醪，竈下烹雙雞。", "朔風忽振蕩，昨夜寒螿啼。", "遊子益思歸，罷琴傷解攜。", "出門盡原野，白日黯已低。", "始驚道路難，終念言笑暌。", "因聲謝岑壑，歲暮一攀躋。"]}