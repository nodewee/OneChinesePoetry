{"author": "高適", "period": "唐", "type": "诗", "title": "東平旅遊奉贈薛太守二十四韻", "paragraphs": ["頌美馳千古，欽賢仰大猷。", "晉公標逸氣，汾水注長流。", "神與公忠節，天生將相儔。", "青雲本自負，赤縣獨推尤。", "御史風逾勁，郎官草屢修。", "鵷鸞粉署起，鷹隼柏臺秋。", "出入交三事，飛鳴揖五侯。", "軍書陳上策，廷議借前籌。", "肅肅趨朝列，雝雝引帝求。", "一麾俄出守，千里再分憂。", "不改任棠水，仍傳晏子裘。", "歌謠隨舉扇，旌斾逐鳴騶。", "郡國長河繞，川原大野幽。", "地連堯泰嶽，山向禹青州。", "汶上春帆渡，秦亭晚日愁。", "遺墟當少昊，懸象逼奎婁。", "即此逢清鑒，終然喜暗投。", "叨承解榻禮，更得問縑遊。", "高興陪登陟，嘉言忝獻酬。", "觀棊知戰勝，探象會冥搜。", "眺聽情何限，沖融惠勿休。", "祗應齊語默，寧肯問沈浮。", "然諾長懷季，棲遑輙累丘。", "平生感知己，方寸豈悠悠。"]}