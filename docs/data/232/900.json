{"author": "杜甫", "period": "唐", "type": "诗", "title": "杜鵑", "paragraphs": ["西川有杜鵑，東川無杜鵑。", "涪萬無杜鵑，雲安有杜鵑。", "我昔遊錦城，結廬錦水邊。", "有竹一頃餘，喬木上參天。", "杜鵑暮春至，哀哀叫其間。", "我見常再拜，重是古帝魂。", "生子百鳥巢，百鳥不敢嗔。", "仍爲餧其子，禮若奉至尊。", "鴻雁及羔羊，有禮太古前。", "行飛與跪乳，識序如知恩。", "聖賢古法則，付與後世傳。", "君看禽鳥情，猶解事杜鵑。", "今忽暮春間，值我病經年。", "身病不能拜，淚下如迸泉。"]}