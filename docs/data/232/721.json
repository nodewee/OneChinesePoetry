{"author": "杜甫", "period": "唐", "type": "诗", "title": "義鶻", "paragraphs": ["陰崖有蒼鷹，養子黑柏顛。", "白蛇登其巢，吞噬恣朝餐。", "雄飛遠求食，雌者鳴辛酸。", "力強不可制，黃口無半存。", "其父從西歸，飜身入長煙。", "斯須領健鶻，痛憤寄所宣。", "斗上捩孤影，噭哮來九天。", "修鱗脫遠枝，巨顙坼老拳。", "高空得蹭蹬，短草辭蜿蜒。", "折尾能一掉，飽腸皆已穿。", "生雖滅衆雛，死亦垂千年。", "物情有報復，快意貴目前。", "茲實鷙鳥最，急難心炯然。", "功成失所往，用舍何其賢。", "近經潏水湄，此事樵夫傳。", "飄蕭覺素髮，凜欲衝儒冠。", "人生許與分，只在顧盼間。", "聊爲義鶻行，用激壯士肝。"]}