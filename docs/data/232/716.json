{"author": "杜甫", "period": "唐", "type": "诗", "title": "病後遇王倚飲贈歌", "paragraphs": ["麟角鳳觜世莫識，煎膠續弦奇自見。", "尚看王生抱此懷，在于甫也何由羨。", "且遇王生慰疇昔，素知賤子甘貧賤。", "酷見凍餒不足恥，多病沈年苦無健。", "王生怪我顏色惡，荅云伏枕艱難徧。", "瘧癘三秋孰可忍，寒熱百日相交戰。", "頭白眼暗坐有胝，肉黃皮皺命如綫。", "惟生哀我未平復，爲我力致美殽膳。", "遣人向市賒香稉，喚婦出房親自饌。", "長安冬葅酸且綠，金城土酥靜如練。", "兼求富豪且割鮮，密沽斗酒諧終宴。", "故人情義晚誰似，令我手腳輕欲漩。", "老馬爲駒信不虛，當時得意況深眷。", "但使殘年飽喫飯，只願無事常相見。"]}