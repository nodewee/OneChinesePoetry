{"author": "杜甫", "period": "唐", "type": "诗", "title": "火", "paragraphs": ["楚山經月火，大旱則斯舉。", "舊俗燒蛟龍，驚惶致雷雨。", "爆嵌魑魅泣，崩凍嵐陰昈。", "羅落沸百泓，根源皆萬古。", "青林一灰燼，雲氣無處所。", "入夜殊赫然，新秋照牛女。", "風吹巨燄作，河櫂騰煙柱。", "勢欲焚崑崙，光彌焮洲渚。", "腥至焦長蛇，聲吼纏猛虎。", "神物已高飛，不見石與土。", "爾寧要謗讟，憑此近熒侮。", "薄關長吏憂，甚昧至精主。", "遠遷誰撲滅，將恐及環堵。", "流汗臥江亭，更深氣如縷。"]}