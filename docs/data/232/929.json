{"author": "杜甫", "period": "唐", "type": "诗", "title": "送殿中楊監赴蜀見相公", "paragraphs": ["去水絕還波，洩雲無定姿。", "人生在世間，聚散亦暫時。", "離別重相逢，偶然豈定期。", "送子清秋暮，風物長年悲。", "豪俊貴勳業，邦家頻出師。", "相公鎮梁益，軍事無孑遺。", "解榻再見今，用才復擇誰。", "況子已高位，爲郡得固辭。", "難拒供給費，慎哀漁奪私。", "干戈未甚息，紀綱正所持。", "泛舟巨石橫，登陸草露滋。", "山門日易久，當念居者思。"]}