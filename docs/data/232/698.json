{"author": "杜甫", "period": "唐", "type": "诗", "title": "送長孫九侍御赴武威判官", "paragraphs": ["驄馬新鑿蹄，銀鞍被來好。", "繡衣黃白郎，騎向交河道。", "問君適萬里，取別何草草。", "天子憂涼州，嚴程到須早。", "去秋羣胡反，不得無電埽。", "此行收遺甿，風俗方再造。", "族父領元戎，名聲國中老。", "奪我同官良，飄颻按城堡。", "使我不能餐，令我惡懷抱。", "若人才思闊，溟漲浸絕島。", "尊前失詩流，塞上得國寶。", "皇天悲送遠，雲雨白浩浩。", "東郊尚烽火，朝野色枯槁。", "西極柱亦傾，如何正穹昊。"]}