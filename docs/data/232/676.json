{"author": "杜甫", "period": "唐", "type": "诗", "title": "橋陵詩三十韻因呈縣內諸官", "paragraphs": ["先帝昔晏駕，茲山朝百靈。", "崇岡擁象設，沃野開天庭。", "即事壯重險，論功超五丁。", "坡陀因厚地，却略羅峻屏。", "雲闕虛冉冉，風松肅泠泠。", "石門霜露白，玉殿莓苔青。", "宮女晚知曙，祠官朝見星。", "空梁簇畫戟，陰井敲銅缾。", "中使日夜繼，惟王心不寧。", "豈徒卹備享，尚謂求無形。", "孝理敦國政，神凝推道經。", "瑞芝產廟柱，好鳥鳴巖扃。", "高岳前嵂崒，洪河左瀅濙。", "金城蓄峻址，沙苑交回汀。", "永與奧區固，川原紛眇冥。", "居然赤縣立，臺榭爭岧亭。", "官屬果稱是，聲華真可聽。", "王劉美竹潤，裴李春蘭馨。", "鄭氏才振古，啖侯筆不停。", "遣辭必中律，利物常發硎。", "綺繡相展轉，琳瑯愈青熒。", "側聞魯恭化，秉德崔瑗銘。", "太史侯鳧影，王喬隨鶴翎。", "朝儀限霄漢，客思回林坰。", "轗軻辭下杜，飄颻陵濁涇。", "諸生舊短褐，旅泛一浮萍。", "荒歲兒女瘦，暮途涕泗零。", "主人念老馬，廨署容秋螢。", "流寓理豈愜，窮愁醉未醒。", "何當擺俗累，浩蕩乘滄溟。"]}