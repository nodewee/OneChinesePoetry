{"author": "杜甫", "period": "唐", "type": "诗", "title": "寄韓諫議", "paragraphs": ["今我不樂思岳陽，身欲奮飛病在牀。", "美人娟娟隔秋水，濯足洞庭望八荒。", "鴻飛冥冥日月白，青楓葉赤天雨霜。", "玉京羣帝集北斗，或騎騏驎翳鳳皇。", "芙蓉旌旗煙霧樂，影動倒景搖瀟湘。", "星宮之君醉瓊漿，羽人稀少不在旁。", "似聞昨者赤松子，恐是漢代韓張良。", "昔隨劉氏定長安，帷幄未改神慘傷。", "國家成敗吾豈敢，色難腥腐餐風香。", "周南留滯古所惜，南極老人應壽昌。", "美人胡爲隔秋水，焉得置之貢玉堂。"]}