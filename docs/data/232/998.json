{"author": "杜甫", "period": "唐", "type": "诗", "title": "寄薛三郎中", "paragraphs": ["人生無賢愚，飄颻若埃塵。", "自非得神仙，誰免危其身。", "與子俱白頭，役役常苦辛。", "雖爲尚書郎，不及村野人。", "憶昔村野人，其樂難具陳。", "藹藹桑麻交，公侯爲等倫。", "天未厭戎馬，我輩本常貧。", "子尚客荆州，我亦滯江濱。", "峽中一臥病，瘧癘終冬春。", "春復加肺氣，此病蓋有因。", "早歲與蘇鄭，痛飲情相親。", "二公化爲土，嗜酒不失真。", "余今委修短，豈得恨命屯。", "聞子心甚壯，所遇信席珍。", "上馬不用扶，每扶必怒嗔。", "賦詩賓客間，揮灑動八垠。", "乃知蓋代手，才力老益神。", "青草洞庭湖，東浮滄海漘。", "君山可避暑，況足采白蘋。", "子豈無扁舟，往復江漢津。", "我未下瞿塘，空念禹功勤。", "聽說松門峽，吐藥攬衣巾。", "高秋却束帶，鼓枻視青旻。", "鳳池日澄碧，濟濟多士新。", "余病不能起，健者勿逡巡。", "上有明哲君，下有行化臣。"]}