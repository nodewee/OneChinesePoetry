{"author": "杜甫", "period": "唐", "type": "诗", "title": "昔遊", "paragraphs": ["昔謁華蓋君，深求洞宮脚。", "玉棺已上天，白日亦寂莫。", "暮升艮岑頂，巾几猶未却。", "弟子四五人，入來淚俱落。", "余時遊名山，發軔在遠壑。", "良覿違夙願，含淒向寥廓。", "林昏罷幽磬，竟夜伏石閣。", "王喬下天壇，微月映皓鶴。", "晨溪嚮虛駃，歸徑行已昨。", "豈辭青鞋胝，悵望金匕藥。", "東蒙赴舊隱，尚憶同志樂。", "休事董先生，于今獨蕭索。", "胡爲客關塞，道意久衰薄。", "妻子亦何人，丹砂負前諾。", "雖悲鬒髮變，未憂筋力弱。", "扶藜望清秋，有興入廬霍。"]}