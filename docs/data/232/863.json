{"author": "杜甫", "period": "唐", "type": "诗", "title": "陪王侍御同登東山最高頂宴姚通泉晚攜酒泛江", "paragraphs": ["姚公美政誰與儔，不減昔時陳太丘。", "邑中上客有柱史，多暇日陪驄馬遊。", "東山高頂羅珍羞，下顧城郭銷我憂。", "清江白日落欲盡，復攜美人登綵舟。", "笛聲憤怨哀中流，妙舞逶迤夜未休。", "燈前往往大魚出，聽曲低昂如有求。", "三更風起寒浪湧，取樂喧呼覺船重。", "滿空星河光破碎，四座賓客色不動。", "請公臨深莫相違，回船罷酒上馬歸。", "人生歡會豈有極，無使霜過霑人衣。"]}