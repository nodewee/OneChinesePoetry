{"author": "杜甫", "period": "唐", "type": "诗", "title": "題李尊師松樹障子歌", "paragraphs": ["老夫清晨梳白頭，玄都道士來相訪。", "握髮呼兒延入戶，手提新畫青松障。", "障子松林靜杳冥，憑軒忽若無丹青。", "陰崖却承霜雪幹，偃蓋反走虯龍形。", "老夫平生好奇古，對此興與精靈聚。", "已知仙客意相親，更覺良工心獨苦。", "松下丈人巾屨同，偶坐似是商山翁。", "悵望聊歌紫芝曲，時危慘澹來悲風。"]}