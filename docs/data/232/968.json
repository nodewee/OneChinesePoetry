{"author": "杜甫", "period": "唐", "type": "诗", "title": "遣懷", "paragraphs": ["昔我遊宋中，惟梁孝王都。", "名今陳留亞，劇則貝魏俱。", "邑中九萬家，高棟照通衢。", "舟車半天下，主客多歡娛。", "白刃讐不義，黃金傾有無。", "殺人紅塵裏，報答在斯須。", "憶與高李輩，論交入酒壚。", "兩公壯藻思，得我色敷腴。", "氣酣登吹臺，懷古視平蕪。", "芒碭雲一去，雁鶩空相呼。", "先帝正好武，寰海未凋枯。", "猛將收西域，長戟破林胡。", "百萬攻一城，獻捷不云輸。", "組練棄如泥，尺土負百夫。", "拓境功未已，元和辭大爐。", "亂離朋友盡，合沓歲月徂。", "吾衰將焉託，存歿再嗚呼。", "蕭條益堪媿，獨在天一隅。", "乘黃已去矣，凡馬徒區區。", "不復見顏鮑，繫舟臥荆巫。", "臨餐吐更食，常恐違撫孤。"]}