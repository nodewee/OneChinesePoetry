{"author": "杜甫", "period": "唐", "type": "诗", "title": "洗兵馬", "paragraphs": ["中興諸將收山東，捷書日報清晝同。", "河廣傳聞一葦過，胡危命在破竹中。", "祗殘鄴城不日得，獨任朔方無限功。", "京師皆騎汗血馬，回紇餵肉葡萄宮。", "已喜皇威清海岱，常思仙仗過崆峒。", "三年笛裏關山月，萬國兵前草木風。", "成王功大心轉小，郭相謀深古來少。", "司徒清鑒懸明鏡，尚書氣與秋天杳。", "二三豪俊爲時出，整頓乾坤濟時了。", "東走無復憶鱸魚，南飛覺有安巢鳥。", "青春復隨冠冕入，紫禁正耐煙花繞。", "鶴禁通霄鳳輦備，雞鳴問寢龍樓曉。", "攀龍附鳳勢莫當，天下盡化爲侯王。", "汝等豈知蒙帝力，時來不得誇身強。", "關中既留蕭丞相，幕下復用張子房。", "張公一生江海客，身長九尺鬚眉蒼。", "徵起適遇風雲會，扶顛始知籌策良。", "青袍白馬更何有，後漢今周喜再昌。", "寸地尺天皆入貢，奇祥異瑞爭來送。", "不知何國致白環，復道諸山得銀甕。", "隱士休歌紫芝曲，詞人解撰河清頌。", "田家望望惜雨乾，布穀處處催春種。", "淇上健兒歸莫嬾，城南思婦愁多夢。", "安得壯士挽天河，淨洗甲兵長不用。"]}