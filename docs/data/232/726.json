{"author": "杜甫", "period": "唐", "type": "诗", "title": "石壕吏", "paragraphs": ["暮投石壕邨，有吏夜捉人。", "老翁踰牆走，老婦出門看。", "吏呼一何怒，婦啼一何苦。", "聽婦前致詞，三男鄴城戍。", "一男附書致，二男新戰死。", "存者且偷生，死者長已矣。", "室中更無人，惟有乳下孫。", "有孫母未去，出入無完帬。", "老嫗力雖衰，請從吏夜歸。", "急應河陽役，猶得備晨炊。", "夜久語聲絕，如聞泣幽咽。", "天明登前途，獨與老翁別。"]}