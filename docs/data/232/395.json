{"author": "高適", "period": "唐", "type": "诗", "title": "和賀蘭判官望北海作", "paragraphs": ["聖代務平典，輶軒推上才。", "迢遙溟海際，曠望滄波開。", "四牡未遑息，三山安在哉。", "巨鼇不可釣，高浪何崔嵬。", "湛湛朝百谷，茫茫連九垓。", "挹流納廣大，觀異增遲廻。", "日出見魚目，月圓知蚌胎。", "跡非想像到，心以精靈猜。", "遠色帶孤嶼，虛聲涵殷雷。", "風行越裳貢，水遏天吳災。", "攬轡隼將擊，忘機鷗復來。", "緣情韻騷雅，獨立遺塵埃。", "吏道竟殊用，翰林仍忝陪。", "長鳴謝知己，所媿非龍媒。"]}