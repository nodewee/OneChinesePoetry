{"author": "高適", "period": "唐", "type": "诗", "title": "同羣公秋登琴臺", "paragraphs": ["古跡使人感，琴臺空寂寥。", "靜然顧遺塵，千載如昨朝。", "臨眺自茲始，羣賢久相邀。", "德與形神高，孰知天地遙。", "四時何倏忽，六月鳴秋蜩。", "萬象歸白帝，平川橫赤霄。", "猶是對夏伏，幾時有涼飆。", "燕雀滿簷楹，鴻鵠摶扶搖。", "物性各自得，我心在漁樵。", "兀然還復醉，尚握尊中瓢。"]}