{"author": "杜甫", "period": "唐", "type": "诗", "title": "兩當縣吳十侍御江上宅", "paragraphs": ["寒城朝煙澹，山谷落葉赤。", "陰風千里來，吹汝江上宅。", "鵾雞號枉渚，日色傍阡陌。", "借問持斧翁，幾年長沙客。", "哀哀失木狖，矯矯避弓翮。", "亦知故鄉樂，未敢思夙昔。", "昔在鳳翔都，共通金閨籍。", "天子猶蒙塵，東郊暗長戟。", "兵家忌間諜，此輩常接跡。", "臺中領舉劾，君必慎剖析。", "不忍殺無辜，所以分白黑。", "上官權許與，失意見遷斥。", "仲尼甘旅人，向子識損益。", "朝廷非不知，閉口休歎息。", "余時忝諍臣，丹陛實咫尺。", "相看受狼狽，至死難塞責。", "行邁心多違，出門無與適。", "於公負明義，惆悵頭更白。"]}