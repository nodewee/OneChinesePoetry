{"author": "杜甫", "period": "唐", "type": "诗", "title": "觀公孫大娘弟子舞劒器行", "paragraphs": ["昔有佳人公孫氏，一舞劒氣動四方。", "觀者如山色沮喪，天地爲之久低昂。", "㸌如羿射九日落，矯如羣帝驂龍翔。", "來如雷霆收震怒，罷如江海凝清光。", "絳脣珠袖兩寂莫，況有弟子傳芬芳。", "臨潁美人在白帝，妙舞此曲神揚揚。", "與余問答既有以，感時撫事增惋傷。", "先帝侍女八千人，公孫劒器初第一。", "五十年間似反掌，風塵傾動昏王室。", "棃園子弟散如煙，女樂餘姿映寒日。", "金粟堆南木已拱，瞿唐石城草蕭瑟。", "玳筵急管曲復終，樂極哀來月東出。", "老夫不知其所往，足繭荒山轉愁疾。"]}