{"author": "杜甫", "period": "唐", "type": "诗", "title": "蘇端薛復筵簡薛華醉歌", "paragraphs": ["文章有神交有道，端復得之名譽早。", "愛客滿堂盡豪翰，開筵上日思芳草。", "安得健步移遠梅，亂插繁花向晴昊。", "千里猶殘舊冰雪，百壺且試開懷抱。", "垂老惡聞戰鼓悲，急觴爲緩憂心擣。", "少年努力縱談笑，看我形容已枯槁。", "坐中薛華善醉歌，歌辭自作風格老。", "近來海內爲長句，汝與山東李白好。", "何劉沈謝力未工，才兼鮑昭愁絕倒。", "諸生頗盡新知樂，萬事終傷不自保。", "氣酣日落西風來，願吹野水添金杯。"]}