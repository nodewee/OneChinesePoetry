{"author": "杜甫", "period": "唐", "type": "诗", "title": "冬狩行", "paragraphs": ["君不見東川節度兵馬雄，校獵亦似觀成功。", "夜發猛士三千人，清晨合圍步驟同。", "禽獸已斃十七八，殺聲落日回蒼穹。", "幕前生致九青兕，駱駝𡾋峞垂玄熊。", "東西南北百里間，髣髴蹴踏寒山空。", "有鳥名鸜鵒，力不能高飛逐走蓬。", "肉味不足登鼎俎，何爲見羈虞羅中。", "春蒐冬狩侯得同，使君五馬一馬驄。", "況今攝行大將權，號令頗有前賢風。", "飄然時危一老翁，十年厭見旌旗紅。", "喜君士卒甚整肅，爲我回轡擒西戎。", "草中狐兔盡何益，天子不在咸陽宮。", "朝廷雖無幽王禍，得不哀痛塵再蒙。", "嗚呼，得不哀痛塵再蒙。"]}