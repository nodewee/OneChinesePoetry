{"author": "杜甫", "period": "唐", "type": "诗", "title": "憶昔二首 一", "paragraphs": ["憶昔先皇巡朔方，千乘萬騎入咸陽。", "陰山驕子汗血馬，長驅東胡胡走藏。", "鄴城反覆不足怪，關中小兒壞紀綱，張后不樂上爲忙。", "至今今上猶撥亂，勞身焦思補四方。", "我昔近侍叨奉引，出兵整肅不可當。", "爲留猛士守未央，致使岐雍防西羌。", "犬戎直來坐御牀，百官跣足隨天王願見北地傅介子，老儒不用尚書郎。"]}