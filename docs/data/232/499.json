{"author": "高適", "period": "唐", "type": "诗", "title": "秋胡行", "paragraphs": ["妾本邯鄲未嫁時，容華倚翠人未知。", "一朝結髮從君子，將妾迢迢東魯陲。", "時逢大道無艱阻，君方遊宦從陳汝。", "蕙樓獨臥頻度春，彩閣辭君幾徂暑。", "三月垂楊蠶未眠，攜籠結侶南陌邊。", "道逢行子不相識，贈妾黃金買少年。", "妾家夫壻經離久，寸心誓與長相守。", "願言行路莫多情，道妾貞心在人口。", "日暮蠶飢相命歸，攜籠端飾來庭闈。", "勞心苦力終無恨，所冀君恩即可依。", "聞說行人已歸止，乃是向來贈金子。", "相看顏色不復言，相顧懷慙有何已。", "從來自隱無疑背，直爲君情也相會。", "如何咫尺仍有情，況復迢迢千里外。", "誓將顧恩不顧身，念君此日赴河津。", "莫道向來不得意，故欲留規誡後人。"]}