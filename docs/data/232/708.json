{"author": "杜甫", "period": "唐", "type": "诗", "title": "九成宮", "paragraphs": ["蒼山入百里，崖斷如杵臼。", "曾宮憑風回，岌嶪土囊口。", "立神扶棟梁，鑿翠開戶牖。", "其陽產靈芝，其陰宿牛斗。", "紛披長松倒，揭𡿗怪石走。", "哀猨啼一聲，客淚迸林藪。", "荒哉隋家帝，製此今頹朽。", "向使國不亡，焉爲巨唐有。", "雖無新增修，尚置官居守。", "巡非瑤水遠，迹是雕牆後。", "我行屬時危，仰望嗟歎久。", "天王守太白，駐馬更搔首。"]}