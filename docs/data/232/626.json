{"author": "徐浩", "period": "唐", "type": "诗", "title": "謁禹廟", "paragraphs": ["畝澮敷四海，川源滌九州。", "既膺九命錫，乃建洪範疇。", "鼎革固天啓，運興匪人謀。", "肇開宅土業，永庇昏墊憂。", "山足靈廟在，門前清鏡流。", "象筵陳玉帛，容衛儼戈矛。", "探穴圖書朽，卑宮堂殿修。", "梅梁今不壞，松祏古仍留。", "負責故鄉近，朅來申俎羞。", "爲魚知造化，歎鳳仰徽猷。", "不復聞夏樂，唯餘奏楚幽。", "婆娑非舞羽，鏜鞳異鳴球。", "盛德吾無間，高功誰與儔。", "灾淫破凶慝，祚聖擁神休。", "出谷鶯初語，空山猨獨愁。", "春暉生草樹，柳色暖汀洲。", "恩貸題輿重，榮殊衣錦遊。", "宦情同械擊，生理任桴浮。", "地極臨滄海，天遙過斗牛。", "精誠如可諒，他日寄冥搜。"]}