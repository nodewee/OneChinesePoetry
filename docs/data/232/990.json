{"author": "杜甫", "period": "唐", "type": "诗", "title": "寄柏學士林居", "paragraphs": ["自胡之反持干戈，天下學士亦奔波。", "歎彼幽棲載典籍，蕭然暴露依山阿。", "青山萬里靜散地，白雨一洗空垂蘿。", "亂代飄零余到此，古人成敗子如何。", "荆揚春冬異風土，巫峽日夜多雲雨。", "赤葉楓林百舌鳴，黃泥野岸天雞舞。", "盜賊縱橫甚密邇，形神寂莫甘辛苦。", "幾時高議排金門，各使蒼生有環堵。"]}