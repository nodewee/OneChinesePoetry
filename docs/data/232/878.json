{"author": "杜甫", "period": "唐", "type": "诗", "title": "南池", "paragraphs": ["崢嶸巴閬間，所向盡山谷。", "安知有蒼池，萬頃浸坤軸。", "呀然閬城南，枕帶巴江腹。", "芰荷入異縣，稉稻共比屋。", "皇天不無意，美利戒止足。", "高田失西成，此物頗豐熟。", "清源多衆魚，遠岸富喬木。", "獨歎楓香林，春時好顏色。", "南有漢王祠，終朝走巫祝。", "歌舞散靈衣，荒哉舊風俗。", "高堂亦明王，魂魄猶正直。", "不應空陂上，縹緲親酒食。", "淫祀自古昔，非唯一川瀆。", "干戈浩茫茫，地僻傷極目。", "平生江海興，遭亂身局促。", "駐馬問漁舟，躊躇慰羈束。"]}