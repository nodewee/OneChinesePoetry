{"author": "高適", "period": "唐", "type": "诗", "title": "題尉遲將軍新廟", "paragraphs": ["周室既板蕩，賊臣立嬰兒。", "將軍獨激昂，誓欲酬恩私。", "孤城日無援，高節終可悲。", "家國共淪亡，精魂空在斯。", "沈沈積冤氣，寂寂無人知。", "良牧懷深仁，與君建明祠。", "父子俱血食，軒車每逶迤。", "我來薦蘋蘩，感歎興此詞。", "晨光上階闥，殺氣翻旌旗。", "明明幽冥理，至誠信莫欺。", "唯夫二千石，多慶方自茲。"]}