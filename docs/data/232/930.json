{"author": "杜甫", "period": "唐", "type": "诗", "title": "贈李十五丈別", "paragraphs": ["峽人鳥獸居，其室附層顛。", "下臨不測江，中有萬里船。", "多病紛倚薄，少留改歲年。", "絕域誰慰懷，開顏喜名賢。", "孤陋忝末親，等級敢比肩。", "人生意頗合，相與襟袂連。", "一日兩遣僕，三日一共筵。", "揚論展寸心，壯筆過飛泉。", "玄成美價存，子山舊業傳。", "不聞八尺軀，常受衆目憐。", "且爲辛苦行，蓋被生事牽。", "北回白帝櫂，南入黔陽天。", "汧公制方隅，迥出諸侯先。", "封內如太古，時危獨蕭然。", "清高金莖露，正直朱絲弦。", "昔在堯四岳，今之黃潁川。", "于邁恨不同，所思無由宣。", "山深水增波，解榻秋露懸。", "客遊雖云久，主要月再圓。", "晨集風渚亭，醉操雲嶠篇。", "丈夫貴知己，歡罷念歸旋。"]}