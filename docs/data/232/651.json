{"author": "杜甫", "period": "唐", "type": "诗", "title": "白絲行", "paragraphs": ["繅絲須長不須白，越羅蜀錦金粟尺。", "象牀玉手亂殷紅，萬草千花動凝碧。", "已悲素質隨時染，裂下鳴機色相射。", "美人細意熨帖平，裁縫滅盡鍼線迹。", "春天衣著爲君舞，蛺蜨飛來黃鸝語。", "落絮游絲亦有情，隨風照日宜輕舉。", "香汗輕塵污顏色，開新合故置何許。", "君不見才士汲引難，恐懼棄捐忍羈旅。"]}