{"author": "杜甫", "period": "唐", "type": "诗", "title": "同元使君舂陵行", "paragraphs": ["遭亂髮盡白，轉衰病相嬰。", "沈緜盜賊際，狼狽江漢行。", "歎時藥力薄，爲客羸瘵成。", "吾人詩家秀，博采世上名。", "粲粲元道州，前聖畏後生。", "觀呼舂陵作，歘見俊哲情。", "復覽賊退篇，結也實國楨。", "賈誼昔流慟，匡衡常引經。", "道州憂黎庶，詞氣浩縱橫。", "兩章對秋月，一字偕華星。", "至君唐虞際，純樸憶大庭。", "何時降璽書，用爾爲丹青。", "獄訟永衰息，豈唯偃甲兵。", "悽惻念誅求，薄斂近休明。", "乃知正人意，不苟飛長纓。", "涼飆振南岳，之子寵若驚。", "色阻金印大，興含滄浪清。", "我多長卿病，日夕思朝廷。", "肺枯渴太甚，漂泊公孫城。", "呼兒具紙筆，隱几臨軒楹。", "作詩呻吟內，黑澹字攲傾。", "感彼危苦詞，庶幾知者聽。"]}