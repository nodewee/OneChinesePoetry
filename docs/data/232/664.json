{"author": "杜甫", "period": "唐", "type": "诗", "title": "飲中八仙歌", "paragraphs": ["知章騎馬似乘船，眼花落井水底眠。", "汝陽三斗始朝天，道逢麴車口流涎。", "恨不移封向酒泉，左相日興費萬錢。", "飲如長鯨吸百川，銜杯樂聖稱世賢。", "宗之瀟灑美少年，舉觴白眼望青天。", "皎如玉樹臨風前，蘇晉長齋繡佛前。", "醉中往往愛逃禪，李白一斗詩百篇。", "長安市上酒家眠，天子呼來不上船。", "自稱臣是酒中仙，張旭三杯草聖傳。", "脫帽露頂王公前，揮毫落紙如雲煙。", "焦遂五斗方卓然，高談雄辨驚四筵。"]}