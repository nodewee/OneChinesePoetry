{"author": "魯收", "period": "唐", "type": "诗", "title": "懷素上人草書歌", "paragraphs": ["吾觀文士多利用，筆精墨妙誠堪重。", "身上藝能無不通，就中草聖最天縱。", "有時興酣發神機，抽毫點墨縱橫揮。", "風聲吼烈隨手起，龍蛇迸落空壁飛。", "連拂數行勢不絕，藤懸查蹙生奇節。", "劃然放縱驚雲濤，或時頓挫縈豪髮。", "自言轉腕無所拘，大笑羲之用陣圖。", "狂來紙盡勢不盡，投筆抗聲連叫呼。", "信知鬼神助此道，墨池未盡書已好。", "行路談君口不容，滿堂觀者空絕倒。", "所恨時人多笑聲，唯知賤實翻貴名。", "觀爾向來三五字，顛奇何謝張先生。"]}