{"author": "高適", "period": "唐", "type": "诗", "title": "同河南李少尹畢員外宅夜飲時洛陽告捷遂作春酒歌", "paragraphs": ["故人美酒勝濁醪，故人清詞合風騷。", "長歌滿酌惟吾曹，高談正可揮麈毛。", "半醉忽然持蟹螯，洛陽告捷傾前後。", "武侯腰間印如斗，郎官無事時飲酒。", "桮中綠蟻吹轉來，甕上飛花拂還有。", "前年持節將楚兵，去年留司在東京。", "今年復拜二千石，盛夏五月西南行。", "彭門劒門蜀山裏，昨逢軍人刦奪我。", "到家但見妻與子，賴得飲君春酒數十桮，不然令我愁欲死。"]}