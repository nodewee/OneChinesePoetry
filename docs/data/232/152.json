{"author": "包佶", "period": "唐", "type": "诗", "title": "酬于侍郎湖南見寄十四韻", "paragraphs": ["桂嶺千崖斷，湘流一派通。", "長沙今賈傅，東海舊于公。", "章甫經殊俗，離騷繼雅風。", "金閨文作字，玉匣氣成虹。", "翰墨時招侶，丹青夙在公。", "主恩留左掖，人望積南宮。", "巧拙循名異，浮沈顧位同。", "九遷歸上略，三已契愚衷。", "責謝庭中吏，悲寬塞上翁。", "楚材欣有適，燕石愧無功。", "山曉重嵐外，林春苦霧中。", "雪花翻海鶴，波影倒江楓。", "去札頻逢信，回帆早挂空。", "避賢方有日，非敢愛微躬。"]}