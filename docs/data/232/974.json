{"author": "杜甫", "period": "唐", "type": "诗", "title": "王兵馬使二角鷹", "paragraphs": ["悲臺蕭颯石巃嵸，哀壑杈枒浩呼洶。", "中有萬里之長江，迴風滔日孤光動。", "角鷹飜倒壯士臂，將軍玉帳軒翠氣。", "二鷹猛腦徐侯穟，目如愁胡視天地。", "杉雞竹兔不自惜，溪虎野羊俱辟易。", "韝上鋒稜十二翮，將軍勇銳與之敵。", "將軍樹勳起安西，崑崙虞泉入馬蹄。", "白羽曾肉三狻猊，敢決豈不與之齊。", "荆南芮公得將軍，亦如角鷹下翔雲。", "惡鳥飛飛啄金屋，安得爾輩開其羣，驅出六合梟鸞分。"]}