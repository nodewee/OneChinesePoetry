{"author": "高適", "period": "唐", "type": "诗", "title": "同呂判官從哥舒大夫破洪濟城廻登積石軍多福七級浮圖", "paragraphs": ["塞口連濁河，轅門對山寺。", "寧知鞍馬上，獨有登臨事。", "七級凌太清，千崖列蒼翠。", "飄飄方寓目，想像見深意。", "高興殊未平，涼風颯然至。", "拔城陣雲合，轉斾胡星墜。", "大將何英靈，官軍動天地。", "君懷生羽翼，本欲附騏驥。", "款段苦不前，清冥信難致。", "一歌陽春後，三歎終自愧。"]}