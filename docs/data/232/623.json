{"author": "李栖筠", "period": "唐", "type": "诗", "title": "張公洞", "paragraphs": ["一徑深窈窕，上升翠微中。", "忽然靈洞前，日月開仙宮。", "道士十二人，往還馭清風。", "焚香入深洞，巨石如虛空。", "夙夜備蘋藻，詔書祠張公。", "五雲何裴回，玄鶴下蒼穹。", "我本道門子，願言出塵籠。", "掃除方寸間，幾與神靈通。", "宿昔勤夢想，契之在深衷。", "遲迴將不還，章綬擊我躬。", "稽首謝真侶，辭滿歸崆峒。"]}