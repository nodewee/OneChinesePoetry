{"author": "杜甫", "period": "唐", "type": "诗", "title": "謁文公上方", "paragraphs": ["野寺隱喬木，山僧高下居。", "石門日色異，絳氣橫扶疎。", "窈窕入風磴，長蘆紛卷舒。", "庭前猛虎臥，遂得文公廬。", "俯視萬家邑，煙塵對階除。", "吾師雨花外，不下十年餘。", "長者自布金，禪龕只晏如。", "大珠脫玷翳，白月當空虛。", "甫也南北人，蕪蔓少耘鋤。", "久遭詩酒污，何事忝簪裾。", "王侯與螻蟻，同盡隨丘墟。", "願聞第一義，回向心地初。", "金篦刮眼膜，價重百車渠。", "無生有汲引，茲理儻吹噓。"]}