{"author": "高適", "period": "唐", "type": "诗", "title": "餞宋八充彭中丞判官之嶺南", "paragraphs": ["覩君濟時略，使我氣填膺。", "長策竟不用，高才徒見稱。", "一朝知己達，累日詔書徵。", "羽翮忽然就，風飆誰敢凌。", "舉鞭趨嶺嶠，屈指冒炎蒸。", "北雁送馳驛，南人思飲冰。", "彼邦本倔強，習俗多驕矜。", "翠羽干平法，黃金撓直繩。", "若將除害馬，慎勿信蒼蠅。", "魑魅寧無患，忠貞適有憑。", "猿啼山不斷，鳶跕路難登。", "海岸出交趾，江城連始興。", "繡衣當節制，幕府盛威稜。", "勿憚九嶷險，須令百越澄。", "立談多感激，行李即嚴凝。", "離別胡爲者，雲霄遲爾昇。"]}