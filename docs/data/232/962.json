{"author": "杜甫", "period": "唐", "type": "诗", "title": "寫懷二首 二", "paragraphs": ["夜深坐南軒，明月照我膝。", "驚風飜河漢，梁棟已出日。", "羣生各一宿，飛動自儔匹。", "吾亦驅其兒，營營爲私實。", "天寒行旅稀，歲暮日月疾。", "榮名忽中人，世亂如蟣蝨。", "古者三皇前，滿腹志願畢。", "胡爲有結繩，陷此膠與漆。", "禍首燧人氏，厲階董孤筆。", "君看燈燭張，轉使飛蛾密。", "放神八極外，俯仰俱蕭瑟。", "終契如往還，得匪合仙術。"]}