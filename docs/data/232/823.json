{"author": "杜甫", "period": "唐", "type": "诗", "title": "病橘", "paragraphs": ["羣橘少生意，雖多亦奚爲。", "惜哉結實小，酸澀如棠棃。", "剖之盡蠹蟲，采掇爽其宜。", "紛然不適口，豈只存其皮。", "蕭蕭半死葉，未忍別故枝。", "玄冬霜雪積，況乃回風吹。", "嘗聞蓬萊殿，羅列瀟湘姿。", "此物歲不稔，玉食失光輝。", "寇盜尚憑陵，當君減膳時。", "汝病是天意，吾諗罪有司。", "憶昔南海使，奔騰獻荔支。", "百馬死山谷，到今耆舊悲。"]}