{"author": "杜甫", "period": "唐", "type": "诗", "title": "投簡成華兩縣諸子", "paragraphs": ["赤縣官曹擁材傑，軟裘快馬當冰雪。", "長安苦寒誰獨悲，杜陵野老骨欲折。", "南山豆苗早荒穢，青門瓜地新凍裂。", "鄉里兒童項領成，朝廷故舊禮數絕。", "自然棄擲與時異，況乃疎頑臨事拙。", "飢臥動即向一旬，敝裘何啻聯百結。", "君不見空牆日色晚，此老無聲淚垂血。"]}