{"author": "杜甫", "period": "唐", "type": "诗", "title": "醉歌行", "paragraphs": ["陸機二十作文賦，汝更小年能綴文。", "總角草書又神速，世上兒子徒紛紛。", "驊騮作駒已汗血，鷙鳥舉翮連青雲。", "詞源倒流三峽水，筆陣獨埽千人軍。", "只今年纔十六七，射策軍門期第一。", "舊穿楊葉真自知，暫蹶霜蹄未爲失。", "偶然擢秀非難取，會是排風有毛質。", "汝身已見唾成珠，汝伯何由髮如漆。", "春光澹沲秦東亭，渚蒲牙白水荇青。", "風吹客衣日杲杲，樹攪離思花冥冥。", "酒盡沙頭雙玉缾，衆賓皆醉我獨醒。", "乃知貧賤別更苦，吞聲躑躅涕淚零。"]}