{"author": "杜甫", "period": "唐", "type": "诗", "title": "過郭代公故宅", "paragraphs": ["豪俊初未遇，其跡或脫略。", "代公尉通泉，放意何自若。", "及夫登衮冕，直氣森噴薄。", "磊落見異人，豈伊常情度。", "定策神龍後，宮中翕清廓。", "俄頃辨尊親，指揮存顧託。", "羣公有慙色，王室無削弱。", "迥出名臣上，丹青照臺閣。", "我行得遺跡，池館皆疏鑿。", "壯公臨事斷，顧步涕橫落。", "高詠寶劒篇，神交付冥漠。"]}