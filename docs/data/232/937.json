{"author": "杜甫", "period": "唐", "type": "诗", "title": "催宗文樹雞柵", "paragraphs": ["吾衰怯行邁，旅次展崩迫。", "愈風傳烏雞，秋卵方漫喫。", "自春生成者，隨母向百翮。", "驅趁制不禁，喧呼山腰宅。", "課奴殺青竹，終日憎赤幘。", "蹋藉盤案飜，塞蹊使之隔。", "牆東有隙地，可以樹高柵。", "避熱時來歸，問兒所爲跡。", "織籠曹其內，令入不得擲。", "稀間可突過，觜爪還污席。", "我寬螻蟻遭，彼免狐貉厄。", "應宜各長幼，自此均勍敵。", "籠柵念有修，近身見損益。", "明明領處分，一一當剖析。", "不昧風雨晨，亂離減憂慽。", "其流則凡鳥，其氣心匪石。", "倚賴窮歲晏，撥煩去冰釋。", "未似尸鄉翁，拘留蓋阡陌。"]}