{"author": "杜甫", "period": "唐", "type": "诗", "title": "行官張望補稻畦水歸", "paragraphs": ["東屯大江北，百頃平若案。", "六月青稻多，千畦碧泉亂。", "插秧適云已，引溜加溉灌。", "更僕往方塘，決渠當斷岸。", "公私各地著，浸潤無天旱。", "主守問家臣，分明見溪伴。", "芊芊炯翠羽，剡剡生銀漢。", "歐鳥鏡裏來，關山雲邊看。", "秋菰成黑米，精鑿傳白粲。", "玉粒足晨炊，紅鮮任霞散。", "終然添旅食，作苦期壯觀。", "遺穗及衆多，我倉戒滋蔓。"]}