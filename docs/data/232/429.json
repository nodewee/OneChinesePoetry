{"author": "高適", "period": "唐", "type": "诗", "title": "睢陽酬別暢大判官", "paragraphs": ["吾友遇知己，策名逢聖朝。", "高才擅白雪，逸翰懷青霄。", "承詔選嘉賓，慨然即馳軺。", "清晝下公館，尺書忽相邀。", "留歡惜別離，畢景駐行鑣。", "言及沙漠事，益令胡馬驕。", "丈夫拔東蕃，聲冠霍嫖姚。", "兜鍪衝矢石，鐵甲生風飆。", "諸將出冷陘，連營濟石橋。", "酋豪盡俘馘，子弟輸征徭。", "邊庭絕刁斗，戰地成漁樵。", "榆關夜不扃，塞口長蕭蕭。", "降胡滿薊門，一一能射鵰。", "軍中多宴樂，馬上何輕趫。", "戎狄本無厭，羇縻非一朝。", "飢附誠足用，飽飛安可招。", "李牧制儋藍，遺風豈寂寥。", "君還謝幕府，慎勿輕芻蕘。"]}