{"author": "王𩔪", "period": "唐", "type": "诗", "title": "懷素上人草書歌", "paragraphs": ["衡陽雙峽插天峻，青壁巉巉萬餘仞。", "此中靈秀衆所知，草書獨有懷素奇。", "懷素身長五尺四，嚼湯誦呪吁可畏。", "銅瓶錫杖倚閑庭，斑管秋毫多逸意。", "或粉壁，或綵牋，蒲葵絹素何相鮮。", "忽作風馳如電掣，更點飛花兼散雪。", "寒猨飲水撼枯藤，壯士拔山伸勁鐵。", "君不見張芝昔日稱獨賢，君不見近日張旭爲老顛。", "二公絕藝人所惜，懷素傳之得真跡。", "崢嶸蹙出海上山，突兀狀成湖畔石。", "一縱又一橫，一欹又一傾。", "臨江不羨飛帆勢，下筆長爲驟雨聲。", "我牧此州喜相識，又見草書多慧力。", "懷素懷素不可得，開卷臨池轉相憶。"]}