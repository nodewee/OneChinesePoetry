{"author": "杜甫", "period": "唐", "type": "诗", "title": "遭田父泥飲美嚴中丞", "paragraphs": ["步屧隨春風，邨邨自花柳。", "田翁逼社日，邀我嘗春酒。", "酒酣誇新尹，畜眼未見有。", "回頭指大男，渠是弓弩手。", "名在飛騎籍，長番歲時久。", "前日放營農，辛苦救衰朽。", "差料死則已，誓不舉家走。", "今年大作社，拾遺能住否。", "叫婦開大缾，盆中爲吾取。", "感此氣揚揚，須知風化首。", "語多雖雜亂，說尹終在口。", "朝來偶然出，自卯將及酉。", "久客惜人情，如何拒鄰叟。", "高聲索果栗，欲起時被肘。", "指揮過無禮，未覺邨野醜。", "月出遮我留，仍嗔問升斗。"]}