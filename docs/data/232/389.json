{"author": "高適", "period": "唐", "type": "诗", "title": "東平留贈狄司馬", "paragraphs": ["古人無宿諾，茲道以爲難。", "萬里赴知己，一言誠可歎。", "馬蹄經月窟，劒術指樓蘭。", "地出北庭盡，城臨西海寒。", "森然瞻武庫，則是弄儒翰。", "入幕綰銀綬，乘軺兼鐵冠。", "練兵日精銳，殺敵無遺殘。", "獻捷見天子，論功俘可汗。", "激昂丹墀下，顧盼青雲端。", "誰謂縱橫策，翻爲權勢干。", "將軍既坎壈，使者亦辛酸。", "耿介挹三事，羇離從一官。", "知君不得意，他日會鵬摶。"]}