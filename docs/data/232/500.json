{"author": "高適", "period": "唐", "type": "诗", "title": "古大梁行", "paragraphs": ["古城莽蒼饒荆榛，驅馬荒城愁殺人。", "魏王宮觀盡禾黍，信陵賓客隨灰塵。", "憶昨雄都舊朝市，軒車照耀歌鐘起。", "軍容帶甲三十萬，國步連營一千里。", "全盛須臾那可論，高臺曲池無復存。", "遺墟但見狐狸迹，古地空餘草木根。", "暮天搖落傷懷抱，倚劒悲歌對秋草。", "俠客猶傳朱亥名，行人尚識夷門道。", "白璧黃金萬戶侯，寶刀駿馬填山丘。", "年代淒涼不可問，往來唯有水東流。"]}