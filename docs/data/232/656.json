{"author": "杜甫", "period": "唐", "type": "诗", "title": "醉時歌", "paragraphs": ["諸公衮衮登臺省，廣文先生官獨冷。", "甲第紛紛厭粱肉，廣文先生飯不足。", "先生有道出羲皇，先生有才過屈宋。", "德尊一代常轗軻，名垂萬古知何用。", "杜陵野客人更嗤，被褐短窄鬢如絲。", "日糴太倉五升米，時赴鄭老同襟期。", "得錢即相覓，沽酒不復疑。", "忘形到爾汝，痛飲真吾師。", "清夜沈沈動春酌，燈前細雨檐花落。", "但覺高歌有鬼神，焉知餓死填溝壑。", "相如逸才親滌器，子雲識字終投閣。", "先生早賦歸去來，石田茅屋荒蒼苔。", "儒術於我何有哉，孔丘盜跖俱塵埃。", "不須聞此意慘愴，生前相遇且銜杯。"]}