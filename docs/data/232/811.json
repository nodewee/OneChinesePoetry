{"author": "杜甫", "period": "唐", "type": "诗", "title": "石筍行", "paragraphs": ["君不見益州城西門，陌上石筍雙高蹲。", "古來相傳是海眼，苔蘚蝕盡波濤痕。", "雨多往往得瑟瑟此事恍惚難明論。", "恐是昔時卿相墓，立石爲表今仍存。", "惜哉俗態好蒙蔽，亦如小臣媚至尊。", "政化錯迕失大體，坐看傾危受厚恩。", "嗟爾石筍擅虛名，後來未識猶駿奔。", "安得壯士擲天外，使人不疑見本根。"]}