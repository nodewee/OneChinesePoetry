{"author": "杜甫", "period": "唐", "type": "诗", "title": "贈鄭十八賁", "paragraphs": ["溫溫士君子，令我懷抱盡。", "靈芝冠衆芳，安得闕親近。", "遭亂意不歸，竄身跡非隱。", "細人尚姑息，吾子色愈謹。", "高懷見物理，識者安肯哂。", "卑飛欲何待，捷徑應未忍。", "示我百篇文，詩家一標準。", "羇離交屈宋，牢落值顏閔。", "水路迷畏途，藥餌駐修軫。", "古人日以遠，青史字不泯。", "步趾詠唐虞，追隨飯葵堇。", "數杯資好事，異味煩縣尹。", "心雖在朝謁，力與願矛盾。", "抱病排金門，衰容豈爲敏。"]}