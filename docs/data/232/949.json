{"author": "杜甫", "period": "唐", "type": "诗", "title": "甘林", "paragraphs": ["舍舟越西岡，入林解我衣。", "青芻適馬性，好鳥知人歸。", "晨光映遠岫，夕露見日晞。", "遲暮少寢食，清曠喜荆扉。", "經過倦俗態，在野無所違。", "試問甘藜藿，未肯羨輕肥。", "喧靜不同科，出處各天機。", "勿矜朱門是，陋此白屋非。", "明朝步鄰里，長老可以依。", "時危賦斂數，脫粟爲爾揮。", "相攜行荳田，秋花靄菲菲。", "子實不得喫，貨市送王畿。", "盡添軍旅用，迫此公家威。", "主人長跪問，戎馬何時稀。", "我衰易悲傷，屈指數賊圍。", "勸其死王命，慎莫遠奮飛。"]}