{"author": "杜甫", "period": "唐", "type": "诗", "title": "閬州東樓筵奉送十一舅往青城縣得昏字", "paragraphs": ["曾城有高樓，制古丹雘存。", "迢迢百餘尺，豁達開四門。", "雖有車馬客，而無人世喧。", "遊目俯大江，列筵慰別魂。", "是時秋冬交，節往顏色昏。", "天寒鳥獸休，霜露在草根。", "今我送舅氏，萬感集清尊。", "豈伊山川間，回首盜賊繁。", "高賢意不暇，王命久崩奔。", "臨風欲慟哭，聲出已復吞。"]}