{"author": "杜甫", "period": "唐", "type": "诗", "title": "送高司直尋封閬州", "paragraphs": ["丹雀銜書來，暮棲何鄉樹。", "驊騮事天子，辛苦在道路。", "司直非冗官，荒山甚無趣。", "借問泛舟人，胡爲入雲霧。", "與子姻婭間，即親亦有故。", "萬里長江邊，邂逅一相遇。", "長卿消渴再，公幹沈緜屢。", "清談慰老夫，開卷得佳句。", "時見文章士，欣然澹情素。", "伏枕聞別離，疇能忍漂寓。", "良會苦短促，溪行水奔注。", "熊羆咆空林，游子慎馳騖。", "西謁巴中侯，艱險如跬步。", "主人不世才，先帝常特顧。", "拔爲天軍佐，崇大王法度。", "淮海生清風，南翁尚思慕。", "公宮造廣廈，木石乃無數。", "初聞伐松柏，猶臥天一柱。", "我瘦書不成，成字讀亦誤。", "爲我問故人，勞心練征戍。"]}