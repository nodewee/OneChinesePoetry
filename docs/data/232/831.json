{"author": "杜甫", "period": "唐", "type": "诗", "title": "柟樹爲風雨所拔歎", "paragraphs": ["倚江柟樹草堂前，故老相傳二百年。", "誅茅卜居總爲此，五月髣髴聞寒蟬。", "東南飄風動地至，江翻石走流雲氣。", "幹排雷雨猶力爭，根斷泉源豈天意。", "滄波老樹性所愛，浦上童童一青蓋。", "野客頻留懼雪霜，行人不過聽竽籟。", "虎倒龍顛委榛棘，淚痕血點垂胷臆。", "我有新詩何處吟，草堂自此無顏色。"]}