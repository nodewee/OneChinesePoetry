{"author": "徐浩", "period": "唐", "type": "诗", "title": "寶林寺作", "paragraphs": ["茲山昔飛來，遠自琅琊臺。", "孤岫龜形在，深泉鰻井開。", "越王屢登陟，何相傳詞才。", "塔廟宗其巔，規模稱壯哉。", "禪堂清溽潤，高閣無恢炱。", "照耀珠吐月，鏗轟鐘隱雷。", "揆余久纓弁，末路遭邅迴。", "一棄滄海曲，六年稽嶺隈。", "逝川惜東駛，馳景憐西頹。", "腰帶愁疾減，容顏衰悴催。", "賴居茲寺中，法士多瓌能。", "洗心聽經論，禮足蠲凶灾。", "永願依勝侶，清江乘度杯。"]}