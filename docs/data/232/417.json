{"author": "高適", "period": "唐", "type": "诗", "title": "贈別王十七管記", "paragraphs": ["故交吾未測，薄宦空年歲。", "晚節蹤曩賢，雄詞冠當世。", "堂中皆食客，門外多酒債。", "產業曾未言，衣裘與人敝。", "飄颻戎幕下，出入關山際。", "轉戰輕壯心，立談有邊計。", "雲沙自廻合，天海空迢遞。", "星高漢將驕，月盛胡兵銳。", "沙深冷陘斷，雪暗遼陽閉。", "亦謂掃欃槍，旋驚陷蜂蠆。", "歸旌告東捷，鬬騎傳西敗。", "遙飛絕漢書，已築長安第。", "畫龍俱在葉，寵鶴先居衛。", "勿辭部曲勳，不藉將軍勢。", "相逢季冬月，倀望窮海裔。", "折劒留贈人，嚴裝遂云邁。", "我行將悠𥾝，及此還羈滯。", "曾非濟代謀，且有臨深誡。", "隨波混清濁，與物同醜麗。", "眇憶青巖棲，寧忘褐衣拜。", "自言愛水石，本欲親蘭蕙。", "何意薄松筠，翻然重菅蒯。", "恆深取與分，孰慢平生契。", "欵曲雞黍期，酸辛別離袂。", "逢時愧名節，遇坎悲淪替。", "適趙非解紛，遊燕往無說。", "浩歌方振蕩，逸翮思凌勵。", "倏若異鵬摶，吾當學蟬蛻。"]}