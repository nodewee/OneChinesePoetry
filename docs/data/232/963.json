{"author": "杜甫", "period": "唐", "type": "诗", "title": "可歎", "paragraphs": ["天上浮雲如白衣，斯須改變如蒼狗。", "古往今來共一時，人生萬事無不有。", "近者抉眼去其夫，河東女兒身姓柳。", "丈夫正色動引經，酆城客子王季友。", "羣書萬卷常暗誦，孝經一通看在手。", "貧窮老瘦家賣屐，好事就之爲攜酒。", "豫章太守高帝孫，引爲賓客敬頗久。", "聞道三年未曾語，小心恐懼閉其口。", "太守得之更不疑，人生反覆看亦醜。", "明月無瑕豈容易，紫氣鬱鬱猶衝斗。", "時危可仗真豪俊，二人得置君側否。", "太守頃者領山南，邦人思之比父母。", "王生早曾拜顏色，高山之外皆培塿。", "用爲羲和天爲成，用平水土地爲厚。", "王也論道阻江湖，李也丞疑曠前後。", "死爲星辰終不滅，致君堯舜焉肯朽。", "吾輩碌碌飽飯行，風后力牧長回首。"]}