{"author": "杜甫", "period": "唐", "type": "诗", "title": "雨二首 二", "paragraphs": ["空山中宵陰，微冷先枕席。", "迴風起清曙，萬象萋已碧。", "落落出岫雲，渾渾倚天石。", "日假何道行，雨含長江白。", "連檣荆州船，有士荷矛戟。", "南防草鎮慘，霑濕赴遠役。", "羣盜下辟山，總戎備強敵。", "水深雲光廓，鳴櫓各有適。", "漁艇息悠悠，夷歌負樵客。", "留滯一老翁，書時記朝夕。"]}