{"author": "杜甫", "period": "唐", "type": "诗", "title": "陪章留後惠義寺餞嘉州崔都督赴州", "paragraphs": ["中軍待上客，令肅事有恒。", "前驅入寶地，祖帳飄金繩。", "南陌既留歡，茲山亦深登。", "清聞樹杪磬，遠謁雲端僧。", "回策匪新岸，所攀仍舊藤。", "耳激洞門飆，目存寒谷冰。", "出塵閟軌躅，畢景遺炎蒸。", "永願坐長夏，將衰棲大乘。", "羈旅惜宴會，艱難懷友朋。", "勞生共幾何，離恨兼相仍。"]}