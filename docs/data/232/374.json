{"author": "皇甫曾", "period": "唐", "type": "诗", "title": "錫杖歌送明楚上人歸佛川", "paragraphs": ["上人遠自西天至，頭陀行遍南朝寺。", "口翻貝葉古字經，手持金策聲泠泠。", "護法護身惟振錫，石瀨雲溪深寂寂。", "乍來松徑風露寒，遙暎霜天月成魄。", "後夜空山禪誦時，寥寥挂在枯樹枝。", "真法嘗傳心不住，東西南北隨緣路。", "佛川此去何時迴，應真莫便遊天台。"]}