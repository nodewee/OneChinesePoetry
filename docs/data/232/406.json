{"author": "高適", "period": "唐", "type": "诗", "title": "同呂員外酬田著作幕門軍西宿盤山秋夜作", "paragraphs": ["磧路天早秋，邊城夜應永。", "遙傳戎旅作，已報關山冷。", "上將頓盤阪，諸軍徧泉井。", "綢繆閫外書，慷慨幕中請。", "能使勳業高，動令氛霧屏。", "遠途能自致，短步終難騁。", "羽翮時一看，窮愁始三省。", "人生感然諾，何啻若形影。", "白髮知苦心，陽春見佳境。", "星河連塞絡，刁斗兼山靜。", "憶君霜露時，使我空引領。"]}