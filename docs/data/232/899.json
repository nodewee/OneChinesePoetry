{"author": "杜甫", "period": "唐", "type": "诗", "title": "別蔡十四著作", "paragraphs": ["賈生慟哭後，寥落無其人。", "安知蔡夫子，高義邁等倫。", "獻書謁皇帝，志以清風塵。", "流涕灑丹極，萬乘爲酸辛。", "天地則創痍，朝廷當正臣。", "異才復間出，周道日惟新。", "使蜀見知己，別顏始一伸。", "主人薨城府，扶櫬歸咸秦。", "巴道此相逢，會我病江濱。", "憶念鳳翔都，聚散俄十春。", "我衰不足道，但願子意陳。", "稍令社稷安，自契魚水親。", "我雖消渴甚，敢望帝力勤。", "尚思未朽骨，復覩耕桑民。", "積水架三峽，浮龍倚長津。", "揚舲洪濤間，仗子濟物身。", "鞍馬下秦塞，王城通北辰。", "玄甲聚不散，兵久食恐貧。", "窮谷無粟帛，使者來相因。", "若憑南轅吏，書札到天垠。"]}