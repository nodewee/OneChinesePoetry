{"author": "高適", "period": "唐", "type": "诗", "title": "苦雨寄房四昆季", "paragraphs": ["獨坐見多雨，況茲兼索居。", "茫茫十月交，窮陰千里餘。", "彌望無端倪，北風擊林箊。", "白日渺難覩，黃雲爭卷舒。", "安得造化功，曠然一掃除。", "滴瀝簷宇愁，寥寥談笑疎。", "泥塗擁城郭，水潦盤丘墟。", "惆悵憫田農，裴回傷里閭。", "曾是力井稅，曷爲無斗儲。", "萬事切中懷，十年思上書。", "君門嗟緬邈，身計念居諸。", "沈吟顧草茅，鬱怏任盈虛。", "黃鵠不可羨，雞鳴時起予。", "故人平臺側，高館臨通衢。", "兄弟方荀陳，才華冠應徐。", "彈棊自多暇，飲酒更何如。", "知人想林宗，直道慙史魚。", "攜手風流在，開襟鄙吝祛。", "寧能訪窮巷，相與對園蔬。"]}