{"author": "陸游", "period": "宋", "type": "诗", "title": "聞鼓角感懷", "paragraphs": ["鼓坎坎，角嗚嗚，四鼓欲盡五鼓初。", "老眼不寐如鰥魚，撫枕起坐涕泗濡。", "平生空讀萬卷書，白首不識承明廬。", "時多通材臣腐儒，妄懷孤忠策則疏。", "欲剖丹心奏公車，論罪萬死尚有餘。", "雷霆願復寛須臾，許臣指陳輿地圖。", "億萬遺民望来蘇，藝祖有命行天誅。", "皇明如日詎敢誣，拜手乞賜丈二殳。", "中原烟塵一掃除，龍舟泝汴還東都。"]}