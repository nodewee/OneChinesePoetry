{"author": "杜甫", "period": "唐", "type": "诗", "title": "發同谷縣", "paragraphs": ["賢有不黔突，聖有不煖席。", "況我飢愚人，焉能尚安宅。", "始來茲山中，休駕喜地僻。", "奈何迫物累，一歲四行役。", "忡忡去絕境，杳杳更遠適。", "停驂龍潭雲，回首白崖石。", "臨岐別數子，握手淚再滴。", "交情無舊深，窮老多慘慼。", "平生嬾拙意，偶值棲遁跡。", "去住與願違，仰慙林間翮。"]}