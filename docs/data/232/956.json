{"author": "杜甫", "period": "唐", "type": "诗", "title": "八哀詩 贈太子師汝陽郡王璡", "paragraphs": ["汝陽讓帝子，眉宇真天人。", "虯鬚似太宗，色映塞外春。", "往者開元中，主恩視遇頻。", "出入獨非時，禮異見羣臣。", "愛其謹潔極，倍此骨肉親。", "從容聽朝後，或在風雪晨。", "忽思格猛獸，苑囿騰清塵。", "羽旗動若一，萬馬肅駪駪。", "詔王來射雁，拜命已挺身。", "箭出飛鞚內，上又回翠麟。", "飜然紫塞翮，下拂明月輪。", "胡人雖獲多，天笑不爲新。", "王每中一物，手自與金銀。", "袖中諫獵書，扣馬久上陳。", "竟無銜橛虞，聖聰矧多仁。", "官免供給費，水有在藻鱗。", "匪唯帝老大，皆是王忠勤。", "晚年務置醴，門引申白賓。", "道大容無能，永懷侍芳茵。", "好學尚貞烈，義形必霑巾。", "揮翰綺繡揚，篇什若有神。", "川廣不可泝，墓久狐兔鄰。", "宛彼漢中郡，文雅見天倫。", "何以開我悲，泛舟俱遠津。", "溫溫昔風味，少壯已書紳。", "舊遊易磨滅，衰謝增酸辛。"]}