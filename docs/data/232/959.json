{"author": "杜甫", "period": "唐", "type": "诗", "title": "八哀詩 故著作郎貶台州司戶滎陽鄭公虔", "paragraphs": ["鶢鶋至魯門，不識鐘鼓饗。", "孔翠望赤霄，愁思雕籠養。", "滎陽冠衆儒，早聞名公賞。", "地崇士大夫，況乃氣精爽。", "天然生知姿，學立游夏上。", "神農極闕漏，黃石媿師長。", "藥纂西極名，兵流指諸掌。", "貫穿無遺恨，薈蕞何技癢。", "圭臬星經奧，蟲篆丹青廣。", "子雲窺未徧，方朔諧太枉。", "神翰顧不一，體變鍾兼兩。", "文傳天下口，大字猶在牓。", "昔獻書畫圖，新詩亦俱往。", "滄洲動玉陛，宣鶴誤一響。", "三絕自御題，四方尤所仰。", "嗜酒益疎放，彈琴視天壤。", "形骸實土木，親近唯几杖。", "未曾寄官曹，突兀倚書幌。", "晚就芸香閣，胡塵昏坱莽。", "反覆歸聖朝，點染無滌盪。", "老蒙台州掾，泛泛淛江槳。", "覆穿四明雪，飢拾楢溪橡。", "空聞紫芝歌，不見杏壇丈。", "天長眺東南，秋色餘魍魎。", "別離慘至今，斑白徒懷曩。", "春深秦山秀，葉墜清渭朗。", "劇談王侯門，野稅林下鞅。", "操紙終夕酣，時物集遐想。", "詞場竟疎闊，平昔濫吹獎。", "百年見存歿，牢落吾安放。", "蕭條阮咸在，出處同世網。", "他日訪江樓，含悽述飄蕩。"]}