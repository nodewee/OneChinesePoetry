{"author": "杜甫", "period": "唐", "type": "诗", "title": "發秦州", "paragraphs": ["我衰更嬾拙，生事不自謀。", "無食問樂土，無衣思南州。", "漢源十月交，天氣涼如秋。", "草木未黃落，況聞山水幽。", "栗亭名更佳，下有良田疇。", "充腸多薯蕷，崖蜜亦易求。", "密竹復冬筍，清池可方舟。", "雖傷旅寓遠，庶遂平生遊。", "此邦俯要衝，實恐人事稠。", "應接非本性，登臨未銷憂。", "谿谷無異石，塞田始微收。", "豈復慰老夫，惘然難久留。", "日色隱孤戍，烏啼滿城頭。", "中宵驅車去，飲馬寒塘流。", "磊落星月高，蒼茫雲霧浮。", "大哉乾坤內，吾道長悠悠。"]}