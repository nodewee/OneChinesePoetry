{"author": "杜甫", "period": "唐", "type": "诗", "title": "木皮嶺", "paragraphs": ["首路栗亭西，尚想鳳皇邨。", "季冬攜童穉，辛苦赴蜀門。", "南登木皮嶺，艱險不易論。", "汗流被我體，祁寒爲之暄。", "遠岫爭輔佐，千巖自崩奔。", "始知五岳外，別有他山尊。", "仰干塞大明，俯入裂厚坤。", "再聞虎豹鬬，屢跼風水昏。", "高有廢閣道，摧折如短轅。", "下有冬青林，石上走長根。", "西崖特秀發，煥若靈芝繁。", "潤聚金碧氣，清無沙土痕。", "憶觀崑崙圖，目擊懸圃存。", "對此欲何適，默傷垂老魂。"]}