{"author": "杜甫", "period": "唐", "type": "诗", "title": "戲題畫山水圖歌", "paragraphs": ["十日畫一水，五日畫一石。", "能事不受相促迫，王宰始肯留真跡。", "壯哉崑崙方壺圖，挂君高堂之素壁。", "巴陵洞庭日本東，赤岸水與銀河通，中有雲氣隨飛龍。", "舟人漁子入浦溆，山木盡亞洪濤風。", "尤工遠勢古莫比，咫尺應須論萬里。", "焉得幷州快剪刀，剪取吳松半江水。"]}