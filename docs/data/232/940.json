{"author": "杜甫", "period": "唐", "type": "诗", "title": "驅豎子摘蒼耳", "paragraphs": ["江上秋已分，林中瘴猶劇。", "畦丁告勞苦，無以供日夕。", "蓬莠獨不焦，野蔬暗泉石。", "卷耳況療風，童兒且時摘。", "侵星驅之去，爛熳任遠適。", "放筐亭午際，洗剝相蒙冪。", "登牀半生熟，下箸還小益。", "加點瓜薤間，依稀橘奴跡。", "亂世誅求急，黎民糠籺窄。", "飽食復何心，荒哉膏粱客。", "富家廚肉臭，戰地骸骨白。", "寄語惡少年，黃金且休擲。"]}