{"author": "高適", "period": "唐", "type": "诗", "title": "送渾將軍出塞", "paragraphs": ["將軍族貴兵且強，漢家已是渾邪王。", "子孫相承在朝野，至今部曲燕支下。", "控弦盡用陰山兒，登陣常騎大宛馬。", "銀鞍玉勒繡蝥弧，每逐嫖姚破骨都。", "李廣從來先將士，衛青未肯學孫吳。", "傳有沙場千萬騎，昨日邊庭羽書至。", "城頭畫角三四聲，匣裏寶刀晝夜鳴。", "意氣能甘萬里去，辛勤判作一年行。", "黃雲白草無前後，朝建旌旄夕刁斗。", "塞下應多俠少年，關西不見春楊柳。", "從軍借問所從誰，擊劒酣歌當此時。", "遠別無輕繞朝策，平戎早寄仲宣詩。"]}