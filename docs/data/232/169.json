{"author": "李嘉祐", "period": "唐", "type": "诗", "title": "夜聞江南人家賽神因題即事", "paragraphs": ["南方淫祀古風俗，楚嫗解唱迎神曲。", "鎗鎗銅鼓蘆葉深，寂寂瓊筵江水綠。", "雨過風清洲渚閑，椒漿醉盡迎神還。", "帝女凌空下湘岸，番君隔浦向堯山。", "月隱回塘猶自舞，一門依倚神之祜。", "韓康靈藥不復求，扁鵲醫方曾莫覩。", "逐客臨江空自悲，月明流水無已時。", "聽此迎神送神曲，攜觴欲弔屈原祠。"]}