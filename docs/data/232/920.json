{"author": "杜甫", "period": "唐", "type": "诗", "title": "柴門", "paragraphs": ["孤舟登瀼西，回首望兩崖。", "東城乾旱天，其氣如焚柴。", "長影沒窈窕，餘光散唅呀。", "大江蟠嵌根，歸海成一家。", "下衝割坤軸，竦壁攢鏌铘。", "蕭颯灑秋色，氛昏霾日車。", "峽門自此始，最窄容浮查。", "禹功翊造化，疎鑿就攲斜。", "巨渠決太古，衆水爲長蛇。", "風煙渺吳蜀，舟楫通鹽麻。", "我今遠遊子，飄轉混泥沙。", "萬物附本性，約身不願奢。", "茅棟蓋一牀，清池有餘花。", "濁醪與脫粟，在眼無咨嗟。", "山荒人民少，地僻日夕佳。", "貧病固其常，富貴任生涯。", "老於干戈際，宅幸蓬蓽遮。", "石亂上雲氣，杉清延月華。", "賞妍又分外，理愜夫何誇。", "足了垂白年，敢居高士差。", "書此豁平昔，回首猶暮霞。"]}