{"author": "杜甫", "period": "唐", "type": "诗", "title": "九日寄岑參", "paragraphs": ["出門復入門，兩脚但如舊。", "所向泥活活，思君令人瘦。", "沈吟坐西軒，飲食錯昏晝。", "寸步曲江頭，難爲一相就。", "吁嗟呼蒼生，稼穡不可救。", "安得誅雲師，疇能補天漏。", "大明韜日月，曠野號禽獸。", "君子強逶迤，小人困馳驟。", "維南有崇山，恐與川浸溜。", "是節東籬菊，紛披爲誰秀。", "岑生多新詩，性亦嗜醇酎。", "采采黃金花，何由滿衣袖。"]}