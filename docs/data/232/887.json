{"author": "杜甫", "period": "唐", "type": "诗", "title": "別唐十五誡因寄禮部賈侍郎", "paragraphs": ["九載一相逢，百年能幾何。", "復爲萬里別，送子山之阿。", "白鶴久同林，潛魚本同河。", "未知棲集期，衰老強高歌。", "歌罷兩悽惻，六龍忽蹉跎。", "相視髮皓白，況難駐羲和。", "胡星墜燕地，漢將仍橫戈。", "蕭條四海內，人少豺虎多。", "少人慎莫投，多虎信所過。", "飢有易子食，獸猶畏虞羅。", "子負經濟才，天門鬱嵯峨。", "飄颻適東周，來往若崩波。", "南宮吾故人，白馬金盤陀。", "雄筆映千古，見賢心靡他。", "念子善師事，歲寒守舊柯。", "爲吾謝賈公，病肺臥江沱。"]}