{"author": "高適", "period": "唐", "type": "诗", "title": "漣上題樊氏水亭", "paragraphs": ["漣上非所趣，偶爲世務牽。", "經時駐歸棹，日夕對平川。", "莫論行子愁，且得主人賢。", "亭上酒初熟，廚中魚每鮮。", "自說宦遊來，因之居住偏。", "煮鹽滄海曲，種稻長淮邊。", "四時常晏如，百口無飢年。", "菱芋藩籬下，漁樵耳目前。", "異縣少朋從，我行復迍邅。", "向不逢此君，孤舟已言旋。", "明日又分首，風濤還眇然。"]}