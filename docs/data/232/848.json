{"author": "杜甫", "period": "唐", "type": "诗", "title": "又觀打魚", "paragraphs": ["蒼江魚子清晨集，設網提綱萬魚急。", "能者操舟疾若風，撐突波濤挺叉入。", "小魚脫漏不可記，半死半生猶戢戢。", "大魚傷損皆垂頭，屈強泥沙有時立。", "東津觀魚已再來，主人罷鱠還傾杯。", "日暮蛟龍改窟穴，山根鱣鮪隨雲雷。", "干戈兵革鬬未止，鳳凰麒麟安在哉？吾徒胡爲縱此樂，暴殄天物聖所哀。"]}