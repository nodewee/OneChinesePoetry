{"author": "杜甫", "period": "唐", "type": "诗", "title": "山寺", "paragraphs": ["野寺根石壁，諸龕徧崔嵬。", "前佛不復辨，百身一莓苔。", "雖有古殿存，世尊亦塵埃。", "如聞龍象泣，足令信者哀。", "使君騎紫馬，捧擁從西來。", "樹羽靜千里，臨江久裴回。", "山僧衣藍縷，告訴棟梁摧。", "公爲顧賓徒，咄嗟檀施開。", "吾知多羅樹，却倚蓮華臺。", "諸天必歡喜，鬼物無嫌猜。", "以茲撫士卒，孰曰非周才。", "窮子失淨處，高人憂禍胎。", "歲晏風破肉，荒林寒可迴。", "思量入道苦，自哂同嬰孩。"]}