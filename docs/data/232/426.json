{"author": "高適", "period": "唐", "type": "诗", "title": "酬別薛三蔡大留簡韓十四主簿", "paragraphs": ["迢遞辭京華，辛勤異鄉縣。", "登高俯滄海，廻首淚如霰。", "同人久離別，失路還相見。", "薛侯懷直道，德業應時選。", "蔡子負清才，當年擢賓薦。", "韓公有奇節，詞賦凌羣彥。", "讀書嵩岑間，作吏滄海甸。", "伊余寡棲託，感激多慍見。", "縱誕非爾情，飄淪任疵賤。", "忽枉瓊瑤作，乃深平生眷。", "始謂吾道存，終嗟客遊倦。", "歸心無晝夜，別事除言宴。", "復值涼風時，蒼茫夏雲變。"]}