{"author": "杜甫", "period": "唐", "type": "诗", "title": "夏日李公見訪", "paragraphs": ["遠林暑氣薄，公子過我遊。", "貧居類村塢，僻近城南樓。", "旁舍頗淳樸，所願亦易求。", "隔屋喚西家，借問有酒不。", "牆頭過濁醪，展席俯長流。", "清風左右至，客意已驚秋。", "巢多衆鳥鬬，葉密鳴蟬稠。", "苦道此物聒，孰謂吾廬幽。", "水花晚色靜，庶足充淹留。", "預恐尊中盡，更起爲君謀。"]}