{"author": "杜甫", "period": "唐", "type": "诗", "title": "早發射洪縣南途中作", "paragraphs": ["將老憂貧窶，筋力豈能及。", "征途乃侵星，得使諸病入。", "鄙人寡道氣，在困無獨立。", "俶裝逐徒旅，達曙凌險澀。", "寒日出霧遲，清江轉山急。", "僕夫行不進，駑馬若維縶。", "汀洲稍疏散，風景開怏悒。", "空慰所尚懷，終非曩遊集。", "衰顏偶一破，勝事難屢挹。", "茫然阮籍途，更灑楊朱泣。"]}