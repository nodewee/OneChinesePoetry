{"author": "高適", "period": "唐", "type": "诗", "title": "效古贈崔二", "paragraphs": ["十月河洲時，一看有歸思。", "風飆生慘烈，雨雪暗天地。", "我輩今胡爲，浩哉迷所至。", "緬懷當塗者，濟濟居聲位。", "邈然在雲霄，寧肯更淪躓。", "周旋多燕樂，門館列車騎。", "美人芙蓉姿，狹室蘭麝氣。", "金鑪陳獸炭，談笑正得意。", "豈論草澤中，有此枯槁士。", "我慙經濟策，久欲甘棄置。", "君負縱橫才，如何尚顦顇。", "長歌增鬱怏，對酒不能醉。", "窮達自有時，夫子莫下淚。"]}