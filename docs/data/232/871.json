{"author": "杜甫", "period": "唐", "type": "诗", "title": "桃竹杖引贈章留後", "paragraphs": ["江心蟠石生桃竹，蒼波噴浸尺度足。", "斬根削皮如紫玉，江妃水仙惜不得。", "梓潼使君開一束，滿堂賓客皆歎息。", "憐我老病贈兩莖，出入爪甲鏗有聲。", "老夫復欲東南征，乘濤鼓枻白帝城。", "路幽必爲鬼神奪，拔劒或與蛟龍爭。", "重爲告曰，杖兮！杖兮！爾之生也甚正直，慎勿見水踴躍學變化爲龍。", "使我不得爾之扶持，滅跡於君山湖上之青峰。", "噫！風塵澒洞兮豺虎齩人，忽失雙杖兮吾將曷從。"]}