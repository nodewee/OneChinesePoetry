{"author": "杜甫", "period": "唐", "type": "诗", "title": "有懷台州鄭十八司戶", "paragraphs": ["天台隔三江，風浪無晨暮。", "鄭公縱得歸，老病不識路。", "昔如水上鷗，今如罝中兔。", "性命由他人，悲辛但狂顧。", "山鬼獨一脚，蝮蛇長如樹。", "呼號傍孤城，歲月誰與度。", "從來禦魑魅，多爲才名誤。", "夫子嵇阮流，更被時俗惡。", "海隅微小吏，眼暗髮垂素。", "黃帽映青袍，非供折腰具。", "平生一杯酒，見我故人遇。", "相望無所成，乾坤莽回互。"]}