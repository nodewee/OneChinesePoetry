{"author": "杜甫", "period": "唐", "type": "诗", "title": "雨", "paragraphs": ["山雨不作埿，江雲薄爲霧。", "晴飛半嶺鶴，風亂平沙樹。", "明滅洲景微，隱見巖姿露。", "拘悶出門遊，曠絕經目趣。", "消中日伏枕，臥久塵及屨。", "豈無平肩輿，莫辨望鄉路。", "兵戈浩未息，蛇虺反相顧。", "悠悠邊月破，鬱鬱流年度。", "針灸阻朋曹，糠籺對童孺。", "一命須屈色，新知漸成故。", "窮荒益自卑，飄泊欲誰訴。", "虺羸愁應接，俄頃恐違迕。", "浮俗何萬端，幽人有獨步。", "龐公竟獨往，尚子終罕遇。", "宿留洞庭秋，天寒瀟湘素。", "杖策可入舟，送此齒髮暮。"]}