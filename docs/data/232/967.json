{"author": "杜甫", "period": "唐", "type": "诗", "title": "壯遊", "paragraphs": ["往昔十四五，出遊翰墨場。", "斯文崔魏徒，以我似班揚。", "七齡思即壯，開口詠鳳皇。", "九齡書大字，有作成一囊。", "性豪業嗜酒，嫉惡懷剛腸。", "脫略小時輩，結交皆老蒼。", "飲酣視八極，俗物都茫茫。", "東下姑蘇臺，已具浮海航。", "到今有遺恨，不得窮扶桑。", "王謝風流遠，闔廬丘墓荒。", "劒池石壁仄，長洲荷芰香。", "嵯峨閶門北，清廟映回塘。", "每趨吳太伯，撫事淚浪浪。", "枕戈憶句踐，渡浙想秦皇。", "蒸魚聞匕首，除道哂要章。", "越女天下白，鑑湖五月涼。", "剡溪蘊秀異，欲罷不能忘。", "歸帆拂天姥，中歲貢舊鄉。", "氣劘屈賈壘，目短曹劉牆。", "忤下考功第，獨辭京尹堂。", "放蕩齊趙間，裘馬頗清狂。", "春歌叢臺上，冬獵青丘旁。", "呼鷹皁櫪林，逐獸雲雪岡。", "射飛曾縱鞚，引臂落鶖鶬。", "蘇侯據鞍喜，忽如攜葛強。", "快意八九年，西歸到咸陽。", "許與必詞伯，賞遊實賢王。", "曳裾置醴地，奏賦入明光。", "天子廢食召，羣公會軒裳。", "脫身無所愛，痛飲信行藏。", "黑貂不免敝，斑鬢兀稱觴。", "杜曲晚耆舊，四郊多白楊。", "坐深鄉黨敬，日覺死生忙。", "朱門任傾奪，赤族迭罹殃。", "國馬竭粟豆，官雞輸稻粱。", "舉隅見煩費，引古惜興亡。", "河朔風塵起，岷山行幸長。", "兩宮各警蹕，萬里遙相望。", "崆峒殺氣黑，少海旌旗黃。", "禹功亦命子，涿鹿親戎行。", "翠華擁英岳，螭虎噉豺狼。", "爪牙一不中，胡兵更陸梁。", "大軍載草草，凋瘵滿膏肓。", "備員竊補衮，憂憤心飛揚。", "上感九廟焚，下憫萬民瘡。", "斯時伏青蒲，延爭守御牀。", "君辱敢愛死，赫怒幸無傷。", "聖哲體仁恕，宇縣復小康。", "哭廟灰燼中，鼻酸朝未央。", "小臣議論絕，老病客殊方。", "鬱鬱苦不展，羽翮困低昂。", "秋風動哀壑，碧蕙捐微芳。", "之推避賞從，漁父濯滄浪。", "榮華敵勳業，歲暮有嚴霜。", "吾觀鴟夷子，才格出尋常。", "羣凶逆未定，側佇英俊翔。"]}