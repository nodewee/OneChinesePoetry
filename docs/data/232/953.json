{"author": "杜甫", "period": "唐", "type": "诗", "title": "八哀詩 贈司空王公思禮", "paragraphs": ["司空出東夷，童稚刷勁翮。", "追隨燕薊兒，穎銳物不隔。", "服事哥舒翰，意無流沙磧。", "未甚拔行間，犬戎大充斥。", "短小精悍姿，屹然強寇敵。", "貫穿百萬衆，出入由咫尺。", "馬鞍懸將首，甲外控鳴鏑。", "洗劒青海水，刻銘天山石。", "九曲非外蕃，其王轉深壁。", "飛兔不近駕，鷙鳥資遠擊。", "曉達兵家流，飽聞春秋癖。", "胷襟日沈靜，肅肅自有適。", "潼關初潰散，萬乘猶辟易。", "偏裨無所施，元帥見手格。", "太子入朔方，至尊狩梁益。", "胡馬纏伊洛，中原氣甚逆。", "肅宗登寶位，塞望勢敦迫。", "公時徒步至，請罪將厚責。", "際會清河公，間道傳玉冊天王拜跪畢，讜議果冰釋。", "翠華卷飛雪，熊虎亙阡陌。", "屯兵鳳皇山，帳殿涇渭闢。", "金成賊咽喉詔鎮雄所搤。", "禁暴清無雙，爽氣春淅瀝。", "巷有從公歌，野多青青麥。", "及夫哭廟後，復領太原役恐懼祿位高，悵望王土窄。", "不得見清時，嗚呼就窀穸。", "永繫五湖舟，悲甚田橫客。", "千秋汾晉間，事與雲水白。", "昔觀文苑傳，豈述廉藺績。", "嗟嗟鄧大夫，士卒終倒戟。"]}