{"author": "杜甫", "period": "唐", "type": "诗", "title": "彭衙行", "paragraphs": ["憶昔避賊初，北走經險艱。", "夜深彭衙道，月照白水山。", "盡室久徒步，逢人多厚顏。", "參差谷鳥吟，不見遊子還。", "癡女飢齩我，啼畏虎狼聞。", "懷中掩其口，反側聲愈嗔。", "小兒強解事，故索苦李餐。", "一旬半雷雨，泥濘相牽攀。", "既無禦雨備，徑滑衣又寒。", "有時經契闊，竟日數里間。", "野果充餱糧，卑枝成屋椽。", "早行石上水，暮宿天邊煙。", "少留周家窪，欲出蘆子關。", "故人有孫宰，高義薄曾雲。", "延客已曛黑，張燈啓重門。", "煖湯濯我足，剪紙招我魂。", "從此出妻孥，相視涕闌干。", "衆雛爛熳睡，喚起霑盤餐。", "誓將與夫子，永結爲弟昆。", "遂空所坐堂，安居奉我歡。", "誰肯艱難際，豁達露心肝。", "別來歲月周，胡羯仍搆患。", "何當有翅翎，飛去墮爾前。"]}