{"author": "杜甫", "period": "唐", "type": "诗", "title": "將適吳楚留別章使君留後兼幕府諸公得柳字", "paragraphs": ["我來入蜀門，歲月亦已久。", "豈惟長兒童，自覺成老醜。", "常恐性坦率，失身爲杯酒。", "近辭痛飲徒，折節萬夫後。", "昔如縱壑魚，今如喪家狗。", "既無遊方戀，行止復何有。", "相逢半新故，取別隨薄厚。", "不意青草湖，扁舟落吾手。", "眷眷章梓州，開筵俯高柳。", "樓前出騎馬，帳下羅賓友。", "健兒簸紅旗，此樂或難朽。", "日車隱崑崙，鳥雀噪戶牖。", "波濤未足畏，三峽徒雷吼。", "所憂盜賊多，重見衣冠走。", "中原消息斷，黃屋今安否。", "終作適荆蠻，安排用莊叟。", "隨雲拜東皇，挂席上南斗。", "有使即寄書，無使長回首。"]}