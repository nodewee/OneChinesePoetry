{"author": "杜甫", "period": "唐", "type": "诗", "title": "別李義", "paragraphs": ["神堯十八子，十七王其門。", "道國洎舒國，督唯親弟昆。", "中外貴賤殊，余亦忝諸孫。", "丈人嗣三葉，之子白玉溫。", "道國繼德業，請從丈人論。", "丈人領宗卿，肅穆古制敦。", "先朝納諫諍，直氣橫乾坤。", "子建文筆壯，河間經術存。", "爾克富詩禮，骨清慮不喧。", "洗然遇知几，談論淮湖奔。", "憶昔初見時，小襦繡芳蓀。", "長成忽會面，慰我久疾魂。", "三峽春冬交，江山雲霧昏。", "正宜且聚集，恨此當離尊。", "莫怪執杯遲，我衰涕唾煩。", "重問子何之，西上岷江源。", "願子少干謁，蜀都足戎軒。", "誤失將帥意，不如親故恩。", "少年早歸來，梅花已飛飜。", "努力慎風水，豈惟數盤[飧]。", "猛虎臥在岸，蛟螭出無痕。", "王子自愛惜，老夫困石根。", "生別古所嗟，發聲爲爾吞。"]}