{"author": "杜甫", "period": "唐", "type": "诗", "title": "戲爲雙松圖歌", "paragraphs": ["天下幾人畫古松，畢宏已老韋偃少。", "絕筆長風起纖末，滿堂動色嗟神妙。", "兩株慘裂苔蘚皮，屈鐵交錯回高枝，白摧朽骨龍虎死。", "黑入太陰雷雨垂，松根胡僧憩寂寞。", "龐眉皓首無住著，偏袒右肩露雙脚。", "葉裏松子僧前落，韋侯韋侯數相見。", "我有一匹好東絹，重之不減錦繡段。", "已命拂拭光凌亂，請公放筆爲直幹。"]}