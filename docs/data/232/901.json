{"author": "杜甫", "period": "唐", "type": "诗", "title": "客居", "paragraphs": ["客居所居堂，前江後山根。", "下塹萬尋岸，蒼濤鬱飛飜。", "蔥青衆木梢，邪豎雜石痕。", "子規晝夜啼，壯士斂精魂。", "峽開四千里，水合數百源。", "人虎相半居，相傷終兩存。", "蜀麻久不來，吳鹽擁荆門。", "西南失大將，商旅自星奔。", "今又降元戎，已聞動行軒。", "舟子候利涉，亦憑節制尊。", "我在路中央，生理不得論。", "臥愁病脚廢，徐步視小園。", "短畦帶碧草，悵望思王孫。", "鳳隨其皇去，籬雀暮喧繁。", "覽物想故國，十年別荒邨。", "日暮歸幾翼，北林空自昏。", "安得覆八溟，爲君洗乾坤。", "稷契易爲力，犬戎何足吞。", "儒生老無成，臣子憂四番。", "篋中有舊筆，情至時復援。"]}