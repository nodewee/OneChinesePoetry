{"author": "杜甫", "period": "唐", "type": "诗", "title": "贈蘇四徯", "paragraphs": ["異縣昔同遊，各云厭轉蓬。", "別離已五年，尚在行李中。", "戎馬日衰息，乘輿安九重。", "有才何棲棲，將老委所窮。", "爲郎未爲賤，其奈疾病攻。", "子何面黧黑，不得豁心胷。", "巴蜀倦剽掠，下愚成土風。", "幽薊已削平，荒徼尚彎弓。", "斯人脫身來，豈非吾道東。", "乾坤雖寬大，所適裝囊空。", "肉食哂菜色，少壯欺老翁。", "況乃主客間，古來偪側同。", "君今下荆揚，獨帆如飛鴻。", "二州豪俠場，人馬皆自雄。", "一請甘飢寒，再請甘養蒙。"]}