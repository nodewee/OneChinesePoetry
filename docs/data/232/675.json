{"author": "杜甫", "period": "唐", "type": "诗", "title": "夜聽許十損誦詩愛而有作", "paragraphs": ["許生五臺賓，業白出石壁。", "余亦師粲可，身猶縛禪寂。", "何階子方便，謬引爲匹敵。", "離索晚相逢，包蒙欣有擊。", "誦詩渾遊衍，四座皆辟易。", "應手看捶鉤，清心聽鳴鏑。", "精微穿溟涬，飛動摧霹靂。", "陶謝不枝梧，風騷共推激。", "紫燕自超詣，翠駮誰翦剔。", "君意人莫知，人間夜寥闃。"]}