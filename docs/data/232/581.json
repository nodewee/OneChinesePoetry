{"author": "高適", "period": "唐", "type": "诗", "title": "同李員外賀哥舒大夫破九曲之作", "paragraphs": ["遙傳副丞相，昨日破西蕃。", "作氣羣山動，揚軍大斾翻。", "奇兵邀轉戰，連孥絕歸奔。", "泉噴諸戎血，風驅死虜魂。", "頭飛攢萬戟，面縛聚轅門。", "鬼哭黃埃暮，天愁白日昏。", "石城與巖險，鐵騎皆雲屯。", "長策一言決，高蹤百代存。", "威稜懾沙漠，忠義感乾坤。", "老將黯無色，儒生安敢論。", "解圍憑廟算，止殺報君恩。", "唯有關河渺，蒼茫空樹墩。"]}