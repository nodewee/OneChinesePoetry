{"author": "杜甫", "period": "唐", "type": "诗", "title": "上後園山脚", "paragraphs": ["朱夏熱所嬰，清旭步北林。", "小園背高岡，挽葛上崎崟。", "曠望延駐目，飄颻散疎襟。", "潛鱗恨水壯，去翼依雲深。", "勿謂地無疆，劣於山有陰。", "石榞徧天下，水陸兼浮沈。", "自我登隴首，十年經碧岑。", "劒門來巫峽，薄倚浩至今。", "故園暗戎馬，骨肉失追尋。", "時危無消息，老去多歸心。", "志士惜白日，久客藉黃金。", "敢爲蘇門嘯，庶作梁父吟。"]}