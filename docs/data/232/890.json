{"author": "杜甫", "period": "唐", "type": "诗", "title": "草堂", "paragraphs": ["昔我去草堂，蠻夷塞成都。", "今我歸草堂，成都適無虞。", "請陳初亂時，反復乃須臾。", "大將赴朝廷，羣小起異圖。", "中宵斬白馬，盟歃氣已麤。", "西取邛南兵，北斷劒閣隅。", "布衣數十人，亦擁專城居。", "其勢不兩大，始聞蕃漢殊。", "西卒却倒戈，賊臣互相誅。", "焉知肘腋禍，自及梟獍徒。", "義士皆痛憤，紀綱亂相踰。", "一國實三公，萬人欲爲魚。", "唱和作威福，孰肯辨無辜。", "眼前列杻械，背後吹笙竽。", "談笑行殺戮，濺血滿長衢。", "到今用鉞地，風雨聞號呼。", "鬼妾與鬼馬，色悲充爾娛。", "國家法令在，此又足驚吁。", "賤子且奔走，三年望東吳。", "弧矢暗江海，難爲遊五湖。", "不忍竟舍此，復來薙榛蕪。", "入門四松在，步屧萬竹疎。", "舊犬喜我歸，低徊入衣裾。", "鄰舍喜我歸，酤酒攜胡蘆。", "大官喜我來，遣騎問所須。", "城郭喜我來，賓客隘邨墟。", "天下尚未寧，健兒勝腐儒。", "飄颻風塵際，何地置老夫。", "於時見疣贅，骨髓幸未枯。", "飲啄媿殘生，食薇不敢餘。"]}