{"author": "杜甫", "period": "唐", "type": "诗", "title": "太平寺泉眼", "paragraphs": ["招提憑高岡，疎散連草莽。", "出泉枯柳根，汲引歲月古。", "石間見海眼，天畔縈水府。", "廣深丈尺間，宴息敢輕侮。", "青白二小蛇，幽姿可時覩。", "如絲氣或上，爛熳爲雲雨。", "山頭到山下，鑿井不盡土。", "取供十方僧，香美勝牛乳。", "北風起寒文，弱藻舒翠縷。", "明涵客衣淨，細蕩林影趣。", "何當宅下流，餘潤通藥圃。", "三春濕黃精，一食生毛羽。"]}