{"author": "杜甫", "period": "唐", "type": "诗", "title": "種萵苣", "paragraphs": ["陰陽一錯亂，驕蹇不復理。", "枯旱於其中，炎方慘如燬。", "植物半蹉跎，嘉生將已矣。", "雲雷歘奔命，師伯集所使。", "指麾赤白日，澒洞青光起。", "雨聲先已風，散足盡西靡。", "山泉落滄江，霹靂猶在耳。", "終朝紆颯沓，信宿罷瀟灑。", "堂下可以畦，呼童對經始。", "苣兮蔬之常，隨事蓺其子。", "破塊數席間，荷鋤功易止。", "兩旬不甲坼，空惜埋泥滓。", "野莧迷汝來，宗生實於此。", "此輩豈無秋，亦蒙寒露委。", "飜然出地速，滋蔓戶庭毀。", "因知邪干正，掩抑至沒齒。", "賢良雖得祿，守道不封己。", "擁寒敗芝蘭，衆多盛荆杞。", "中園陷蕭艾，老圃永爲恥。", "登於白玉盤，藉以如霞綺。", "莧也無所施，胡顏入筐篚。"]}