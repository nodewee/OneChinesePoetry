{"author": "高適", "period": "唐", "type": "诗", "title": "酬龐十兵曹", "paragraphs": ["憶昔遊京華，自言生羽翼。", "懷書訪知己，末路空相識。", "許國不成名，還家有慙色。", "託身從𤱶畝，浪跡初自得。", "雨澤感天時，耕耘忘帝力。", "同人洛陽至，問我睢水北。", "遂爾款津涯，淨然見胸臆。", "高談懸物象，逸韻投翰墨。", "別岸迥無垠，海鶴鳴不息。", "梁城多古意，攜手共悽惻。", "懷賢想鄒枚，登高思荆棘。", "世情惡疵賤，之子憐孤直。", "酬贈感幷深，離憂豈終極。"]}