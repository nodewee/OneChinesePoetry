{"author": "李康成", "period": "唐", "type": "诗", "title": "玉華仙子歌", "paragraphs": ["紫陽仙子名玉華，珠盤承露餌丹砂。", "轉態凝情五雲裏，嬌顏千歲芙蓉花。", "紫陽綵女矜無數，遙見玉華皆掩嫭。", "高堂初日不成妍，洛渚流風徒自憐。", "璇階霓綺閣，碧題霜羅幕。", "仙娥桂樹長自春，王母桃花未嘗落。", "上元夫人賓上清，深宮寂歷厭層城。", "解佩空憐鄭交甫，吹簫不逐許飛瓊。", "溶溶紫庭步，渺渺瀛臺路。", "蘭陵貴士謝相逢，濟北風生尚迴顧。", "滄洲傲吏愛金丹，清心迴望雲之端。", "羽蓋霓裳一相識，傳情寫念長無極。", "長無極，永相隨。", "攀霄歷金闕，弄影下瑤池。", "夕宿紫府雲母帳，朝餐玄圃崑崙芝。", "不學蘭香中道絕，却教青鳥報相思。"]}