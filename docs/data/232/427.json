{"author": "高適", "period": "唐", "type": "诗", "title": "送虞城劉明府謁魏郡苗太守", "paragraphs": ["天官蒼生望，出入承明廬。", "肅肅領舊藩，皇皇降璽書。", "茂宰多感激，良將復吹噓。", "永懷一言合，誰謂千里疎。", "對酒忽命駕，茲情何起予。", "炎天晝如火，極目無行車。", "長路出雷澤，浮雲歸孟諸。", "魏郡十萬家，歌鐘喧里閭。", "傳道賢君至，閉關常晏如。", "君將挹高論，定是問樵漁。", "今日逢明聖，吾爲陶隱居。"]}