{"author": "杜甫", "period": "唐", "type": "诗", "title": "四松", "paragraphs": ["四松初移時，大抵三尺強。", "別來忽三載，離立如人長。", "會看根不拔，莫計枝凋傷。", "幽色幸秀發，疎柯亦昂藏。", "所插小藩籬，本亦有隄防。", "終然掁撥損，得恡千葉黃。", "敢爲故林主，黎庶猶未康。", "避賊今始歸，春草滿空堂。", "覽物歎衰謝，及茲慰淒涼。", "清風爲我起，灑面若微霜。", "足以送老姿，聊侍偃蓋張。", "我生無根帶，配爾亦茫茫。", "有情且賦詩，事迹可兩望。", "勿矜千載後，慘澹蟠穹蒼。"]}