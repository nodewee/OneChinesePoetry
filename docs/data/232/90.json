{"author": "屈同仙", "period": "唐", "type": "诗", "title": "燕歌行", "paragraphs": ["君不見漁陽八月塞草腓，征人相對併思歸。", "雲和朔氣連天黑，蓬雜驚沙散野飛。", "是時天地陰埃遍，瀚海龍城皆習戰。", "兩軍鼓角暗相聞，四面旌旗看不見。", "昭君遠嫁已年多，戎狄無厭不復和。", "漢兵候月秋防塞，胡騎乘冰夜渡河。", "河塞東西萬餘里，地與京華不相似。", "燕支山下少春暉，黃沙磧裏無流水。", "金戈玉劍十年征，紅粉青樓多怨情。", "厭向殊鄉久離別，秋來愁聽擣衣聲。"]}