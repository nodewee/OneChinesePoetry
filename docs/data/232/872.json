{"author": "杜甫", "period": "唐", "type": "诗", "title": "寄題江外草堂", "paragraphs": ["我生性放誕，雅欲逃自然。", "嗜酒愛風竹，卜居必林泉。", "遭亂到蜀江，臥疴遣所便。", "誅茅初一畝，廣地方連延。", "經營上元始，斷手寶應年。", "敢謀土木麗，自覺面勢堅。", "臺亭隨高下，敞豁當清川。", "雖有會心侶，數能同釣船。", "干戈未偃息，安得酣歌眠。", "蛟龍無定窟，黃鵠摩蒼天。", "古來達士志，寧受外物牽。", "顧惟魯鈍姿，豈識悔吝先。", "偶攜老妻去，慘澹凌風煙。", "事跡無固必，幽貞媿雙全。", "尚念四小松，蔓草易拘纏。", "霜骨不甚長，永爲鄰里憐。"]}