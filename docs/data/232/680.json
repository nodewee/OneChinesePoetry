{"author": "杜甫", "period": "唐", "type": "诗", "title": "自京赴奉先縣詠懷五百字", "paragraphs": ["杜陵有布衣，老大意轉拙。", "許身一何愚，竊比稷與契。", "居然成濩落，白手甘契闊。", "蓋棺事則已，此志常覬豁。", "窮年憂黎元，歎息腸內熱。", "取笑同學翁，浩歌彌激烈。", "非無江海志，蕭灑送日月。", "生逢堯舜君，不忍便永訣。", "當今廊廟具，構廈豈云缺。", "葵藿傾太陽，物性固莫奪。", "顧惟螻蟻輩，但自求其穴。", "胡爲慕大鯨，輒擬偃溟渤。", "以茲悟生理，獨恥事干謁。", "兀兀遂至今，忍爲塵埃沒。", "終媿巢與由，未能易其節。", "沈飲聊自適，放歌頗愁絕。", "歲暮百草零，疾風高岡裂。", "天衢陰崢嶸，客子中夜發。", "霜嚴衣帶斷，指直不得結。", "凌晨過驪山，御榻在嵽嵲。", "蚩尤塞寒空，蹴蹋崖谷滑。", "瑤池氣鬱律，羽林相摩戛。", "君臣留歡娛，樂動殷樛嶱。", "賜浴皆長纓，與宴非短褐。", "彤庭所分帛，本自寒女出。", "鞭撻其夫家，聚斂貢城闕。", "聖人筐篚恩，實欲邦國活。", "臣如忽至理，君豈棄此物。", "多士盈朝廷，仁者宜戰慄。", "況聞內金盤，盡在衛霍室。", "中堂舞神仙，煙霧散玉質。", "煖客貂鼠裘，悲管逐清瑟。", "勸客駝蹄羹，霜橙壓香橘。", "朱門酒肉臭，路有凍死骨。", "榮枯咫尺異，惆悵難再述。", "北轅就涇渭，官渡又改轍。", "羣冰從西下，極目高崪兀。", "疑是崆峒來，恐觸天柱折。", "河梁幸未坼，枝撐聲窸窣。", "行旅相攀援，川廣不可越。", "老妻寄異縣，十口隔風雪。", "誰能久不顧，庶往共飢渴。", "入門聞號咷，幼子飢已卒。", "吾寧舍一哀，里巷亦嗚咽。", "所媿爲人父，無食致夭折。", "豈知秋未登，貧寠有蒼卒。", "生常免租稅，名不隸征伐。", "撫迹猶酸辛，平人固騷屑。", "默思失業徒，因念遠戍卒。", "憂端齊終南，澒洞不可掇。"]}