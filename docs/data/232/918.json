{"author": "杜甫", "period": "唐", "type": "诗", "title": "寄裴施州", "paragraphs": ["廊廟之具裴施州，宿昔一逢無此流。", "金鐘大鏞在東序，冰壺玉衡懸清秋。", "自從相遇感多病，三歲爲客寬邊愁。", "堯有四岳明至理，漢二千石真分憂。", "幾度寄書白鹽北，苦寒贈我青羔裘。", "霜雪回光避錦袖，龍蛇動篋蟠銀鉤。", "紫衣使者辭復命，再拜故人謝佳政。", "將老已失子孫憂，後來況接才華盛。"]}