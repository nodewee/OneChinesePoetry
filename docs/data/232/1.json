{"author": "陸游", "period": "宋", "type": "诗", "title": "丁未正月春色已粲然露坐高風堂北觀種花", "paragraphs": ["苦寒不觧歲崢嶸，病守兀坐憂疲氓。", "天風誰遣撼斗柄，便覺春色来江城。", "北山賽廟見殘雪，東津送客聞新鶯。", "衣裘漸減體殊健，簾幙乍捲眼爲明。", "今朝天氣更佳絕，淡日微漏雲徐行。", "我移胡床坐庭下，幅巾半脫笻枝横。", "散關旌旗掃昨夢，少城絲竹真前生。", "數株桃杏亦漫種，未去與汝聊逢迎。"]}