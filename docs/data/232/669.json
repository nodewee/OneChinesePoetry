{"author": "杜甫", "period": "唐", "type": "诗", "title": "樂遊園歌", "paragraphs": ["樂游古園崒森爽，煙緜碧草萋萋長。", "公子華筵勢最高，秦川對酒平如掌。", "長生木瓢示真率，更調鞍馬狂歡賞。", "青春波浪芙蓉園，白日雷霆夾城仗。", "閶闔晴開昳蕩蕩，曲江翠幕排銀牓。", "拂水低徊舞袖飜，緣雲清切歌聲上。", "却憶年年人醉時，只今未醉已先悲。", "數莖白髮那拋得，百罰深杯亦不辭。", "聖朝亦知賤士醜，一物自荷皇天慈。", "此身飲罷無歸處，獨立蒼茫自詠詩。"]}