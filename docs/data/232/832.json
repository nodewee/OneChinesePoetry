{"author": "杜甫", "period": "唐", "type": "诗", "title": "茅屋爲秋風所破歌", "paragraphs": ["八月秋高風怒號，卷我屋上三重茅。", "茅飛度江灑江郊，高者挂罥長林梢。", "下者飄轉沈塘坳，南邨羣童欺我老無力。", "忍能對面爲盜賊，公然抱茅入竹去。", "脣焦口燥呼不得，歸來倚仗自歎息。", "俄頃風定雲墨色，秋天漠漠向昏黑。", "布衾多年冷似鐵，驕兒惡臥踏裏裂。", "牀牀屋漏無乾處，雨脚如麻未斷絕。", "自經喪亂少睡眠，長夜霑濕何由徹。", "安得廣廈千萬間，大庇天下寒士俱歡顏。", "風雨不動安如山，嗚呼！何時眼前突兀見此屋？吾廬獨破受凍死亦足。"]}