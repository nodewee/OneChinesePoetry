{"author": "杜甫", "period": "唐", "type": "诗", "title": "閿鄉姜七少府設膾戲贈長歌", "paragraphs": ["姜侯設膾當嚴冬，昨日今日皆天風。", "河凍未漁不易得，鑿冰恐侵河伯宮。", "饔人受魚鮫人手，洗魚磨刀魚眼紅。", "無聲細下飛碎雪，有骨已剁觜春蔥。", "偏勸腹腴媿年少，軟炊香飯緣老翁。", "落碪何曾白紙濕，放箸未覺金盤空。", "新歡便飽姜侯德，清觴異味情屢極。", "東歸貪路自覺難，欲別上馬身無力。", "可憐爲人好心事，於我見子真顏色。", "不恨我衰子貴時，悵望且爲今相憶。"]}