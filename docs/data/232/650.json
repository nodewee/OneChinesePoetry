{"author": "杜甫", "period": "唐", "type": "诗", "title": "天育驃騎歌", "paragraphs": ["吾聞天子之馬走千里，今之畫圖無乃是。", "是何意態雄且傑，駿尾蕭梢朔風起。", "毛爲綠縹兩耳黃，眼有紫燄雙瞳方。", "矯矯龍性合變化，卓立天骨森開張。", "伊昔太僕張景順，監牧攻駒閱清峻。", "遂令大奴守天育，別養驥子憐神俊。", "當時四十萬匹馬，張公歎其材盡下。", "故獨寫真傳世人，見之座右久更新。", "年多物化空形影，嗚呼健步無由騁。", "如今豈無騕褭與驊騮，時無王良伯樂死即休。"]}