{"author": "杜甫", "period": "唐", "type": "诗", "title": "荆南兵馬使太常卿趙公大食刀歌", "paragraphs": ["太常樓船聲嗷嘈，問兵刮寇趨下牢。", "牧出令奔飛百艘，猛蛟突獸紛騰逃。", "白帝寒城駐錦袍，玄冬示我胡國刀。", "壯士短衣頭虎毛，憑軒拔鞘天爲高。", "翻風轉日木怒號，冰翼雪澹傷哀猱。", "鐫錯碧甖鸊鵜膏，鋩鍔已瑩虛秋濤。", "鬼物撇捩辭坑壕，蒼水使者捫赤條。", "龍伯國人罷釣鼇，芮公回首顏色勞。", "分閫救世用賢豪，趙公玉立高歌起。", "攬環結佩相終始，萬歲持之護天子。", "得君亂絲與君理，蜀江如線如鍼水。", "荆岑彈丸心未已，賊臣惡子休干紀。", "魑魅魍魎徒爲耳，妖腰亂領敢欣喜。", "用之不高亦不庳，不似長劒須天倚。", "吁嗟光祿英雄弭，大食寶刀聊可比。", "丹青宛轉麒麟裏，光芒六合無泥滓。"]}