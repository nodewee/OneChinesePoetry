{"author": "杜甫", "period": "唐", "type": "诗", "title": "送從弟亞赴安西判官", "paragraphs": ["南風作秋聲，殺氣薄炎熾。", "盛夏鷹隼擊，時危異人至。", "令弟草中來，蒼然請論事。", "詔書引上殿，奮舌動天意。", "兵法五十家，爾腹爲篋笥。", "應對如轉丸，疏通略文字。", "經綸皆新語，足以正神器。", "宗廟尚爲灰，君臣俱下淚。", "崆峒地無軸，青海天軒輊。", "西極最瘡痍，連山暗烽燧。", "帝曰大布衣，藉卿佐元帥。", "坐看清流沙，所以子奉使。", "歸當再前席，適遠非歷試。", "須存武威郡，爲畫長久利。", "孤峰石戴驛，快馬金纏轡。", "黃羊飫不羶，蘆酒多還醉。", "踴躍常人情，慘澹苦士志。", "安邊敵何有，反正計始遂。", "吾聞駕鼓車，不合用騏驥。", "龍吟回其頭，夾輔待所致。"]}