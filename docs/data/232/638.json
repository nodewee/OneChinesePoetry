{"author": "杜甫", "period": "唐", "type": "诗", "title": "奉贈韋左丞二十二韻", "paragraphs": ["紈袴不餓死，儒冠多誤身。", "丈人試靜聽，賤子請具陳。", "甫昔少年日，早充觀國賓。", "讀書破萬卷，下筆如有神。", "賦料揚雄敵，詩看子建親。", "李邕求識面，王翰願卜鄰。", "自謂頗挺出，立登要路津。", "致君堯舜上，再使風俗淳。", "此意竟蕭條，行歌非隱淪。", "騎驢三十載，旅食京華春。", "朝扣富兒門，暮隨肥馬塵。", "殘杯與冷炙，到處潛悲辛。", "主上頃見徵，歘然欲求伸。", "青冥却垂翅，蹭蹬無縱鱗。", "甚媿丈人厚，甚知丈人真。", "每於百僚上，猥誦佳句新。", "竊效貢公喜，難甘原憲貧。", "焉能心怏怏，秪是走踆踆。", "今欲東入海，即將西去秦。", "尚憐終南山，回首清渭濱。", "常擬報一飯，況懷辭大臣。", "白鷗沒浩蕩，萬里誰能馴。"]}