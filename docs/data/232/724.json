{"author": "杜甫", "period": "唐", "type": "诗", "title": "新安吏", "paragraphs": ["客行新安道，喧呼聞點兵。", "借問新安吏，縣小更無丁。", "府帖昨夜下，次選中男行。", "中男絕短小，何以守王城。", "肥男有母送，瘦男獨伶俜。", "白水暮東流，青山猶哭聲。", "莫自使眼枯，收汝淚縱橫。", "眼枯即見骨，天地終無情。", "我軍取相州，日夕望其平。", "豈意賊難料，歸軍星散營。", "就糧近故壘，練卒依舊京。", "掘壕不到水，牧馬役亦輕。", "況乃王師順，撫養甚分明。", "送行勿泣血，僕射如父兄。"]}