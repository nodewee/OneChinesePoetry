{"author": "杜甫", "period": "唐", "type": "诗", "title": "偪仄行贈畢曜", "paragraphs": ["偪仄何偪仄，我居巷南子巷北。", "可恨鄰里間，十日不一見顏色。", "自從官馬送還宮，行路難行澀如棘。", "我貧無乘非無足，昔者相過今不得。", "實不是愛微軀，又非關足無力。", "徒步翻愁官長怒，此心炯炯君應識。", "曉來急雨春風顛，睡美不聞鐘鼓傳。", "東家蹇驢許借我，泥滑不敢騎朝天。", "已令請急會通籍，男兒信命絕可憐。", "焉能終日心拳拳，憶君誦詩神凜然。", "辛夷始花亦已落，況我與子非壯年。", "街頭酒價常苦貴，方外酒徒稀醉眠。", "速宜相就飲一斗，恰有三百青銅錢。"]}