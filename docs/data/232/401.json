{"author": "高適", "period": "唐", "type": "诗", "title": "奉酬北海李太守丈人夏日平陰亭", "paragraphs": ["天子股肱守，丈人山嶽靈。", "出身侍丹墀，舉翮凌青冥。", "當昔皇運否，人神俱未寧。", "諫官莫敢議，酷吏方專刑。", "谷永獨言事，匡衡多引經。", "兩朝納深衷，萬乘無不聽。", "盛烈播南史，雄詞豁東溟。", "誰謂整隼旟，翻然憶柴扃。", "寄書汶陽客，廻首平陰亭。", "開封見千里，結念存百齡。", "隱軫江山麗，氛氳蘭茝馨。", "自憐遇時休，漂泊隨流萍。", "春野變木德，夏天臨火星。", "一生徒羨魚，四十猶聚螢。", "從此日閑放，焉能懷拾青。"]}