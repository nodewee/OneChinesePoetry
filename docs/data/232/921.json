{"author": "杜甫", "period": "唐", "type": "诗", "title": "貽華陽柳少府", "paragraphs": ["繫馬喬木間，問人野寺門。", "柳侯披衣笑，見我顏色溫。", "竝坐石下堂，俛視大江奔。", "火雲洗月露，絕壁上朝暾。", "自非曉相訪，觸熱生病根。", "南方六七月，出入異中原。", "老少多暍死，汗踰水漿飜。", "俊才得之子，筋力不辭煩。", "指揮當世事，語及戎馬存。", "涕淚濺我裳，悲氣排帝閽。", "鬱陶抱長策，義仗知者論。", "吾衰臥江漢，但媿識璵璠。", "文章一小技，於道未爲尊。", "起予幸斑白，因是託子孫。", "俱客古信州，結廬依毀垣。", "相去四五里，徑微山葉繁。", "時危挹佳士，況免軍旅喧。", "醉從趙女舞，歌鼓秦人盆。", "子壯顧我傷，我驩兼淚痕。", "餘生如過鳥，故里今空邨。"]}