{"author": "杜甫", "period": "唐", "type": "诗", "title": "相逢歌贈嚴二別駕", "paragraphs": ["我行入東川，十步一回首。", "城都亂罷氣蕭颯，浣花草堂亦何有。", "梓中豪俊大者誰，本州從事知名久。", "把臂開尊飲我酒，酒酣擊劒蛟龍吼。", "烏帽拂塵青螺粟，紫衣將炙緋衣走。", "銅盤燒蠟光吐日，夜如何其初促膝。", "黃昏始扣主人門，誰謂俄頃膠在漆。", "萬事盡付形骸外，百年未見歡娛畢。", "神傾意豁真佳士，久客多憂今愈疾。", "高視乾坤又可愁，一軀交態同悠悠。", "垂老遇君未恨晚，似君須向古人求。"]}