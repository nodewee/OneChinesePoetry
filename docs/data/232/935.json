{"author": "杜甫", "period": "唐", "type": "诗", "title": "槐葉冷淘", "paragraphs": ["青青高槐葉，采掇付中廚。", "新麪來近市，汁滓宛相俱。", "入鼎資過熟，加餐愁欲無。", "碧鮮俱照箸，香飯兼苞蘆。", "經齒冷於雪，勸人投此珠。", "願隨金騕褭，走置錦屠蘇。", "路遠思恐泥，興深終不渝。", "獻芹則小小，薦藻明區區。", "萬里露寒殿，開冰清玉壺。", "君王納涼晚，此味亦時須。"]}