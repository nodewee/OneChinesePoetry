{"author": "杜甫", "period": "唐", "type": "诗", "title": "又上後園山脚", "paragraphs": ["昔我遊山東，憶戲東嶽陽。", "窮秋立日觀，矯首望八荒。", "朱崖著毫髮，碧海吹衣裳。", "蓐收困用事，玄冥蔚強梁。", "逝水自朝宗，鎮名各其方。", "平原獨顦顇，農力廢耕桑。", "非關風露凋，曾是戍役傷。", "於時國用富，足以守邊疆。", "朝廷任猛將，遠奪戎虜場。", "到今事反覆，故老淚萬行。", "龜蒙不復見，況乃懷舊鄉。", "肺萎屬久戰，骨出熱中腸。", "憂來杖匣劒，更上林北岡。", "瘴毒猨鳥落，峽乾南日黃。", "秋風亦已起，江漢始如湯。", "登高欲有往，蕩析川無梁。", "哀彼遠征人，去家死路旁。", "不及祖父塋，纍纍冢相當。"]}