{"author": "高適", "period": "唐", "type": "诗", "title": "途中酬李少府贈別之作", "paragraphs": ["西上逢節換，東征私自憐。", "故人今臥疾，欲別還留連。", "舉酒臨南軒，夕陽滿中筵。", "寧知江上興，乃在河梁偏。", "行李多光輝，札翰忽相鮮。", "誰謂歲月晚，交情尚貞堅。", "終嗟州縣勞，官謗復迍邅。", "雖負忠信美，其如方寸懸。", "連帥扇清風，千里猶眼前。", "曾是趨藻鏡，不應翻棄捐。", "日來知自強，風氣殊未痊。", "可以加藥物，胡爲輙憂煎。", "驅馬出大梁，原野一悠然。", "柳色感行客，雲陰愁遠天。", "皇明燭幽遐，德澤普照宣。", "鵷鴻列霄漢，燕雀何翩翩。", "余亦愜所從，漁樵十二年。", "種瓜漆園裏，鑿井盧門邊。", "去去勿重陳，生涯難勉旃。", "或期遇春事，與爾復周旋。", "投報空回首，狂歌謝比肩。"]}