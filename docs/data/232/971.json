{"author": "杜甫", "period": "唐", "type": "诗", "title": "覽柏中允兼子姪數人除官制詞因述父子兄弟四美載歌絲綸", "paragraphs": ["紛然喪亂際，見此忠孝門。", "蜀中寇亦甚，柏氏功彌存。", "深誠補王室，戮力自元昆。", "三止錦江沸，獨清玉壘昏。", "高名入竹帛，新渥照乾坤。", "子弟先卒伍，芝蘭疊璵璠。", "同心注師律，灑血在戎軒。", "絲綸實具載，紱冕已殊恩。", "奉公舉骨肉，誅叛經寒溫。", "金甲雪猶凍，朱旗塵不飜。", "每聞戰場說，歘激懦氣奔。", "聖主國多盜，賢臣官則尊。", "方當節鉞用，必絕祲沴根。", "吾病日回首，雲臺誰再論。", "作歌挹盛事，推轂期孤騫。"]}