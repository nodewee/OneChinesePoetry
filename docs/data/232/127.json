{"author": "朱逵", "period": "唐", "type": "诗", "title": "懷素上人草書歌", "paragraphs": ["幾年出家通宿命，一朝却憶臨池聖。", "轉腕摧鋒增崛崎，秋毫繭紙常相隨。", "衡陽客舍來相訪，連飲百杯神轉王。", "忽聞風裏度飛泉，紙落紛紛如跕鳶。", "形容脫略真如助，心思周游在何處。", "筆下惟看激電流，字成只畏盤龍去。", "怪狀崩騰若轉蓬，飛絲歷亂如迴風。", "長松老死倚雲壁，蹙浪相翻驚海鴻。", "于今年少尚如此，歷覩遠代無倫比。", "妙絕當動鬼神泣，崔蔡幽魂更心死。"]}