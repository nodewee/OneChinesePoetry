{"author": "杜甫", "period": "唐", "type": "诗", "title": "揚旗", "paragraphs": ["江雨颯長夏，府中有餘清。", "我公會賓客，肅肅有異聲。", "初筵閱軍裝，羅列照廣庭。", "庭空六馬入，駊騀揚旗旌。", "回回偃飛蓋，熠熠迸流星。", "來纏風飆急，去擘山岳傾。", "材歸俯身盡，妙取略地平。", "虹霓就掌握，舒卷隨人輕。", "三州陷犬戎，但見西嶺青。", "公來練猛士，欲奪天邊城。", "此堂不易升，庸蜀日已寧。", "吾徒且加餐，休適蠻與荆。"]}