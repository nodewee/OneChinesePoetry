{"author": "杜甫", "period": "唐", "type": "诗", "title": "鳳凰臺", "paragraphs": ["亭亭鳳凰臺，北對西康州。", "西伯今寂寞，凰聲亦悠悠。", "山峻路絕蹤，石林氣高浮。", "安得萬丈梯，爲君上上頭。", "恐有無母雛，飢寒日啾啾。", "我能剖心出，飲啄慰孤愁。", "心以當竹實，炯然無外求。", "血以當醴泉，豈徒比清流。", "所貴王者瑞，敢辭微命休。", "坐看綵翮長，舉意八極周。", "自天銜瑞圖，飛下十二樓。", "圖以奉至尊，鳳以垂鴻猷。", "再光中興業，一洗蒼生憂。", "深衷正爲此，羣盜何淹留。"]}