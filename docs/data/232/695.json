{"author": "杜甫", "period": "唐", "type": "诗", "title": "喜晴", "paragraphs": ["皇天久不雨，既雨晴亦佳。", "出郭眺西郊，肅肅春增華。", "青熒陵陂麥，窈窕桃李花。", "春夏各有實，我飢豈無涯。", "干戈雖橫放，慘澹鬬龍蛇。", "甘澤不猶愈，且耕今未賒。", "丈夫則帶甲，婦女終在家。", "力難及黍稷，得種菜與麻。", "千載商山芝，往者東門瓜。", "其人骨已朽，此道誰疵瑕。", "英賢遇轗軻，遠引蟠泥沙。", "顧慙昧所適，回首白日斜。", "漢陰有鹿門，滄海有靈查。", "焉能學衆口，咄咄空咨嗟。"]}