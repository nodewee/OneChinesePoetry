{"author": "杜甫", "period": "唐", "type": "诗", "title": "苦雨奉寄隴西公兼呈王徵士", "paragraphs": ["今秋乃淫雨，仲月來寒風。", "羣木水光下，萬象雲氣中。", "所思礙行潦，九里信不通。", "悄悄素滻路，迢迢天漢東。", "願騰六尺馬，背若孤征鴻。", "劃見公子面，超然歡笑同。", "奮飛既胡越，局促傷樊籠。", "一飯四五起，憑軒心力窮。", "嘉蔬沒混濁，時菊碎榛叢。", "鷹隼亦屈猛，烏鳶何所蒙。", "式瞻北鄰居，取適南巷翁。", "挂席釣川漲，焉知清興終。"]}