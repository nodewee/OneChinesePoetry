{"author": "杜甫", "period": "唐", "type": "诗", "title": "鹿頭山", "paragraphs": ["鹿頭何亭亭，是日慰飢渴。", "連山西南斷，俯見千里豁。", "遊子出京華，劒門不可越。", "及茲險阻盡，始喜原野闊。", "殊方昔三分，霸氣曾間發。", "天下今一家，雲端失雙闕。", "悠然想揚馬，繼起名硉兀。", "有文令人傷，何處埋爾骨。", "紆餘脂膏地，慘澹豪俠窟。", "仗鉞非老臣，宣風豈專達。", "冀公柱石姿，論道邦國活。", "斯人亦何幸，公鎮逾歲月。"]}