{"author": "杜甫", "period": "唐", "type": "诗", "title": "送韋諷上閬州錄事參軍", "paragraphs": ["國步猶艱難，兵革未衰息。", "萬方哀嗷嗷，十載供軍食。", "庶官務割剝，不暇憂反側。", "誅求何多門，賢者貴爲德。", "韋生富春秋，洞徹有清識。", "操持紀綱地，喜見朱絲直。", "當令豪奪吏，自此無顏色。", "必若救瘡痍，先應去蟊賊。", "揮淚臨大江，高天意悽惻。", "行行樹佳政，慰我深相憶。"]}