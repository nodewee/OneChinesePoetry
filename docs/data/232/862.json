{"author": "杜甫", "period": "唐", "type": "诗", "title": "通泉縣署屋壁後薛少保畫鶴", "paragraphs": ["薛公十一鶴，皆寫青田真。", "畫色久欲盡，蒼然猶出塵。", "低昂各有意，磊落如長人。", "佳此志氣遠，豈惟粉墨新。", "萬里不以力，羣遊森會神。", "威遲白鳳態，非是倉庚鄰。", "高堂未傾覆，常得慰嘉賓。", "曝露牆壁外，終嗟風雨頻。", "赤霄有真骨，恥飲洿池津。", "冥冥任所往，脫略誰能馴。"]}