{"author": "高適", "period": "唐", "type": "诗", "title": "寄宿田家", "paragraphs": ["田家老翁住東陂，說道平生隱在茲。", "鬢白未曾記日月，山青每到識春時。", "門前種柳深成巷，野谷流泉添入池。", "牛壯日耕十畝地，人閑常掃一茅茨。", "客來滿酌清尊酒，感興平吟才子詩。", "巖際窟中藏鼴鼠，潭邊竹裏隱鸕鶿。", "村墟日落行人少，醉後無心怯路岐。", "今夜只應還寄宿，明朝拂曙與君辭。"]}