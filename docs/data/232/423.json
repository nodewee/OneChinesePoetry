{"author": "高適", "period": "唐", "type": "诗", "title": "淇上別劉少府子英", "paragraphs": ["近來住淇上，蕭條惟空林。", "又非耕種時，閑散多自任。", "伊君獨知我，驅馬欲招尋。", "千里忽攜手，十年同苦心。", "求仁見交態，於道喜甘臨。", "逸思乃天縱，微才應陸沈。", "飄然歸故鄉，不復問離襟。", "南登黎陽渡，莽蒼寒雲陰。", "桑葉原上起，河淩山下深。", "途窮更遠別，相對益悲吟。"]}