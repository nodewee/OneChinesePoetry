{"author": "包佶", "period": "唐", "type": "诗", "title": "奉和常閣老晚秋集賢院即事寄贈徐薛二侍郎", "paragraphs": ["祕殿掖垣西，書樓苑樹齊。", "秋煙凝縹帙，曉色上璇題。", "門接承明近，池連太液低。", "疎鐘文馬駐，繁葉綵禽栖。", "職美綸江綍，榮深組及珪。", "九霄偏眷顧，三事早提攜。", "對案臨青玉，窺書捧紫泥。", "始歡新遇重，還惜舊遊暌。", "左宦登吳岫，分家渡越溪。", "賦中頻歎鵩，卜處幾聽雞。", "望闕應多戀，臨津不用迷。", "柏梁思和曲，朝夕候金閨。"]}