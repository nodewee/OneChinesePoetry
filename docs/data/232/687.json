{"author": "杜甫", "period": "唐", "type": "诗", "title": "哀王孫", "paragraphs": ["長安城頭頭白烏，夜飛延秋門上呼。", "又向人家啄大屋，屋底達官走避胡。", "金鞭斷折九馬死，骨肉不待同馳驅。", "腰下實玦青珊瑚，可憐王孫泣路隅。", "問之不肯道姓名，但道困苦乞爲奴。", "已經百日竄荆棘，身上無有完肌膚。", "高帝子孫盡隆準，龍種自與常人殊。", "豺狼在邑龍在野，王孫善保千金軀。", "不敢長語臨交衢，且爲王孫立斯須。", "昨夜東風吹血腥，東來橐駝滿舊都。", "朔方健兒好身手，昔何勇銳今何愚。", "竊聞天子已傳位，賢德北服南單于。", "花門剺面請雪恥，慎勿出口他人狙。", "哀哉王孫慎勿疎，五陵佳氣無時無。"]}