{"author": "竇冀", "period": "唐", "type": "诗", "title": "懷素上人草書歌", "paragraphs": ["狂僧揮翰狂且逸，獨任天機摧格律。", "龍虎慚因點畫生，雷霆却避鋒鋩疾。", "魚牋娟素豈不貴，只嫌局促兒童戲。", "粉壁長廊數十間，興來小豁胸襟氣。", "長幼集，賢豪至，枕糟藉麴猶半醉。", "忽然絕叫三五聲，滿壁縱橫千萬字。", "吳興張老爾莫顛，葉縣公孫我何謂。", "如熊如羆不足比，如虺如蛇不足擬。", "涵物爲動鬼神泣，狂風入林花亂起。", "殊形怪狀不易說，就中驚燥尤枯絕。", "邊風殺氣同慘烈，崩槎臥木爭摧折。", "塞草遙飛大漠霜，胡天亂下陰山雪。", "偏看能事轉新奇，郡守王公同賦詩。", "枯藤勁鐵媿三舍，驟雨寒猨驚一時。", "此生絕藝人莫測，假此常爲護持力。", "連城之璧不可量，五百年知草聖當。"]}