{"author": "陸游", "period": "宋", "type": "诗", "title": "久無暇近書卷慨然有作", "paragraphs": ["少年喜讀書，事業期不朽。", "致君頗自許，書卷常在手。", "白頭乞鍾釜，坐使此心負。", "朝衙有達午，夕坐或過酉。", "文符苦酬對，迎餞厭奔走。", "直憂先狗馬，豈但凋蒲柳。", "永懷簡編香，更覺冠冕醜。", "饑餐一簞飯，悶酌一巵酒。", "吟哦從所好，貧賤亦何有。", "余悔已莫追，寄謝故山友。"]}