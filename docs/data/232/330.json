{"author": "鄔載", "period": "唐", "type": "诗", "title": "送蕭穎士赴東府得君字", "paragraphs": ["策名十二載，獨立先斯文。", "邇來及門者，半已昇青雲。", "青雲豈無姿，黃鵠素不羣。", "一辭芸香吏，幾歲滄江濆。", "散職既不羈，天聽亦昭聞。", "雖承急賢詔，未謁陶唐君。", "薄俸還自急，此言那足云。", "和風媚東郊，時物滋南薰。", "蕙草正可摘，豫章猶未分。", "宗師忽千里，使我心氛氳。"]}