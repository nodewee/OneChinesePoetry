{"author": "杜甫", "period": "唐", "type": "诗", "title": "雨過蘇端", "paragraphs": ["雞鳴風雨交，久旱雲亦好。", "杖藜入春泥，無食起我早。", "諸家憶所歷，一飯跡便埽。", "蘇侯得數過，歡喜每傾倒。", "也復可憐人，呼兒具梨棗。", "濁醪必在眼，盡醉攄懷抱。", "紅稠屋角花，碧委牆隅草。", "親賓縱談謔，喧鬧畏衰老。", "況蒙霈澤垂，糧粒或自保。", "妻孥隔軍壘，撥棄不擬道。"]}