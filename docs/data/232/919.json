{"author": "杜甫", "period": "唐", "type": "诗", "title": "鄭典設自施州歸", "paragraphs": ["吾憐滎陽秀，冒暑初有適。", "名賢慎所出，不肯妄行役。", "旅茲殊俗遠，竟以屢空迫。", "南謁裴施州，氣合無險僻。", "攀援懸根木，登頓入天石。", "青山自一川，城郭洗憂慼。", "聽子話此邦，令我心悅懌。", "其俗則純樸，不知有主客。", "溫溫諸侯門，禮亦如古昔。", "敕廚倍常羞，杯盤頗狼藉。", "時雖屬喪亂，事貴賞匹敵。", "中宵愜良會，裴鄭非遠戚。", "羣書一萬卷，博涉供務隙。", "他日辱銀鉤，森疎見矛戟。", "倒屣喜旋歸，畫地求所歷。", "乃聞風土質，又重田疇闢。", "刺史似寇恂，列郡宜競惜。", "北風吹瘴癘，羸老思散策。", "渚拂蒹葭塞，嶠穿蘿蔦冪。", "此身仗兒僕，高興潛有激。", "孟冬方首路，強飯取崖壁。", "歎爾疲駑駘，汗溝血不赤。", "終然備外飾，駕馭何所益。", "我有平肩輿，前途猶準的。", "翩翩入鳥道，庶脫蹉跌厄。"]}