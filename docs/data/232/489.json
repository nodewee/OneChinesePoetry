{"author": "高適", "period": "唐", "type": "诗", "title": "東平路中遇大水", "paragraphs": ["天災自古有，昏墊彌今秋。", "霖霪溢川原，澒洞涵田疇。", "指途適汶陽，挂席經蘆洲。", "永望齊魯郊，白雲何悠悠。", "傍沿鉅野澤，大水縱橫流。", "蟲蛇擁獨樹，麋鹿奔行舟。", "稼穡隨波瀾，西成不可求。", "室居相枕藉，蛙黽聲啾啾。", "仍憐穴蟻漂，益羨雲禽游。", "農夫無倚着，野老生殷憂。", "聖主當深仁，廟堂運良籌。", "倉廩終爾給，田租應罷收。", "我心胡鬱陶，征旅亦悲愁。", "縱懷濟時策，誰肯論吾謀。"]}