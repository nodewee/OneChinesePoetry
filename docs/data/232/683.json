{"author": "杜甫", "period": "唐", "type": "诗", "title": "三川觀水漲二十韻", "paragraphs": ["我經華原來，不復見平陸。", "北上唯土山，連山走窮谷。", "火雲無時出，飛電常在目。", "自多窮岫雨，行潦相豗蹙。", "蓊匌川氣黃，羣流會空曲。", "清晨望高浪，忽謂陰崖踣。", "恐泥竄蛟龍，登危聚麋鹿。", "枯查卷拔樹，礧磈共充塞。", "聲吹鬼神下，勢閱人代速。", "不有萬穴歸，何以尊四瀆。", "及觀泉源漲，反懼江海覆。", "漂沙坼岸去，漱壑松柏禿。", "乘陵破山門，回斡裂地軸。", "交洛赴洪河，及關豈信宿。", "應沈數州沒，如聽萬室哭。", "穢濁殊未清，風濤怒猶蓄。", "何時通舟車，陰氣不黲黷。", "浮生有蕩汨，吾道正羈束。", "人寰難容身，石壁滑側足。", "雲雷此不已，艱險路更跼。", "普天無川梁，欲濟願水縮。", "因悲中林士，未脫衆魚腹。", "舉頭向蒼天，安得騎鴻鵠。"]}