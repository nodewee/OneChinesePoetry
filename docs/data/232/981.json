{"author": "杜甫", "period": "唐", "type": "诗", "title": "錦樹行", "paragraphs": ["今日苦短昨日休，歲云暮矣增離憂。", "霜凋碧樹待錦樹，萬壑東逝無停留。", "荒戍之城石色古，東郭老人住青丘。", "飛書白帝營斗粟，琴瑟几杖柴門幽。", "青草萋萋盡枯死，天馬跂足隨氂牛。", "自古聖賢多薄命，姦雄惡少皆封侯。", "故國三年一消息，終南渭水寒悠悠。", "五陵豪貴反顛倒，鄉里小兒狐白裘。", "生男墮地要膂力，一生富貴傾邦國。", "莫愁父母少黃金，天下風塵兒亦得。"]}