{"author": "高適", "period": "唐", "type": "诗", "title": "答侯少府", "paragraphs": ["常日好讀書，晚年學垂綸。", "漆園多喬木，睢水清粼粼。", "詔書下柴門，天命敢逡巡。", "赫赫三伏時，十日到咸秦。", "褐衣不得見，黃綬翻在身。", "吏道頓羈束，生涯難重陳。", "北使經大寒，關山饒苦辛。", "邊兵若芻狗，戰骨成埃塵。", "行矣勿復言，歸歟傷我神。", "如何燕趙陲，忽遇平生親。", "開館納征騎，彈絃娛遠賓。", "飄颻天地間，一別方茲晨。", "東道有佳作，南朝無此人。", "性靈出萬象，風骨超常倫。", "吾黨謝王粲，羣賢推郄詵。", "明時取秀才，落日過蒲津。", "節苦名已富，祿微家轉貧。", "相逢愧薄遊，撫己荷陶鈞。", "心事正堪盡，離居寧太頻。", "兩河歸路遙，二月芳草新。", "柳接滹沱暗，鶯連渤海春。", "誰謂行路難，猥當希代珍。", "提握每終日，相思猶比鄰。", "江海有扁舟，丘園有角巾。", "君意定何適，我懷知所遵。", "浮沈各異宜，老大貴全真。", "莫作雲霄計，遑遑隨縉紳。"]}