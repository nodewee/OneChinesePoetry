{"author": "杜甫", "period": "唐", "type": "诗", "title": "佳人", "paragraphs": ["絕代有佳人，幽居在空谷。", "自云良家子，零落依草木。", "關中昔喪敗，兄弟遭殺戮。", "官高何足論，不得收骨肉。", "世情惡衰歇，萬事隨轉燭。", "夫壻輕薄兒，新人已如玉。", "合昏尚知時，鴛鴦不獨宿。", "但見新人笑，那聞舊人哭。", "在山泉水清，出山泉水濁。", "侍婢賣珠回，牽蘿補茅屋。", "摘花不插髮，采柏動盈匊。", "天寒翠袖薄，日暮倚修竹。"]}