{"author": "杜甫", "period": "唐", "type": "诗", "title": "奉先劉少府新畫山水障歌", "paragraphs": ["堂上不合生楓樹，怪底江山起煙霧。", "聞君埽却赤縣圖，乘興譴畫滄洲趣。", "畫師亦無數，好手不可遇。", "對此融心神，知君重毫素。", "豈但祁岳與鄭虔，筆迹遠過楊契丹。", "得非懸圃裂，無乃瀟湘飜。", "悄然坐我天姥下，耳邊已似聞清猨。", "反思前夜風雨急，乃是蒲城鬼神人。", "元氣淋漓障猶濕，真宰上訴天應泣。", "野亭春還雜花遠，漁翁暝蹋孤舟立。", "滄浪水深青溟闊，攲岸側島秋毫末。", "不見湘妃鼓瑟時，至今斑竹臨江活。", "劉侯天機精，愛畫入骨髓。", "自有兩兒郎，揮灑亦莫比。", "大兒聰明到，能添老樹巔崖裏。", "小兒心孔開，貌得山僧及童子。", "若耶溪，雲門寺。", "吾獨胡爲在泥滓，青鞵布韤從此始。"]}