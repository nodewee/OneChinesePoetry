{"author": "杜甫", "period": "唐", "type": "诗", "title": "園人送瓜", "paragraphs": ["江間雖炎瘴，瓜熟亦不早。", "柏公鎮夔國，滯務茲一埽。", "食新先戰士，共少及溪老。", "傾筐蒲鴿青，滿眼顏色好。", "竹竿接嵌竇，引注來鳥道。", "沈浮亂水玉，愛惜如芝草。", "落刃嚼冰霜，開懷慰枯槁。", "許以秋蔕除，仍看小童抱。", "東陵跡蕪絕，楚漢休征討。", "園人非故侯，種此何草草。"]}