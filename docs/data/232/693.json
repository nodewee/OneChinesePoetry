{"author": "杜甫", "period": "唐", "type": "诗", "title": "晦日尋崔戢李封", "paragraphs": ["朝光入甕牖，尸寢驚敝裘。", "起行視天宇，春氣漸和柔。", "興來不暇嬾，今晨梳我頭。", "出門無所待，徒步覺自由。", "杖藜復恣意，免值公與侯。", "晚定崔李交，會心真罕儔。", "每過得酒傾，二宅可淹留。", "喜結仁里歡，況因令節求。", "李生園欲荒，舊竹頗修修。", "引客看埽除，隨時成獻酬。", "崔侯初筵色，已畏空尊愁。", "未知天下士，至性有此不。", "草牙既青出，蜂聲亦暖遊。", "思見農器陳，何當甲兵休。", "上古葛天民，不貽黃屋憂。", "至今阮籍等，熟醉爲身謀。", "威鳳高其翔，長鯨吞九洲。", "地軸爲之翻，百川昔亂流。", "當歌欲一放，淚下恐莫收。", "濁醪有妙理，庶用慰沈浮。"]}