{"author": "高適", "period": "唐", "type": "诗", "title": "單父逢鄧司倉覆倉庫因而有贈", "paragraphs": ["邦牧今坐嘯，羣賢趨紀綱。", "四人忽不擾，耕者遙相望。", "粲粲府中妙，授詞如履霜。", "炎炎伏熱時，草木無晶光。", "匹馬度睢水，清風何激揚。", "校緡閱帑藏，發廩欣斯箱。", "邂逅得相逢，歡言至夕陽。", "開襟自公餘，載酒登琴堂。", "舉桮挹山川，寓目窮毫芒。", "白鳥向田盡，青蟬歸路長。", "醉中不惜別，況乃正遊梁。"]}