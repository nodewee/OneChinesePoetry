{"author": "杜甫", "period": "唐", "type": "诗", "title": "太子張舍人遺織成褥段", "paragraphs": ["客從西北來，遺我翠織成。", "開緘風濤湧，中有掉尾鯨。", "逶迤羅水族，瑣細不足名。", "客云充君褥，承君終宴榮。", "空堂魑魅走，高枕形神清。", "領客珍重意，顧我非公卿。", "留之懼不祥，施之混柴荆。", "服飾定尊卑，大哉萬古程。", "今我一賤老，裋褐更無營。", "煌煌珠宮物，寢處禍所嬰。", "歎息當路子，干戈尚縱橫。", "掌握有權柄，衣馬自肥輕。", "李鼎死岐陽，實以驕貴盈。", "來瑱賜自盡，氣豪直阻兵。", "皆聞黃金多，坐見悔吝生。", "奈何田舍翁，受此厚貺情。", "錦鯨卷還客，始覺心和平。", "振我麤席塵，媿客茹藜羹。"]}