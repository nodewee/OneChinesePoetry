{"author": "杜甫", "period": "唐", "type": "诗", "title": "寄贊上人", "paragraphs": ["一昨陪錫杖，卜鄰南山幽。", "年侵腰脚衰，未便陰崖秋。", "重岡北面起，竟日陽光留。", "茅屋買兼土，斯焉心所求。", "近聞西枝西，有谷杉黍稠。", "亭午頗和暖，石田又足收。", "當期塞雨乾，宿昔齒疾瘳。", "裴回虎穴上，面勢龍泓頭。", "柴荆具茶茗，逕路通林丘。", "與子成二老，來往亦風流。"]}