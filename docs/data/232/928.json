{"author": "杜甫", "period": "唐", "type": "诗", "title": "楊監又出畫鷹十二扇", "paragraphs": ["近時馮紹正，能畫鷙鳥樣。", "明公出此圖，無乃傳其狀。", "殊姿各獨立，清絕心有向。", "疾禁千里馬，氣敵萬人將。", "憶昔驪山宮，冬移含元仗。", "天寒大羽獵，此物神俱王。", "當時無凡材，百中皆用壯。", "粉墨形似間，識者一惆悵。", "干戈少暇日，真骨老崖嶂。", "爲君除狡兔，會是飜韝上。"]}