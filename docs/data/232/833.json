{"author": "杜甫", "period": "唐", "type": "诗", "title": "大雨", "paragraphs": ["西蜀冬不雪，春農尚嗷嗷。", "上天回哀眷，朱夏雲鬱陶。", "執熱乃沸鼎，纖絺成緼袍。", "風雷颯萬里，霈澤施蓬蒿。", "敢辭茅葦漏，已喜黍豆高。", "三日無行人，二江聲怒號。", "流惡邑里清，矧茲遠江臯。", "荒庭步鸛鶴，隱几望波濤。", "沈疴聚藥餌，頓忘所進勞。", "則知潤物功，可以貸不毛。", "陰色靜隴畝，勸耕自官曹。", "四鄰耒耜出，何必吾家操。"]}