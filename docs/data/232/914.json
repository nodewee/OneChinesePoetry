{"author": "杜甫", "period": "唐", "type": "诗", "title": "古柏行", "paragraphs": ["孔明廟前有老柏，柯如青銅根如石。", "霜皮溜雨四十圍，黛色參天二千尺。", "君臣已與時際會，樹木猶爲人愛惜。", "雲來氣接巫峽長，月出寒通雪山白。", "憶昨路繞錦亭東，先主武侯同閟宮。", "崔嵬枝幹郊原古，窈窕丹青戶牖空。", "落落盤踞雖得地，冥冥孤高多烈風。", "扶持自是神明力，正直原因造化功。", "大廈如傾要梁棟，萬牛回首丘山重。", "不露文章世已驚，未辭剪伐誰能送。", "苦心豈免容螻蟻，香葉終經宿鸞鳳。", "志士幽人莫怨嗟，古來材大難爲用。"]}