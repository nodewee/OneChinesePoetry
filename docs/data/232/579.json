{"author": "高適", "period": "唐", "type": "诗", "title": "古樂府飛龍曲留上陳左相", "paragraphs": ["德以精靈降，時膺夢寐求。", "蒼生謝安石，天子富平侯。", "尊俎資高論，巖廊挹大猷。", "相門連戶牖，卿族嗣弓裘。", "豁達雲開霽，清明月映秋。", "能爲吉甫頌，善用子房籌。", "階砌思攀陟，門闌尚阻修。", "高山不易仰，大匠本難投。", "跡與松喬合，心緣啓沃留。", "公才山吏部，書癖杜荆州。", "幸沐千年聖，何辭一尉休。", "折腰知寵辱，廻首見沈浮。", "天地莊生馬，江湖范蠡舟。", "逍遙堪自樂，浩蕩信無憂。", "去此從黃綬，歸歟任白頭。", "風塵與霄漢，瞻望日悠悠。"]}