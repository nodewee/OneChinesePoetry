{"author": "杜甫", "period": "唐", "type": "诗", "title": "客堂", "paragraphs": ["憶昨離少城，而今異楚蜀。", "舍舟復深山，窅窕一林麓。", "棲泊雲安縣，消中內相毒。", "舊疾甘載來，衰年得無足。", "死爲殊方鬼，頭白免短促。", "老馬終望雲，南雁意在北。", "別家長兒女，欲起慙筋力。", "客堂序節改，具物對羈束。", "石暄蕨芽紫，渚秀蘆筍綠。", "巴鶯紛未稀，徼麥早向熟。", "悠悠日動江，漠漠春辭木。", "臺郎選才俊，自顧亦已極。", "前輩聲名人，埋沒何所得。", "居然綰章紱，受性本幽獨。", "平生憩息地，必種數竿竹。", "事業只濁醪，營葺但草屋。", "上公有記者，累奏資薄祿。", "主憂豈濟時，身遠彌曠職。", "循文廟算正，獻可天衢直。", "尚想趨朝廷，毫髮裨社稷。", "形骸今若是，進退委行色。"]}