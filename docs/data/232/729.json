{"author": "杜甫", "period": "唐", "type": "诗", "title": "無家別", "paragraphs": ["寂寞天寶後，園廬但蒿藜。", "我里百餘家，世亂各東西。", "存者無消息，死者爲塵泥。", "賤子因陣敗，歸來尋舊蹊。", "人行見空巷，日瘦氣慘悽。", "但對狐與貍，豎毛怒我啼。", "四鄰何所有，一二老寡妻。", "宿鳥戀本枝，安辭且窮棲。", "方春獨荷鋤，日暮還灌畦。", "縣吏知我至，召令習鼓鞞。", "雖從本州役，內顧無所攜。", "近行止一身，遠去終轉迷。", "家鄉既盪盡，遠近理亦齊。", "永痛長病母，五年委溝谿。", "生我不得力，終身兩酸嘶。", "人生無家別，何以爲烝黎。"]}