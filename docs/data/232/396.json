{"author": "高適", "period": "唐", "type": "诗", "title": "和崔二少府登楚丘城作", "paragraphs": ["故人亦不遇，異縣久棲託。", "辛勤失路意，感歎登樓作。", "清晨眺原野，獨立窮寥廓。", "雲散芒碭山，水還睢陽郭。", "繞梁即襟帶，封衛多漂泊。", "事古悲城池，年豐愛墟落。", "相逢俱未展，攜手空蕭索。", "何意千里心，仍求百金諾。", "公侯皆我輩，動用在謀略。", "聖心思賢才，朅來刈葵藿。"]}