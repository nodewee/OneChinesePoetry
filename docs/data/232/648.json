{"author": "杜甫", "period": "唐", "type": "诗", "title": "兵車行", "paragraphs": ["車轔轔，馬蕭蕭，行人弓箭各在腰。", "耶孃妻子走相送，塵埃不見咸陽橋。", "牽衣頓足闌道哭，哭聲直上干雲霄。", "道傍過者問行人，行人但云點行頻。", "或從十五北防河，便至四十西營田。", "去時里正與裹頭，歸來頭白還戍邊。", "邊亭流血成海水，武皇開邊意未已。", "君不聞漢家山東二百州，千村萬落生荆杞。", "縱有健婦把鋤犂，禾生隴畝無東西。", "況復秦兵耐苦戰，被驅不異犬與雞。", "長者雖有問，役夫敢申恨。", "且如今年冬，未休關西卒。", "縣官急索租，租稅從何出？信知生男惡，反是生女好。", "生女猶是嫁比鄰，生男埋沒隨百草。", "君不見青海頭，古來白骨無人收。", "新鬼煩冤舊鬼哭，天陰雨濕聲啾啾。"]}