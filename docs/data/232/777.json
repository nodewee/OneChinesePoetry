{"author": "杜甫", "period": "唐", "type": "诗", "title": "別贊上人", "paragraphs": ["百川日東流，客去亦不息。", "我生苦漂蕩，何時有終極。", "贊公釋門老，放逐來上國。", "還爲世塵嬰，頗帶顦顇色。", "楊枝晨在手，豆子雨已熟。", "是身如浮雲，安可限南北。", "異縣逢舊友，初忻寫胸臆。", "天長關塞寒，歲暮飢凍逼。", "野風吹征衣，欲別向曛黑。", "馬嘶思故櫪，歸鳥盡斂翼。", "古來聚散地，宿昔長荆棘。", "相看俱衰年，出處各努力。"]}