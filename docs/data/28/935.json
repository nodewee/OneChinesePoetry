{"author": "武元衡", "period": "唐", "type": "诗", "title": "安邑里中秋懷寄高員外", "paragraphs": ["原憲素非貧，嵇康自寡欲。", "守道識通窮，達命齊榮辱。", "庭梧變葱蒨，籬菊揚芳馥。", "墜葉翻夕霜，高堂瞬華燭。", "況茲寒夜永，復歎流年促。", "感物思殷勤，懷賢心躑躅。", "雄詞封禪草，麗句陽春曲。", "高德十年兄，異才千里足。", "咫尺邈雪霜，相望如瓊玉。", "欲識歲寒心，松筠更秋綠。"]}