{"author": "王建", "period": "唐", "type": "诗", "title": "織錦曲", "paragraphs": ["大女身爲織錦戶，名在縣家供進簿。", "長頭起樣呈作官，聞道官家中苦難。", "回花側葉與人別，唯恐秋天絲線乾。", "紅縷葳蕤紫茸軟，蝶飛參差花宛轉。", "一梭聲盡重一梭，玉腕不停羅袖卷。", "窗中夜久睡髻偏，橫釵欲墮垂著肩。", "合衣臥時參沒後，停燈起在雞鳴前。", "一匹千金亦不賣，限日未成宮裏怪。", "錦江水涸貢轉多，宮中盡著單絲羅。", "莫言山積無盡日，百丈高樓一曲歌。"]}