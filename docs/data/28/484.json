{"author": "劉商", "period": "唐", "type": "诗", "title": "金井歌", "paragraphs": ["文明化洽天地清，和氣氤氳孕至靈。", "瑞雪不散抱層嶺，陽谷霞光射山頂。", "薙草披沙石竇開，生金曜日明金井。", "虞衡相賀爲禎祥，畏人採攫持殳戕。", "羊馳馬走塵滿道，郡邸封章開建章。", "君王儉德先簡易，贍國肥家在仁義。", "山澤藏金與萬人，宣言郡邑無專利。", "閭閻少長競奔凑，黃金滿袖家富有。", "驩心蹈舞歌皇風，願載謳歌青史中。"]}