{"author": "丘丹", "period": "唐", "type": "诗", "title": "奉使過石門觀瀑", "paragraphs": ["溪上望懸泉，耿耿雲中見。", "披榛上巖岫，峭壁正東面。", "千仞瀉聯珠，一潭噴飛霰。", "嵯𤄓滿山響，坐覺炎氛變。", "照日類虹霓，從風似綃練。", "靈奇既天造，惜處窮海甸。", "吾祖昔登臨，謝公亦遊衍。", "王程懼淹泊，下磴空延眷。", "千里雷尚聞，巒迴樹葱蒨。", "此來共賤役，探討愧前彥。", "永欲洗塵纓，終當愜此願。"]}