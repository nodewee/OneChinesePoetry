{"author": "于鵠", "period": "唐", "type": "诗", "title": "秦越人洞中詠", "paragraphs": ["扁鵲得仙處，傳是西南峰。", "年年山下人，長見騎白龍。", "洞門黑無底，日夜唯雷風。", "清齋將入時，戴星兼抱松。", "石徑陰且寒，地響知遠鐘。", "似行山林外，聞葉履聲重。", "低礙更俯身，漸遠晝夜同。", "時時白蝙蝠，飛入茅衣中。", "行久路轉窄，靜聞水淙淙。", "但願逢一人，自得朝天宮。"]}