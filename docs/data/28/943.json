{"author": "武元衡", "period": "唐", "type": "诗", "title": "長安敘懷寄崔十五", "paragraphs": ["延首直城西，花飛綠草齊。", "迢遙隔山水，悵望思遊子。", "百囀黃鸝細雨中，千條翠柳衡門裏。", "門對長安九衢路，愁心不惜芳菲度。", "風塵冉冉秋復春，鐘鼓喧喧朝復暮。", "漢家宮闕在中天，紫陌朝臣車馬連。", "蕭蕭霓旌合仙杖，悠悠劍佩入爐煙。", "李廣少時思報國，終軍未遇敢論邊。", "無媒守儒行，榮悴紛相映。", "家甚長卿貧，身多公幹病。", "不知身病竟如何，嬾向青山眠薜蘿。", "雞黍空多元伯惠，琴書不見子猷過。", "超名累歲與君同，自歎還隨鷁退風。", "聞說唐生子孫在，何當一爲問窮通。"]}