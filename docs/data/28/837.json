{"author": "崔元翰", "period": "唐", "type": "诗", "title": "奉和聖製重陽旦日百寮曲江宴示懷", "paragraphs": ["偶聖覩昌期，受恩慙弱質。", "幸逢良宴會，況是清秋日。", "遠岫對壺觴，澄瀾映簪紱。", "炮羔備豐膳，集鳳調鳴律。", "薄劣廁英豪，歡娛忘衰疾。", "平臯行雁下，曲渚雙鳧出。", "沙岸菊開花，霜枝果垂實。", "天文見成象，帝念資勤恤。", "探道得玄珠，齋心居特室。", "豈如橫汾唱，其事徒驕逸。"]}