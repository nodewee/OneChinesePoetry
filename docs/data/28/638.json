{"author": "朱灣", "period": "唐", "type": "诗", "title": "題段上人院壁畫古松", "paragraphs": ["石上盤古根，謂言天生有。", "安知草木性，變在畫師手。", "陰深方丈間，直趣幽且閑。", "木紋離披勢搓捽，中裂空心火燒出。", "掃成三寸五寸枝，便是千年萬年物。", "莓苔濃淡色不同，一面死皮生蠹蟲。", "風霜未必來到此，氣色杳在寒山中。", "孤標可玩不可取，能使支公道場古。"]}