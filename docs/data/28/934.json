{"author": "武元衡", "period": "唐", "type": "诗", "title": "秋日對酒", "paragraphs": ["行年過始衰，秋至獨先悲。", "事往憐神魄，感深滋涕洟。", "百憂紛在慮，一醉兀無思。", "寶瑟拂麈匣，徽音凝朱絲。", "幽圃蕙蘭氣，煙窗松桂姿。", "我乏濟時略，杖節撫藩維。", "山川大兵後，牢落空城池。", "驚沙猶振野，綠草生荒陂。", "物變風雨順，人懷天地慈。", "春耕事秋戰，戎馬去封陲。", "波瀾暗超忽，堅白亦磷緇。", "客有自嵩潁，重徵棲隱期。", "丹訣學仙晚，白雲歸谷遲。", "君恩不可報，霜露繞南枝。"]}