{"author": "劉商", "period": "唐", "type": "诗", "title": "銅雀妓", "paragraphs": ["魏主矜蛾眉，美人美於玉。", "高臺無晝夜，歌舞竟未足。", "盛色如轉圜，夕陽落深谷。", "仍令身歿後，尚縱平生慾。", "紅粉淚縱橫，調絃向空屋。", "舉頭君不在，惟見西陵木。", "玉輦豈再來，嬌鬟爲誰綠。", "那堪秋風裏，更舞陽春曲。", "曲罷情不勝，凭闌向西哭。", "臺邊生野草，來去罥羅縠。", "況復陵寢間，雙雙見麋鹿。"]}