{"author": "王建", "period": "唐", "type": "诗", "title": "寄杜侍御", "paragraphs": ["何須服藥覓昇天，粉閣爲郎即是仙。", "買宅但幽從索價，栽松取活不爭錢。", "退朝寺裏尋荒塔，經宿城南看野泉。", "道氣清凝分曉爽，詩情冷瘦滴秋鮮。", "學通儒釋三千卷，身擁旌旗二十年。", "春巷偶過同戶飲，暖窗時與對牀眠。", "破除心力緣書癖，傷瘦花枝爲酒顛。", "今日總來歸聖代，丈人先達幸相憐。"]}