{"author": "王建", "period": "唐", "type": "诗", "title": "寄上韓愈侍郎", "paragraphs": ["重登大學領儒流，學浪詞鋒壓九州。", "不以雄名疎野賤，唯將直氣折王侯。", "詠傷松桂青山瘦，取盡珠璣碧海愁。", "敍述異篇經總別，鞭驅險句最先投。", "碑文合遣貞魂謝，史筆應令諂骨羞。", "清俸探將還酒債，黃金旋得起書樓。", "參來擬設官人禮，朝退多逢月閣遊。", "見說雲泉求住處，若無知薦一生休。"]}