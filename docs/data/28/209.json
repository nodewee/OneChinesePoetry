{"author": "王建", "period": "唐", "type": "诗", "title": "送裴相公上太原", "paragraphs": ["還攜堂印向幷州，將相兼權是武侯。", "時難獨當天下事，功成却進手中籌。", "再三陳乞罏煙裏，前後封章玉案頭。", "朱架早朝立劒戟，綠槐殘雨看張油。", "遙知塞雁從今好，直得漁陽已北愁。", "邊鋪警巡旗盡換，山城候館壁重修。", "千羣白刃兵迎節，十對紅妝妓打毬。", "聖主分明交暫去，不須高起見京樓。"]}