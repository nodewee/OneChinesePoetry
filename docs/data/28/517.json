{"author": "劉商", "period": "唐", "type": "诗", "title": "合肥至日愁中寄鄭明府", "paragraphs": ["失計爲卑吏，三年滯楚鄉。", "不能隨世俗，應是昧行藏。", "白璧空無玷，黃沙只自傷。", "暮天鄉思亂，曉鏡鬢毛蒼。", "灰管移新律，窮陰變一陽。", "歲時人共換，幽憤日先長。", "拙宦慚知己，無媒悔自強。", "迍邅羞薄命，恩惠費餘光。", "衆口誠難稱，長川却易防。", "魚竿今尚在，行此掉滄浪。"]}