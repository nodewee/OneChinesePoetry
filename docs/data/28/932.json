{"author": "武元衡", "period": "唐", "type": "诗", "title": "旬假南亭寄熊郎中", "paragraphs": ["旬休屏戎事，涼雨北窗眠。", "江城一夜雨，萬里繞山川。", "草木散幽氣，池塘鳴早蟬。", "妍芳落春後，旅思生秋前。", "紅槿粲庭豔，綠蒲繁渚煙。", "行歌獨謠酌，坐發朱絲弦。", "哀玉不可扣，華燭徒湛然。", "聞君樂林臥，郡閣曠周旋。", "酬對龍象侶，灌注清泠泉。", "如何無礙智，猶苦病纏牽。"]}