{"author": "于鵠", "period": "唐", "type": "诗", "title": "寄盧儼員外秋衣詞", "paragraphs": ["寄遠空以心，心誠亦難知。", "篋中有秋帛，裁作遠客衣。", "縫製雖女功，尺度手自持。", "容貌常目中，長短不復疑。", "斜縫密且堅，遊客多塵緇。", "意欲都無言，澣濯耐歲時。", "殷勤託行人，傳語慎勿遺。", "別來年已老，亦聞鬢成絲。", "縱然更相逢，握手唯是悲。", "所寄莫復棄，願見長相思。"]}