{"author": "劉商", "period": "唐", "type": "诗", "title": "賦得射雉歌送楊協律表弟赴婚期", "paragraphs": ["昔日才高容貌古，相敬如賓不相覩。", "手奉蘋蘩喜盛門，心知禮義感君恩。", "三星照戶春空盡，一樹桃花竟不言。", "結束車輿強遊往，和風霽日東臯上。", "鸞鳳參差陌上行，麥苗縈隴雉初鳴。", "修容盡飾將何益，極慮呈材欲導情。", "六藝從師得機要，百發穿楊含絕妙。", "白羽風馳碎錦毛，青娥怨處嫣然笑。", "楊生詞賦比潘郎，不似前賢貌不揚。", "聽調琴弄能和室，更解彎弧足自防。", "秋深爲爾持圓扇，莫忘魯連飛一箭。"]}