{"author": "李夷簡", "period": "唐", "type": "诗", "title": "西亭暇日書懷十二韻獻上相公", "paragraphs": ["勝賞不在遠，憮然念玄搜。", "茲亭有殊致，經始富人侯。", "澄澹分沼沚，縈迴間林丘。", "荷香奪芳麝，石溜當鳴球。", "撫俗來康濟，經邦去咨謀。", "寬明洽時論，惠愛聞甿謳。", "代斵豈容易，守成獲優游。", "文翁舊學校，子產昔田疇。", "琬琰富佳什，池臺想舊遊。", "誰言矜改作，曾是日增修。", "憲省忝陪屬，岷峨嗣徽猷。", "提攜當有路，勿使滯刀州。"]}