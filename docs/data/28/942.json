{"author": "武元衡", "period": "唐", "type": "诗", "title": "桃源行送友", "paragraphs": ["武陵川徑入幽遐，中有雞犬秦人家，家傍流水多桃花。", "桃花兩邊種來久，流水一通何時有。", "垂條落蘂暗春風，夾岸芳菲至山口。", "歲歲年年能寂寥，林下青苔日爲厚。", "時有仙鳥來銜花，曾無世人此攜手。", "可憐不知若爲名，君往從之多所更。", "古驛荒橋平路盡，崩湍怪石小溪行。", "相見維舟登覽處，紅堤綠岸宛然成。", "多君此去從仙隱，令人晚節悔營營。"]}