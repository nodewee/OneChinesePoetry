{"author": "李約", "period": "唐", "type": "诗", "title": "城南訪裴氏昆季", "paragraphs": ["相思起中夜，夙駕訪柴荆。", "早霧桑柘隱，曉光溪澗明。", "村蹊嵩棘間，往往斷新耕。", "貧野煙火微，晝無烏鳶聲。", "田頭逢餉人，道君南山行。", "南山千里峰，盡是相思情。", "野老無拜揖，村童多躶形。", "相呼看車馬，顏色喜相驚。", "荒圃雞豚樂，雨牆禾莠生。", "欲君知我來，壁上空書名。"]}