{"author": "于鵠", "period": "唐", "type": "诗", "title": "過凌霄洞天謁張先生祠", "paragraphs": ["戢戢亂峰裏，一峰獨凌天。", "下看如尖高，上有十里泉。", "志人愛幽深，一住五十年。", "懸牘到其上，乘牛耕藥田。", "衣食不下求，乃是雲中仙。", "山僧獨知處，相引衝碧煙。", "斷崖晝昏黑，槎臬橫隻椽。", "面壁攀石稜，養力方敢前。", "累歇日已沒，始到茅堂邊。", "見客不問誰，禮質無周旋。", "醉臥枕欹樹，寒坐展青氈。", "折松掃藜牀，秋菓顏色鮮。", "鍊蜜敲石炭，洗澡乘瀑泉。", "白犬舐客衣，驚走聞腥膻。", "乃知軒冕徒，寧比雲壑眠。"]}