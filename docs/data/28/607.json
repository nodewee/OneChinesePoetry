{"author": "劉復", "period": "唐", "type": "诗", "title": "長歌行", "paragraphs": ["淮南木落秋雲飛，楚宮商歌今正悲。", "青春白日不與我，當壚舉酒勸君持。", "出門驅馳四方事，徒用辛勤不得意。", "三山海底無見期，百齡世間莫虛棄。", "君不見金城帝業漢家有，東制諸侯欲長久。", "姦雄竊命風塵昏，函谷重關不能守。", "龍蛇出沒經兩朝，胡虜憑陵大道銷。", "河水東流宮闕盡，五陵松柏自蕭蕭。"]}