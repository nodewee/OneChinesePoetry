{"author": "于鵠", "period": "唐", "type": "诗", "title": "宿西山修下元齋詠", "paragraphs": ["幽人在何處，松檜深冥冥。", "西峰望紫雲，知處安期生。", "沐浴溪水暖，新衣禮仙名。", "脫屐入靜堂，遶像隨禮行。", "碧紗籠寒燈，長幡綴金鈴。", "林下聽法人，起坐枯葉聲。", "啓奏修律儀，天曙山鳥鳴。", "分行布菅茅，列坐滿中庭。", "持齋候撞鐘，玉函散寶經。", "焚香開卷時，照耀金室明。", "投簡石洞深，稱過上帝靈。", "學道能苦心，自古無不成。"]}