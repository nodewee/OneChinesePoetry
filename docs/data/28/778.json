{"author": "于鵠", "period": "唐", "type": "诗", "title": "早上凌霄第六峰入紫谿禮白鶴觀祠", "paragraphs": ["路轉第六峰，傳是十里程。", "放石試淺深，䃂壁虵鳥驚。", "欲下先襞衣，路底避枯莖。", "迴途歇嵌窟，整帶重冠纓。", "及到紫石溪，晻晻已天明。", "漸近神仙居，桂花濕溟溟。", "陰苔無人蹤，時得白鶴翎。", "忽然見朱樓，象牌題玉京。", "沈沈五雲影，香風散縈縈。", "清齋上玉堂，窗戶懸水精。", "青童撞金屑，杵臼聲丁丁。", "膻腥遙問誰，稽首稱姓名。", "若容在溪口，願乞殘雲英。"]}