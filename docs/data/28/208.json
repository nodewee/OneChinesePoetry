{"author": "王建", "period": "唐", "type": "诗", "title": "寄賀田侍中東平功成", "paragraphs": ["使回高品滿城傳，親見沂公在陣前。", "百里旗幡衝即斷，兩重衣甲射皆穿。", "探知點檢兵應怯，算得新移柵未堅。", "營被數驚乘勢破，將經頻敗遂生全。", "密招殘寇防人覺，遙斬元兇恐自專。", "首讓諸軍無敢近，功歸部曲不爭先。", "開通州縣斜連海，交割山河直到燕。", "戰馬散驅還逐草，肉牛齊散却耕田。", "府中獨拜將軍貴，門下兼分宰相權。", "唐史上頭功第一，春風雙節好朝天。"]}