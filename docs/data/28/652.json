{"author": "朱灣", "period": "唐", "type": "诗", "title": "寒城晚角", "paragraphs": ["高臺高高畫角雄，五更初發寒城中。", "寒城北臨大河水，淇門賊烽隔岸是。", "長風送過黎陽川，我軍氣雄賊心死。", "羇人此夜寐不成，萬里邊情枕上生。", "乍似隴頭戍，寒泉幽咽流不住。", "又如巴江頭，啼猨帶雨斷續愁。", "忽憶嫖姚北征伐，空山宿兵寒對月。", "一聲老將起，三奏行人發。", "冀馬爲之嘶，朔雲爲之結。", "二十年來天下兵，到處不曾無此聲。", "洛陽陌，長安路。", "角聲朝朝兼暮暮，平居聞之尚難度。", "何況天山征戍兒，雲中下營雪裏吹。"]}