{"author": "劉復", "period": "唐", "type": "诗", "title": "出三城留別幕中三判官", "paragraphs": ["翔禽託高柯，倦客念主人。", "恩義有所知，四海同一身。", "況皆曠大姿，翰音見良辰。", "陳規佐武略，高視據要津。", "常願投素誠，今果得所申。", "金罍列四座，廣廈無氛塵。", "留連徂暑中，觀望歷數旬。", "河山險以固，士卒勇且仁。", "飭裝去未歸，相追越城闉。", "愧無青玉案，緘佩永不泯。"]}