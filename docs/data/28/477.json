{"author": "劉商", "period": "唐", "type": "诗", "title": "哭韓淮端公兼上崔中丞", "paragraphs": ["堅貞與和璧，利用歸干將。", "金玉徒自寶，高賢無比方。", "挺生巖松姿，孤直凌雪霜。", "亭亭結清陰，不競桃李芳。", "讀書哂霸業，翊贊思皇王。", "千載有疑議，一言能否臧。", "儒風久淪弊，顏閔壽不長。", "邦國豈殄瘁，斯人今又亡。", "別離長春草，存沒隔楚鄉。", "聞問尚書慟，淚凝向日黃。", "奄忽薤露晞，杳冥泉夜長。", "賢愚自修短，天色空蒼蒼。", "銘旌歛歸魂，荆棘生路傍。", "門柳日蕭索，繐帷掩空堂。", "燈孤晦處明，高節歿後彰。", "芳蘭已灰燼，幕府留餘香。", "常愛獨坐尊，繡衣如雁行。", "至今虛左位，言發淚霑裳。"]}