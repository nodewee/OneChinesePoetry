{"author": "劉商", "period": "唐", "type": "诗", "title": "秋夜聽嚴紳巴童唱竹枝歌", "paragraphs": ["巴人遠從荆山客，回首荆山楚雲隔。", "思歸夜唱竹枝歌，庭槐葉落秋風多。", "曲中歷歷敘鄉土，鄉思綿綿楚詞古。", "身騎吳牛不畏虎，手提簑笠欺風雨。", "猨啼日暮江岸邊，綠蕪連山水連天。", "來時十三今十五，一成新衣已再補。", "鴻雁南飛報鄰伍，在家歡樂辭家苦。", "天晴露白鐘漏遲，淚痕滿面看竹枝。", "曲終寒竹風裊裊，西方落日東方曉。"]}