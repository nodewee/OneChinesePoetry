{"author": "袁高", "period": "唐", "type": "诗", "title": "茶山詩", "paragraphs": ["禹貢通遠俗，所圖在安人。", "後王失其本，職吏不敢陳。", "亦有姦佞者，因茲欲求伸。", "動生千金費，日使萬姓貧。", "我來顧渚源，得與茶事親。", "甿輟耕農耒，采采實苦辛。", "一夫旦當役，盡室皆同臻。", "捫葛上欹壁，蓬頭入荒榛。", "終朝不盈掬，手足皆鱗皴。", "悲嗟遍空山，草木爲不春。", "陰嶺芽未吐，使者牒已頻。", "心爭造化功，走挺麋鹿均。", "選納無晝夜，搗聲昏繼晨。", "衆工何枯櫨，俯視彌傷神。", "皇帝尚巡狩，東郊路多堙。", "周迴遶天涯，所獻愈艱勤。", "況減兵革困，重茲固疲民。", "未知供御餘，誰合分此珍。", "顧省忝邦守，又慙復因循。", "茫茫滄海間，丹憤何由申。"]}