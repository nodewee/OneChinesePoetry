{"author": "于鵠", "period": "唐", "type": "诗", "title": "山中訪道者", "paragraphs": ["觸煙入溪口，岸岸唯檉櫟。", "其中盡碧流，十里不通屐。", "出林山始轉，絕徑緣峭壁。", "把藤借行勢，側足憑石脈。", "㰹牙斷行處，光滑猿猱跡。", "忽然風景異，乃到神仙宅。", "天晴茅屋頭，殘雲蒸氣白。", "隔窗梳髮聲，久立聞吹笛。", "抱琴出門來，不顧人間客。", "山院不灑掃，四時自虛寂。", "落葉埋長松，出地纔數尺。", "曾讀上清經，知注長生籍。", "願示不死方，何山有瓊液。"]}