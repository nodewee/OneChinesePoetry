{"author": "鮑防", "period": "唐", "type": "诗", "title": "元日早朝行", "paragraphs": ["乾元發生春爲宗，盛德在木斗建東。", "東方歲星大明宮，南山喜氣搖晴空。", "望雲五等舞萬玉，獻壽一聲出千峰。", "文昌隨彩禮樂正，太平下直旌旗紅。", "師曠應律調黃鍾，王良運策調時龍。", "玄冥無事歸朔土，青帝放身入朱宮。", "九韶九變五聲裏，四方四友一身中。", "天何言哉樂無窮，廣成彭祖爲三公。", "野臣潛隨擊壤老，日下鼓腹歌可封。"]}