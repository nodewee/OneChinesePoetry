{"author": "劉商", "period": "唐", "type": "诗", "title": "姑蘇懷古送秀才下第歸江南", "paragraphs": ["姑蘇臺枕吳江水，層級鱗差向天倚。", "秋高露白萬林空，低望吳田三百里。", "當時雄盛如何比，千仞無根立平地。", "臺前夾月吹玉鸞，臺上迎涼撼金翠。", "銀河倒瀉君王醉，灩酒峩冠眄西子。", "宮娃酣態舞娉婷，香飆四颯青城墜。", "伍員結舌長噓嚱，忠諫無因到君耳。", "城烏啼盡海霞銷，深掩金屏日高睡。", "王道潛隳伍員死，可嘆斗間瞻王氣。", "會稽句踐擁長矛，萬馬鳴蹄掃空壘。", "瓦解冰銷真可恥，凝豔妖芳安足恃。", "可憐荒堞晚冥濛，麋鹿呦呦達遺址。", "君懷逸氣還東吳，吟狂日日遊姑蘇。", "興來下筆到奇景，瑤盤迸灑蛟人珠。", "大鵬矯翼翻雲衢，嵩峰霽後凌天孤。", "海潮秋打羅剎石，月魄夜當彭蠡湖。", "有時凝思家虛無，霓幢彷彿遊仙都。", "琳琅暗戛玉華殿，天香靜褭金芙蕖。", "君聲日下聞來久，清贍何人敢敵手。", "我逃名迹遁西林，不得灞陵傾別酒。", "莫便五湖爲隱淪，年年三十昇仙人。"]}