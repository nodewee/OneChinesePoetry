{"author": "釋重顯", "period": "宋", "type": "诗", "title": "送善暹首座", "paragraphs": ["名之基，實之蒂，深兮固兮宛相繼。", "古之名也在希聲，今之實也同浮瞖。", "子州善卷之流也，堯驅舜馳讓無暇。", "歸兮歸兮歸不歸，到頭未出冥冥者。", "吾徒孰謂標奇絕，動靜憑君試甄别。", "葉零零兮秋暮半凋，花片片兮春暖齊發。", "暹禪老，暹禪老，意曾高。", "曠排沽待，忽致譏褒。", "天人列請兮屢輕笑，祖佛位卑兮還擬逃。", "我恐逃之逃不得，大方無外皆充塞。", "茫茫擾擾知何極，八面香風惹衣裓。"]}