{"author": "釋重顯", "period": "宋", "type": "诗", "title": "三寶讚 法寶", "paragraphs": ["後得智生功德聚，大悲留演潤禽魚。", "貫花雖自科千品，標月還歸理一如。", "過量劫應期廣布，刹那心合未忘書。", "四衢道內抛紅焰，五欲波中綻白蕖。", "排斥衆魔登壽域，引攜諸子下安車。", "義天星象熒熒也，辭海波瀾浩浩歟。", "違背此恩難拯拔，遭逢末世豈躊躇。", "聞來半偈須相斆，惜去全身莫共居。", "飛辯恨曾虧激問，頤幽欣且免長噓。", "生生頂奉輝心鏡，廓照塵勞信有餘。"]}