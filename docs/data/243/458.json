{"author": "釋智圓", "period": "宋", "type": "诗", "title": "孤山種桃", "paragraphs": ["領童閑荷鋤，埋核間羣木。", "他人顧我笑，豈察我心曲。", "我欲千樹桃，夭夭徧山谷。", "山椒如錦斕，山墟若霞簇。", "下照平湖水，上繞幽人屋。", "清香滿鄰里，濃艷蔽林麓。", "奪取武陵春，來悅游人目。", "花開復花落，知榮必有辱。", "榮辱苟能齊，人人心自足。", "須知我種桃，可以化風俗。"]}