{"author": "釋智圓", "period": "宋", "type": "诗", "title": "送進士萬知古", "paragraphs": ["經明行修徒爾爲，一名屢點春官闈。", "時之不利非戰罪，歸山且著老萊衣。", "清時貧賤誠堪恥，侏儒太飽朔方饑。", "男兒會有及親祿，安能泉石久低眉。", "束書依舊西入闕，壯心潛與青雲期。", "秋風嫋嫋孤魂斷，古道迢迢去馬遲。", "驥稱其德不稱力，神駿唯應伯樂知。"]}