{"author": "釋智圓", "period": "宋", "type": "诗", "title": "述韓柳詩", "paragraphs": ["退之排釋氏，子厚多能仁。", "韓柳既道同，好惡安得倫。", "一斥一以贊，俱令儒道伸。", "柳州碑曹溪，言釋還儒淳。", "吏部讀墨子，謂墨與儒鄰。", "吾知墨兼愛，此釋何疏親。", "許墨則許釋，明若仰穹旻。", "去就亦已異，其旨由來均。", "後生學韓文，於釋長狺狺。", "未知韓子道，先學韓子嗔。", "忘本以競末，今古空勞神。"]}