{"author": "滕涉", "period": "宋", "type": "诗", "title": "游泰山靈巖寺", "paragraphs": ["山半舊招提，捫蘿躡石梯。", "佳名標四絕，勝境出三齊。", "殿古煙霞窟，庭深檜柏蹊。", "嶽靈分地界，雲險接天倪。", "香篆清風褭，松廊翠巘低。", "飛塵無路入，幽鳥隔巖啼。", "破夢泉聲急，飄涼竹韻凄。", "微陽生頂上，殘月落峰西。", "暫到猶塵慮，長居信覺迷。", "致君功業就，向此卜幽棲。"]}