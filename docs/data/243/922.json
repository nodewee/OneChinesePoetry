{"author": "釋重顯", "period": "宋", "type": "诗", "title": "答天童新和尚", "paragraphs": ["中峰深且寒，欹接海邊島。", "松凋不死枝，花坼未萌草。", "飛瀑吼蛟宮，幽徑分鳥道。", "伊余空寂徒，浮光寄枯槁。", "冥遊天地間，誰兮可尋討。", "孤立雲霞外，誰兮可長保。", "兹來仁者來，還稱太白老。", "荷策扣巖扃，重席展懷抱。", "示我商頌清，休誇郢歌好。", "報投慚抒辭，難以論嘉藻。"]}