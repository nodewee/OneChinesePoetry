{"author": "釋智圓", "period": "宋", "type": "诗", "title": "送惟鳳師歸四明", "paragraphs": ["未識鳳師面，早熟鳳師名。", "毓靈本岷峨，弱冠遊神京。", "出處忌非類，交結皆名卿。", "高談駭衆聽，雅唱歸羣英。", "曩歲來淛陽，相逢水心亭。", "論懷道且同，對坐眼彌青。", "尋幽泛輕舟，待月步閑庭。", "翌日倏分攜，南北各如萍。", "我尋住孤山，師亦往東明。", "人間一爲別，天上七周星。", "江湖既相望，喣沫安足評。", "今年春之暮，草堂花飄零。", "睡起乍憑欄，竹外聞人聲。", "忽報鳳師至，屣履出相迎。", "借問胡爲來，告我以其誠。", "度支司外計，夕拜臨茲城。", "二賢俱我舊，故得尋其盟。", "夏來西湖西，爲鄰樂幽貞。", "朝登隱君堂，暮叩中庸扃。", "引望雲山遙，銷暑竹風清。", "論詩貴無邪，體道極無形。", "倏忽時節移，秋風拂簷楹。", "趨裝俄告別，鄞江指歸程。", "適來既無事，適去豈關情。", "孤帆侵曉飛，歸櫓連宵鳴。", "風波視世態，水月悟浮榮。", "仍知臯鶴性，不爲塵網縈。"]}