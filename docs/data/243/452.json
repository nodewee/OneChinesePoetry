{"author": "釋智圓", "period": "宋", "type": "诗", "title": "言志", "paragraphs": ["疇昔學爲文，擬盡周孔道。", "心勞道未至，壯歲成衰老。", "疇昔學爲詩，模範風雅詞。", "立言多諷喻，反爲時人嗤。", "爲詩復爲文，嗟嗟不復古。", "訓世無纖益，何爲自勞苦。", "權門既不游，青山寧合負。", "一來林下居，四載不出戶。", "退省爲佛徒，講經自裨補。", "憧憧來學輩，往往入深塢。", "智者乃吾宗，龍猛乃吾祖。", "寒窗夜摛毫，虛堂晝揮麈。", "翼此二聖心，欲令萬物睹。", "羸羸長抱疾，行年四十五。", "草堂三四間，牢落連雲洞。", "經時無客來，衡門絕迎送。", "榻有無弦琴，向風時一弄。", "窗列楞嚴典，要言長諷誦。", "真妄一無得，超然誰與共。", "凡聖病眼花，死生春夜夢。", "病差夢已醒，萬彙徒營營。"]}