{"author": "釋智圓", "period": "宋", "type": "诗", "title": "讀韓文詩", "paragraphs": ["女媧鍊五石，能補青天缺。", "共工觸不周，能令地維絕。", "楊孟既云沒，儒風幾殘滅。", "妖辭惑常聽，淫文蠹正說。", "南朝尚徐庾，唐興重盧駱。", "雕篆鬬呈巧，仁義咸遺落。", "王霸道不明，煙花心所託。", "文不可終否，天生韓吏部。", "叱僞俾歸真，鞭今使復古。", "異端維既絕，儒宗缺皆補。", "高文七百篇，炳若日月懸。", "力扶姬孔道，手持文章權。", "來者知尊儒，孰不由茲焉。", "我生好古風，服讀長灑蒙。", "何必唐一經，文道方可崇。"]}