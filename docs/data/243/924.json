{"author": "釋重顯", "period": "宋", "type": "诗", "title": "贈别太臻禪者", "paragraphs": ["武陵山水何秘邃，元化功兮不容易。", "壇曾善卷韜龍光，洞亦桃花副麟趾。", "仍思昔日吾祖浩浩提綱宗，消息曠斷寰宇空。", "又聞高大舜讓公器，祥瑞却生蘆葦叢。", "人由境兮冥道德，境有人兮分玉石。", "臻禪本自偃殊方，忽向其中誕孤跡。", "迢迢海甸來尋我，一十二年同冷坐。", "羽翼摶風今是時，拂盡天雲乃飛過。"]}