{"author": "釋智圓", "period": "宋", "type": "诗", "title": "暮秋書齋述懷寄守能師", "paragraphs": ["杜門無俗交，塵事任浩浩。", "空齋學佛外，六經恣論討。", "仁義志不移，貧病誰相惱。", "天命唯我樂，百神非吾禱。", "爲文宗孔孟，開談黜莊老。", "諛諂音聲惡，寂寥滋味好。", "褰帷愁緒絕，憑欄寒氣早。", "雁影沈遠空，蟲鳴咽衰草。", "伊余何爲者，力擬行正道。", "願揚君子風，澆浮一除掃。"]}