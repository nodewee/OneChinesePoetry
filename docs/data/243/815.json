{"author": "釋重顯", "period": "宋", "type": "诗", "title": "春風辭寄武威石秘校", "paragraphs": ["春風何蕭蕭，和雨復兼雪。", "坼花功未深，偃草勢曾烈。", "毗城癡愛老，怯寒對清拙。", "襄巖影響士，難御同孤劣。", "鼇峰人不來，柴門亦休閉。", "松頭栗鼠下，時把藤牀囓。", "庭際霜禽歸，屢啄雪錢缺。", "一旦春風息，暖日生林樾。", "幽徑磐百上，拄筇行且歇。", "無絃兮莫彈，有語兮存舌。", "冷落流水聲，古之若爲說。", "凋殘早梅樹，今之若爲别。", "俯仰身力輕，翻憶春風切。", "爲吾吹却塵，欲革分岐轍。", "爲吾吹却雲，欲問遼空月。", "不知天地間，堪爲誰交結。"]}