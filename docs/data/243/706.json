{"author": "穆脩", "period": "宋", "type": "诗", "title": "丙寅春雨", "paragraphs": ["天地開春暉，羣陰争閉之。", "行行二月路，寒威切人肌。", "淫雨恣凌虐，淹旬下無時。", "頑雲掃復合，直向平地垂。", "蒸人共愁嘆，萬物皆瘡痍。", "衆木有芳華，摧沮不得施。", "青苞斂絳萼，同向枝上萎。", "民麥悲已病，泥中聊參差。", "嘉穀失播種，雖晴諒胡爲。", "蠢彼田中氓，豈惟念身饑。", "州縣責常賦，嗷嗷訴之誰。", "幸不爲盜起，多應盡流離。", "吁嗟致此異，其咎安所尸。", "悒悒窮巷士，屏身伏茅茨。", "讀書抗前古，得失心頗窺。", "天理不難究，可以人事知。", "且欲上其說，懼非己所宜。", "有職彼尚默，未當僭汝卑。", "勉汝無妄言，言出禍汝隨。", "誰識此懷抱，獨自空嗟嘻。"]}