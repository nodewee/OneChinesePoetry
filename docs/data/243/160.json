{"author": "釋智圓", "period": "宋", "type": "诗", "title": "貽葉秀才詩", "paragraphs": ["松柏異衆木，歲寒陵嚴霜。", "蘭茝異衆草，林深發幽香。", "須知君子道，不爲窮困傷。", "須知君子言，唯爲仁義彰。", "夫君真儒者，言行何優長。", "文宗軻兼雄，志嫉墨與楊。", "攘袂叱浮僞，百感生剛腸。", "峨冠事禮容，羣小畏矜莊。", "去年遊霅溪，相逢秋氣涼。", "傾蓋既如舊，寄宿林間房。", "開懷黜二霸，議道歸三王。", "月席屢更僕，風軒時飄霜。", "相遇分既洽，相別情彌傷。", "今年住孤山，夫君又來杭。", "泛舟頻相尋，道舊皆夕陽。", "君惟儒家流，才術況汪洋。", "終期正禮樂，勿事和塵光。", "青雲即奮飛，庶見儒風揚。"]}