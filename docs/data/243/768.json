{"author": "釋重顯", "period": "宋", "type": "诗", "title": "送昭敏首座", "paragraphs": ["君不見，鷲峰勝集，百萬茫茫等閑過，壞衲之外皆清墮。", "君又不見，熊嶺孤運，歲月索索艱難生，深雪之中有一箇。", "宛轉流落千餘年，危分嶮布空平闐。", "弁龍蛇兮眼何正，擒虎兕兮機不全。", "石窗四顧滄溟窄，寥寥不許白雲白。", "掣斷金鎖天麒麟，高舉鐵鞭擊三百。", "猶輕舍，争知也，别有七星光鬭射。", "風前把欲贈行人，將報不平遶天下。"]}