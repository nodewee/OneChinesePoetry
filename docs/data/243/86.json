{"author": "陳賡", "period": "宋", "type": "诗", "title": "平水神祠歌", "paragraphs": ["黄河如絲導崑崙，萬里南下突禹門。", "支流潛行天地底，派作八道如霆奔。", "吾聞川真嶽靈有真宰，況乃利澤開洪源。", "龍神窟宅瞰平野，千古廟貌何雄尊。", "深林含蓄雷雨潤，冷殿似带波濤痕。", "我來南州走塵坌，執熱未濯憂思煩。", "試斟百冽洗肝肺，一勺注腹清且燉。", "悠然晞風坐東廡，倏見繪畫如飛騫。", "仙宮華裾乘朱軒，旗纛掩藹蛟伏轅。", "雷公電母踏煙霧，天吳海若驅鼉黿。", "何時借取霹靂手，倒挽銀漢清乾坤。", "廟前老翁顧我語，孺子未易排天閽。", "何爲高論乃如此，一笑春風滿面溫。", "是時三月遊人繁，男女雜遝簫鼓喧。", "騫茭沈玉笑靈貺，割牲釃酒傳巫言。", "巫言恍惚廟扉闔，拜手上馬山煙昏。"]}