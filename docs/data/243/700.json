{"author": "穆脩", "period": "宋", "type": "诗", "title": "希言官舍種花", "paragraphs": ["纔初看君栽小園，已報新花着桃李。", "感時睠物情何多，發咏長篇託興比。", "爲言桃李富花實，君子盛德尤所似。", "蒨蒨相倚臨芳辰，輔導春功如宰揆。", "旁有百卉爭妍舒，特煩花匠施劂剞。", "誇紅鬭紫亦可憐，各事繁華一時爾。", "繁盛寧將此花同，令人慕翫狂不已。", "羲和奔御催春歸，祗得銜杯且歡喜。", "君看灼灼枝上英，半雜泥塵成落蕊。", "盛衰不獨草木然，人事悠悠盡如此。"]}