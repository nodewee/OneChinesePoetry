{"author": "釋智圓", "period": "宋", "type": "诗", "title": "寄所知", "paragraphs": ["寵辱不關念，揚名日更新。", "但憐君道在，寧顧謫官頻。", "故國拋天外，全家寄水濱。", "堂空巢少燕，門冷謁無人。", "直氣終干斗，剛腸肯泣麟。", "逍遙輕嗣立，乾沒笑安仁。", "愛生長思闕，尋幽且養神。", "伴閑初種竹，出使舊埋輪。", "佞古終期斷，民冤必爲伸。", "他年修史傳，誰可繼清塵。"]}