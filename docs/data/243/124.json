{"author": "張師錫", "period": "宋", "type": "诗", "title": "老兒詩亦五十韻", "paragraphs": ["鬢髮盡皤然，眉分白雪鮮。", "週遮延客話，傴僂抱孫憐。", "無病常供粥，非寒亦衣綿。", "假溫衾擁背，借力仗搘肩。", "貌比三峰客，年過四皓仙。", "喚方離枕上，扶始到門前。", "毎愛烹山茗，常嫌飣石蓮。", "耳聾如塞纊，眼暗似籠烟。", "宴坐羸憑几，乘騎困嚲鞭。", "頭搖如轉旋，唇動若抽牽。", "骨冷愁離火，牙疼怯漱泉。", "形骸將就木，嚢槖尚貪錢。", "膠睫乾眵綴，黏髭冷涕懸。", "披裘腰懶繫，濯手袖慵揎。", "擡舉衣頻喚，扶持藥屢煎。", "坐多茵易破，行少履難穿。", "喜婢裁裙布，嗔妻買粉鈿。", "房教深下幕，牀遣厚鋪氈。", "琴聽憐三樂，圖張笑七賢。", "看嫌經字小，敲磬喜聲圓。", "食罷羹流袂，杯餘酒带涎。", "樂來須遣罷，醫到久相延。", "裹帽縱横掠，梳頭取次纒。", "長吁思往事，多感聽哀絃。", "氣注腰還重，風牽口便偏。", "墓松先遣種，誌石預教鐫。", "客到惟求藥，僧來忽問禪。", "養茶懸竈壁，曬艾曝簷椽。", "怒僕空睜眼，嗔兒謾握拳。", "心驚嫌蹴踘，脚軟怕秋千。", "局縮同寒狖，摧豗似飽鳶。", "觀瞻多目眩，牽動即頭旋。", "女嫁求紅燭，男婚乞綵牋。", "已聞捐几杖，寧更佩韋弦。", "賓客身非與，兒孫事已傳。", "養和屏作伴，如意拂相連。", "久棄登山屐，惟存負郭田。", "呻吟朝不樂，展轉夜無眠。", "呼稚臨床畔，看書就枕邊。", "冷疑懷貯水，虚訝耳聞蟬。", "束帛非無分，安車信有緣。", "伏生甘坐末，絳老讓行先。", "拘急將風夜，昏沈欲雨天。", "雞皮塵漸漬，齯齒食頻填。", "毎憶居郎署，常思釣渭川。", "喜逢迎佛會，羞赴賞花筵。", "徑狹容移檻，階危索減磚。", "好生焚鳥網，惡殺拆漁船。", "既感桑榆日，常嗟蒲柳年。", "長思當弱冠，悔不剩狂顛。"]}