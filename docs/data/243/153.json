{"author": "釋智圓", "period": "宋", "type": "诗", "title": "海上五山歌", "paragraphs": ["五山峨峨聳海心，海波上下隨升沉。", "羣仙同往訴天帝，巨鼇十五受天制。", "一一巨鼇戴一山，一交三萬六千歲。", "無何龍伯約六鼇，兩山從此溺波濤。", "羣仙播遷作遊客，上帝憑怒誅龍伯。", "因知快樂非長久，三界元空何所有。", "莫於蝸角鬬雄豪，海上仙山尚摧朽。"]}