{"author": "釋重顯", "period": "宋", "type": "诗", "title": "送從吉禪者", "paragraphs": ["君不見行路難，亦容易，握草爲金不爲貴。", "難曾平地湧波瀾，易復到處列祥瑞。", "堪笑堪悲能幾幾，天上人間立高軌。", "兄弟十字越參星，一義同心淡秋水。", "因憶韶陽古風骨，石火雷光遲出沒。", "隔身之句是程途，扣門之問非窠窟。", "殷勤報君君記取，方外周游看爪距。", "虎狼叢不遇知音，剔起眉毛便歸去。"]}