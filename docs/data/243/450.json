{"author": "釋智圓", "period": "宋", "type": "诗", "title": "病起自敘", "paragraphs": ["盜跖死牖下，伯牛遭惡疾。", "報應似無徵，蒼蒼意難悉。", "乃考竺乾教，其旨明踰日。", "業以三世論，事匪二生訖。", "伊余本好道，執善長慮失。", "無端六腑病，每苦我形質。", "百骸失調暢，四時少安逸。", "今歲夏云滿，秋熟如火室。", "脾疾因茲生，頓覺減寢食。", "無何誤服藥，到瀉苦非一。", "過客爲憂惶，兒童亦戰慄。", "吾心暗且喜，浮生從此畢。", "發言囑後學，此事汝無恤。", "吾年四十五，去矣非短屈。", "至理無去來，妄想分凶吉。", "我先鑿山窟，汝宜即藏密。", "不用報親朋，無學世哭泣。", "四時爲送葬，庶物甚充給。", "遺文三百卷，空言或可習。", "見惡如探湯，見善如不及。", "湛湛無生源，深淺當自挹。", "囑之語方終，忽覺病小醒。", "扶几起暫坐，漸漸四體輕。", "又過三五日，倚杖登危亭。", "俯首視羣物，仰面觀太清。", "秋山疊疊翠，夜月圓圓明。", "豈意今之日，猶存危脆形。", "憑欄不忍歸，聊適我心情。", "虛幻三界中，旅泊非久停。"]}