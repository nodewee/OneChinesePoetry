{"author": "釋重顯", "period": "宋", "type": "诗", "title": "送寶相長老", "paragraphs": ["奥域靈區存物外，獨標台嶺爲絕槩。", "掩勝潛奇列作屏，堆青寫碧深如黛。", "彤霞暖影生巖壁，香桂茂陰籠蘚石。", "赤松子也浪虚閑，白道猷兮太輕擲。", "曹溪有叟歸其中，風從虎兮雲從龍。", "乘興正值二三月，坐斷還依千萬峰。", "花飛飛，日遲遲，清飈𩖼𩖼吹無時。", "玲瓏八面自回合，峭峻一方誰敢窺。", "窺來須得乾坤眼，照古騰今謂非間。", "若能此去副全提，開發人天有何限。"]}