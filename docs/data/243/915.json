{"author": "釋重顯", "period": "宋", "type": "诗", "title": "三寶讚 佛寶", "paragraphs": ["甘蔗流苗應刹塵，覺場高發利生因。", "紫金蓮捧千輪足，白玉毫飛萬德身。", "孤立大方資定惠，等觀含類捨怨親。", "挨星相好中天主，匝地名聞出世人。", "螺髪右旋仙島碧，月眉斜印海門新。", "鸞翔鳳舞非殊品，象轉龍蟠絕比倫。", "瓔絡聚中騰瑞色，花鬘影裏奪芳春。", "慈儀戀望知何極，梵德言辭莫可陳。", "胸字杳分無量義，頂珠常照百由旬。", "雙林孰謂歸圓寂，坐斷乾坤日見真。"]}