{"author": "杜衍", "period": "宋", "type": "诗", "title": "聚星堂詠雪贈歐公", "paragraphs": ["嘗聞作者善評議，詠雪言白匪精思。", "及窺古人今人詩，未能一一去其類。", "不將柳絮比輕揚，即把梅花作形似。", "或誇瓊樹鬬玲瓏，或取瑤臺造嘉致。", "散鹽舞鶴實有徒，吮墨含毫不能既。", "深悼無人可踐言，一旦見君何卓異。", "萬狀驅從物外來，終篇不涉題中意。", "宜乎衆目詩之豪，便合登壇推作帥。", "回頭且報郢中人，從此陽春不爲貴。"]}