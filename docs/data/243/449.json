{"author": "釋智圓", "period": "宋", "type": "诗", "title": "自勉", "paragraphs": ["達人貴無念，市朝亦山林。", "曲士居山林，難息市朝心。", "坐馳一室中，紛然萬境侵。", "紐蘭羨珮玉，坐石思黄金。", "羊質虎其皮，隼翼鳳其音。", "志在求世利，口唱無生吟。", "吾非斯人徒，夷曠期復古。", "去住既任緣，喧靜亦隨所。", "陶然且無求，相命何足語。", "人生百歲壽，稀得七十死。", "吾今四十五，氣力漸無似。", "去年成二毛，今年動一齒。", "縱得至七十，光陰能幾許。", "學道宜無疲，進善宜無止。", "自餘百雜就，克己盡除去。", "勉強扶幻軀，旦暮加藥餌。", "此身乃外物，何況外於是。", "內外一如夢，勉矣當觀此。"]}