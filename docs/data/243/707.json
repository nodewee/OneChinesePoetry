{"author": "穆脩", "period": "宋", "type": "诗", "title": "贈適公上人", "paragraphs": ["喜得師消耗，從僧問不休。", "苦吟成白髪，多病寄滄洲。", "道氣閒尤勝，書鋒晚更遒。", "相思二千里，阻别十三秋。", "六合勞生耳，休追萬事不。", "雲蘿荒舊隱，知友落新丘。", "想嘆歐生逝，應聞李氏憂。", "尋思祗如此，必竟欲何求。", "未即無言問，方期勿藥瘳。", "終爲嵩少約，築室共夷猶。"]}