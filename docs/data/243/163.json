{"author": "釋智圓", "period": "宋", "type": "诗", "title": "孤山詩二首  其一", "paragraphs": ["峭拔湖心起，湖心四望通。", "盤根入巨浸，疊翠點寒空。", "勢迥侔蓬島，層危敵閬風。", "僧樓籠淡霧，雁塔礙飛鴻。", "曉井金沙粲，晴坡瑪瑙紅。", "噴雲春雨外，照影夕波中。", "野蔓垂枯柏，疏鐘匝梵宮。", "閑泉澄極頂，幽徑入深叢。", "古迹談皆異，秋屏寫未同。", "樂遊非俗客，靜望屬漁翁。", "買去知無價，棲來思豈窮。", "翻嗟市朝裏，塵土日濛濛。"]}