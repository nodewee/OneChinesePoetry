{"author": "釋智圓", "period": "宋", "type": "诗", "title": "病中翫月", "paragraphs": ["歲歲中秋夜，翫月泛平湖。", "今爲病所侵，伏枕此約辜。", "輾轉席蓐間，四體如松枯。", "辛酸滋味加，閑況適興徂。", "入夜月漸高，晃晃照廊廡。", "冷色射軒窗，爽氣襲庭蕪。", "澤畔唳孤鶴，聲聲若相呼。", "是時披衣起，頓覺病魂穌。", "倚杖來前軒，竹榻教人鋪。", "與月相對坐，歡翫如同徒。", "流睇及羣物，光彩一何殊。", "遙山列銀屏，空潭開玉壺。", "樓臺飾瓊瑤，階除若冰敷。", "寄語求仙輩，何必去玄都。", "逡巡月西落，竚立更踟躕。", "一別又一年，明年知在無。"]}