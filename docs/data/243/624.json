{"author": "杜衍", "period": "宋", "type": "诗", "title": "新居感詠", "paragraphs": ["無似老且病，惟恐歸田遲。", "一旦得引年，九天還聽卑。", "尚霑二品禄，俾盡百年期。", "恩深淪骨髓，感極横涕洟。", "始營菟裘地，來向濉水湄。", "城隅最窮僻，匠者寧求奇。", "卜築悉由己，軒牖亦隨宜。", "外以蔽風雨，內以安妻兒。", "燕雀莫羣噪，鷦鷯才一枝。", "因念古聖賢，名爲千古垂。", "何嘗廣居室，儉爲後人師。", "亞聖樂簞食，寢丘無立錐。", "文終防勢奪，去病恥家爲。", "文園四壁立，鄭公小殿移。", "伊余具員者，適會承平時。", "無術毗萬務，無才撫四夷。", "爲郡亦齪齪，勞心徒孜孜。", "保身已天幸，拊己宜自知。", "開卷顔間厚，復懼來者嗤。", "朂哉知止足，清白猶可追。"]}