{"author": "釋智圓", "period": "宋", "type": "诗", "title": "山居招友人詩", "paragraphs": ["結宇平湖濱，放意且閑逸。", "陵峰時採藥，服餌蠲故疾。", "藜藿可供餐，茆茨可容膝。", "浮生貴適性，何須次奢佚。", "清景況在目，萬事安能恤。", "水天爭冷落，林巒共盤鬰。", "有時泛舟歸，閑門曬殘日。", "徑荒人迹絕，庭靜精怪出。", "春羹漾紫蓴，冬盤列黄橘。", "坎井亦已樂，尺蠖誰云屈。", "外境莫我惑，貞心長抱一。", "涅槃終極典，虛堂每談述。", "不顧知者希，庶欲己無失。", "齊物鄙莊周，見性師妙吉。", "翛然混生佛，湛爾無虛實。", "知音來不來，時時掃幽室。"]}