{"author": "釋重顯", "period": "宋", "type": "诗", "title": "三寶讚 僧寶", "paragraphs": ["方袍圓頂義何宣，續焰千燈豈小緣。", "花雨座前猶滯相，虎馴庵畔尚稽詮。", "巖栖塚宿難依望，鶴貌雲心迥灑然。", "寶杖夜鳴寒嶠月，銅瓶秋潄碧潭煙。", "名標練若澄諠猾，迹念昏衢警睡眠。", "林下雅爲方外客，人間堪作火中蓮。", "情高不是超三際，道在非同入四禪。", "浮世勉誰知逝水，深峰甘自聼飛泉。", "苾蒭草馥僧祇後，玳瑁盂傳古佛先。", "珍重覺皇有真子，坤維高步列金田。"]}