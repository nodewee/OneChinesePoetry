{"author": "釋智圓", "period": "宋", "type": "诗", "title": "讀史", "paragraphs": ["我愛包胥哭，一哭救楚國。", "事君盡其忠，垂名千世則。", "我愛魯連笑，一笑卻秦軍。", "折衝罇俎間，流芳至今聞。", "我愛伯夷仁，揖讓持其身。", "餓列首陽下，恥事干戈君。", "後世闚竊輩，故非姬發倫。", "內藏篡弒謀，外躡武王塵。", "伯夷若不去，名教胡以伸。", "後人非三賢，細碎何足云。", "哭嘆祿位卑，笑喜膏粱珍。", "山林亦寒餓，行怪非求仁。", "留心寡兼濟，所謀惟一身。", "撫書想三賢，清風千古振。"]}