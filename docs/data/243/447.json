{"author": "釋智圓", "period": "宋", "type": "诗", "title": "松風", "paragraphs": ["青青數樹松，扶疏空庭裏。", "微風從南來，清聲四向起。", "俗兮聞必愁，吾也聞則喜。", "昂頭離石枕，扶立式憑藤几。", "側聽復遙觀，移晷不能已。", "細葉舞輕煙，密影搖寒水。", "何必鈞天奏，豈羨霓裳妓。", "萬事更無求，深山此爲美。", "寂寥信爲樂，軒冕誠堪恥。", "誰謂茆山中，只悅陶公耳。"]}