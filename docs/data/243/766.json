{"author": "釋重顯", "period": "宋", "type": "诗", "title": "送法海長老", "paragraphs": ["常愛裴相國，式芳塵，斷際高風慕要倫。", "擬欲事師爲弟子，不知將法付何人。", "常愛李相國，垂列星，藥嶠深源宅性靈。", "我來問道無餘說，雲在清霄水在瓶。", "緬想當時二台輔，出鎮藩維訪諸祖。", "寥寥浮幻輕百年，落落宏規照千古。", "今聞仙都賢太守，入政褰帷聲浩浩。", "英佐一一分化條，文經武緯亦難討。", "遠遠牋函飛乳峰，選開士兮恢吾宗。", "覿夜光非震滄海，聆正音豈玩焦桐。", "徒誇麟龍，自西自東。", "應排罔象得象，必須覺雄讓雄。", "今既塞請，還也奇别。", "茫茫普熱，紛紛下雪。", "倒流四河，載發枯枿。", "卷舒立方外乾坤，蹤横挂域中日月。", "黄頭碧眼知未知，去去憑誰繼清絕。"]}