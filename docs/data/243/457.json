{"author": "釋智圓", "period": "宋", "type": "诗", "title": "讀白樂天集", "paragraphs": ["李杜之爲詩，句亦模山水。", "錢郎之爲詩，旨類圖神鬼。", "諷刺義不明，風雅猶不委。", "於鑠白樂天，崛起冠唐賢。", "下視十九章，上踵三百篇。", "句句歸勸誡，首首成規箴。", "謇諤賀雨詩，激切秦中吟。", "樂府五十章，譎諫何幽深。", "美哉詩人作，展矣君子心。", "豈顧鑠金口，志遏亂雅音。", "齪齪無識徒，鄙這元白體。", "良玉爲碔砆，人參呼荒苨。", "須知百世下，自有知音者。", "所以長慶集，于今滿朝野。"]}