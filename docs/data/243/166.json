{"author": "釋智圓", "period": "宋", "type": "诗", "title": "贈詩僧保暹師", "paragraphs": ["天文懸日月，地文麗山川。", "人文粲六經，四術詩其先。", "仲尼既云刪，炳然列風雅。", "厥旨幽且微，受之唯子夏。", "邈矣千百年，時有知詩者。", "卓爾保暹師，生于宋天下。", "內明卜商道，外減騷人價。", "鑿彼淳粹源，清辭競流瀉。", "放意尚幽遠，立言忌妖蟲。", "旨哉天目集，四海爭傳寫。", "上以裨王化，下以正人倫。", "驅邪俾歸正，驅澆使還淳。", "天未喪斯文，清風千古振。"]}