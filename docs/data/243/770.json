{"author": "釋重顯", "period": "宋", "type": "诗", "title": "送勝因長老", "paragraphs": ["黄梅散席三百載，續焰聯芳事空在。", "宗兮派分生異端，花兮葉兮太煩碎。", "韶陽間出多慷慨，權要雄雄曾絕待。", "曲木據位知幾何，利刀翦却令人愛。", "近還有箇披老衲，楚甸横身風颯颯。", "鐡作一尋非等閑，壁立千仞須摧蹋。", "報君知，江南江北徒纍纍。", "鼇轉海運兮纖鱗片甲，雷奔電驅兮寸毫尺氂。", "斯言勿謂存規矩，平不留兮險非取。", "周行獨立如便休，誰振宏綱照千古。"]}