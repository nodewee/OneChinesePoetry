{"author": "釋重顯", "period": "宋", "type": "诗", "title": "送文政禪者", "paragraphs": ["古有焦桐音，聽寡不在彈。", "古有陽春曲，和寡不在言。", "言兮牙齒寒，未極離微根。", "彈兮歲月闌，未盡昇沉源。", "少休幾坐花木落，庾嶺獨行天地寛。", "因笑仲尼温伯雪，傾蓋同途不同轍。", "麟兮鳳兮安可論，許兮巢兮復何說。", "秋光澄澄蟾印水，秋風蕭蕭葉初墜。", "送君高蹈誰不知，如曰不知則爲貴。"]}