{"author": "釋重顯", "period": "宋", "type": "诗", "title": "寄白雲長老", "paragraphs": ["八紘雲靜明寥泬，夜永松堂對寒月。", "凋殘片葉墜虛庭，泠寂何人立深雪。", "因憶錢唐郜禪者，十載巖栖曾未下。", "分飛誰謂絕相同，遠念冥冥欲奚寫。", "忽聞赴請之仙都，聲光藹藹登清途。", "孰云天驥驟方外，自笑大鵬離海隅。", "乾坤窄，乾坤窄，湛盧潛射斗牛白。", "茫茫無限未歸人，到必爲時除點額。"]}