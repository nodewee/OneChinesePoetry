{"author": "釋智圓", "period": "宋", "type": "诗", "title": "松下自遣", "paragraphs": ["聚氣成此身，假緣暫寄世。", "可憐自在性，本無煩惱繫。", "傍水與登山，翛然有深詣。", "日在林下游，暮在林下宿。", "供飲巖畔泉，充庖檻前菊。", "半月一剃髪，半年一洗浴。", "但得恣疏懶，何曾有榮辱。", "新秋雨初霽，圓月照我屋。", "扶病起看月，坐久偶成曲。", "人生天地間，性分各自足。", "捧檄何必喜，途窮何必哭。", "容彭不爲長，顔楊不爲促。", "四者俱如夢，何爲自羈束。", "彼笑我太狂，我笑彼太俗。", "彼我更相笑，是非無實錄。", "不如長默默，恬淡過昏旭。", "淵魚與林鳥，各得隨所欲。", "舉頭誰是友，風月與松竹。"]}