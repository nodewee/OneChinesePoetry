{"author": "黄庭堅", "period": "宋", "type": "诗", "title": "次韵叔父臺源歌", "paragraphs": ["吾家叔度天與閑，晚喜著書如漆園。", "臺平舊基水發源，但聞淙淙下林巒。", "一朝斬木見萬象，吞若雲夢胸中寬。", "漱滌泥沙出山骨，混沌鑿竅物狀完。", "茶甘酒美汲雙井，魚肥稻香派百泉。", "暑風披襟著菡萏，夜月洗耳聽潺湲。", "時從甥姪置樽俎，此地端正朝諸山。", "除書謗書兩不到，紫煙白雲深鎖關。", "鄉人訟爭請來决，到門懷慚相與還。", "呼兒理琴蕩俗氣，果在巢由季孟間。"]}