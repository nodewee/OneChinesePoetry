{"author": "黄庭堅", "period": "宋", "type": "诗", "title": "叔誨宿邀湖上之遊以故不果往", "paragraphs": ["芰荷採盡荇田田，湖光價當酒十千。", "主人邀客殊未來，西風枕簟廢書眠。", "睡罷書窗翻墨汁，龍蛇起陸雲雨濕。", "晚筵紅袖勸傾盃，公榮坐遠酌不及。", "章臺柳色未知秋，折與行人鞭紫騮。", "金城手種亦如此，今日摇落令人愁。", "雙飛鴛鴦一朝隻，舂鉏欲匹畏白鷗。", "風標公子誠自多，波浄月明如鵾何。"]}