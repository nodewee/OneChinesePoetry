{"author": "蘇轍", "period": "宋", "type": "诗", "title": "贈提刑賈司門青", "paragraphs": ["前年乘舟護南河，宛丘官舍酣且歌。", "去年持節憂犴獄，驅車道路日不足。", "今年春風塵土黄，遠赴三州議繇役。", "天子憂民法令新，整齊百事無閑人。", "苗耘髮櫛何時已，回首昔遊如夢寐。", "區區學舍曾未知，春晚日長唯有睡。", "才智有餘安得閑，疏慵顧我自當然。", "喜君未忘太平事，獨稱赦書旌孝子。"]}