{"author": "黄庭堅", "period": "宋", "type": "诗", "title": "寄耿令幾父過新堂邑作迺幾父舊治之地", "paragraphs": ["呼船凌大河，驅馬踏平沙。", "道傍開新邑，千戶有生涯。", "四衢平且直，綠槐陰縣衙。", "問誰作此邑，耆舊對予嗟。", "前日耿令君，遷民出坳窊。", "始遷民懷土，異端極紛拏。", "既遷人氣和，草木茂萌芽。", "桃李雖不言，春風滿城花。", "陵陂青青麥，煙雨潤桑麻。", "自非耿令君，大澤荒蒹葭。", "白頭晏起飯，襁褓語嘔啞。", "自非耿令君，漂轉隨魚蝦。", "豈弟民父母，不專司斂賒。", "令君兩男兒，有德必世家。", "問令今安在，解官駕柴車。", "當時舞文吏，白璧强生瑕。", "令君袖手去，不忍試虎牙。", "人往惜事廢，感深知政嘉。", "我聞耆舊語，歎息至昏鴉。", "定知循吏傳，來者不能加。", "今爲將軍客，軒蓋湛光華。", "幕府省文書，醉歸接䍦斜。", "懷寶仁者病，偷安道之邪。", "勉哉思愛日，贈言同馬檛。"]}