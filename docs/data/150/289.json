{"author": "黄庭堅", "period": "宋", "type": "诗", "title": "次韵子瞻書黄庭經尾付蹇道士", "paragraphs": ["琅函絳簡蕊珠篇，寸田尺宅可蘄仙。", "高真接手玉宸前，女丁來謁粲六妍。", "金籥閉欲形完堅，萬物蕩盡正秋天。", "使形如是何塵緣，蘇李筆墨妙自然。", "萬靈拱手書已傳，傳非其人恐飛鶱。", "當付驪龍藏九淵，蹇侯奉告請周旋，緯蕭探手我不眠。"]}