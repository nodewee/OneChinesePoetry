{"author": "黄庭堅", "period": "宋", "type": "诗", "title": "次韵和魏主簿", "paragraphs": ["梅蘂觸人意，繞枝三四旋。", "玄冥與之笑，青帝不爭權。", "簾晚壽陽醉，雲深姑射眠。", "愁蛾英半落，嬌靨菡初圓。", "短簿吹羌笛，諸郎宴洞天。", "官棲仇覽棘，才拍翰林肩。", "風力能冰酒，霜威欲折綿。", "錦衾寒有恨，花信遠難傳。", "飲罷鐘催曉，詩成律換年。", "餘香勤管領，莫厭屢中賢。"]}