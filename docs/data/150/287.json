{"author": "黄庭堅", "period": "宋", "type": "诗", "title": "送曹子方福建路運判兼簡運使張仲謀", "paragraphs": ["曹侯黄鬚便弓馬，從軍賦詩橫槊間。", "阿瞞文武如兕虎，遠孫風氣猶斑斑。", "昨解弓刀丞太僕，坐看收駒十二閑。", "遠方不異輦轂下，詔遣中使哀恫鰥。", "吾聞斯民病鹽策，天有雨露東南乾。", "謝君論河秉禹貢，詰難蠭起安如山。", "老郎不作患失計，凜然宜著侍臣冠。", "願公不落謝君後，江湖以南尚少寬。", "百城閱人如閱馬，泛駕亦要知才難。", "鹽車之下有絕足，敗羣勿縱爲民殘。", "官焙薦璧天解顔，瀹湯試春聊加餐。", "子魚通印蠔破山，不但蕉黄荔子丹。", "道逢使者漢郎官，清溪弭節問平安。", "天子命我參卿事，奮然相對亦可歡。", "迴波一醉嘲栲栳，山驛官梅破小寒。"]}