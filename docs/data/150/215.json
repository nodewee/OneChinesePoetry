{"author": "黄庭堅", "period": "宋", "type": "诗", "title": "再和公擇舅氏雜言", "paragraphs": ["外家有金玉，我躬之道術。", "有衣食我家之德心，使我蟬蛻俗學之市，烏哺仁人之林。", "養生事親汔師古，炊玉爨桂能至今。", "歲暮三十裘，食口三百指。", "寒不緝江南之落毛，饑不拾狙公之橡子。", "平生荆雞化黄鵠，今日江鷗作樊雉。", "人言無忌似牢之，挽入書林覷文字。", "更蒙著鞭翰墨場，贈研水蒼珪玉方。", "蓬門繫馬晚色浄，茅簷垂虹秋氣凉。", "湔拂垢面生寒光，漢隸書呂規其陽。", "呂翁之冶與天通，不但澄埿燒鉛黄。", "初疑蠻溪水中骨，不見鸜鵒目突兀。", "但見受墨無聲松花發，頗似龍尾琢紫煙。", "不見羅縠紋粼粼，但見含墨不泄如寒淵。", "往在海瀕時，晨夕親几杖。", "恪居有官次，遣吏問無恙。", "撫摩寶泓置道山，鬰鬰秀氣似舅眉宇間。", "其重可以回進躁之首，其溫可以解橫逆之顔。", "烏虖端是萬乘器，紅絲潭石之際知才難。"]}