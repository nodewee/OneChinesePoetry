{"author": "黄庭堅", "period": "宋", "type": "诗", "title": "重贈徐天隠", "paragraphs": ["建極臨萬邦，稽古陛下聖。", "除書日日下，有耳家相慶。", "滿意見升平，父老扶杖聽。", "平生所傳聞，似仁祖德性。", "定鼎百世長，橐弓四夷靜。", "執事當前朝，官冷殊未稱。", "破帽風敧敧，簡易不騎乘。", "危顛相扶持，泉石供嘲詠。", "成樂澗阿中，傲世似未敬。", "收潦下秋船，期公拜嘉命。", "開元貞觀事，身得見全盛。", "閉門長蓬蒿，或許老夫病。"]}