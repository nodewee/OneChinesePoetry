{"author": "黄庭堅", "period": "宋", "type": "诗", "title": "觀王熙叔唐本草書歌", "paragraphs": ["少時草聖學鍾王，意氣欲齊韋與張。", "家藏古本數十百，千奇萬怪常搜索。", "今得君家一卷書，始覺辛勤總無益。", "移燈近前拭眼看，精神高秀非人力。", "北風古樹折巔崖，蒼煙寒籐掛絕壁。", "逸氣崢嶸馳萬馬，隻字千金不當價。", "想初槃礴落筆時，毫端已與心機化。", "主人知是希世奇，但見姓氏無標題。", "自非高閑懷素不能此，何必更辨當年誰。"]}