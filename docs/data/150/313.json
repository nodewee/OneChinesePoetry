{"author": "黄庭堅", "period": "宋", "type": "诗", "title": "碾建溪第一奉邀徐天隠奉議并效建除體", "paragraphs": ["建溪有靈草，能蛻詩人骨。", "除草開三徑，爲君碾玄月。", "滿甌泛春風，詩味生牙舌。", "平斗量珠玉，以救風雅渴。", "定知胸中有，璀璨非外物。", "執虎探虎穴，斬蛟入蛟室。", "破鏡掛西南，夜闌清興發。", "危言諸公上，殊勝弄翰墨。", "成仁冒鼎鑊，聞已歸諫列。", "收汝救月弓，蛙腹當坼裂。", "開雲照四海，黄道行堯日。", "閉門斲車輪，出門同軌轍。"]}