{"author": "黄庭堅", "period": "宋", "type": "诗", "title": "王元之真贊", "paragraphs": ["天賜王公，佐我太宗。", "學問文章，致于匪躬。", "四方來庭，上稍宴衎。", "公舍瓦石，責君堯舜。", "采芝商山，以切直去。", "惟是文章，許以獨步。", "白髮還朝，泣思軒轅。", "雞犬舔鼎，群飛上天。", "真宗好文，且大用公。", "太阿出柙，公挺其鋒。", "龍怒鱗逆，在廷岌岌。", "萬物並流，砥柱中立。", "古之遺直，叔向以之。", "嗚呼王公，其尚似之。"]}