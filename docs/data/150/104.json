{"author": "黄庭堅", "period": "宋", "type": "诗", "title": "寄上高李令懷道", "paragraphs": ["李侯湖海士，瓜葛附婚友。", "平生各轉蓬，未曾接樽酒。", "寄聲維勞勤，江路常永久。", "節物居然秋，蛻蟲悲高柳。", "傳聞闢學館，鼓士薦豚韭。", "能使珥筆黔，稍知忠信有。", "驕虎縮爪距，詩禮開戶牖。", "事勝感邦人，伐山謀不朽。", "武功筆如椽，文字爛瓊玖。", "謂予有書癖，摹篆寫科斗。", "不珍金石刻，要我一揮肘。", "安知乃兒戲，敢傳萬世後。", "摩拂幼婦篇，慙非換鵝手。", "公其勤勞來，嘉政民父母。", "不用琢蒼崖，豐碑在人口。"]}