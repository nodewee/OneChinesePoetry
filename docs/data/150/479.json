{"author": "黄庭堅", "period": "宋", "type": "诗", "title": "再和答張仲謀陳純益兄弟", "paragraphs": ["渡江羈宦襄江北，紅塵染盡春衫色。", "春畬輟耕草苒苒，瘦妻病餘廢組織。", "官倉得粟何常飽，清夜饑腸吟唧唧。", "西風吹夢到故鄉，千里關山雲水白。", "可憐奪却田園樂，何異萬金輸一擲。", "亂轍曾無長者車，經年不造先生席。", "張侯少年二陳俊，傾蓋能如舊相識。", "凉秋夏日數來過，要與六經生羽翼。", "貧家雖無樽酒懽，小徑曾鉏待三益。", "劇談莫問井闌干，坐須山月吐半璧。"]}