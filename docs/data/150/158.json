{"author": "黄庭堅", "period": "宋", "type": "诗", "title": "明叔知縣和示過家上冢二篇復次韵  其一", "paragraphs": ["敝邑荷佳政，耕桑及時運。", "令君平生歡，遠別喜親近。", "吾友徐光祿，死戰萬事盡。", "不見東陵侯，惟見瓜連畛。", "且當置是事，椎牛會賓親。", "百年共如此，破涕作嘲哂。", "枯荷野塘水，照影驚顔鬢。", "功名黄粱炊，成敗白蟻陣。", "少時無老境，身到乃盡信。", "此來見抱子，別日多未齔。", "夜闌如夢寐，寒燭泣餘寸。"]}