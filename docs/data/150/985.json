{"author": "黄庭堅", "period": "宋", "type": "诗", "title": "鐵羅漢頌", "paragraphs": ["人言怖魔像，非金亦非鐵。", "若作世金鐵，開士亦不現。", "禪坐應念往，一鉢千家供。", "順佛遺敕故，不宣示神通。", "有爲中無爲，火聚開蓮花。", "無爲中有爲，甘露破諸熱。", "魔子目怖畏，我無怖畏想。", "或欲坯鎔之，爲己富貴梯。", "頼世主慈觀，虎兕失爪角。", "或得野狐書，有字不可讀。", "狐涎著其心，字義皆炳然。", "却來觀六經，全是顛倒想。", "今世青雲士，慎莫作此解。"]}