{"author": "蘇轍", "period": "宋", "type": "诗", "title": "賦黄鶴樓贈李公擇公擇時知鄂州", "paragraphs": ["前年見君河之浦，東風吹河沙如霧。", "北潭楊柳强知春，樽酒相携終日語。", "君家東南風氣清，謫官河壖不稱情。", "一麾夏口亦何有，高樓黄鶴慰平生。", "荆江洞庭春浪起，漢沔初來入江水。", "岸頭南北不相知，惟見風濤湧天地。", "巫峽瀟湘萬里船，中流鼓楫四茫然。", "高城枕山望如带，華榱照日光流淵。", "樓上騷人多古意，坐忘朝市無窮事。", "誰道武昌岸下魚，不如建業城邊水。"]}