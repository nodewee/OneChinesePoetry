{"author": "蘇轍", "period": "宋", "type": "诗", "title": "次韵子瞻遊道場山何山", "paragraphs": ["兩山相負爲峰麓，流水重重注溪谷。", "遊人上尋流水源，未覺崎嶇病雙足。", "山深下視雲漫漫，徑垂石底千屈盤。", "松林陰森白日靜，忽驚人世如奔湍。", "客行不避苦寒出，僧定端居不下席。", "人生嗟與草木同，置身所在由初植。", "堂中白佛青髻鬟，氣象沖淡非人間。", "坐令遠客厭奔走，徑欲築室依空山。", "木魚桹桹夜將旦，星斗欹斜掛山半。", "行役有程未可留，將出山門復長嘆。"]}