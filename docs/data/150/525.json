{"author": "黄庭堅", "period": "宋", "type": "诗", "title": "三至堂", "paragraphs": ["楊公父子孫，俱出文昌宮。", "朱轓與別駕，同最治民功。", "當年竹馬兒，市上白鬢翁。", "相語府門前，郎君有家風。", "築室俯飛鳥，我來歲仲冬。", "人煙空橘柚，梅蘤破榛叢。", "延客煮茶藥，使君語雍容。", "疇昔識二父，只今天柱峰。", "故開堂北門，突兀在眼中。", "千秋萬歲後，野人猶致恭。", "借問經始誰，開國華陰公。"]}