{"author": "黄庭堅", "period": "宋", "type": "诗", "title": "擬古雜言", "paragraphs": ["雁雁隨春風，過鄉縣。", "煙雨昏，行不亂。", "同安樂，共憂患。", "雲重重，不相見。", "日昳晡，下平湖。", "十十五五依黄蘆，得粒不啄鳴相呼。", "新婦見雁懷征夫，上堂曳袑裾，四拜啟阿姑。", "人言雁寄書，審能寄書無。", "阿姑語新婦，古來無此事，今安得此語。", "新婦祝雁好自去，勿學水中戀涔魚。", "寄汝尺素上有書，塞北春寒用當襦。", "寄書與阿誰，我家蘇校尉，海上牧羊兒。", "爲言妾能事君母，勿負漢恩作降虜。"]}