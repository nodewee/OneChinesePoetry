{"author": "黄庭堅", "period": "宋", "type": "诗", "title": "觀世音贊六首  其一", "paragraphs": ["海岸孤絕補陀巖，有一衆生圓正覺。", "八萬四千清浄眼，見塵勞中華藏海。", "八萬四千母陀臂，接引有情到彼岸。", "涅槃生死不二見，是則名爲施無畏。", "八風吹播老病死，無一衆生得安穩。", "心華照了十方空，即見觀世音慈眼。", "設欲真見觀世音，金沙灘頭馬郎婦。"]}