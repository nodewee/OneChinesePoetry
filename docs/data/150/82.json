{"author": "黄庭堅", "period": "宋", "type": "诗", "title": "食筍十韵", "paragraphs": ["洛下斑竹筍，花時壓鮭菜。", "一束酬千金，掉頭不肯賣。", "我來白下聚，此族富庖宰。", "繭栗戴地翻，觳觫觸牆壞。", "𧥄𧥄入中厨，如償食竹債。", "甘葅和菌耳，辛膳胹薑芥。", "烹鵝雜股掌，炮鼈亂裙介。", "小兒哇不美，鼠壤有餘嘬。", "可貴生于少，古來食共噫。", "尚想高將軍，五溪無人采。"]}