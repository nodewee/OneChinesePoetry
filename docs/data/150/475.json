{"author": "黄庭堅", "period": "宋", "type": "诗", "title": "賦陳季張北軒杏花得酒字", "paragraphs": ["青春不揀勢薄厚，春到人家盡花柳。", "杏園主人殊未來，豈謂一枝先入手。", "天晴日暖籠紫煙，鏡裏紅粧猶带酒。", "江梅已盡桃李遲，此時此花即吾友。", "欄邊漸滿枝上空，歎息躊躇爲之久。", "榮衰何異人一生，少壯蹔時成老醜。", "狂癡未解惜光陰，不飲十人常八九。", "豈如大醉升糟邱，太古乾坤隨處有。", "更當種子如董仙，摶米誰能問升斗。"]}