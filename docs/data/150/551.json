{"author": "黄庭堅", "period": "宋", "type": "诗", "title": "答周德夫見寄", "paragraphs": ["自我官東南，久無西北書。", "周郎縱橫才，欬唾落明珠。", "寄聲相勞苦，敦厚不忘初。", "窮山江莽蒼，胸次亦寬舒。", "念君懷白璧，故作裋褐趨。", "秋官方按劍，不與計吏俱。", "驚嗟相見晚，天子識嚴徐。", "想當蒐逸民，耕釣起海隅。", "鶴翎需啄飲，龜尾且泥塗。", "功名好采來，五白成一呼。", "小人邱壑心，日月半謝除。", "何時真得歸，猿鳥爲先驅。", "投身嬰世故，葛蔓恐難圖。", "相思欲寫寄，滴盡玉蟾蜍。"]}