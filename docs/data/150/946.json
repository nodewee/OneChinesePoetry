{"author": "黄庭堅", "period": "宋", "type": "诗", "title": "筇竹頌", "paragraphs": ["偉邛崍之美竹，初發跡於䍧牱。", "有山而不險，有水而無波。", "金聲而玉節，故貫四時而不改其柯。", "郭子遺我，扶余澗阿。", "坐則倚胡牀棐几，行則隨青笠綠蓑。", "吾衰也久矣，視爾畏友。", "予琢予磨，百世以俟聖人而不惑，則涪皤不負筇竹。", "危而不扶，顛而不持，惟筇竹之負涪皤。"]}