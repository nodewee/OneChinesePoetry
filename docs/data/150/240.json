{"author": "黄庭堅", "period": "宋", "type": "诗", "title": "答王道濟寺丞觀許道寧山水圖", "paragraphs": ["往逢醉許在長安，蠻溪大硯磨松煙。", "忽呼絹素翻硯水，久不下筆或經年。", "異時踏門闖白首，巾冠敧斜更索酒。", "舉杯意氣欲翻盆，倒卧虛樽將八九。", "醉拈枯筆墨淋浪，勢若山崩不停手。", "數尺江山萬里遙，滿堂風物冷蕭蕭。", "山僧歸寺童子後，漁伯欲渡行人招。", "先君笑指溪上宅，鸕鷀白鷺如相識。", "許生再拜謝不能，原是天機非筆力。", "自言年少眼明時，手揮八幅錦江絲。", "贈行卷送張京兆，心知李成是我師。", "張公身逐銘旌去，流落不知今主誰。", "大梁畫肆閱水墨，我君槃礴忘揖客。", "蛛絲煤尾意昏昏，幾年風動人家壁。", "雨雪涔涔滿寺庭，四圖冷落讓丹青。", "笑酬肆翁十萬錢，卷付騎奴市盡傾。", "王丞來觀皆失席，指點如見初畫日。", "四時風物入句圖，信知君家有摩詰。", "我持此圖二十年，眼前綠髮皆華顛。", "許生縮手入黄泉，衆史弄筆摩青天。", "君家枯松出老翟，風煙枯枝倚崩石。", "蠹穿風物皆愛惜，不誣方將有人識。"]}