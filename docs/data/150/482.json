{"author": "黄庭堅", "period": "宋", "type": "诗", "title": "和舍弟中秋月", "paragraphs": ["高秋摇落四十五，清都早霜凋桂叢。", "纖塵不隔四維凈，寒光獨照萬象中。", "少年氣與節物競，詩豪酒聖難爭鋒。", "桓伊老驥思千里，尚能三弄當清風。", "廣文陋儒嬾於事，浩歌不眠倚梧桐。", "百憂生火作內熱，何時心與此月同。", "後生晚出不勉學，從漢至今無揚雄。", "天馬權奇大宛種，吾家阿熊風骨聳。", "言詩已出靈運前，行身未聞孟軻勇。", "明窗文字不取讀，蜘蛛結網塵堆壅。", "少壯幾時夏已秋，待而成人吾木拱。", "憐汝起予秋月篇，我衰安得筆如椽。", "但使樽中常有酒，不辭坐上更無氈。", "把詩問字爲汝說，便當侯家歌舞筵。"]}