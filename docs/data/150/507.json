{"author": "黄庭堅", "period": "宋", "type": "诗", "title": "答王道濟寺丞觀許道甯山水圖", "paragraphs": ["往逢醉許在長安，蠻溪大硯磨松煙。", "忽呼絹素翻硯水，久不下筆或經年。", "一日踏門撼門鈕，巾帽欹斜猶索酒。", "舉杯意氣欲翻盆，倒卧虛樽將八九。", "醉拈枯筆嘗墨色，勢若山崩不停手。", "數尺江山萬里遙，滿堂風物冷蕭蕭。", "山僧歸寺童子後，漁伯欲渡行人招。", "先君笑指溪上宅，鸕鷀白鷺如相識。", "許生再拜謝不能，迺是天機非筆力。", "自陳精力初未衰，八幅生絹作四時。", "蚤師李成最得意，什襲自藏人已知。", "貴人取去棄牆角，流落幾姓知今誰。", "大梁畫肆閱水墨，四圖宛然當物色。", "自言早過許史門，常賣一聲偶然得。", "雨雪涔涔滿寺庭，四圖泠落讓丹青。", "往來睥睨誰比數，十萬酬之觀者驚。", "客還次第閱春夏，坐見歲序寒崢嶸。", "王丞來觀嘆唧唧，亦如我昔初見日。", "新詩雌黄多得實，信知君家有摩詰。", "我持此圖二十年，眼見綠髮皆華顛。", "許生縮手入黄泉，衆史弄筆摩青天。", "君家枯松出老翟，頗似破屏有骨骼。", "一時所棄願愛惜，不誣方將有人識。"]}