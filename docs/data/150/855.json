{"author": "黄庭堅", "period": "宋", "type": "诗", "title": "東坡先生真贊三首  其一", "paragraphs": ["子瞻堂堂，出於峨眉，司馬班揚。", "金馬石渠，閱士如牆。", "上前論事，釋之馮唐。", "言語以爲階，而投諸雲夢之黄。", "東坡之酒，赤壁之笛。", "嬉笑怒駡，皆成文章。", "解羈而歸，紫微玉堂。", "子瞻之德，未變於初爾。", "而名之曰元祐之黨，放之珠厓儋耳。", "方其金馬石渠，不自知其東坡赤壁也。", "及其東坡赤壁，不自意其紫微玉堂也。", "及其紫微玉堂，不自知其珠厓儋耳也。", "九州四海，知有東坡。", "東坡歸矣，民笑且歌。", "一日不朝，其間容戈。", "至其一丘一壑，則無如此道人何。"]}