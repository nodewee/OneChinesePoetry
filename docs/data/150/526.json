{"author": "黄庭堅", "period": "宋", "type": "诗", "title": "玉照泉而名之", "paragraphs": ["仙人持玉照，留在灊西峰。", "一往不返顧，塵痕廢磨礱。", "想當光溢匣，雲山疊萬重。", "有井洌寒泉，照影互相容。", "得名未覺晚，學士古人風。", "持節按九城，樂此水一鐘。", "稅車束上飯，談笑考百工。", "金瓶煮山腴，茗椀不暇攻。", "蘇侯亦靜者，疏鑿濟成功。", "排遣塵滓行，石奩清如空。", "能令水源濁，魚蝦來其中。", "生子歲月多，往往隠蛟龍。", "玉照不見影，盤桓蝸螺宮。", "一朝揭源去，枯瀆草蒙茸。"]}