{"author": "蘇轍", "period": "宋", "type": "诗", "title": "次韵子瞻遊徑山", "paragraphs": ["去年渡江愛吳山，忽忘蜀道輕秦川。", "錢塘後到山最勝，下枕湖水相縈旋。", "坐疑吳會無復有，扁舟屢出凌濤淵。", "今秋復入徑山寺，勢壓衆嶺皆摧顛。", "連峰沓嶂不知數，重重相抱如青蓮。", "散爲雲霧翳星斗，聚作潭井藏蜿蜒。", "欽翁未到人迹絕，千里受記來安禪。", "荒榛野草置茅屋，坐令海賈輸金錢。", "至今傳法破煩惱，飽食過客容安眠。", "解裝投錫不復去，紛紛四合來烏鳶。", "或言此處猶未好，海上人少無煩煎。", "天台雁蕩最深秀，水驚石瘦尤清便。", "青山獨往無不可，論說好醜徒紛然。", "終當直去無遠近，藤鞋竹杖聊窮年。"]}