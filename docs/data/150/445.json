{"author": "黄庭堅", "period": "宋", "type": "诗", "title": "送張仲謀", "paragraphs": ["竹雞相呼泥滑滑，夜雨連明溪漲闊。", "門前馬作遠行嘶，迺是張侯來訪別。", "入門下馬未暖席，猛如秋鷹欲飛掣。", "黄花可浮惜別杯，官沽苦酸不堪設。", "張侯少年氣高秀，太華孤峰带冰雪。", "袖中日日有新詩，正與秋蟲同一律。", "吏曹不能弄以事，太尉家兒盡英悊。", "窮愁寂寞雙鳬縣，唯子可輸肝膽說。", "遊君宮室如芝蘭，於我弟兄比瓜葛。", "相親更覺相去難，挽斷衫袖不忍訣。", "緬懷君家方盛時，迺翁屢把連城節。", "北使初隨富亳州，萬死弗顧探虎穴。", "煌煌忠槩奬王命，汝等於今仕朝列。", "稍開塞上秋草黄，螗螂怒臂當車轍。", "將軍西擁十萬師，謀士各伸三寸舌。", "胡不還家讀父書，上疏論兵款天闕。", "燕然山石可磨鎸，誰能禦子勒勳伐。", "功業未成且自愛，早寄書來慰饑渴。"]}