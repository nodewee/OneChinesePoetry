{"author": "黄庭堅", "period": "宋", "type": "诗", "title": "和曹子方雜言", "paragraphs": ["正月尾，垂雲如覆盂，雁作斜行書。", "三十六陂浸煙水，想對西江彭蠡湖。", "人言春色濃如酒，不見插秧吳女手。", "冷卿小塢頗藏春，張侯官居柳對門。", "當風橫笛留三弄，燒燭圍棋覆九軍。", "盡是向來行樂事，每見琵琶憶朝雲。", "只今不舉蛾眉酒，紅牙捍撥網蛛塵。", "曹侯束書丞太僕，試說相馬猶可人。", "照夜白，真乘黄。", "萬馬同秣隨低昂，一矢射落皂鵰雙。", "張侯猶思在戎行，橫山虎北開漢疆。", "冷卿智多髮蒼浪，牛刀發硎思一邦。", "政成十綴舞紅妝，兩侯不如曹子方。", "朵頤論詩蝟毛張，龜藏六用中有光。", "何時端能俱過我，掃除北寺讀書堂。", "菊苗煮餠深注湯，更碾盤龍不入香。"]}