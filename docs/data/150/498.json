{"author": "黄庭堅", "period": "宋", "type": "诗", "title": "次韵七兄青陽驛西阻水見寄", "paragraphs": ["挽船逆牽九牛尾，寸步關梁論萬里。", "淮山終日只對面，與船低昂如角抵。", "水工爬涉未曾去，遠者盈尋近盈咫。", "長堤夜射千丈潭，疾雷不及先掩耳。", "吾人猶困坎井泥，何算鮭蝦著塵滓。", "我家詩翁坐長歌，險阻艱難實經履。", "稍尋牛豕畦疃行，始得村落魚菜市。", "風榆雨柳愁殺人，日西月東若流水。", "忽然槌鼓催發船，入門驩甚折屐齒。", "道逢耦耕試借問，往往見謂知津矣。", "十年奔走營曉炊，家居暖席能得幾。", "此行幹蠱維叔父，攻苦食辛等醇醴。", "官筒之詩鄴城下，孝友懇惻見表裏。", "强哦竹閒惜寡和，如以罷兵取堅壘。", "何當車馬城南來，壽親一樽開宴喜。"]}