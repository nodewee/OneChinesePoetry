{"author": "黄庭堅", "period": "宋", "type": "诗", "title": "老杜浣花谿圖引", "paragraphs": ["拾遺流落錦官城，故人作尹眼爲青。", "碧雞坊西結茅屋，百花潭水濯冠纓。", "故衣未補新衣綻，空蟠胸中書萬卷。", "探道欲度羲皇前，論詩未覺國風遠。", "干戈崢嶸暗宇縣，杜陵韋曲無雞犬。", "老妻稚子且眼前，弟妹飄零不相見。", "此公樂易真可人，園翁溪友肯卜鄰。", "鄰家有酒邀皆去，得意魚鳥來相親。", "浣花酒船散車騎，野牆無主看桃李。", "宗文守家宗武扶，落日蹇馿馱醉起。", "願聞解鞍脫兜鍪，老儒不用千戶侯。", "中原未得平安報，醉裏眉攢萬國愁。", "生綃鋪牆粉墨落，平生忠義今寂寞。", "兒呼不蘇馿失脚，猶恐醒來有新作。", "常使詩人拜畫圖，煎膠續弦千古無。"]}