{"author": "黄庭堅", "period": "宋", "type": "诗", "title": "送焦浚明", "paragraphs": ["西瞻岷山兮東望峨眉，錦江清且漣漪。", "地靈山秀誕豪傑，來入中州振羽儀。", "相如傲萬物，子雲窮一經。", "黄金賣賦聘私室，白頭大夫不公卿。", "窮閻卜肆閒，十步一豪英。", "竟無人識李仲元，不可屈致嚴君平。", "四君德音閉黄壤，只今壟頭松柏聲。", "我住葉公城，常如井底坐。", "不謂焦夫子，聞風肯來過。", "焦子初見我，如蘭生幽林。", "春風爲披拂，始得香滿襟。", "中懷坦夷眉宇靜，外慕淡薄天機深。", "花開鳥啼晝寂寂，酒闌燭明夜沈沈。", "人皆扶牽爛漫醉，子更把書求本心。", "二年與燈火，琢子之玉鍊我金。", "焦夫子，我以陋邦無人把書策，邂逅逢君得三益。", "胡爲弃我忽遠行，手捧嘉陽從事檄。", "焦夫子，君起爲我舞，我其爲君歌。", "君方跨馬涉遠道，湖外地少山川多。", "霜秋摇落天日遠，西風翻翻水驚波。", "一筵談笑遂相失，兩地離愁各奈何。", "焦夫子，酒行君定起。", "此盃須百分，少別遂萬里。", "歸尋所種樹，應已數千尺。", "試照嘉陽水，君髮猶未白。", "古人不朽事，所願更勉力。", "別後相逢豈在言，拭目看君進明德。"]}