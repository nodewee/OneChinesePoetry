{"author": "黄庭堅", "period": "宋", "type": "诗", "title": "和劉景文", "paragraphs": ["追隨城西園，殘暑欲退席。", "夜凉雨新休，城譙掛蒼璧。", "佳人携手嬉，調笑忘日夕。", "劉侯本將家，今爲讀書客。", "詩名二十年，風雅自推激。", "牛鐸調黄鍾，薪餘合琴瑟。", "食無千戶封，句有萬人敵。", "頗類鄴侯家，連牆架書冊。", "殘編汲縣冢，半隸鴻都壁。", "渠成亦秦利，願公多購獲。", "竟須卜比鄰，勞苦相飲食。", "身有小醜女，已自喜翰墨。", "要傳未見書，遮眼差有益。", "人生但安樂，券外豈吾力。", "分鹿誰覺夢，亡羊路南北。", "公今百寮底，雪髮不勝幘。", "愛公欲湔拂，顧我已頭白。"]}