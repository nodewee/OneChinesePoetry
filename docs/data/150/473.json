{"author": "黄庭堅", "period": "宋", "type": "诗", "title": "寄懷趙正夫奉議", "paragraphs": ["春皇撫宇宙，仁氣被園林。", "草木懷元寵，松栢抱常心。", "攬觀萬物表，有覺詠時禽。", "一勸君沽酒，一起予投簪。", "小人畏罪罟，澡雪奉官箴。", "雞鳴風雨晦，鶴鳴澗谷陰。", "維此方寸寶，日月所照臨。", "澤蒲漸綠弱，山桃破紅深。", "永懷寂寞人，黄卷事幽尋。", "虛窗馳野馬，宴坐醉古今。", "鴛鴦求好匹，笙磬和同音。", "何時聞笑語，清夜對橫琴。"]}