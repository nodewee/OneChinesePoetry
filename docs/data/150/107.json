{"author": "黄庭堅", "period": "宋", "type": "诗", "title": "次韵秋郊晚望", "paragraphs": ["道同一指馬，心解廢耳目。", "短生行衰謝，黄落看草木。", "無懷世不知，有酒客可速。", "誰能縛詩書，閉門抱羈獨。", "披襟臨江臯，萬籟發空谷。", "風力斜雁行，山光森雨足。", "壁蟲先知寒，機織日夜促。", "居人思行人，裘褐誰結束。", "行人喜歸來，邂逅天從欲。", "可奈甑生塵，嚴霜凍杞菊。"]}