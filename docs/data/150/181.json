{"author": "黄庭堅", "period": "宋", "type": "诗", "title": "和甫得竹數本于周翰喜而作詩和之", "paragraphs": ["初侯一畝宮，風雨到卧席。", "前日築短垣，昨日始封植。", "平生歲寒心，樂見歲寒色。", "翩翩佳公子，爲致一窗碧。", "憶公來相居，筮吉龜墨食。", "人言陋如何，我自適其適。", "白眼對俗徒，醉帽坐敧側。", "人知愛酒耳，不解心得得。", "阿堵絕往還，此君是賓客。", "清風吹月來，懽甚齒折屐。", "有節似見聖，無言諒知默。", "數回長者車，猶恨地未僻。", "陰雨打葉時，曲肱自宴息。", "心游萬物初，何處尋轍迹。", "從來修竹林，乃是逸民國。"]}