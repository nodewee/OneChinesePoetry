{"author": "黄庭堅", "period": "宋", "type": "诗", "title": "題虔州東禪圓照師新作御書閣", "paragraphs": ["城東寶坊金翠重，道人修惠翦蒿蓬。", "一瓶一鉢三十年，瓊榱碧瓦上秋空。", "稻田磨衲擁黄髮，更築書閣諸天中。", "三后在天遺聖墨，百神受職扶琳宮。", "文思帝澤餘溫潤，雨露下國常年豐。", "章川貢川結襟带，梅嶺桂嶺來朝宗。", "參旗斗柄略欄楯，清坐耳聞河漢風。", "道人飽參口掛壁，頗喜作詩如己公。", "家風秀句刻琬琰，邀我落筆何能工。", "安得雄文壓勝境，九原喚起杜陵翁。"]}