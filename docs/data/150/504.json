{"author": "黄庭堅", "period": "宋", "type": "诗", "title": "次韵坦夫見惠長句", "paragraphs": ["溫風撩人隨處去，欲如羶羊蟻旋慕。", "落英馬前高下飛，牽挽忽與樽酒遇。", "令行如水萬夫長，傾蓋不減平生故。", "素衣成緇面黧黑，笑說塵沙工點汙。", "王事賢勞尚有詩，自卷溪藤染霜兔。", "桃李清陰坐未移，走送雄篇疲健步。", "張侯先不露文章，十年深深豹藏霧。", "欻來聽訟小棠陰，千里鳴絃舞韶濩。", "我名最落諸人後，頓使漂山由衆喣。", "伐木丁丁愧友聲，食苹呦呦懷野聚。", "谷陽舊壘一片春，勤我引領西南傃。", "遙知紅紫能亂眼，錦衾作夢高唐賦。", "簡書留句四十里，夢魂明月識歸路。", "公才富比滄海宮，明珠珊瑚凡幾庫。", "惠連冢上麥纖纖，喜公猶得春草句。", "明朝折柳作馬箠，想見杯盤咄嗟具。", "風光暫來不供翫，大似橫塘過飛鶩。", "甕面浮蛆暖更多，氣味煩公卒調護。", "樹頭樹底勸提壺，南岡北岡教脫袴。", "春衣可著愜醉眠，急觴催傳莫論數。"]}