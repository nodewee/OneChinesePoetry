{"author": "黄庭堅", "period": "宋", "type": "诗", "title": "臨河道中", "paragraphs": ["村南村北禾黍黄，穿林入塢岐路長。", "據鞍夢歸在親側，弟妹婦女笑兩廂。", "甥姪跳梁暮堂下，惟我小女始扶牀。", "屋頭撲棗爛盈斗，嬉戲歡爭挽衣裳。", "覺來去家三百里，一園兔絲花氣香。", "可憐此物無根本，依草著木浪自芳。", "風煙雨露非無力，年年結子飄路傍。", "不如歸種秋柏實，他日隨我到冰霜。"]}