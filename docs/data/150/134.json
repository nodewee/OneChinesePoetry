{"author": "黄庭堅", "period": "宋", "type": "诗", "title": "送彥孚主簿", "paragraphs": ["斯文當兩都，江夏世無雙。", "叔度初不言，漢庭望風降。", "中間眇人物，潛伏老崆谾。", "本朝開典禮，棫樸作株樁。", "世父盛文藻，如陸海潘江。", "三戰士皆北，韔弓錦韜杠。", "白衣受傳詔，短命終螢窗。", "夢升卧南陽，耆舊無兩龐。", "空鑱歐陽銘，松風悲隴瀧。", "四海羣從間，爾來頗琤淙。", "主簿吾宗秀，其能任爲邦。", "軀幹雖眇小，勇沉鼎可扛。", "擇師別陳許，取友觀羿逄。", "折腰佐髯令，邑訟銷吠尨。", "時邀府中飲，下箔蠟燒釭。", "紅裳笑千金，清夜酒百缸。", "同僚有惡少，嘲謔語亂哤。", "君但隠几笑，諸老嘆敦厖。", "況乃工朱墨，氣和信甚矼。", "持此應時須，十年擁麾幢。", "相逢常鞅掌，衙鼓趨𪔔𪔔。", "簿書敗清談，汗顔吏樅樅。", "臨分何以贈，要我賦蘭茳。", "黄華雖衆笑，白雪不同腔。", "野人甘芹味，敢饋厭羊羫。", "顧子百短拙，飽腹戇胮肛。", "惟思解官去，一丘事耕䎫。", "君當取富貴，鐘鼓羅擊撞。", "伏藏鼪鼯徑，猶想足音跫。"]}