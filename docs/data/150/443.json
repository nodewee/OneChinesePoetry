{"author": "黄庭堅", "period": "宋", "type": "诗", "title": "贈陳公益", "paragraphs": ["陳子善學問，正色鉏其驕。", "束身居言前，析理在意標。", "心隨出處樂，性與寂寞超。", "安安而雅雅，不以行險徼。", "王良馭驥子，冉弱六轡調。", "自吾與之遊，忘味如聞韶。", "志道斯近神，莊生說承蜩。", "顧恐陳子止，誰能中道要。", "我求一飯飽，黄綬强折腰。", "取舍不由己，悲哉馬銜鑣。", "長嘯天地閒，搔首獨無聊。", "雅約青山雲，伊人與逍遙。", "有如渝此盟，白日尚昭昭。", "平時多英豪，楚楚在本朝。", "吾徒固長物，分當老簞瓢。"]}