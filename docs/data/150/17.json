{"author": "蘇轍", "period": "宋", "type": "诗", "title": "和子瞻自浄土步至功臣寺", "paragraphs": ["山平村塢連，野寺鐘相答。", "晚陰生林莽，落日猶在塔。", "行招兩社僧，共步青山月。", "送客渡石橋，迎客出林樾。", "幽尋本真性，往事聽徐說。", "錢王方壯年，此邦事輕俠。", "鄉人鄙貧賤，異類識英傑。", "立石象興王，遺迹今岌嶪。", "功勳三吳定，富貴四海甲。", "歸來父老藏，崇高畏摧壓。", "詩人巧譏病，牛領恣挑抉。", "流傳後世人，談笑資口舌。", "是非亦已矣，興廢何倉卒。", "持歸問禪翁，笑指浮漚沒。"]}