{"author": "黄庭堅", "period": "宋", "type": "诗", "title": "四月丁卯對雨寄趙正夫", "paragraphs": ["公家常匆務，退食用寢訛。", "相思雖勞勤，書問不能多。", "時雨光萬物，開雲見羲和。", "乾坤有美意，畎澮未盈科。", "凱風吹南榮，官槐綠婆娑。", "鷾鴯將其匹，來巢自成家。", "於物無譏嫌，人亦不誰何。", "眷言生理拙，無地牧雞鵝。", "丈人春秋高，雛鷇勤摩挲。", "在公每懷歸，安得借明駝。", "畏塗失無鄉，酌海持一蠡。", "平生朱絲繩，寂寞長生窠。", "故人纍纍去，宰木上女蘿。", "生存半白首，會面阻山河。", "趙侯秉金玉，不與世同波。", "從容覺差晚，鄙心寄琢磨。", "外物良難必，歲寒不改柯。"]}