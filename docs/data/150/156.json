{"author": "黄庭堅", "period": "宋", "type": "诗", "title": "過家", "paragraphs": ["絡緯聲轉急，田車寒不運。", "兒時手種柳，上與雲雨近。", "舍傍舊傭保，少換老欲盡。", "宰木鬰蒼蒼，田園變畦畛。", "招延屈父黨，勞問走婚親。", "歸來翻作客，顧影良自哂。", "一生萍託水，萬事雪侵鬢。", "夜闌風隕霜，乾葉落成陣。", "燈花何故喜，大是報書信。", "親年當喜懼，兒齒欲毀齔。", "繫船三百里，去夢無一寸。"]}