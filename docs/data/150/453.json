{"author": "黄庭堅", "period": "宋", "type": "诗", "title": "戲答公益春思二首  其一", "paragraphs": ["能狂直須狂，會意自不惡。", "蚤知筋力衰，此事屬先覺。", "公詩應鍾律，豈異趙人鐸。", "我爲折腰吏，王役政敦薄。", "文移亂似麻，期會急如雹。", "賦斂及逋逃，十九被木索。", "公思當此時，清興何由作。", "前日東山歸，花如萎莎落。", "徑欲共公狂，知命知此樂。", "公家胡蜀葵，雖晚尚隠約。", "晴明好天氣，蹔對亦愜適。", "妝恨朱粉輕，舞憐衫袖窄。", "衣襦相補紉，天吳亂鸂鶒。", "草茅多奇士，蓬蓽有秀色。", "西施逐人眼，稱心最爲得。", "食魚誠可口，何苦必魴鯽。", "清狂力能否，人生天地客。", "不者尚能來，南窗理塵迹。", "草玄續周書，揲策定漢歷。", "有意許見臨，爲公酤一石。"]}