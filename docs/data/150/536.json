{"author": "黄庭堅", "period": "宋", "type": "诗", "title": "送權郡孫承議歸宜春", "paragraphs": ["宜春別駕鄉丈人，來假廬陵二千石。", "虛舟無事鷗與遊，良賈深藏客爭席。", "諸公鞭朴立威名，公獨愛民如父兄。", "諸公馭吏如束濕，公使人人得盡情。", "人情居官若郵傳，假守攝丞尤自便。", "憂念公家眉不開，誰能勤民廢寢膳。", "贈行欲借筆如椽，公不肯留鼓催船。", "歸到宜春問春事，斑斑笋竿蕨破拳。", "廖侯爲邦用詩禮，府中無事多燕喜。", "看公談笑面生春，更爲鄉園蓺桃李。"]}