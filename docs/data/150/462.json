{"author": "黄庭堅", "period": "宋", "type": "诗", "title": "答閻求仁", "paragraphs": ["暮天携手步河梁，把酒淹留斜日光。", "生當有別各異方，古人嗟此樂難當。", "大梁嬉遊少年場，春風花枝囀鸝黄。", "節物謝徂歲渠央，來自江南登君堂。", "秋氣欲動聞寒螿，會幾何日今別長。", "與子觀化言兩忘，浩歌放船入莽蒼。", "綠藻刺眼紅蕖香，湖月夜飛衣袂凉。", "相從宴坐歌胡床，贈言錦繡邀報章。", "君心溫良志則剛，不能牛下學歌商。", "欲謝世紛自翱翔，果行此策無乃良。", "昔人所學浩渺茫，海涵地負無抵當。", "棄捐其人及粃糠，帝王之功一豪芒。", "既趨世故自遐遑，何異臧穀俱亡羊。", "以生隨之中道傷，止吾已知終必亡。", "我亦聞之未能行，慨今無策可伏藏。", "身隨衣食葉南陽，脫身自當及康强。", "不待齒疏髮蒼浪，優游濠上如惠莊，論交莫逆與子相。"]}