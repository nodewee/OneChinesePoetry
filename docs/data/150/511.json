{"author": "黄庭堅", "period": "宋", "type": "诗", "title": "拘士笑大方", "paragraphs": ["拘士笑大方，俗吏縛文律。", "當其擅私智，轍覆千里失。", "鳥飛與魚潛，明哲善因物。", "欣然領斯會，千百無十一。", "蒯緱裝太阿，付騶斬芻秣。", "風雨晦冥時，中夜鳴不歇。", "張公下世久，安得歎埋沒。", "齊王好吹竽，楚客善鼓瑟。", "衛婦新上車，戒御無笞服。", "教母滅竈突，徙薪始入室。", "三言至丁寧，於理蓋已密。", "主人皆笑之，迺在未適節。", "莊生亦有言，外物不可必。", "無地與揮斤，眷然思郢質。"]}