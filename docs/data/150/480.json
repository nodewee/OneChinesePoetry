{"author": "黄庭堅", "period": "宋", "type": "诗", "title": "飲城南即事", "paragraphs": ["陰陰花柳一百五，吹空白綿亂紅雨。", "已看燕子飛入簾，未有黄鶑學人語。", "鬭雞走狗輕薄兒，衣裾相鮮氣相許。", "半是墦閒醉飽人，還家驕色羞婦女。", "顧侯邀客出城南，曉蹋天街已塵土。", "春風遊絲人到狂，何况客醉日當午。", "著作文章名譽早，不愧漢庭御史祖。", "元城茂宰民父母，境不飛蝗河渡虎。", "何侯家世看豐碑，墨摹萬卷心奇古。", "潁陰從事江左賢，八詠樓高風月苦。", "劉郎曾眠武陵源，好在桃花迷處所。", "鄙夫漫有腹便便，懶書欲眠誰比數。", "一笑相懽自難得，看朱成碧更起舞。", "任他小兒拍手笑，插花走馬及嚴鼓。", "顧侯三酌似已多，明日花飛奈老何。"]}