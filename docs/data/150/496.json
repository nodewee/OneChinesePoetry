{"author": "黄庭堅", "period": "宋", "type": "诗", "title": "送朱貺中允宰宋城", "paragraphs": ["鄴王臺邊春一空，但有雪飛楊柳風。", "我從南陽解歸橐，重簾複幕坐學宮。", "酒材苦責公釀薄，欲經醉鄉無路通。", "奈何當此意緒惡，僚友决去如飛鴻。", "朱侯官居鄴城下，不脫轡銜秣征馬。", "綠槐陰陰門對街，唯我知君少閑暇。", "新從天上拜書回，去效割雞宋之野。", "宋城萬家有和氣，明府豈弟心傾寫。", "愧君乞言極忠厚，安得瓊瑶贈盈把。", "古來爲縣有盛名，不過墾田歸桑柘。", "欲蘇濁水頳尾魚，舞文吏胥無假借。", "朝廷本意在治安，外論不然可驚唶。", "豈如規摹跨三代，首聽官師困鰥寡。", "簿書期會可半功，區別枉直教刑中。", "杜光作刑至載割，及民無辜受笞駡。", "權衡此心坐堂奧，草木遂生蟲蟻化。", "朱侯明日君定行，行李觸熱時已夏。", "我官雀鼠盜太倉，欲去猶須畢婚嫁。", "幾時可上君政成，即買扁舟極東下。"]}