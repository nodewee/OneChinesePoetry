{"author": "黄庭堅", "period": "宋", "type": "诗", "title": "致政王殿丞逍遙亭", "paragraphs": ["漆園著書五十二，致意最在逍遙遊。", "後來作者逐音響，百一未必知莊周。", "幽人往往泥出處，俗士不可與莊語。", "逍遙如何，一蛇一龍。", "以無爲當有，以守雌爲雄。", "與物無對，無內無外。", "與民成功，有物有對。", "左肘生楊觀物化，右臂爲雞即時夜。", "果若乘氣有待游，如何六氣無窮謝。", "天之蒼蒼非正色，道真微妙安可得。", "利害叢中火甚多，此心寂寞誰能識。", "丈人春秋誠未高，視聽聰明齒牙牢。", "所爲淳拙有深越，持置酷似巨山陶。", "平生剛直折不得，目送飛鴻向賓客。", "早束衣冠林底眠，非關暮年俗眼白。", "種田百畝初爲酒，買地一區今有宅。", "家人歲計不嬰心，兩兒長不能措畫。", "邇來信己不問天，萬事逍遙只眼前。", "何必讀書始曉事，此翁暗合莊生意。"]}