{"author": "黄庭堅", "period": "宋", "type": "诗", "title": "送伯氏入都", "paragraphs": ["貧賤難安處，別離更增悲。", "經營動北征，慈母待春衣。", "短箠驅瘦馬，青草牧中嘶。", "送行不知遠，可忍獨歸時。", "太華物華春，街柳囀黄鸝。", "九衢生紫煙，到家使人迷。", "知音者誰子，倦客無光輝。", "王侯不可謁，秣馬興言歸。", "豈無他人遊，不如我壎篪。", "陳書北窗下，此自有餘師。"]}