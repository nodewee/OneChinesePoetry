{"author": "黄庭堅", "period": "宋", "type": "诗", "title": "思賢", "paragraphs": ["楊家事業絕當時，百家疏通問不疑。", "高文大冊書鴻烈，潤色論思禁林傑。", "堂堂司直社稷臣，諫有用否不辱身。", "勁氣坐中掩虎口，忠言天上嬰龍鱗。", "忍能持祿保卒歲，歸去求田問四鄰。", "今時此事久索漠，吾恐九原公可作。", "我來回首行路難，城郭參差夕照閒。", "風急饑烏噪喬木，孤墳牢落具茨山。"]}