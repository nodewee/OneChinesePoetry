{"author": "黄庭堅", "period": "宋", "type": "诗", "title": "送劉道純", "paragraphs": ["五松山下古銅官，邑居褊小水府寬。", "民安蒲魚少嚚訟，簿領未減一丘槃。", "胸中崢嶸書萬卷，簸弄日月江湖間。", "稠人廣衆自神王，按劍之眼白相看。", "老身風波諳世味，如食橘柚知甘酸。", "麒麟圖畫偶然耳，半枕百年夢邯鄲。", "平生樽俎宮亭上，涉世忘味皆朱顔。", "此時阿翁尚無恙，追琢秀句酬江山。", "堂堂今爲蛻蟬去，五老偃蹇無往還。", "大梁城中笏拄頰，頷髭今成雪點斑。", "青雲何必出公右，亨衢在天無由攀。", "椎鼓轉船如病已，夢想樓臺落星灣。", "子政諸兒喜文史，阿秤亦聞有筆端。", "丹徒布衣未可量，詩書且對藜藿盤。", "穴中生涯識陰雨，木末牖戶知風寒。", "我今四壁戀微祿，知公未能長掛冠。"]}