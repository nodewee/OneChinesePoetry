{"author": "黄庭堅", "period": "宋", "type": "诗", "title": "次韵周法曹遊青原山寺", "paragraphs": ["市聲故在耳，一原謝塵埃。", "乳竇響鐘磬，翠峰麗昭回。", "俯看行磨蟻，車馬度城隈。", "水猶曹溪味，山自思公開。", "浮圖湧金碧，廣厦構壞材。", "蟬蛻三百年，至今猿鳥哀。", "祖印平如水，有句非險崖。", "心花照十方，初不落梯階。", "我行暝託宿，夜雨滴華榱。", "殘僧四五輩，法筵歎塵埋。", "石頭麟一角，道價直九垓。", "廬陵米貴賤，傳與後人猜。", "曉躋上方上，秋塍亂萁荄。", "寒藤上老木，龍蛇委筋骸。", "魯公大字石，筆勢欲崩摧。", "德人曩來游，頗有嘉客陪。", "憶當擁旌旗，千騎相排豗。", "且復歌舞隨，絲竹寫煩哇。", "事如飛鴻去，名與南斗偕。", "松竹吟高丘，何時更能來。", "回首翠微合，于役王事催。", "猿鶴一日雅，重來尚徘徊。"]}