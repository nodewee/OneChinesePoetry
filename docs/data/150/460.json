{"author": "黄庭堅", "period": "宋", "type": "诗", "title": "新寨餞南歸客", "paragraphs": ["初更月蝕缺半璧，三更北風雪平屋。", "夜寒置酒送歸客，長歌燕雁燈前落。", "故園無書已十月，目極千里雲水隔。", "客方有行乃未已，歸且經予江上宅。", "比鄰諸老應相問，爲道於今不如昔。", "新知翻手覆手閒，故人江南與江北。", "有時日高天氣清，炙背南軒把書策。", "可憐斯人巧言語，今已埋沒黄土陌。", "乃知生前傾意氣，不用身後書竹帛。", "往在江南最少年，萬事過眼如鳥翼。", "夜行南山看射虎，失脚墜入崖底黑。", "却攀荆棘上平田，何曾悔念身可惜。", "辭家上馬不反顧，談笑據鞍似無敵。", "邇來多病足憂虞，平地進寸退數尺。", "意氣索然成老翁，所有鬢髮猶未白。", "閑居爲婦執薪爨，宿處野人爭卧席。", "昔壯今衰殆不如，吾恐未必不爲福。", "寄聲諸老善自愛，客行努力更强食。", "門前種柳今幾長，戒兒勿令打鸂鶒。", "春晚歸來躑躅間，爲公置酒臨江閣。"]}