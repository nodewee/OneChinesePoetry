{"author": "黄庭堅", "period": "宋", "type": "诗", "title": "別蔣穎叔", "paragraphs": ["金城千里要人豪，理君亂絲須孟勞。", "文星合在天東壁，清都紫微醉雲璈。", "荆溪居士傲軒冕，胸吞雲夢如秋毫。", "三品衣魚人仰首，不見全牛可下刀。", "秦川渭水森長戟，方壺蓬萊冠巨鼇。", "萬釘寶带琱狨席，獻納論思近赭袍。", "連營貔虎湛如水，開盡西河擁節旄。", "何時出入諸公間，淮湖閱船今二毛。", "鑿渠决策與天合，支祈窘束縮怒濤。", "衣食京師看上計，陛下文武收英髦。", "春風淮月動清鑒，白拂羽扇隨輕舠。", "下榻見賢傾禮數，後車載士回風騷。", "斲鼻于郢，觀魚于濠。", "小夫閱人蓋多矣，幾成季咸三見逃。"]}