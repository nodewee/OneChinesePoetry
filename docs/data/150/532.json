{"author": "黄庭堅", "period": "宋", "type": "诗", "title": "西禪聽戴道士彈琴", "paragraphs": ["靈宮蒼煙蔭老栢，風吹霜空月生魄。", "羣鳥得巢寒夜靜，市井收聲虛室白。", "少年抱琴爲予來，乃是天台桃源未歸客。", "危冠匡坐如無傍，弄絃鏗鏗燈燭光。", "誰言伯牙絕絃鍾期死，泰山峨峨水湯湯。", "春天百鳥語撩亂，風蕩楊花無畔岸。", "微霠愁猿抱山木，玄冬孤鴻度雲漢。", "斧斤丁丁空谷樵，幽泉落澗夜蕭蕭。", "十二峰前巫峽雨，七八月後錢塘潮。", "孝子流離在中野，羈臣歸來哭亡社。", "空牀思婦感蠨蛸，暮年遺老依桑柘。", "人言此曲不堪聽，我憐酷解寫人情。", "悲歌浩歎絃欲斷，翻作恬淡雍容聲。", "五絃橫坐巖廊靜，薰風南天厚民性。", "人言帝力何有哉，鳳凰麒麟舞虞詠。", "我思五代如探湯，真人指揮定四方。", "昭陵仁心及蟲蟻，百蠻九譯覘天光。", "極知功高樂未稱，誰能持此獻樂正。", "賤臣疏遠安敢言，且欲空江寒灘靜。", "漁艇幽人知我心悠哉，更作嚴陵在釣臺。", "吾知之矣師且止，安得長竿入手來。"]}