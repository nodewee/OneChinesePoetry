{"author": "黄庭堅", "period": "宋", "type": "诗", "title": "觀劉永年團練畫角鷹", "paragraphs": ["劉侯才勇世無敵，愛畫工夫亦成癖。", "弄筆掃成蒼角鷹，殺氣稜稜動秋色。", "爪拳金鉤觜屈鐵，萬里風雲藏勁翮。", "兀立槎枒不畏人，眼看青冥有餘力。", "霜飛晴空塞草白，雲垂四野陰山黑。", "此時軒然盍飛去，何乃巑屼立西壁。", "祗應真骨下人世，不謂雄姿留粉墨。", "造次更無高鳥喧，等閑亦恐狐狸嚇。", "旁觀未必窮神妙，乃是天機貫胸臆。", "瞻相突兀摩空材，想見其人英武格。", "傳聞揮毫頗容易，持以與人無甚惜。", "物逢真賞世所珍，此畫他年恐難得。"]}