{"author": "黄庭堅", "period": "宋", "type": "诗", "title": "午寢", "paragraphs": ["讀書常厭煩，燕處意坐馳。", "動靜兩不適，塵勞敗天倪。", "目昏生黟花，耳聵喧鼓鼙。", "沈憂愁五神，倦劇委四支。", "不聊終日堪，況乃久遠期。", "投書曲肱卧，天游從所之。", "是身入華胥，彷彿勝初時。", "春蠶眠巨箔，夏蜩化枯枝。", "今之隠几者，豈有異子綦。", "覺寐須臾閒，良亦休我疲。", "迺知大覺夢，蓋此德之歸。", "誰爲今日是，二十二年非。"]}