{"author": "黄庭堅", "period": "宋", "type": "诗", "title": "幾復讀莊子戲贈", "paragraphs": ["蜩化搶榆枋，鵬化摶扶摇。", "大椿萬歲壽，糞英不重朝。", "有待於無待，定非各逍遙。", "譬如宿舂糧，所詣豈得遼。", "漆園槁項翁，聞風獨參寥。", "物情本不齊，顯者桀與堯。", "烈風號萬竅，雜然吹籟簫。", "聲隨器形異，安可一律調。", "何嘗用吾私，總領使同條。", "惜哉向郭誤，斯文晚未昭。", "胡不弃影事，直以神理超。", "木資不才生，雁得不才死。", "投身死生中，未可優劣比。", "深藏無所用，一寓不得已。", "逍遙同我誰，歲暮於吾子。"]}