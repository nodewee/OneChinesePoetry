{"author": "黄庭堅", "period": "宋", "type": "诗", "title": "按田", "paragraphs": ["河水積崢嶸，山雪晴索寞。", "幽齋怯寒威，況復出城郭。", "馬爲蝟毛縮，人歎狐裘薄。", "淤泥虎跡交，叢社烏聲樂。", "橋經野燒斷，崖值天風落。", "洩雲迷鴻濛，戴石瘦犖嶨。", "攀緣若登天，扶服如入橐。", "窮幽至河麋，落日更槃礴。", "新民數十家，飄寓初棲託。", "壯産無惰農，荒榛盡開鑿。", "臨流遣官丁，悉使呼老弱。", "恩言諭官意，鄣水陂可作。", "春秧百頃毬，秋報千倉穫。", "掉頭笑應儂，吾麥自不惡。", "麥苗不爲稻，誠恐非民瘼。", "不知肉食者，何必苦改作。", "我行疲鞍馬，且用休羈絡。", "艱難相顧歎，共道折腰錯。", "勢窮不得已，來自取束縛。", "月明夜蕭蕭，解衣寬带索。", "卧看雲行天，北斗掛屋角。", "析薪爨酒鼎，興至且相酌。"]}