{"author": "黄庭堅", "period": "宋", "type": "诗", "title": "韓信", "paragraphs": ["韓生高才跨一世，劉項存亡翻手耳。", "終然不忍負沛公，頗似從容得天意。", "成臯日夜望救兵，取齊自重身已輕。", "躡足封王能早寤，豈恨淮陰食千戶。", "雖知天下有所歸，獨憐身與噲等齊。", "蒯通狂說不足撼，陳豨孺子胡能爲。", "予嘗貰酒淮陰市，韓信廟前木十圍。", "千年事與浮雲去，想見留侯决是非。", "丈夫出身佐明主，用舍行藏可自知。", "功名邂逅軒天地，萬事當觀失意時。"]}