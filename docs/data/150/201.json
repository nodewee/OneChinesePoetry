{"author": "黄庭堅", "period": "宋", "type": "诗", "title": "和答莘老見贈", "paragraphs": ["往歲在辛丑，從師海瀕州。", "外家有行役，拜公古邗溝。", "兒曹被鑒賞，許以綜九流。", "仍許歸息女，采蘋助春秋。", "斯文開津梁，盛德見虛舟。", "離合略十年，每見仰清脩。", "久次不進遷，天祿勤校讎。", "文武脩衮職，諫垣始登收。", "身趨鄴公城，逐臣既南浮。", "孌彼丞中饋，家庭供百羞。", "堂堂來問寢，忽爲雲霧休。", "遺玩猶在篋，汝水遶墳丘。", "南箕與北斗，日月行置郵。", "相逢輦轂下，存沒可言愁。", "當年小兒女，生子欲勝裘。", "甌越委琴瑟，江湖拱松楸。", "持節轉七郡，治功無全牛。", "還朝蒙嗟識，明月豈暗投。", "抱被直延閣，疏簾近奎鉤。", "三生石上夢，記是復疑不。", "隠几付天籟，閱人如海鷗。", "襟懷俯萬物，顔鬢與百憂。", "長歌可當泣，短生等蜉蝣。", "悲歡令人老，萬世略同流。", "軒冕來逼身，白蘋晚滄洲。", "履拂知道肥，浄室見天游。", "小人樂蛙井，癡甚顧虎頭。", "世緣真嚼蠟，骨相謝封侯。", "松根養茯苓，歲晏望華輈。"]}