{"author": "黄庭堅", "period": "宋", "type": "诗", "title": "送薛樂道知鄖鄉", "paragraphs": ["黄山葉縣連牆居，謝公席上對摴蒱。", "雙鬟女弟如桃李，早許歸我舍中雛。", "平生同憂共安樂，歲晚相看青雲衢。", "去年樽酒輦轂下，各喜身爲反哺烏。", "城頭歸烏尾畢逋，春寒啄雪送行車。", "解佩我無明月珠，折柳不對千里駒。", "念君胸中極了了，作吏辦事猶詩書。", "濁酒挽人作年少，關防心地亦時須。", "鄖鄉縣古民少訟，但問自己不關渠。", "登臨一笑雙白髮，宜城凍筍供行厨。", "人生此樂他事無，行李道出漢南都。", "寄聲諸謝今何如，謝公書堂迷竹塢。", "手種竹今青青否，我思謝公淚成雨，屬公去灑穰下土。"]}