{"author": "黄庭堅", "period": "宋", "type": "诗", "title": "行行重行行贈別李之儀", "paragraphs": ["行行重行行，我有千里適。", "親交愛此別，勸我善眠食。", "惟君好懷抱，高義動顔色。", "贈子青琅玕，結以永弗諼。", "拭目仰盛德，洗心承妙言。", "子道甚易行，易行乃難忘。", "虛名織女星，不能成文章。", "微君好古學，尚誰發予狂。", "事親見不足，擇友知無方。", "大聖急先務，君其愛穨光。", "外將周物情，中不敦己道。", "以客從主人，辨之苦不早。", "行身居言前，悟理在意表。", "苟能領斯會，大自足諸小。", "勿念一朝患，勿忘終身憂。", "忠誠照屋漏，萬物將自求。", "此道不予欺，實吾聞之丘。", "羣居行小慧，宴笑奉樽俎。", "益友來在門，疏拙不見取。", "誰不聞此風，去君鴻鵠舉。"]}