{"author": "蘇轍", "period": "宋", "type": "诗", "title": "次韵子瞻吳中田婦嘆", "paragraphs": ["久雨得晴唯恐遲，既晴求雨來何時。", "今年舟楫委平地，去年簑笠爲裳衣。", "不知天公誰怨怒，棄置下土塵與泥。", "丈夫强健四方走，婦女齷齪將安歸。", "塌然四壁倚機杼，收拾遺粒吹糠粞。", "東鄰十日營一炊，西鄰誰使救汝饑。", "海邊唯有鹽不旱，賣鹽連坐收嬰兒。", "傳聞四方同此苦，不關東海誅孝婦。"]}