{"author": "黄庭堅", "period": "宋", "type": "诗", "title": "招隠寄李元中", "paragraphs": ["吾聞李元中，學爲古人青出藍。", "眉目之閒如太華，一段翠氣連終南。", "我欲從之路阻長，朱顔日夜驚波往。", "蒼梧玉琯生蛛網，老翁忘味傾心賞。", "眼前記一不識十，谷中白駒閟音響。", "灊山南閒卧青牛，萬壑松聲不得游。", "願君爲阿閣之紫鳳，莫作江湖之白鷗。"]}