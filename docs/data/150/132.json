{"author": "黄庭堅", "period": "宋", "type": "诗", "title": "喜知命弟自青原歸", "paragraphs": ["爲吏困米鹽，曲肱夢靈泉。", "諒非調鼎手，正覺荷鋤便。", "在公雖勤苦，歸喜叔山禪。", "去我忽數日，草蟲傍牀煎。", "屋角鳥烏樂，行輿響擔肩。", "包解分柿栗，兒女鬧樽前。", "白紵繞祖塔，香携青原煙。", "玄珠一百八，夜紉湘縷穿。", "高林風落子，老僧選霜堅。", "袖中出新詩，山水含碧鮮。", "五言吾老矣，佳句付惠連。"]}