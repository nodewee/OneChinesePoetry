{"author": "黄庭堅", "period": "宋", "type": "诗", "title": "送蒲元禮南歸", "paragraphs": ["元禮佳少年，俊氣欲無敵。", "文章詩最豪，溟漲助筆力。", "三年葉公城，於我固多益。", "恨無荆雞材，使君有羽翼。", "此行省親闈，綵服耀春色。", "從容文字閒，固未曠子職。", "蘄春向鄂渚，曾不三四驛。", "吾師李武昌，金聲而玉德。", "誠能勇一往，所進豈寸尺。", "江南後生秀，居多門下客。", "願君從之遊，琢磨就圭璧。", "斗酒清夜闌，缺月挂屋壁。", "雞鳴馬就轡，少別安足惜。", "人生共一世，誰能無行役。"]}