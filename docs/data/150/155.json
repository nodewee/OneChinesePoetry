{"author": "黄庭堅", "period": "宋", "type": "诗", "title": "題杜槃澗叟冥鴻亭", "paragraphs": ["少陵杜鴻漸，頗薰知見香。", "風流有諸孫，結屋廬山陽。", "藉交游俠窟，獵艷少年場。", "光怪驚鄰里，收身反摧藏。", "江湖拍天流，羅網蓋稻粱。", "安能衎衎飽，遂欲冥冥翔。", "畏影走萬里，不如就陰凉。", "亭東亭西渺煙水，稻田衲子交行李。", "古靈庵下倚寒藤，莫向明窗鑽故紙。"]}