{"author": "黄庭堅", "period": "宋", "type": "诗", "title": "送張材翁赴秦僉", "paragraphs": ["金沙酴醾春縱橫，提壺栗留催酒行。", "公家諸父酌我醉，橫笛送晚延月明。", "此詩諸兒皆秀發，酒間乞書藤紙滑。", "北門相見後十年，醉語十不省七八。", "吏事衮衮談趙張，乃是樽前綠髮郎。", "風悲松丘忽三歲，更覺綠竹能風霜。", "去作將軍幕下士，猶聞防秋屯虎兕。", "只今陛下思保民，所要邊頭不生事。", "短長不登四萬日，愚智相去三十里。", "百分舉酒更若爲，千戶封侯儻來爾。"]}