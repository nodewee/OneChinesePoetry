{"author": "黄庭堅", "period": "宋", "type": "诗", "title": "戲答公益春思二首  其二", "paragraphs": ["昔人有真意，政在無美惡。", "微言見端緒，垂手延後覺。", "大聲久輟響，誰繼夫子鐸。", "長笑二南閒，斯道公不薄。", "性懷如珮環，詩筆若隕雹。", "前篇戲調公，深井下短索。", "子雲最清浄，亦動解嘲作。", "光塵貴和同，玉石尚磊落。", "衆人開眼眠，公獨寤此樂。", "昔在西宮遊，初非朝夕約。", "邂逅二三子，蛾眉能勸客。", "坐嫌席閒疏，酒恨盞底窄。", "驪駒我先返，看朱已成碧。", "況聞公等醉，歌舞恣所索。", "舞餘必纏頭，歌罷皆舉白。", "清狂稍稍出，應節自不錯。", "譬如觀俳優，誰能不一噱。", "何爲苦解紛，迺似自立敵。", "人生忽遠行，車馬無歸迹。", "黄粱一炊頃，夢盡百年歷。", "弃置勿重陳，虛心待三益。"]}