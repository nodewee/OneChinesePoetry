{"author": "黄庭堅", "period": "宋", "type": "诗", "title": "次韵任公漸感梅花十五韵", "paragraphs": ["花信風來自伊洛，稍稍花光上林薄。", "經年病骨怯輕寒，裁就春衫不勝著。", "纍纍牆底卧虛樽，醉鄉何處尋城郭。", "小軒假寐遊華胥，萬籟無聲燈寂寞。", "落梅新詩入吾手，驚起詩魔如發愕。", "高文逸氣天馬趨，尾端尚許青蠅託。", "坐恐句芒弃我歸，看花不及空紫萼。", "生前常苦不自閑，芻豢縻人受羈絡。", "我嗟卒歲敝鞍韉，風敗衣裾塵滿橐。", "輕裘緩带多公暇，公獨奈何猶不樂。", "公言少年豈易知，鳳屏翠幔愁蕭索。", "蚤從琪樹折春飈，每見新詩淚雙落。", "勸公且共飲此酒，酒令雖嚴莫嗔虐。", "時翻舞袖間清歌，日薦南蓴羹北酪。", "花開莫問醜與妍，隨分眼前罄杯酌。", "不須憔悴減腰圍，也學東陽沈侯約。"]}