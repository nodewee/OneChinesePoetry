{"author": "黄庭堅", "period": "宋", "type": "诗", "title": "漫尉", "paragraphs": ["豫章黄魯直，既拙又狂癡。", "往在江湖南，漁樵乃其師。", "腰斧入白雲，揮車棹清溪。", "虎豹不亂行，鷗鳥相與嬉。", "遇人不崖異，順物無瑕疵。", "不知愛故厭，不悔爲人欺。", "晨朝常漫出，莫夜亦漫歸。", "漫尉葉公城，漫撫病餘黎。", "不纂非己事，不趨非吾時。", "人駡狂癡拙，魯直更喜之。", "或請陳漫尉，壽尉蒲萄巵。", "酒行激懦氣，攘袂起哨規。", "君子守一官，烏肯苟簡爲。", "奈何如秋葭，信狂風離披。", "漫行恐汙德，漫止將敗機。", "漫默買猜謗，漫言來詬譏。", "漫尉謝答客，願客深長思。", "漫行無軌躅，漫止無馽鞿。", "漫默怨者寡，漫言知者希。", "吾生漫叟後，不券與之齊。", "於戲獨如子，因使目爲眉。", "强顔不計返，乾坤一醯雞。", "崑崙視糟垤，既化不自知。", "悔吝雖萬塗，直道甚坦夷。", "覆轍索孤竹，奔車求仲尼。", "以旌招虞人，賤者不肯尸。", "玉潤安可涸，日光安可緇。", "斯言出繫表，當以罔象窺。", "賦分有自然，那用時世移。", "吾漫誠難改，盡醉不敢辭。"]}