{"author": "黄庭堅", "period": "宋", "type": "诗", "title": "會稽竹箭爲蘄春傅尉作", "paragraphs": ["會稽竹箭天下聞，青嶺霜笴摇紫雲。", "金作僕姑如鳥翼，壯士持用橫三軍。", "邇來場師無遠慮，翦伐柔萌薦葅茹。", "人閒禦武急難才，不得生民飽霜露。", "嘉瓜美果無他長，取升俎豆獻壺觴。", "奈何生與此等伍，大器小用良可傷。", "吾聞先王用人力，不足有餘無損益。", "碩人俁俁舞公庭，長詠國風三歎息。"]}