{"author": "黄庭堅", "period": "宋", "type": "诗", "title": "次韵答宗汝爲初夏見寄", "paragraphs": ["官蛙無時休，不知憂復樂。", "夕暉半規黄，冉冉納暮壑。", "鳥棲松隕花，風下竹解籜。", "南箕與北斗，磊磊貫纓絡。", "懷我鄰邦友，賢義本不薄。", "箕斗常相望，江含霧冥漠。", "忽烹雙鯉魚，中有初夏作。", "詩詞清照眼，明月麗珠箔。", "閒出句崛奇，芙蕖依綠蒻。", "雄辨簡色空，韓盧逐東郭。", "終篇談不二，自脫世纏縛。", "此道久陸沉，喜公勤博約。", "盈籠惠石芝，烏皮剝猿玃。", "野人烹嘉蔬，回首葵莧惡。", "勸鹽殊未工，追呼聯纆索。", "聞君欲課最，豈有不龜藥。", "我民六萬戶，過半客棲泊。", "棘端可沐猴，且願觀其削。", "官符晝夜下，朝播責暮穫。", "射利者誰其，登隴彎繁弱。", "昨聞數邦貢，曲禮賦三錯。", "恭惟廊廟上，獻納及新瘼。", "繡衣城南來，免冠謝公怍。", "歸乘下澤車，絕意麒麟閣。", "田園蒙帝力，仰以萬壽酢。", "公材橫太阿，越砥斂霜鍔。", "智囊無遺漏，膽量包空廓。", "行當治狀聞，雄飛上碧落。", "我材甚不長，有地愧槃礴。", "平陸非距心，滕薛困公綽。", "看人取卿相，妄意亦饞嚼。", "終不作湘纍，憔悴吟杜若。", "一心思傾寫，何時叩扃鑰。"]}