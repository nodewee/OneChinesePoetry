{"author": "黄庭堅", "period": "宋", "type": "诗", "title": "胡朝請見和復次韵", "paragraphs": ["人笑庾郎貧，滿胸飯寒菜。", "春盤食指動，筍茁入市賣。", "回首萬錢厨，不羨廊廟宰。", "民生暫神奇，胞雋伐性壞。", "忍持芭蕉身，多負牛羊債。", "籜龍不稱冤，易致等拾芥。", "蕭蕭煙雨姿，壯士持戈介。", "駢頭沸鼎鼎，可口垂涎嘬。", "霜叢負後凋，玉食香餘噫。", "續詩無全功，葑菲儻可采。"]}