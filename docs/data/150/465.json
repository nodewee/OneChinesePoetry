{"author": "黄庭堅", "period": "宋", "type": "诗", "title": "次韵答薛樂道", "paragraphs": ["薛侯筆如椽，崢嶸來索敵。", "出門决一戰，莫見旗鼓迹。", "令嚴初不動，帳下聞吹笛。", "乍奔水上軍，拔幟入趙壁。", "長驅劇崩摧，百萬俱辟易。", "子於風雅閒，信矣强有力。", "天材如升斗，吾恨付與窄。", "攬物能微吟，假借少儲積。", "山城坐井底，聞見更苦僻。", "子非知音耶，何不指瑕謫。"]}