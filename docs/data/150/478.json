{"author": "黄庭堅", "period": "宋", "type": "诗", "title": "贈李彥深", "paragraphs": ["瓊枝雖療渴，萱草忘人憂。", "李君氣蕭蕭，翠竹摇清秋。", "步竹來過門，日色在簾鉤。", "開雲睹白雉，臨水對虛舟。", "言少常造極，色夷似無求。", "醉尉廳索寞，寒泉沃茶甌。", "四坐愁水厄，井缾猶屢投。", "斮錫碎玉札，閒薦當衆羞。", "微物不足貴，且延君少留。", "行役阻相見，心如旆悠悠。", "春魚出清涔，社酒欲勝篘。", "時來得晤語，呼客盡更籌。"]}