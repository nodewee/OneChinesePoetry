{"author": "黄庭堅", "period": "宋", "type": "诗", "title": "宣九家賦雪", "paragraphs": ["都城窮臘月半破，晚來雪雲應朝課。", "虛簷稍聞飄瓦聲，六花連空若推墮。", "翩翩恐逐歌吹來，皎皎不受塵泥涴。", "試尋高處望雙闕，佳氣蔥蔥寒貼妥。", "遙知萬馬駕紫宸，把燭天街聽宮鏁。", "吾人豈解占豐年，但喜酒樽宜附火。", "石鼎香浮北焙茶，洪爐殻爆宣城果。", "陸珍海異厭下筯，別索百種煩烹和。", "僕奴睥睨費呼叱，主人愛客無不可。", "憑向江船問子猷，山陰夜醉何如我。", "北鄰長吉最能詩，怯寒正想重裘坐。", "故遣長須屢送來，猶得王孫嘲飯顆。"]}