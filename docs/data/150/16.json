{"author": "蘇轍", "period": "宋", "type": "诗", "title": "和子瞻宿臨安浄土寺", "paragraphs": ["四方清浄居，多被僧所占。", "既無世俗營，百事得豐贍。", "家居每紛薄，奉養出寒欠。", "昔年旅東都，局促吁已厭。", "城西近精廬，長老時一覘。", "每來獲所求，食飽山茶釅。", "塵埃就湯沐，垢膩脫巾韂。", "不知禪味深，但取饑腸饜。", "京城苦煩溷，物景費治染。", "吳都况清華，觀剎吐光艷。", "石矼度空闊，泉溜瀉深塹。", "經過未足多，終老應長歉。"]}