{"author": "黄庭堅", "period": "宋", "type": "诗", "title": "戲贈張叔甫", "paragraphs": ["團扇復團扇，因風託方便。", "銜泥巢君屋，雙燕令人羨。", "張公子，時相見。", "張公一生江海客，文章獻納麒麟殿。", "文采風流今尚存，看君不合長貧賤。", "醉中往往愛逃禪，解道澄江靜如練。", "淮南百宗經行處，携手落日回高宴。", "城上烏，尾畢逋。", "塵沙立暝途，惟有摩尼珠。", "雲夢澤南州，更有赤須胡。", "與君歌一曲，長鋏歸來乎。", "出無車，食無魚。", "不須聞此意慘愴，幸是元無免破除。", "脫吾帽，向君笑。", "有似山開萬里雲，論心何必先同調。", "河之水，去悠悠。", "將家就魚米，四海一扁舟。", "頭陀雲外多僧氣，直到湖南天盡頭。", "潭府邑中甚淳古，還如何遜在揚州。", "但得長年飽喫飯，苦無官况莫來休。"]}