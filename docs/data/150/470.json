{"author": "黄庭堅", "period": "宋", "type": "诗", "title": "送陳蕭縣", "paragraphs": ["欲留君以陳遵投轄之飲，不如送君以陶令無絃之琴。", "酒嫌別後風吹醒，琴爲無絃方見心。", "去夏雨餘清夜醉，黄鸝不覺報春深。", "花枝柳色競鮮好，迺是前日枯朽林。", "人生用捨四時可，壯士憔悴非獨今。", "大夫黄綬領垂素，二十餘年走塵土。", "盈車載書遣兒讀，不悔早爲文墨誤。", "治聲翕然先向東，古蕭子國今萬戶。", "德性忠純吏不欺，閨門孝友民所慕。", "麥隴童兒憐雉乳，冰天窮子兼襦袴。", "愔愔琴意如溫風，迺知不必徽絃具。", "明月清河佳可遊，官倉縻我不得去。", "白露爲霜水一篙，秋香蓮蕩浮輕舠。", "此中亦有無絃意，相憶樽前把蟹螯。"]}