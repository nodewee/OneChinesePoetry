{"author": "黄庭堅", "period": "宋", "type": "诗", "title": "曉起臨汝", "paragraphs": ["缺月欲崢嶸，鳴雞有期信。", "征人催夙駕，客夢未渠盡。", "野荒多斷橋，河凍無裂璺。", "羸馬踏冰翻，疑狐觸林遁。", "清風蕩初日，喬木囀幽韵。", "崧高忽在眼，岌峨臨數郡。", "玄雲默垂空，意有萬里潤。", "寒暗不成雨，卷懷就膚寸。", "觀象思古人，動靜配天運。", "物來斯一時，無得乃至順。", "凉暄但循環，用捨誰喜慍。", "安得忘言者，與講齊物論。"]}