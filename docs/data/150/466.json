{"author": "黄庭堅", "period": "宋", "type": "诗", "title": "戲贈陳季張", "paragraphs": ["氣清語不凡，郭與陳季優。", "季子有美質，明月懸高秋。", "詞談貫百家，炙轂出膏油。", "放聲寄大塊，肆情無去留。", "方圓付自爾，規矩爲瘡疣。", "當其說荒唐，衆口莫能咻。", "書案鼠篆塵，銜蔬滿床頭。", "居不省家舍，那問犬馬牛。", "吾嘗觀聖人，與世爲獻酬。", "道通衆人行，智欲萬物周。", "微言觀季子，頗亦有意不。", "季子捧腹笑，吾豈搢紳囚。", "我將乘扶摇，南與大鵬遊。", "相羊九萬里，厭則下滄洲。", "黄子失所答，如耕不能耰。", "井蛙延海鼈，樂事擅一邱。", "束牲盟伯夷，固自取揶揄。", "無心以觸物，愛子如虛舟。", "維楫苟不存，傾覆當誰尤。", "尚思濟來者，非但自爲謀。"]}