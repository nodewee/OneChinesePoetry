{"author": "黄庭堅", "period": "宋", "type": "诗", "title": "送醇父歸蔡", "paragraphs": ["北風飄飄天作惡，枯木已無葉可落。", "寒溪濺濺聲迫人，歲聿云莫慘不樂。", "此時陳子迺棄我，歸將索綯亟乘屋。", "吾室尚潭潭，留君欲晤談。", "掉頭去不顧，明發解征驂。", "君來久相從，知我無所堪。", "好學勇如虎，讀書青出藍。", "有疑必考擊，無奧不窮探。", "愧無洪鐘響，十不答二三。", "慨予方食貧，予腹豈屢厭。", "藜羹稀糝芼，寒葅薄醯鹽。", "雖欲苦留君，俎豆無加添。", "從來婚友閒，恩義亦云兼。", "草枯方兀兀，麥秀待漸漸。", "綠髮佳少年，回首垂白髯。", "進德失盛時，時甯爲人淹。", "經綸自封植，豈不如春蠶。", "此地决矣戒童僕，歸旁南陔種蘭菊。", "旅床夜夜悲蛩螿，行色村中異風俗。", "青燈白酒留故人，莫愛一醉至曉角。"]}