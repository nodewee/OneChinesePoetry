{"author": "黄庭堅", "period": "宋", "type": "诗", "title": "即席", "paragraphs": ["落葉不勝掃，月明樹陰疏。", "親鄰二三子，樽酒相與俱。", "霜栗剝寒橐，晚菘煮青蔬。", "解官方就門，敦薄無簡書。", "純益氣蕭蕭，未羈天馬駒。", "元禮喜作詩，豪氣小未除。", "大薛知力學，日來反三隅。", "小薛受善言，如以柳貫魚。", "天民嘗逸駕，近稍就橛株。", "知命雖畸人，清談頗有餘。", "阿盧快犢子，規矩尚小殊。", "不材於用少，我則澗底樗。", "會合只偶然，等閑異秦吳。", "人生一世閒，何異樂出虛。", "過耳莫省領，披懷使恢疏。", "買網尚可鱠，倒壺更遣沽。", "不當愛一醉，倒倩路人扶。"]}