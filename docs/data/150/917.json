{"author": "黄庭堅", "period": "宋", "type": "诗", "title": "南安巖主定應大師真贊", "paragraphs": ["定光古佛，不顯其光。", "古錐透穿，大千以爲囊。", "卧像出家，西峰參道。", "亦俗亦真，一體三寶。", "彼逆我順，彼順我逆。", "過即追求，虛空鳥迹。", "驅使草木，教誨蛇虎。", "愁霖出日，枯旱下雨。", "無男得男，無女得女。", "法法如是，誰奪誰予。", "令君威怒，免我伽梨。", "既而釋之，遂終白衣。", "白帽素履，須髮皤皤。", "壽八十二，與世同波。", "窮巖草木，枯腊風雨。", "七閩香光，家以爲祖。", "薩埵御天，宋有萬姓。", "乃錫象服，名曰定應。"]}