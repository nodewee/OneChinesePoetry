{"author": "黄庭堅", "period": "宋", "type": "诗", "title": "以右軍書數種贈邱十四", "paragraphs": ["邱郎氣如春景晴，風暄百果草木生。", "眼如霜鶻齒玉冰，擁書環坐愛窗明。", "松花泛硯摹真行，字身藏穎秀勁清，問誰學之果蘭亭。", "我昔頗復喜墨卿，銀鈎蠆尾爛箱籝，贈君鋪案黏曲屏。", "小字莫作癡凍蠅，樂毅論勝遺教經。", "大字無過瘞鶴銘，官奴作草欺伯英。", "隨人作計終後人，自成一家始逼真。", "卿家小女名阿潛，眉目似翁有精神。", "試留此書他日學，往往不減衛夫人。"]}