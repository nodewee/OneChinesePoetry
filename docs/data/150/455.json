{"author": "黄庭堅", "period": "宋", "type": "诗", "title": "衆人觀俳優", "paragraphs": ["衆人觀俳優，誠有可笑時。", "侏儒笑人後，所笑動未知。", "非桀是堯舜，諸生同一詞。", "不能解其會，何笑侏儒爲。", "桓公方讀書，輪扁釋斧鑿。", "借問作書人，已歸蒿里宅。", "至精固不傳，所說乃糟粕。", "使道如懷珍，分我贍人貧。", "人將遺朋友，誰不獻君親。", "喁喁來噍食，泯泯去游魂。", "昭穆才弟兄，愚智已子孫。", "愚游智者籠，智受萬物役。", "奔奔相後先，成則自爲德。", "勞神不知疲，求所不能知。", "深心著文字，有如鳥粘黐。", "敗新爲故袴，何獨鄭人妻。", "鵠卵待啄菢，自憐非荆雞。", "誰能起千載，化此故紙癡。"]}