{"author": "蘇轍", "period": "宋", "type": "诗", "title": "和子瞻開湯村運鹽河雨中督役", "paragraphs": ["興事常苦易，成事常苦難。", "不督雨中役，安知民力殫。", "年來上功勳，智者爭雕鑽。", "山河不自保，疏鑿非一端。", "譏訶西門豹，仁智未得完。", "方以勇自許，未卹衆口嘆。", "天心閔劬勞，雨涕爲汍瀾。", "不知泥滓中，更益手足寒。", "誰謂邑中黔，鞭箠亦不寬。", "王事未可回，后土何由乾。"]}