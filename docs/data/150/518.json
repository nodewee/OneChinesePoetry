{"author": "黄庭堅", "period": "宋", "type": "诗", "title": "淮陰侯", "paragraphs": ["韓生沈鷙非悍勇，笑出胯下良自重。", "滕公不斬世未知，蕭相自追王始用。", "成安書生自聖賢，左仁右聖兵在咽。", "萬人背水亦書意，獨驅市井收萬全。", "功成廣武坐東向，人言將軍真漢將。", "兔死狗烹姑置之，此事已足千年垂。", "君不見丞相商君用秦國，平生趙良頭雪白。"]}