{"author": "蘇轍", "period": "宋", "type": "诗", "title": "次韵子瞻題孫莘老墨妙亭", "paragraphs": ["高岸爲谷谷爲陵，一時豪傑空飛騰。", "身隨造化不復返，忽若野雀逢蒼鷹。", "當年碑刻最深固，風吹土蝕消無稜。", "遺文漫滅雨中迹，翠石斷裂春後冰。", "古墳欲毀野廟廢，行人不去征鞍憑。", "書生耽翫立風雪，饑馿厭苦疲奴憎。", "愛之欲取恨無力，旋揉翠墨濡黄繒。", "不如好事孫太守，牛車徙置華堂登。", "繞牆羅列耀珪璧，罷宴起讀留賓朋。", "却思遺迹本安在，原隰處處荒榛藤。", "田夫野老誰復顧，鬼火夜照來寒燈。", "廢興聚散一如此，反使涕泗沾人膺。"]}