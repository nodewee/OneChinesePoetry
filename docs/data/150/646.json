{"author": "黄庭堅", "period": "宋", "type": "诗", "title": "次韵邵之才將流民過懸帛嶺均田", "paragraphs": ["獨賢從是出荒城，下馬携筇上石層。", "幽洞尋花疑阮肇，斷崖長嘯想孫登。", "欲超浮世掛冠紱，未决重雲撫劍稜。", "經雨曉煙寒索寞，順風樵叟震碐磳。", "山形春到添高秀，瀑溜冰消轉沸騰。", "行有流移携襁褓，坐看憔悴拾薪蒸。", "素餐每愧斯民病，改作常爲法吏繩。", "官小責輕須自慰，得逢佳處幾人曾。"]}