{"author": "黄庭堅", "period": "宋", "type": "诗", "title": "古豪俠行贈魏鄰幾", "paragraphs": ["翩翩魏公子，恐是信陵君。", "高義動衰俗，孤標對層雲。", "風吹棠棣花，一枝落夷門。", "俯仰少顔色，蕭蕭煙景昏。", "已朽朱亥骨，侯嬴無子孫。", "衆中氣軒昂，把臂輸肺肝。", "沃之紅鸚鵡，載以烏賀蘭。", "門前馬嘶急，我弟忽扣關。", "謂言空中落，逆旅有仁人。", "老母一解顔，萬金難報恩。", "琅玕迺未贈，交好如弟昆。"]}