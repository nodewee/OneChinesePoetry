{"author": "黄庭堅", "period": "宋", "type": "诗", "title": "同吉老飲清平戲作集句", "paragraphs": ["飛蓋相追隨，携手共行樂。", "我有一樽酒，聊厚不爲薄。", "珍木鬰蒼蒼，衆鳥欣有託。", "密竹使逕迷，初篁包綠籜。", "有渰興南岑，森森散雨足。", "萬物生光輝，夕陽曖平陸。", "蠶月觀時暇，振衣聊躑躅。", "沈迷簿領書，未嘗廢邱壑。", "王度日清夷，鎮俗在簡約。", "人生非金石，親友多零落。", "漆園有傲吏，君平獨寂寞。", "所願從之遊，逝者如可作。"]}