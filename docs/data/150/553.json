{"author": "黄庭堅", "period": "宋", "type": "诗", "title": "送晁道夫叔姪", "paragraphs": ["晁氏出西鄂，世家多藝文。", "文莊和鼎實，尚書亦大門。", "簡編自襁褓，簪笏到仍昆。", "向來映軒冕，頗據要路津。", "恩勤均骨肉，四海一堯民。", "无咎晚相見，實惟諸晁孫。", "智囊似內史，筆力窺漆園。", "詞林少根蔕，斯人今絕倫。", "我爲折腰吏，綠綺網蛛塵。", "傾心得僚友，燕及脊令原。", "嘉肴味同和，絃誦聲相聞。", "如人逃空虛，見似已解顔。", "何況金石交，迺其骨肉親。", "二年吟楓葉，忘我木索勤。", "行行不忍別，共醉古柳根。", "樽前猶講學，夏夜衆星繁。", "念當侍白髮，甘旨共蘭蓀。", "帆檣灑風雨，浪波出蛟黿。", "持親慎行李，强學加飯飧。", "革囊走官郵，寄書遠相存。", "阿四去大農，六典與討論。", "君到輦轂下，爲問平生言。", "儻登鄴王臺，多話歸參軍。"]}