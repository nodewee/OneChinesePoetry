{"author": "黄庭堅", "period": "宋", "type": "诗", "title": "將歸葉先寄明復季常", "paragraphs": ["初日照屋山，好鳥哢簷角。", "卷簾吏却掃，齋舍寒蕭索。", "呼兒篘春醪，期與夫子酌。", "簡書驅我出，衝雪凍兩脚。", "莫行星輝輝，曉起雞喔喔。", "青煙過空村，商旅無遠橐。", "豈不欲少留，王事苦敦薄。", "平生白眼人，今日折腰諾。", "可憐五斗米，奪我一溪樂。", "公等何逍遙，睥睨寄講學。", "談犀振清風，棋局落秋雹。", "雲陰愁濛鴻，山路險犖确。", "慎無告歸軒，使我數日惡。", "羸驂逆歸心，旋濘蹶霜濼。", "悲嘶惜鄣泥，短箠冷難捉。", "南征喜氣動，迎面蛛絲落。", "買網鱠金橙，歸償炊黍約。"]}