{"author": "黄庭堅", "period": "宋", "type": "诗", "title": "伯時彭蠡春牧圖", "paragraphs": ["岳陽樓上春已歸，湖中鴻雁拍波飛。", "布帆天闊隨鳥道，石林風晚吹人衣。", "春水初生及馬腹，浮灘欲上西山麓。", "遙看絕嶺秀雲松，上有垂蘿暗谿谷。", "沙眠草嚙性不驕，側身注目鳴相招。", "林間瞥過星爍爍，原上獨立風蕭蕭。", "君不見中原真種胡塵沒，南行市骨何倉卒。", "秪收力健載征夫，肯向時危辨奇骨。", "即令貢馬西北來，東西坊監屯雲開。", "紛然駑驥同一秣，爾可不憂四蹄脫。"]}