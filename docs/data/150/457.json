{"author": "黄庭堅", "period": "宋", "type": "诗", "title": "答王晦之見寄", "paragraphs": ["臨西風，動商歌。", "故人別來少書信，爲問故人今若何。", "白雲濛濛迷少室，明月耿耿照秋河。", "可憐此月幾回缺，空城每見傷離別。", "郵筒朝解得君詩，讀罷凉飈奪炎熱。", "嗟乎晦之遣詞，長於猛健，故意淡而孤絕。", "有如怒流雲山三峽泉，亂下龍山千里雪。", "大宛天馬嘶青芻，神俊照人絕世無。", "自言欲解羈銜去，不能帖耳駕鹽車。", "朝登商山采三秀，暮上緱嶺追雙鳬。", "紛紛黄口爭粟粒，君用此策固未疏。", "但恐高才必爲一世用，雖有潺湲不得釣，空曠不得鋤。", "西風酌酒遙勸君，好去齊飛鸞鳳羣。", "窮山遠水迺是我輩事，荷鋤把釣聽子入青雲。"]}