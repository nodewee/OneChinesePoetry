{"author": "黄庭堅", "period": "宋", "type": "诗", "title": "春思", "paragraphs": ["花柳事權輿，東風剛作惡。", "啟明動鐘鼓，睡著初不覺。", "簡書催秣馬，行路如徇鐸。", "看雲野思亂，遇雨春衫薄。", "今日非昨日，過眼若飛雹。", "光陰行晼晚，吾事益落莫。", "閑尋西城道，倚杖俯墟落。", "村翁逢寒食，士女飛綵索。", "平生感節物，始悟身是客。", "搔首念江南，拏船趁鸂鶒。", "夷猶揮釣車，清波舉霜鯽。", "黄塵化人衣，此計誠已錯。", "百年政如此，豈更待經歷。"]}