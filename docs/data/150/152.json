{"author": "黄庭堅", "period": "宋", "type": "诗", "title": "宮亭湖", "paragraphs": ["左手作圓右手方，世人機敏便可爾。", "一風分送南北舟，斟酌鬼神宜有此。", "江津留語同濟僧，他日求我于宮亭。", "吁嗟人蓋自有口，獨爲欒公不舉酒。", "欒公千歲湖冥冥，白茅縮酒巫送迎。", "朱轓皂蓋來託宿，不聽靈君專此屋。", "雄鴨去隨鷗鳥飛，老巫莫歌望翁歸。", "貝闕珠宮開水府，雨棟風簾豈來處。", "平生來往湖上舟，一官四十已包羞。", "靈君如願儻可乞，收此桑榆老故丘。"]}