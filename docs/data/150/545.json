{"author": "黄庭堅", "period": "宋", "type": "诗", "title": "藥名詩奉送楊十三子問省親清江", "paragraphs": ["楊侯濟北使君子，幕府從容理文史。", "府中無事吏早休，陟釐秋兔寫銀鈎。", "駝峰桂蠹樽酒綠，樗蒲黄昏喚燒燭。", "天南星移醉不歸，愛君清如寒水玉。", "葳蕤韭薺煮餠香，別筵君當歸故鄉。", "諸公爲子空青眼，天門東邊虛薦章。", "爲言同列當推轂，豈有妬婦反專房。", "射工含沙幸人過，水章獨摇能腐腸。", "山風轟轟虎須怒，千金之子戒垂堂。", "壽親頰如木丹色，胡麻炊飯玉爲漿。", "婆娑石上舞林影，付與一世專雌黄。", "寂寥吾意立奴會，可忍冬花不盡觴。", "春陰滿地膚生粟，琵琶催醉喧啄木。", "艷歌驚落梁上塵，桃葉桃根斷腸曲。", "高帆駕天衝水花，灣頭東風轉柁牙。", "飛廉吹盡別時雨，江愁新月夜明沙。"]}