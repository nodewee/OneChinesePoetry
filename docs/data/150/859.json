{"author": "黄庭堅", "period": "宋", "type": "诗", "title": "寫真自贊五首  其二", "paragraphs": ["吏能精密，里行婣卹。", "則不如兄元明，而無元明憂疑萬事之敝。", "斟酌世故，銓品人物。", "則不如其弟知命，而無知命强項好勝之累。", "蓋元明以寡過，而知命以傲世。", "如魯直者，欲寡過而未能，以傲世則不敢。", "自江南乘一虛舟，又安知乘流之與遇坎者哉。"]}