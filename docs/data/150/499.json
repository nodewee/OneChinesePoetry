{"author": "黄庭堅", "period": "宋", "type": "诗", "title": "酌別世弼", "paragraphs": ["王郎婚友平生期，學問文章過吾黨。", "一見懸知白璧奇，三年未負青雲賞。", "蘇秦六印自多金，陶朱再相宜藏鏹。", "貧賤相知乃爲貴，功名所在何須枉。", "鄴王城下倒清樽，子雲書中羃蛛網。", "樽前惜別語萬千，門外催發人三兩。", "自從相見開青眼，無處會面如天上。", "傾壺倒榼駐車馬，豈但呼燈照甖瓬。", "平生相從忘歲月，手足割裂誠迷惘。", "譬如旁人看疥癩，未易能去膚髮痒。", "但願自思恩愛閒，勿以眼前劇愁想。"]}