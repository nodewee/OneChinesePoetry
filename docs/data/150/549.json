{"author": "黄庭堅", "period": "宋", "type": "诗", "title": "還深父同年兄詩卷", "paragraphs": ["四體懶不佳，百蟲夜相煎。", "呼燈探床頭，忽得故人編。", "一哦肺渴減，再讀頭風痊。", "清切如其人，石齒潄潺湲。", "園林秋郊靜，桃李春晝妍。", "雍容比興體，百物落眼前。", "仍仍愁時語，聽猿三峽船。", "梅黄雨撲地，水白雁橫天。", "歎息夜渠央，屋角月上弦。", "把卷著牀頭，我知其人賢。", "昨日河間令，橫胥不顧錢。", "如臂使十指，從我伸與拳。", "淹留落閑處，坐研考二篇。", "更使有閒日，歌嘲拾蘭荃。", "何時造化手，端爲鑄龍泉。"]}