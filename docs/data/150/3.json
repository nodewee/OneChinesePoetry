{"author": "蘇轍", "period": "宋", "type": "诗", "title": "次韵子瞻見寄", "paragraphs": ["我將西歸老故丘，長江欲濟無行舟。", "宦游已如馬受軛，衰病擬學龜藏頭。", "三年學舍百不與，糜費廩粟常慚羞。", "矯時自信力不足，從政敢謂學已優。", "閉門却掃誰與語，晝夢時作鈞天游。", "自從四方多法律，深山更深逃無術。", "衆人奔走我獨閑，何異端居割蜂蜜。", "懷安已久心自知，彈劾未至理先屈。", "餘杭軍府百事勞，經年未見持干旄。", "賈生作傅無封事，屈平憂世多離騷。", "煩刑弊法非公耻，怒馬奔車忌鞭箠。", "藐藐何自聽諄諄，諤諤未必賢唯唯。", "求田問舍古所非，荒畦弊宅今餘幾。", "出從王事當有程，去須膰肉嫌無名。", "掃除百憂唯有酒，未退聊取身心輕。"]}