{"author": "黄庭堅", "period": "宋", "type": "诗", "title": "新凉示同學", "paragraphs": ["西風先自無消息，忽上青林報秋色。", "天高月明露泥泥，團扇已從蛛網織。", "蛩螿何苦不自聊，入我夜牀鳴唧唧。", "似言冰雪催授衣，今者不樂君髮白。", "春深花落病在牀，永夏過眼等虛擲。", "卷簾昨暮得新凉，空堂呼燈照几席。", "豈無熟書試一讀，欲似平生不相識。", "今日明日相尋來，百年青天過鳥翼。", "夜闌歎息仰屋梁，廢弃寢膳思無益。", "吾徒奈何縱嫚遊，君不見禹重寸陰輕尺璧。"]}