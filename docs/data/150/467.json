{"author": "黄庭堅", "period": "宋", "type": "诗", "title": "寄別陳氏妹", "paragraphs": ["西風吹天雲，頃刻異秦越。", "叔子從天東，忽與同姓別。", "餞行在半塗，一食三四噎。", "遙遙馬嘶斷，芳草迷車轍。", "引襟滿眼淚，回首寸心折。", "母氏孝且慈，愛養數毛髮。", "諸兒恩至均，如指孰可齕。", "汝今始歸人，綿綿比瓜瓞。", "中畦不灌溉，芳意還銷歇。", "黄鳥止桑楚，南山采薇蕨。", "擇歸既甚明，寡取迺爲悅。", "我開賢女傳，須己爲汝說。", "在宋有伯姬，潔身若冰雪。", "下堂失傅母，上堂就焚爇。", "吾嘗嘉惠康，有婦皆明哲。", "戮力事耦耕，甘貧至同穴。", "彼於視三公，其猶吹一吷。", "雍容二南閒，此婦真豪傑。", "男兒何有哉，今壯而善耋。", "逢時秉鈞軸，邂逅把旄鉞。", "富貴多禍憂，朋黨相媒糵。", "等之彀中遊，巧者未如拙。", "勿以貧賤故，事人不盡節。", "母儀尊聖善，婦道尚曲折。", "葛生晚萋萋，絺綌代裘褐。", "女工既有餘，枕簟清煩暍。", "誰言淮蔡遠，曾不以日月。", "跂予升高丘，佇望飛鳥滅。", "善懷詩所歌，行矣勿惜別。", "皇皇太史筆，期汝書英烈。"]}