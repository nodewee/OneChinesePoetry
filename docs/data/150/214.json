{"author": "黄庭堅", "period": "宋", "type": "诗", "title": "奉和公擇舅氏送呂道人研長韵", "paragraphs": ["奉身玉壺冰，立朝朱絲絃。", "妙質寄郢匠，素心乃林泉。", "力耕不罪歲，嘉穀有逢年。", "校書天祿閣，蓺竹老風煙。", "携提寒泉泓，松煤厭磨研。", "藉甚在臺省，六經勤傳箋。", "諫草蠹穿穴，江湖渺歸船。", "春官酌典禮，日月麗秋天。", "少也長母家，學海頗尋沿。", "諸公許似舅，賤子豈能賢。", "轅駒蒙推挽，官次奉丹鉛。", "新詩先舊物，包送比青氈。", "繆傳黄梅鉢，未印少林禪。", "汲井滌敗墨，蒼珪謝磨鎸。", "玉蟾瀉明滴，要須筆如椽。", "眷求盡耆德，舅氏且進遷。", "山龍用補衮，舟楫功濟川。", "當身任百世，舊學不虛捐。", "私持殺青簡，緝綴報餐錢。", "屢書願無愧，儻繼麟趾篇。"]}