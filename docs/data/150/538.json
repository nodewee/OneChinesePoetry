{"author": "黄庭堅", "period": "宋", "type": "诗", "title": "戊午夜宿寶石寺視寶石戲題", "paragraphs": ["石形卧蒼牛，屭贔古松陰。", "松風與溪月，相守歷古今。", "初無廊廟姿，又不能礎碪。", "呈文謝珉光，撫質愧球琳。", "金馬與碧雞，光景動照臨。", "圯橋授書老，陳倉雊時禽。", "是皆爲國器，不爾事陸沉。", "浮雲有儻來，得名豈其心。", "諒如曲轅社，長存斧斤尋。", "智士貽美謚，自珍非世琛。", "不材以爲寶，吾與汝同音。"]}