{"author": "黄庭堅", "period": "宋", "type": "诗", "title": "寫真自贊五首  其三", "paragraphs": ["或問魯直似不似，似與不似，是何等語。", "前乎魯直，若甲若乙，不可勝紀。", "後乎魯直，若甲若乙，不可勝紀。", "此一時也，則魯直而已矣。", "一以我爲牛，予因以渡河而徹源底。", "一以我爲馬，予因以日千里計。", "魯直之在萬化，何翅太倉之一稊米。", "吏能不如趙張三王，文章不如司馬班揚。", "頎頎以富貴酖毒，而酖毒不能入其城府。", "投之以世故豺虎，而豺虎無所措其爪角。", "則於數子，有一日之長。"]}