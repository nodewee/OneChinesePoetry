{"author": "黄庭堅", "period": "宋", "type": "诗", "title": "贈陳師道", "paragraphs": ["陳侯學詩如學道，又似秋蟲噫寒草。", "日晏腸鳴不俛眉，得意古人便忘老。", "君不見向來河伯負兩河，觀海乃知身一蠡。", "旅牀爭席方歸去，秋水黏天不自多。", "春風吹園動花鳥，霜月入戶寒皎皎。", "十度欲言九度休，萬人叢中一人曉。", "貧無置錐人所憐，窮到無錐不屬天。", "呻吟成聲可管絃，能與不能安足言。"]}