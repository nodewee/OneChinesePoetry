{"author": "黄庭堅", "period": "宋", "type": "诗", "title": "送蘇太祝歸石城", "paragraphs": ["蘇侯恃才頗跌宕，常欲立談取將相。", "風期家世非一朝，於我今爲丈人行。", "偶然把酒葉公城，胸懷披盡能謔浪。", "畫燭如椽吐白虹，花枝圍坐紅相向。", "夜如何其不忍起，風吹日照離筵上。", "醉中一笑揮萬金，眼前快意誠爲當。", "僕夫結束底死催，馬翻玉勒嘶歸鞅。", "南驅面有千里塵，道遠回首幾惆悵。", "漢陽津上游女多，何日石城蕩兩槳。", "莫倚盧家有莫愁，便成翻手辜前賞。"]}