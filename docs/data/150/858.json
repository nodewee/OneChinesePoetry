{"author": "黄庭堅", "period": "宋", "type": "诗", "title": "寫真自贊五首  其一", "paragraphs": ["飲不過一瓢，食不過一簞。", "田夫亦不改其樂，而夫子不謂之能賢，何也。", "顔淵當首出萬物，而奉以四海九州。", "而享之若是，故曰人不堪其憂。", "若余之於山澤，魚在深藻。", "鹿得豐草，伊其野性則然。", "蓋非抱陸沈之屈，懷迷邦之寶。", "既不能詩成無色之畫，畫出無聲之詩。", "又白首而不聞道，則奚取於似摩詰爲。", "若乃登山臨水，喜見清揚。", "豈以優孟爲孫叔敖，虎賁似蔡中郎者耶。"]}