{"author": "黄庭堅", "period": "宋", "type": "诗", "title": "答何君表感古冢", "paragraphs": ["墨頭萬蟲地上行，大鈞鉅冶之化生。", "反復生沒如車軫，直與歲月爲將迎。", "至人獨解諸物攖，鍊神含嚼太和精。", "不取造化相經營，三天八景遂飛昇。", "何郎少年毛骨清，天機純粹氣坦平。", "子有青簡當刊名，應知鍊修未易成。", "一世危脆無堅凝，外慕掩襲真氣零。", "朝花薄莫不能榮，琳官金書有丹經。", "胡不還魂游黄庭，何爲臨冢惋枯形，使予丹元童子驚。"]}