{"author": "黄庭堅", "period": "宋", "type": "诗", "title": "清閑處士頌", "paragraphs": ["至樂山中，嘉木之樾。", "有人天游，風雲爲馬，鷗鷺爲舟。", "有詩客李發，字之曰清閒處士。", "而蜀有豪士王當，以爲蓋謝敷之流。", "其清也不登市井之隴，其閒也不齅王公之鈎。", "傲睨萬物，逍遙一丘。", "身與長松共老，名與北斗俱休。", "涪翁曰名之不稱實也久矣，吾子何以是爲哉。", "書潞則失涿，謂鷹則化鳩。", "故一以我爲馬，一以我爲牛。", "蓋有有其實而不受，亦有無其實而固求者也。", "常試爲吾子道清閒之致乎。", "水之爲物，甚寒而極清。", "鬰爲堅冰，得溫而釋，遍利諸生。", "雲之爲物，無心而出岫穴。", "風休雨息，反一無跡。", "我觀古人，以是爲則。", "若夫汙泥濁水，與蛙同生，不溷其清。", "自操井臼，日耕荒徼，未嘗不閒。", "惟有道者能藏於天，吾子何處焉。", "清閒曰我無所用於世，而從所好。", "惟水雲與之忘老，何敢以爲有道。", "涪翁曰舐痔十乘，曹商自優，非君清流。", "商財計得白圭，擬國以閒爲慝。", "雖然同一大夢，達者先覺。", "方在蟻垤，憂樂計校也。", "世無公孫僑孔仲尼，誰辨夢覺。", "亦曰舉世溷濁，惟我獨清。", "萬法本閒，而人自擾擾爾。"]}