{"author": "黄庭堅", "period": "宋", "type": "诗", "title": "舟子", "paragraphs": ["黄須客子居水濱，水行水宿忘冬春。", "莽渺三江五湖外，短船無地不知津。", "弓彎夜月射鳴雁，舷繫曉風歌采蘋。", "時望青旗沽白酒，醉煮白魚羹紫蓴。", "平生未識州縣路，鷗鳥蒹葭成四鄰。", "市人誘我利三倍，輟棹一出幾危身。", "古來有道處漁釣，豈與荷擔爲儓臣。", "欲論舊業誰知者，滿地車輪來往塵。", "言歸明月滄波上，依舊操舟妙若神。"]}