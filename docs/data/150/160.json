{"author": "黄庭堅", "period": "宋", "type": "诗", "title": "次韵郭明叔長歌", "paragraphs": ["君不見懸車劉屯田，騎牛澗壑弄潺湲。", "八十唇紅眼點漆，金鍾舉酒不留殘。", "君不見征西徐尚書，爲國捐軀矢石間。", "龍章鳳姿委秋草，天馬長辭十二閑。", "何如高陽酈生醉落魄，長揖輟洗驚龍顔。", "丈夫當年傾意氣，安用蚓食而蝎跧。", "古人已作泉下土，風義可想猶班班。", "郭侯忠信如古人，薦書飛名上九關。", "詩書自可老斲輪，智略足以解連環。", "銅章屈宰山水縣，友聲相求不我頑。", "鵬翼垂天公直起，燕巢見社身思還。", "文思舜禹開言路，即看承詔著豸冠。", "尚趨手板事直指，少忍吏道之多艱。", "黄花零落一尊酒，別有天地非人寰。"]}