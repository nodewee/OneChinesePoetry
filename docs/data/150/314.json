{"author": "黄庭堅", "period": "宋", "type": "诗", "title": "再作答徐天隠", "paragraphs": ["建德真樂國，萬里渺中州。", "除蕩俗氛盡，心如九天秋。", "滿船載明月，乃可與同游。", "平生期斯人，共挾風雅輈。", "定知詩客來，夜虹貫斗牛。", "執斧修月輪，鍊石補天陬。", "破的千古下，乃可泣曹劉。", "危柱鳴哀箏，知音初見求。", "成功在漏刻，堯舜去共吺。", "收此文章戲，往作活國謀。", "開納傾萬方，皇極運九疇。", "閉姦有要道，新舊隨才收。"]}