{"author": "黄庭堅", "period": "宋", "type": "诗", "title": "送陳季常歸洛", "paragraphs": ["人生俱行役，何能如聚鹿。", "浮楂在江湖，邂逅一相觸。", "天邊數年別，故人有陳叔。", "誰云區區葉，車馬肯來辱。", "清樽聽夜語，常灺三四燭。", "劇談連古今，天漢瀉崖谷。", "高材歎加壯，所向動乖俗。", "我官塵土閒，强折腰不曲。", "飽飯逐人行，君來方拭目。", "汝潁無奇士，僕夫催結束。", "嗟如秋窗暉，來少去苦速。", "蚤吾接雍容，愛德心不足。", "歲晚託懿親，清義迺愈篤。", "落日送河梁，鳴蟬度喬木。", "歲寒贈君何，唯有南溪竹。"]}