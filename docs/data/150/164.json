{"author": "黄庭堅", "period": "宋", "type": "诗", "title": "銅官懸望五松山", "paragraphs": ["北風無時休，崩浪聒天響。", "蛟鼉好爲祟，此物俱神王。", "我來五松下，白髮三千丈。", "松門閉青苔，惜哉不得往。", "今日天氣嘉，清絕心有向。", "子雲性嗜酒，況乃氣清爽。", "此人已成灰，懷賢盈夢想。", "衣食當須幾，吾得終疏放。", "弱女雖非男，出處同世網。", "搔背牧雞豚，相見得無恙。"]}