{"author": "黄庭堅", "period": "宋", "type": "诗", "title": "寄餘干徐隠甫", "paragraphs": ["江行長邅回，風水憂索米。", "相逢解人頤，高士徐孺子。", "鸕鷀葭葦間，煮茗當酌醴。", "夜船餉蒸鵝，白髮厭甘旨。", "東江始分風，苔網饋百紙。", "遣兵夜賦詩，月冷石齒齒。", "別來星環天，再見艷桃李。", "寄聲良勞勤，報我闕雙鯉。", "但聞佳邑政，杻械生菌耳。", "頗聞延諸儒，破訟作詩禮。", "顧予白下邑，庭聚雨前蟻。", "珥筆誦漢章，錐刀爭未已。", "初無得民具，名實正爾爾。", "願聞庖丁方，江湖天到水。", "遙知解千牛，袖手笑血指。", "書來儻垂教，改事從此始。"]}