{"author": "蘇轍", "period": "宋", "type": "诗", "title": "和子瞻監試舉人", "paragraphs": ["登科歲云徂，舊學日將落。", "外遭饑寒侵，內苦憂患鑠。", "傳家足墳史，遺說本精約。", "羣言久紛蕩，開卷每驚矍。", "居官忝庠序，授業止干籥。", "朝廷發新令，長短棄前彠。", "緣飾小學家，睥睨前王作。", "聲形一分解，道義因附託。", "安行厭衢路，强挽就縻縛。", "縱橫施口鼻，爛熳塗丹堊。", "强辯忽橫流，漂蕩終安泊。", "憶惟法初傳，欲講面先怍。", "新科勸多士，從者盡高爵。", "徘徊始未信，衒誘終難却。", "嗟哉守愚鈍，幾不被譏謔。", "獨醒慚餔糟，未信耻輕諾。", "敢言折鋒鋩，但自保城郭。", "有司顧未知，選試謬西洛。", "羣儒誰號令，新語競投削。", "雖云心所安，恐異時量度。", "詭遇便巧射，晚嫁由拙妁。", "誰能力春耕，忍饑待秋穫。", "聞兄職在監，考較筆仍閣。", "縮手看傍人，此意殊未惡。"]}