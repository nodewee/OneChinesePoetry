{"author": "黄庭堅", "period": "宋", "type": "诗", "title": "次韵周德夫經行不相見之詩", "paragraphs": ["春風倚樽俎，綠髮少年時。", "酒膽大如斗，當時淮海知。", "醉眼槩九州，何嘗識憂悲。", "看雲飛翰墨，秀句詠蛛絲。", "樂如同隊魚，游泳清水湄。", "波濤倏相失，歲月秣馬馳。", "客事走京洛，鄉貢趨禮闈。", "艱難思一臂，講學抱羣疑。", "邂逅無因得，君居天南陲。", "誰言井裏坐，忽枉故人詩。", "清如秋露蟬，高柳噫衰遲。", "感歎各頭白，民生竟自癡。", "過門不我見，寧復論前期。", "杯酒良難必，況望功名垂。", "吉守鄉丈人，政成犬生氂。", "綠柳陰鈴閣，紅蓮媚官池。", "開軒納日月，高會無吏譏。", "琵琶二十四，明妝百騎隨。", "爲公置樂飲，纔可慰路岐。", "矧公妙顧曲，調笑才不羈。", "幕中佳少年，多欲從汝嬉。", "人事喜乖牾，會莫把一巵。", "朝雲高唐觀，客枕勞夢思。", "主翁悲琴瑟，生憎見蛾眉。", "君亦晚坎坷，有句怨棄遺。", "夜光暗投人，所向蒙詆嗤。", "相思秋日黄，西嶺含半規。", "老矣失少味，尚能詩酒爲。", "忽解扁舟下，何年復來茲。", "寄聲緩行李，激箭無由追。"]}