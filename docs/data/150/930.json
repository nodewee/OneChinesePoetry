{"author": "黄庭堅", "period": "宋", "type": "诗", "title": "寶梵大師真贊", "paragraphs": ["穆然而肅，毗尼藏也。", "熙然而溫，同塵相也。", "默然而說，法中龍象也。", "知文知武，染衣將相也。", "淵然而深，飽儒術也。", "悠然而思，入詩律也。", "鉢囊如空，不受實也。", "室中生光，無長物也。", "十有七年，爲法城塹也。", "五十八夏，圭璋無玷也。", "斬然而秀，出火宅也。", "漻然而化，薪火息也。", "子孫繩繩，奉承丹青。", "眸子睟明，吾觀其役物之智。", "袖手微笑，人挹其臨財之清。"]}