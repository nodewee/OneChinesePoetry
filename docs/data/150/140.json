{"author": "黄庭堅", "period": "宋", "type": "诗", "title": "答永新宗令寄石耳", "paragraphs": ["饑欲食首山薇，渴欲飲潁川水。", "嘉禾令尹清如冰，寄我南山石上耳。", "筠籠動浮煙雨姿，瀹湯磨沙光陸離。", "竹萌粉餌相發揮，芥薑作辛和味宜。", "公庭退食飽下筯，杞菊避席遺萍虀。", "雁門天花不復憶，況乃桑鵝與楮雞。", "小人藜羹亦易足，嘉蔬遣餉荷眷私。", "吾聞石耳之生常在蒼崖之絕壁，苔衣石腴風日炙。", "捫蘿挽葛采萬仞，仄足委骨豺虎宅。", "佩刀買犢劍買牛，作民父母今得職。", "閔仲叔不以口腹累安邑，我其敢用鮭菜煩嘉禾。", "願公不復甘此鼎，免使射利登嵯峨。"]}