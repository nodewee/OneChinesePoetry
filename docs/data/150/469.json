{"author": "黄庭堅", "period": "宋", "type": "诗", "title": "觀崇德墨竹歌", "paragraphs": ["夜來北風元自小，何事吹折青琅玕。", "數枝灑落高堂上，敗葉蕭蕭煙景寒。", "迺是神工妙手欲自試，襲取天巧不作難。", "行看歎息手摩拂，落勢夭矯墨未乾。", "往往塵晦碧紗籠，伊人或用姓名通，未必全收俊偉功。", "有能蓺事便白首，不免身爲老畫工。", "豈如崇德君，學有古人風。", "揮毫李衛言神筆，彈琴蔡琰方入室。", "道韞九歲能論詩，龍女早年先悟佛。", "弈棋樵客腐柯還，吹笙仙子下緱山。", "更能遇物寫形似，落筆不待施青丹。", "尤知賞異老蒼節，獨與長松凌歲寒。", "世俗甯知真與僞，揮霍紛紜鬼神事。", "黄塵汙眼輕白日，卷軸無人得覘視。", "見我好吟愛畫勝他人，直謂子美當前身。", "贈圖索歌追故事，才薄豈易終斯文。", "所愛子猷發嘉興，不可一日無此君。", "吾家書齋符青壁，手種蒼琅十數百。", "一官偶仕葉公城，道遠莫致心慘戚。", "我方得此興不孤，造次卷置隨琴書。", "思歸才有故園夢，便可呼兒開此圖。"]}