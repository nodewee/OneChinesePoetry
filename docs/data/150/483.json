{"author": "黄庭堅", "period": "宋", "type": "诗", "title": "和世弼中秋月詠懷", "paragraphs": ["一年中秋最明月，也照貧家門戶來。", "清光適從人意滿，壺觴政爲詩社開。", "秋空高明萬物靜，此時乃見天地性。", "廣文官舍非吏曹，况得數子發嘉興。", "千古風流有詩在，百憂坐忘知酒聖。", "露華侵衣寒耿耿，絕勝永夏處深甑。", "人生此歡良獨難，夜如何其看斗柄。", "王甥俊氣橫九州，樽前爲予商聲謳。", "松煙灑落成珠玉，溪藤卷舒爛銀鉤。", "北門樓鹵地險壯，金堤濁河天上流。", "離宮殿閣礙飛鳥，霸業池臺連禿鶖。", "當日西園湛清夜，冠蓋追隨皆貴游。", "使臣詞句高突兀，慷慨悲壯如曹劉。", "我於人閒觸事懶，身世江湖一白鷗。", "空餘詩酒興不淺，尚能呻吟卧糟邱。", "偶然青衫五斗米，奪去黄柑千戶侯。", "永懷丹楓樹微脫，洞庭瀟湘晚風休。", "晴波上下掛明鏡，棹歌放船空際浮。", "不須乞靈向沈謝，清興自與耳目謀。", "江山於人端有助，君不見至今宋玉傳悲秋。", "期君異時明月夜，把酒岳陽黄鶴樓。"]}