{"author": "李賀", "period": "唐", "type": "诗", "title": "夜來樂", "paragraphs": ["紅羅複帳金流蘇，華燈九枝懸鯉魚。", "麗人暎月開銅鋪，春水滴酒猩猩沽。", "重一篋，香十株，赤金瓜子兼雜麩。", "五絲封青鳧，阿侯此笑千萬餘。", "南軒漢轉簾影疎，桐林啞啞挾子烏。", "劒崖鞭節青石珠，白騧吹湍凝霜鬚。", "漏長送珮承明廬，倡樓嵯峨明月孤。", "新客下馬故客去，綠蟬秀黛重拂梳。"]}