{"author": "元稹", "period": "唐", "type": "诗", "title": "樂府古題序 苦樂相倚曲", "paragraphs": ["古來苦樂之相倚，近於掌上之十指。", "君心半夜猜恨生，荆棘滿懷天未明。", "漢成眼瞥飛燕時，可憐班女恩已衰。", "未有因由相決絕，猶得半年佯暖熱。", "轉將深意諭旁人，緝綴瑕疵遣潛說。", "一朝詔下辭金屋，班姬自痛何倉卒。", "呼天撫地將自明，不悟尋時暗銷骨。", "白首宮人前再拜，願將日月相輝解。", "苦樂相尋晝夜間，燈光那有天明在。", "主今被奪心應苦，妾奪深恩初爲主。", "欲知妾意恨主時，主今爲妾思量取。", "班姬收淚抱妾身，我曾排擯無限人。"]}