{"author": "白居易", "period": "唐", "type": "诗", "title": "雜興三首 三", "paragraphs": ["吳王心日侈，服玩盡奇瓌。", "身臥翠羽帳，手持紅玉杯。", "冠垂明月珠，帶束通天犀。", "行動自矜顧，數步一裴回。", "小人知所好，懷寶四方來。", "奸邪得藉手，從此倖門開。", "古稱國之寶，穀米與賢才。", "今看君王眼，視之如塵灰。", "伍員諫已死，浮屍去不迴。", "姑蘇臺下草，麋鹿暗生麑。"]}