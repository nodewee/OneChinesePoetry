{"author": "元稹", "period": "唐", "type": "诗", "title": "酬劉猛見送", "paragraphs": ["種花有顏色，異色即爲妖。", "養鳥惡羽翮，剪翮不待高。", "非無剪傷者，物性難自逃。", "百足雖捷捷，商羊亦翹翹。", "伊余狷然質，謬入多士朝。", "任氣有愎戇，容身寡朋曹。", "愚狂偶似直，靜僻非敢驕。", "一爲毫髮忤，十載山川遙。", "爍鐵不在火，割肌不在刀。", "險心露山嶽，流語翻波濤。", "六尺安敢主，方寸自由調。", "神劒土不蝕，異布火不燋。", "雖無二物姿，庶欲効一毫。", "未能深蹙蹙，多謝相勞勞。", "去去我移馬，遲遲君過橋。", "雲勢正橫壑，江流初滿槽。", "持此慰遠道，此之爲舊交。"]}