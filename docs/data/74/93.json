{"author": "李賀", "period": "唐", "type": "诗", "title": "白虎行", "paragraphs": ["火烏日暗崩騰雲，秦皇虎視蒼生羣。", "燒書滅國無暇日，鑄劒佩玦惟將軍。", "玉壇設醮思沖天，一世二世當萬年。", "燒丹未得不死藥，拏舟海上尋神仙。", "鯨魚張鬣海波沸，耕人半作征人鬼。", "雄豪氣猛如燄煙，無人爲決天河水。", "誰最苦兮誰最苦，報人義士深相許。", "漸離擊筑荆卿歌，荆卿把酒燕丹語。", "劒如霜兮膽如鐵，出燕城兮望秦月。", "天授秦封祚未移，衮龍衣點荆卿血。", "朱旗卓地白虎死，漢皇知是真天子。"]}