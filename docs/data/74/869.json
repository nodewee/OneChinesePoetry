{"author": "元稹", "period": "唐", "type": "诗", "title": "小胡笳引", "paragraphs": ["雷氏金徽琴，王君寶重輕千金。", "三峽流中將得來，明窗拂席幽匣開。", "朱弦宛轉盤鳳足，驟擊數聲風雨迴。", "哀笳慢指董家本，姜生得之妙思忖。", "泛徽胡雁咽蕭蕭，繞指轆轤圓衮衮。", "吞恨緘情乍輕激，故國關山心歷歷。", "潺湲疑是雁鸊鵜，砉騞如聞發鳴鏑。", "流宮變徵漸幽咽，別鶴欲飛猿欲絕。", "秋霜滿樹葉辭風，寒雛墜地烏啼血。", "哀弦已罷春恨長，恨長何恨懷我鄉。", "我鄉安在長城窟，聞君虜奏心飄忽。", "何時窄袖短貂裘，臙脂山下彎明月。"]}