{"author": "元稹", "period": "唐", "type": "诗", "title": "桐花", "paragraphs": ["朧月上山館，紫桐垂好陰。", "可惜暗澹色，無人知此心。", "舜沒蒼梧野，鳳歸丹穴岑。", "遺落在人世，光華那復深。", "年年怨春意，不競桃杏林。", "唯占清明後，牡丹還復侵。", "況此空館閉，云誰恣幽尋。", "徒煩鳥噪集，不語山嶔岑。", "滿院青苔地，一樹蓮花簪。", "自開還自落，暗芳終暗沈。", "爾生不得所，我願裁爲琴。", "安置君王側，調和元首音。", "安問宮徵角，先辨雅鄭淫。", "宮弦春以君，君若春日臨。", "商弦廉以臣，臣作旱天霖。", "人安角聲暢，人困鬬不任。", "羽以類萬物，祆物神不歆。", "徵以節百事，奉事罔不欽。", "五者苟不亂，天命乃可忱。", "君若問孝理，彈作梁山吟。", "君若事宗廟，拊以和球琳。", "君若不好諫，願獻觸疏箴。", "君若不罷獵，請聽荒于禽。", "君若侈臺殿，雍門可霑襟。", "君若傲賢雋，鹿鳴有食芩。", "君聞祈招什，車馬勿駸駸。", "君若欲敗度，中有式如金。", "君聞薰風操，志氣在愔愔。", "中有阜財語，勿受來獻賝。", "北里當絕聽，禍莫大於婬。", "南風苟不競，無往遺之擒。", "姦聲不入耳，巧言寧孔壬。", "梟音亦云革，安得沴與祲。", "天子既穆穆，羣材亦森森。", "劒士還農野，絲人歸織紝。", "丹鳳巢阿閣，文魚游碧潯。", "和氣浹寰海，易若溉蹄[涔]。", "改張乃可鼓，此語無古今。", "非琴獨能爾，事有諭因鍼。", "感爾桐花意，閑怨杳難禁。", "待我持斤斧，置君爲大琛。"]}