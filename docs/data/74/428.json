{"author": "元稹", "period": "唐", "type": "诗", "title": "感石榴二十韻", "paragraphs": ["何年安石國，萬里貢榴花。", "迢遞河源道，因依漢使槎。", "酸辛犯蔥嶺，顦顇涉龍沙。", "初到摽珍木，多來比亂麻。", "深拋故園裏，少種貴人家。", "唯我荆州見，憐君胡地賒。", "從教當路長，兼恣入檐斜。", "綠葉裁煙翠，紅英動日華。", "新簾帬透影，疎牖燭籠紗。", "委作金爐燄，飄成玉砌瑕。", "乍驚珠綴密，終誤繡幃奢。", "琥珀烘梳碎，燕支嬾頰塗。", "風翻一樹火，電轉五雲車。", "絳帳迎宵日，芙蕖綻早牙。", "淺深俱隱映，前後各分葩。", "宿露低蓮臉，朝光借綺霞。", "暗虹徒繳繞，濯錦莫周遮。", "俗態能嫌舊，芳姿尚可嘉。", "非專愛顏色，同恨阻幽遐。", "滿眼思鄉淚，相嗟亦自嗟。"]}