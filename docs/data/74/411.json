{"author": "元稹", "period": "唐", "type": "诗", "title": "痁臥聞幕中諸公徵樂會飲因有戲呈三十韻", "paragraphs": ["濩落因寒甚，沈陰與病偕。", "藥囊堆小案，書卷塞空齋。", "脹腹看成鼓，羸形漸比柴。", "道情憂易適，溫瘴氣難排。", "治尰扶輕杖，開門立靜街。", "耳鳴疑暮角，眼暗助昏霾。", "野竹連荒草，平陂接斷崖。", "坐隅甘對鵩，當路恐遭豺。", "蛇蠱迷弓影，鵰翎落箭靫。", "晚籬喧鬬雀，殘菊半枯荄。", "悵望悲回鴈，依遲傍古槐。", "一生長苦節，三省詎行怪。", "奔北翻成勇，司南却是咼。", "穹蒼真漠漠，風雨漫喈喈。", "彼美猶谿女，其誰占館娃。", "誠知通有日，太極浩無涯。", "布卦求无妄，祈天願孔皆。", "藏衰謀計拙，地僻往還乖。", "況羨蓮花侶，方欣綺席諧。", "鈿車迎妓樂，銀翰屈朋儕。", "白紵顰歌黛，同蹄墜舞釵。", "纖身霞出海，豔臉月臨淮。", "籌箸隨宜放，投盤止罰啀。", "紅娘留醉打，觥使及醒差。", "顧我潛孤憤，何人想獨懷。", "夜燈然檞葉，凍雪墮塼堦。", "壞壁虛缸倚，深爐小火埋。", "鼠驕銜筆硯，被冷束筋骸。", "畢竟圖斟酌，先須遣癘痎。", "槍旗如在手，那復敢崴㠢。"]}