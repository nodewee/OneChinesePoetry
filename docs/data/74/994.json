{"author": "白居易", "period": "唐", "type": "诗", "title": "春雪", "paragraphs": ["元和歲在卯，六年春二月。", "月晦寒食天，天陰夜飛雪。", "連宵復竟日，浩浩殊未歇。", "大似落鵝毛，密如飄玉屑。", "寒銷春茫蒼，氣變風凜冽。", "上林草盡沒，曲江水復結。", "紅乾杏花死，綠凍楊枝折。", "所憐物性傷，非惜年芳絕。", "上天有時令，四序平分別。", "寒燠苟反常，物生皆夭閼。", "我觀聖人意，魯史有其說。", "或記水不冰，或書霜不殺。", "上將儆政教，下以防災孽。", "茲雪今如何，信美非時節。"]}