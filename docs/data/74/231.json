{"author": "元稹", "period": "唐", "type": "诗", "title": "含風夕", "paragraphs": ["炎昏勌煩久，逮此含風夕。", "夏服稍輕清，秋堂已岑寂。", "載欣涼宇曠，復念佳辰擲。", "絡緯驚歲功，顧我何成績。", "青熒微月鉤，幽暉洞陰魄。", "水鏡涵玉輪，若見淵泉璧。", "參差簾牖重，次第籠虛白。", "樹影滿空牀，螢光綴深壁。", "悵望牽牛星，復爲經年隔。", "露網褭風珠，輕河泛遙碧。", "詎無深秋夜，感此乍流易。", "亦有遲暮年，壯年良自惜。", "循環切中腸，感念追往昔。", "接瞬無停陰，何言問陳積。", "馨香推蕙蘭，堅貞諭松柏。", "生物固有涯，安能比金石。", "況茲百齡內，擾擾紛衆役。", "日月東西馳，飛車無留跡。", "來者良未窮，去矣定奚適。", "委順在物爲，營營復何益。"]}