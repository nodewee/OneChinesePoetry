{"author": "元稹", "period": "唐", "type": "诗", "title": "樂府古題序 將進酒", "paragraphs": ["將進酒，將進酒。", "酒中有毒酖主父，言之主父傷主母。", "母爲妾地父妾天，仰天俯地不忍言。", "陽爲僵踣主父前，主父不知加妾鞭。", "旁人知妾爲主說，主將淚洗鞭頭血。", "推椎主母牽下堂，扶妾遣升堂上牀。", "將進酒，酒中無毒令主壽。", "願主廻恩歸主母，遣妾如此由主父。", "妾爲此事人偶知，自慙不密方自悲。", "主今顛倒安置妾，貪天僭地誰不爲。"]}