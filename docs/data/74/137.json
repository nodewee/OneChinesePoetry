{"author": "元稹", "period": "唐", "type": "诗", "title": "古社", "paragraphs": ["古社基阯在，人散社不神。", "惟有空心樹，妖狐藏魅人。", "狐惑意顛倒，臊腥不復聞。", "丘墳變城郭，花草仍荆榛。", "良田千萬頃，占作天荒田。", "主人議芟斫，怪見不敢前。", "那言空山燒，夜隨風馬奔。", "飛聲鼓鼙震，高燄旗幟飜。", "逡巡荆棘盡，狐兔無子孫。", "狐死魅人滅，煙消壇墠存。", "繞壇舊田地，給授有等倫。", "農收邨落盛，社樹新團圓。", "社公千萬歲，永保邨中民。"]}