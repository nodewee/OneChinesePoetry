{"author": "劉叉", "period": "唐", "type": "诗", "title": "勿執古寄韓潮州", "paragraphs": ["古人皆執古，不辭[凍]餓悲。", "今人亦執古，自取行坐危。", "老菊凌霜葩，獰松抱雪姿。", "武王亦至明，寧哀首陽飢。", "仲尼豈非聖，但爲互鄉嗤。", "寸心生萬路，今古棼若絲。", "逐逐行不盡，茫茫休者誰。", "來恨不可遏，去悔何足追。", "玉石共笑唾，駑驥相奔馳。", "請君勿執古，執古徒自隳。"]}