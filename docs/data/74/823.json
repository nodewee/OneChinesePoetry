{"author": "元稹", "period": "唐", "type": "诗", "title": "和李校書新題樂府十二首 西涼伎", "paragraphs": ["吾聞昔日西涼州，人煙撲地桑柘稠。", "蒲萄酒熟恣行樂，紅豔青旗朱粉樓。", "樓下當壚稱卓女，樓頭伴客名莫愁。", "鄉人不識離別苦，更卒多爲沈滯遊。", "哥舒開府設高宴，八珍九醞當前頭。", "前頭百戲競撩亂，丸劒跳躑霜雪浮。", "獅子搖光毛彩豎，胡騰醉舞筋骨柔。", "大宛來獻赤汗馬，贊普亦奉翠茸裘。", "一朝燕賊亂中國，河湟沒盡空遺丘。", "開遠門前萬里堠，今來蹙到行原州。", "去京五百而近何其逼，天子縣內半沒爲荒陬。", "西涼之道爾阻脩，連城邊將但高會，每聽此曲能不羞。"]}