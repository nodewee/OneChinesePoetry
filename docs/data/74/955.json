{"author": "元稹", "period": "唐", "type": "诗", "title": "三月三十日程氏館餞杜十四歸京", "paragraphs": ["江春今日盡，程館祖筵開。", "我正南冠縶，君尋北路回。", "謀身誠太拙，從宦苦無媒。", "處困方明命，遭時不在才。", "踰年長倚玉，連夜共銜杯。", "涸溜霑濡沫，餘光照死灰。", "行看鴻欲翥，敢憚酒相催。", "拍逐飛觥絕，香隨舞袖來。", "消棃拋五徧，娑葛𣩄三臺。", "已許尊前倒，臨風淚莫頹。"]}