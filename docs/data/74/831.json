{"author": "元稹", "period": "唐", "type": "诗", "title": "和李校書新題樂府十二首 陰山道", "paragraphs": ["年年買馬陰山道，馬死陰山帛空耗。", "元和天子念女工，內出金銀代酬犒。", "臣有一言昧死進，死生甘分荅恩燾。", "費財爲馬不獨生，耗帛傷工有他盜。", "臣聞平時七十萬匹馬，關中不省聞嘶噪。", "四十八監選龍媒，時貢天庭付良造。", "如今坰野十無一，盡在飛龍相踐暴。", "萬束芻茭供旦暮，千鍾菽粟長牽漕。", "屯軍郡國百餘鎮，縑緗歲奉春冬勞。", "稅戶逋逃例攤配，官司折納仍貪冒。", "挑紋變䌰力倍費，棄舊從新人所好。", "越縠繚綾織一端，十匹素縑功未到。", "豪家富賈踰常制，令族清班無雅操。", "從騎愛奴絲布衫，臂鷹小兒雲錦韜。", "羣臣利己要差僭，天子深衷空憫悼。", "綽立花塼鵷鳳行，雨露恩波幾時報。"]}