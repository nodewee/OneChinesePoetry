{"author": "白居易", "period": "唐", "type": "诗", "title": "傷唐衢二首 一", "paragraphs": ["自我心存道，外物少能逼。", "常排傷心事，不爲長歎息。", "忽聞唐衢死，不覺動顏色。", "悲端從東來，觸我心惻惻。", "伊昔未相知，偶遊滑臺側。", "同宿李翺家，一言如舊識。", "酒酣出送我，風雪黃河北。", "日西竝馬頭，語別至昏黑。", "君歸向東鄭，我來遊上國。", "交心不交面，從此重相憶。", "憐君儒家子，不得詩書力。", "五十著青衫，試官無祿食。", "遺文僅千首，六義無差忒。", "散在京洛間，何人爲收拾。"]}