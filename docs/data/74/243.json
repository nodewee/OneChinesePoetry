{"author": "元稹", "period": "唐", "type": "诗", "title": "寄吳士矩端公五十韻", "paragraphs": ["昔在鳳翔日，十歲即相識。", "未有好文章，逢人賞顏色。", "可憐何郎面，二十纔冠飾。", "短髮予近梳，羅衫紫蟬翼。", "伯舅各驕縱，仁兄未摧抑。", "事業若杯盤，詩書甚徽纆。", "西州戎馬地，賢豪事雄特。", "百萬時可贏，十千良易借。", "寒食桐陰下，春風柳林側。", "藉草送遠遊，列筵酬博塞。", "萎蕤雲幕翠，燦爛紅茵赩。", "膾縷輕似絲，香醅膩如職。", "將軍頻下城，佳人盡傾國。", "媚語嬌不聞，纖腰輭無力。", "歌辭妙宛轉，舞態能剜刻。", "箏弦玉指調，粉汗紅綃拭。", "予時最年少，專務酒中職。", "未能解生獰，偏矜任狂直。", "曲庇桃根盞，橫講捎雲式。", "亂布鬬分朋，惟新間讒慝。", "恥作最先吐，羞言未朝食。", "醉眼漸紛紛，酒聲頻䬵䬵。", "扣節參差亂，飛觥往來織。", "強起相維持，飜成兩匍匐。", "邊霜颯然降，戰馬鳴不息。", "但喜秋光麗，誰憂塞雲黑。", "常隨獵騎走，多在豪家匿。", "夜飲天既明，朝歌日還昃。", "荒狂歲云久，名利心潛逼。", "時輩多得途，親朋屢相敕。", "閑因適農野，忽復愛稼穡。", "平生中聖人，飜然腐腸賊。", "亦從酒仙去，便被書魔惑。", "脫跡壯士場，甘心豎儒域。", "矜持翠筠管，敲斷黃金勒。", "屢益蘭膏燈，猶研兔枝墨。", "崎嶇來掉蕩，矯枉事沈默。", "隱笑甚艱難，斂容還屴崱。", "與君始分散，勉我勞修飾。", "岐路各營營，別離長惻惻。", "行看二十載，萬事紛何極。", "相值或須臾，安能洞胸臆。", "昨來陝郊會，悲歡兩難克。", "問我新相知，但報長相憶。", "豈無新知者，不及小相得。", "亦有生歲游，同年不同德。", "爲別詎幾時，伊予墜溝洫。", "大江鼓風浪，遠道參荆棘。", "往事返無期，前途浩難測。", "一旦得自由，相求北山北。"]}