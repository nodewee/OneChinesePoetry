{"author": "元稹", "period": "唐", "type": "诗", "title": "和李校書新題樂府十二首 五弦彈", "paragraphs": ["趙璧五弦彈徵調，徵聲巉絕何清峭。", "辭雄皓鶴警露啼，失子哀猿繞林嘯。", "風入春松正凌亂，鶯含曉舌憐嬌妙。", "嗚嗚暗溜咽冰泉，殺殺霜刀澀寒鞘。", "促節頻催漸繁撥，珠幢斗絕金鈴掉。", "千靫鳴鏑發胡弓，萬片清球擊虞廟。", "衆樂雖同第一部，德宗皇帝常偏召。", "旬休節假暫歸來，一聲狂殺長安少。", "主第侯家最難見，挼歌按曲皆承詔。", "水精簾外教貴嬪，瑇瑁筵心伴中要。", "臣有五賢非此弦，或在拘囚或屠釣。", "一賢得進勝累百，兩賢得進同周召。", "三賢事漢滅暴彊，四賢鎮岳寧邊徼。", "五賢竝用調五常，五常既敘三光耀。", "趙璧五弦非此賢，九九何勞設庭燎。"]}