{"author": "元稹", "period": "唐", "type": "诗", "title": "陽城驛", "paragraphs": ["商有陽城驛，名同陽道州。", "陽公沒已久，感我淚交流。", "昔公孝父母，行與曾閔儔。", "既孤善兄弟，兄弟和且柔。", "一夕不相見，若懷三歲憂。", "遂誓不婚娶，沒齒同衾裯。", "妹夫死他縣，遺骨無人收。", "公令季弟往，公與仲弟留。", "相別竟不得，三人同遠遊。", "共負他鄉骨，歸來藏故丘。", "棲遲居夏邑，邑人無苟媮。", "里中競長短，來問劣與優。", "官刑一朝恥，公短終身羞。", "公亦不遺布，人自不盜牛。", "問公何能爾，忠信先自修。", "發言當道理，不顧黨與讐。", "聲香漸翕習，冠蓋若雲浮。", "少者從公學，老者從公遊。", "往來相告報，縣尹與公侯。", "名落公卿口，湧如波薦舟。", "天子得聞之，書下再三求。", "書中願一見，不異旱地虯。", "何以持爲聘，束帛藉琳球。", "何以持爲御，駟馬駕安輈。", "公方伯夷操，事殷不事周。", "我實唐士庶，食唐之田疇。", "我聞天子憶，安敢專自由。", "來爲諫大夫，朝夕侍冕旒。", "希夷惇薄俗，密勿獻良籌。", "神醫不言術，人瘼曾暗瘳。", "月請諫官俸，諸弟相對謀。", "皆曰親戚外，酒散目前愁。", "公云不有爾，安得此嘉猷。", "施餘盡酤酒，客來相獻酬。", "日旰不謀食，春深仍弊裘。", "人心良戚戚，我樂獨由由。", "貞元歲云暮，朝有曲如鉤。", "風波勢奔蹙，日月光綢繆。", "齒牙屬爲猾，禾黍暗生蟊。", "豈無司言者，肉食吞其喉。", "豈無司搏者，利柄扼其鞲。", "鼻復勢氣塞，不得辯薰蕕。", "公雖未顯諫，惴惴如患瘤。", "飛章八九上，皆若珠暗投。", "炎炎日將熾，積燎無人抽。", "公乃帥其屬，決諫同報仇。", "延英殿門外，叩閤仍叩頭。", "且曰事不止，臣諫誓不休。", "上知不可遏，命以美語酬。", "降官司成署，俾之爲贅疣。", "姦心不快活，擊刺礪戈矛。", "終爲道州去，天道竟悠悠。", "遂令不言者，反以言爲訧。", "喉舌坐成木，鷹鸇化爲鳩。", "避權如避虎，冠豸如冠猴。", "平生附我者，詩人稱好逑。", "私來一執手，恐若墜諸溝。", "送我不出戶，決我不迴眸。", "唯有太學生，各具糧與糇。", "咸言公去矣，我亦去荒陬。", "公與諸生別，步步駐行騶。", "有生不可訣，行行過閩甌。", "爲師得如此，得爲賢者不。", "道州聞公來，鼓舞歌且謳。", "昔公居夏邑，狎人如狎鷗。", "況自爲刺史，豈復援鼓桴。", "滋章一時罷，教化天下遒。", "炎瘴不得老，英華忽已秋。", "有鳥哭楊震，無兒悲鄧攸。", "唯餘門弟子，列樹松與楸。", "今來過此驛，若弔汨羅洲。", "祠曹諱羊祜，此驛何不侔。", "我願避公諱，名爲避賢郵。", "此名有深意，蔽賢天所尤。", "吾聞玄元教，日月冥九幽。", "幽陰蔽翳者，永爲幽翳囚。"]}