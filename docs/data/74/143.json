{"author": "元稹", "period": "唐", "type": "诗", "title": "賽神", "paragraphs": ["邨落事妖神，林木大如邨。", "事來三十載，巫覡傳子孫。", "邨中四時祭，殺盡雞與豚。", "主人不堪命，積燎曾欲燔。", "旋風天地轉，急雨江河翻。", "採薪持斧者，棄斧縱橫奔。", "山深多掩暎，僅免鯨鯢吞。", "主人集鄰里，各各持酒罇。", "廟中再三拜，願得禾稼存。", "去年大巫死，小覡又妖言。", "邑中神明宰，有意效西門。", "焚除計未決，伺者迭乘軒。", "廟深荆棘厚，但見狐兔蹲。", "巫言小神變，可驗牛馬蕃。", "邑吏齊進說，幸勿禍鄉原。", "踰年計不定，縣聽良亦煩。", "涉夏祭時至，因令修四垣。", "憂虞神憤恨，玉帛意彌敦。", "我來神廟下，簫鼓正喧喧。", "因言遣妖術，滅絕由本根。", "主人中罷舞，許我重疊論。", "蜉蝣生溼處，鴟鴞集黃昏。", "主人邪心起，氣燄日夜繁。", "狐貍得蹊徑，潛穴主人園。", "腥臊襲左右，然後託丘樊。", "歲深樹成就，曲直可輪轅。", "幽妖盡依倚，萬怪之所屯。", "主人一心好，四面無籬藩。", "命樵執斤斧，怪木寧遽髠。", "主人且傾聽，再爲諭清渾。", "阿膠在末派，罔象游上源。", "靈藥逡巡盡，黑波朝夕噴。", "神龍厭流濁，先伐鼉與黿。", "黿鼉在龍穴，妖氣常鬱溫。", "主人惡淫祀，先去邪與惛。", "惛邪中人意，蠱禍蝕精魂。", "德勝妖不作，勢強威亦尊。", "計窮然後賽，後賽復何恩。"]}