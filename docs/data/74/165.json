{"author": "元稹", "period": "唐", "type": "诗", "title": "茅舍", "paragraphs": ["楚俗不理居，居人盡茅舍。", "茅苫竹梁棟，茅疎竹仍罅。", "邊緣隄岸斜，詰屈檐楹亞。", "籬落不蔽肩，街衢不容駕。", "南風五月盛，時雨不來下。", "竹蠹茅亦乾，迎風自焚灺。", "防虞集鄰里，巡警勞晝夜。", "遺燼一星然，連延禍相嫁。", "號呼鄰穀帛，奔走伐桑柘。", "舊架已新焚，新茅又初架。", "前日洪州牧，念此常嗟訝。", "牧民未及久，郡邑紛如化。", "峻邸儼相望，飛甍遠相跨。", "旗亭紅粉泥，佛廟青鴛瓦。", "斯事纔未終，斯人久云謝。", "有客自洪來，洪民至今藉。", "惜其心太亟，作役無容暇。", "臺觀亦已多，工徒稍冤咤。", "我欲他郡長，三時務耕稼。", "農收次邑居，先室後臺榭。", "啓閉既及期，公私亦相借。", "度材無強略，庀役有定價。", "不使及僭差，粗得禦寒夏。", "火至殊陳鄭，人安極嵩華。", "誰能繼此名，名流襲蘭麝。", "五袴有前聞，斯言我非詐。"]}