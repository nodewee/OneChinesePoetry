{"author": "白居易", "period": "唐", "type": "诗", "title": "凶宅", "paragraphs": ["長安多大宅，列在街西東。", "往往朱門內，房廊相對空。", "梟鳴松桂樹，狐藏蘭菊叢。", "蒼苔黃葉地，日暮多旋風。", "前主爲將相，得罪竄巴庸。", "後主爲公卿，寢疾歿其中。", "連延四五主，殃禍繼相鍾。", "自從十年來，不利主人翁。", "風雨壞檐隙，蛇鼠穿牆墉。", "人凝不敢買，日毀土木功。", "嗟嗟俗人心，甚矣其愚蒙。", "旦恐災將至，不思禍所從。", "我今題此詩，欲悟迷者胸。", "凡爲大官人，年祿多高崇。", "權重持難久，位高勢易窮。", "驕者物之盈，老者數之終。", "四者如寇盜，日夜來相攻。", "假使居吉土，孰能保其躬。", "因小以明大，借家可喻邦。", "周秦宅殽函，其宅非不同。", "一興八百年，一死望夷宮。", "寄語家與國，人凶非宅凶。"]}