{"author": "元稹", "period": "唐", "type": "诗", "title": "酬東川李相公十六韻", "paragraphs": ["昔附赤霄羽，葳蕤遊紫垣。", "鬬班香案上，奏語玉晨尊。", "戇直撩忌諱，科儀懲傲頑。", "自從真籍除，棄置勿復論。", "前時共遊者，日夕黃金軒。", "請帝下巫覡，八荒求我魂。", "鸞鳳屢鳴顧，燕雀尚籬藩。", "徒令霄漢外，往往塵念存。", "存念豈虛設，併投瓊與璠。", "彈珠古所訝，此用何太敦。", "鄒律寒氣變，鄭琴祥景奔。", "靈芝繞身出，左右光彩繁。", "碾玉無俗色，蘂珠非世言。", "重慙前日句，陋若蕕並蓀。", "臘月巴地雨，瘴江愁浪翻。", "因持駭雞寶，一照濁水昏。"]}