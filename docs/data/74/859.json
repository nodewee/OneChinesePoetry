{"author": "元稹", "period": "唐", "type": "诗", "title": "有酒十章 八", "paragraphs": ["有酒有酒兮告臨江，風漫漫兮波長。", "渺渺兮注海，海蒼蒼兮路茫茫。", "彼萬流之混入兮，又安能分若畎澮淮河與夫岷吳之巨江。", "味作鹹而若一，雖甘淡兮誰謂爾爲良。", "濟涓涓而縷貫，將奈何兮萬里之渾黃。", "鯨歸穴兮渤溢，鼇載山兮低昂。", "陰火然兮衆族沸渭，颶風作兮晝夜猖狂。", "顧千珍與萬怪兮，皆委潤而深藏。", "信天地之瀦蓄兮，我可奈何兮一杯又進兮包大荒。"]}