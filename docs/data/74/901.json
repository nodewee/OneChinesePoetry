{"author": "元稹", "period": "唐", "type": "诗", "title": "代九九", "paragraphs": ["昔年桃李月，顏色共花宜。", "廻臉蓮初破，低蛾柳竝垂。", "望山多倚樹，弄水愛臨池。", "遠被登樓識，潛因倒影窺。", "隔林徒想像，上砌轉逶迤。", "謾擲庭中果，虛攀牆外枝。", "強持文玉佩，求結麝香縭。", "阿母憐金重，親兄要馬騎。", "把將嬌小女，嫁與冶遊兒。", "自隱勤勤索，相要事事隨。", "每常同坐臥，不省暫參差。", "纔學羞兼妒，何言寵便移。", "青春來易皎，白日誓先虧。", "僻性嗔來見，邪行醉後知。", "別牀鋪枕席，當面指瑕疵。", "妾貌應猶在，君情遽若斯。", "的成終世恨，焉用此宵爲。", "鸞鏡燈前撲，鴛衾手下隳。", "參商半夜起，琴瑟一聲離。", "努力新叢豔，狂風次第吹。"]}