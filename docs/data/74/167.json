{"author": "元稹", "period": "唐", "type": "诗", "title": "八駿圖詩", "paragraphs": ["穆滿志空闊，將行九州野。", "神馭四來歸，天與八駿馬。", "龍種無凡性，龍行無暫捨。", "朝辭扶桑底，暮宿崑崙下。", "鼻息吼春雷，蹄聲裂寒瓦。", "尾掉滄波黑，汗染白雲赭。", "華輈本修密，翠蓋尚妍冶。", "御者腕不移，乘者寐不假。", "車無輪扁斵，轡無王良把。", "雖有萬駿來，誰是敢騎者。"]}