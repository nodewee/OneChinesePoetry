{"author": "元稹", "period": "唐", "type": "诗", "title": "競渡", "paragraphs": ["吾觀競舟子，因測大競源。", "天地昔將競，蓬勃晝夜昏。", "龍蛇相嗔薄，海岱俱崩奔。", "羣動皆攪撓，化作流渾渾。", "數極鬬心息，太和蒸混元。", "一氣忽爲二，矗然畫乾坤。", "日月復照耀，春秋遞寒溫。", "八荒坦以曠，萬物羅以繁。", "聖人中間立，理世了不煩。", "延綿復幾歲，逮及羲與軒。", "炎皇熾如炭，蚩尤扇其燔。", "有熊競心起，驅獸出林樊。", "一戰波委燄，再戰火燎原。", "戰訖天下定，號之爲軒轅。", "自是豈無競，瑣細不復言。", "其次有龍競，競渡龍之門。", "龍門浚如瀉，淙射不可援。", "赤鱗化時至，唐突鰭鬣掀。", "乘風瞥然去，萬里黃河飜。", "接瞬電烻出，微吟霹靂喧。", "傍瞻曠宇宙，俯瞰卑崑崙。", "庶類咸在下，九霄行易捫。", "倏辭蛙黽穴，遽排天帝閽。", "迴悲曝鰓者，未免鯨鯢吞。", "帝命澤諸夏，不棄蟲與昆。", "隨時布膏露，稱物施厚恩。", "草木霑我潤，豚魚望我蕃。", "嚮來同競輩，豈料由我存。", "壯哉龍競渡，一競身獨尊。", "捨此皆蟻鬬，競舟何足論。"]}