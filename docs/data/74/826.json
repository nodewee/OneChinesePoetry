{"author": "元稹", "period": "唐", "type": "诗", "title": "和李校書新題樂府十二首 立部伎", "paragraphs": ["胡部新聲錦筵坐，中庭漢振高音播。", "太宗廟樂傳子孫，取類羣兇陣初破。", "戢戢攢槍霜雪耀，騰騰擊鼓雲雷磨。", "初疑遇敵身啓行，終象由文士憲左。", "昔日高宗常立聽，曲終然後臨玉座。", "如今節將一掉頭，電卷風收盡摧挫。", "宋晉鄭女歌聲發，滿堂會客齊喧㰤。", "珊珊珮玉動腰身，一一貫珠隨咳唾。", "頃向圜丘見郊祀，亦曾正旦親朝賀。", "太常雅樂備宮懸，九奏未終百寮惰。", "惉滯難令季札辨，遲廻但恐文侯臥。", "工師盡取聾昧人，豈是先王作之過。", "宋沇嘗傳天寶季，法曲胡音忽相和。", "明年十月燕寇來，九廟千門虜塵涴我聞此語歎復泣，古來邪正將誰奈。", "奸聲入耳佞入心，侏儒飽飯夷齊餓。"]}