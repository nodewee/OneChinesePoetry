{"author": "元稹", "period": "唐", "type": "诗", "title": "夢井", "paragraphs": ["夢上高高原，原上有深井。", "登高意枯渴，願見深泉冷。", "裴回遶井顧，自照泉中影。", "沈浮落井瓶，井上無懸綆。", "念此瓶欲沈，荒忙爲求請。", "遍入原上村，村空犬仍猛。", "還來遶井哭，哭聲通復哽。", "哽噎夢忽驚，覺來房舍靜。", "燈焰碧朧朧，淚光疑冏冏。", "鍾聲夜方半，坐臥心難整。", "忽憶咸陽原，荒田萬餘頃。", "土厚壙亦深，埋魂在深埂。", "埂深安可越，魂通有時逞。", "今宵泉下人，化作瓶相憬。", "感此涕汍瀾，汍瀾涕霑領。", "所傷覺夢間，便覺死生境。", "豈無同穴期，生期諒綿永。", "又恐前後魂，安能兩知省。", "尋環意無極，坐見天將昞。", "吟此夢井詩，春朝好光景。"]}