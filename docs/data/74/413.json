{"author": "元稹", "period": "唐", "type": "诗", "title": "送王協律游杭越十韻", "paragraphs": ["去去莫悽悽，餘杭接會稽。", "松門天竺寺，花洞若耶溪。", "浣渚逢新豔，蘭亭識舊題。", "山經秦帝望，壘辨越王棲。", "江樹春常早，城樓月易低。", "鏡呈湖面出，雲疊海潮齊。", "章甫官人戴，蓴絲姹女提。", "長干迎客鬧，小市隔煙迷。", "紙亂紅藍壓，甌凝碧玉泥。", "荆南無抵物，來日爲儂攜。"]}