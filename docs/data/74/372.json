{"author": "元稹", "period": "唐", "type": "诗", "title": "張舊蚊幬", "paragraphs": ["踰年間生死，千里曠南北。", "家居無見期，況乃異鄉國。", "破盡裁縫衣，忘收遺翰墨。", "獨有纈紗幬，憑人遠攜得。", "施張合歡榻，展卷雙鴛翼。", "已矣長空虛，依然舊顏色。", "裴回將就寢，徙倚情何極。", "昔透香田田，今無魂惻惻。", "隙穿斜月照，燈背空床黑。", "達理強開懷，夢啼還過臆。", "平生貧寡歡，夭枉勞苦憶。", "我亦距幾時，胡爲自摧逼。", "燭蛾焰中舞，蠒蠶叢上織。", "燋爛各自求，他人顧何力。", "多離因苟合，惡影當務息。", "往事勿復言，將來幸前識。"]}