{"author": "元稹", "period": "唐", "type": "诗", "title": "苦雨", "paragraphs": ["江瘴氣候惡，庭空田地蕪。", "煩昏一日內，陰暗三四殊。", "巢燕汚牀席，蒼蠅點肌膚。", "不足生詬怒，但苦寡歡娛。", "夜來稍清晏，放體階前呼。", "未飽風月思，已爲蚊蚋圖。", "我受簪組身，我生天地爐。", "炎蒸安敢勌，蟲豸何時無。", "凌晨坐堂廡，努力泥中趨。", "官家事不了，尤悔亦可虞。", "門外竹橋折，馬驚不敢踰。", "回頭命僮御，向我色踟躕。", "自顧方濩落，安能相詰誅。", "隱忍心憤恨，翻爲聲喣愉。", "逡巡崔嵬日，杲曜東南隅。", "已復雲蔽翳，不使及泥塗。", "良農盡蒲葦，厚地積潢汚。", "三光不得照，萬物何由蘇。", "安得飛廉車，磔裂雲將軀。", "又提精陽劒，蛟螭支節屠。", "陰沴皆電埽，幽妖亦雷驅。", "煌煌啓閶闔，軋軋掉乾樞。", "東西生日月，晝夜如轉珠。", "百川朝巨海，六龍蹋亨衢。", "此意倍寥廓，時來本須臾。", "今也泥鴻洞，黿鼉真得途。"]}