{"author": "元稹", "period": "唐", "type": "诗", "title": "和樂天示楊瓊", "paragraphs": ["我在江陵少年日，知有楊瓊初喚出。", "腰身瘦小歌圓緊，依約年應十六七。", "去年十月過蘇州，瓊來拜問郎不識。", "青衫玉貌何處去，安得紅旗遮頭白。", "我語楊瓊瓊莫語，汝雖笑我我笑汝。", "汝今無復小腰身，不似江陵時好女。", "楊瓊爲我歌送酒，爾憶江陵縣中否。", "江陵王令骨爲灰，車來嫁作尚書婦。", "盧戡及第嚴澗在，其餘死者十八九。", "我今賀爾亦自多，爾得老成余白首。"]}