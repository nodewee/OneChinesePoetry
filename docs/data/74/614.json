{"author": "元稹", "period": "唐", "type": "诗", "title": "送嶺南崔侍御", "paragraphs": ["我是北人長北望，每嗟南雁更南飛。", "君今又作嶺南別，南雁北歸君未歸。", "洞主參承驚豸角，島夷安集慕霜威。", "黃家賊用鑹刀利，白水郎行旱地稀。", "蜃吐朝光樓隱隱，鼇吹細浪雨霏霏。", "毒龍蛻骨轟雷鼓，野象埋牙斸石磯。", "火布垢塵須火浣，木綿溫軟當綿衣。", "桄榔麪磣檳榔澀，海氣常昏海日微。", "蛟老變爲妖婦女，舶來多賣假珠璣。", "此中無限相憂事，請爲殷勤事事依。"]}