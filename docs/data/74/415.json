{"author": "元稹", "period": "唐", "type": "诗", "title": "酬盧祕書", "paragraphs": ["偶有衝天氣，都無處世才。", "未容榮路穩，先蹋禍機開。", "分久沉荆掾，慙經廁柏臺。", "理推愁易惑，鄉思病難裁。", "夜伴吳牛喘，春驚朔鴈回。", "北人腸斷送，西日眼穿頹。", "唯望魂歸去，那知詔下來。", "涸魚千丈水，殭燕一聲雷。", "幽匣提清鏡，衰顏拂故埃。", "夢雲期紫閣，厭雨別黃梅。", "親戚迎時到，班行見處陪。", "文工猶畏忌，朝士絕嫌猜。", "新識蓬山傑，深交翰苑材。", "連投珠作貫，獨和玉成堆。", "劇敵徒相軋，羸師亦自媒。", "磨礱刮骨刃，翻擲委心灰。", "恐被神明哭，憂爲造化災。", "私調破葉箭，定飲搴旗杯。", "金寶潛砂礫，芝蘭似草萊。", "憑君毫髮鑒，莫遣翳莓苔。"]}