{"author": "元稹", "period": "唐", "type": "诗", "title": "冬夜懷李侍御王太祝段丞", "paragraphs": ["浩露煙壒盡，月光閒有餘。", "松篁細陰影，重以簾牖疎。", "泛覽星粲粲，輕河悠碧虛。", "纖雲不成葉，脈脈風絲舒。", "丹竈熾東序，燒香羅玉書。", "飄飄魂神舉，若驂鸞鶴輿。", "感念夙昔意，華尚簪與裾。", "簪裾詎幾許，累創吞鉤魚。", "今聞馨香道，一以悟臭帤。", "悟覺誓不惑，永抱胎仙居。", "晝夜欣所適，安知歲云除。", "行行二三友，君懷復何如。"]}