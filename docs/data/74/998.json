{"author": "白居易", "period": "唐", "type": "诗", "title": "寄唐生", "paragraphs": ["賈誼哭時事，阮籍哭路岐。", "唐生今亦哭，異代同其悲。", "唐生者何人，五十寒且飢。", "不悲口無食，不悲身無衣。", "所悲忠與義，悲甚則哭之。", "太尉擊賊日，尚書叱盜時。", "大夫死兇寇，諫議謫蠻夷。", "每見如此事，聲發涕輒隨。", "往往聞其風，俗士猶或非。", "憐君頭半白，其志竟不衰。", "我亦君之徒，鬱鬱何所爲。", "不能發聲哭，轉作樂府詩。", "篇篇無空文，句句必盡規。", "功高虞人箴，痛甚騷人辭。", "非求宮律高，不務文字奇。", "惟歌生民病，願得天子知。", "未得天子知，甘受時人嗤。", "藥良氣味苦，琴澹音聲稀。", "不懼權豪怒，亦任親朋議。", "人竟無奈何，呼作狂男兒。", "每逢羣盜息，或遇雲霧披。", "但自高聲歌，庶幾天聽卑。", "歌哭雖異名，所感則同歸。", "寄君三十章，與君爲哭詞。"]}