{"author": "元稹", "period": "唐", "type": "诗", "title": "代曲江老人百韻", "paragraphs": ["何事花前泣，曾逢舊日春。", "先皇初在鎬，賤子正遊秦。", "撥亂干戈後，經文禮樂辰。", "徽章懸象魏，貔虎畫騏驎。", "光武休言戰，唐堯念睦姻。", "琳瑯鋪柱礎，葛藟茂河漘。", "尚齒惇耆艾，搜材拔積薪。", "裴王持藻鏡，姚宋斡陶鈞。", "內史稱張敞，蒼生借寇恂。", "名卿唯講德，命士恥憂貧。", "杞梓無遺用，蒭蕘不忘詢。", "懸金收逸驥，鼓瑟薦嘉賓。", "羽翼皆隨鳳，圭璋肯雜珉。", "班行容濟濟，文質道彬彬。", "百度依皇極，千門闢紫宸。", "措刑非苟簡，稽古蹈因循。", "書謬偏求伏，詩亡遠聽申。", "雄推三虎賈，羣擢八龍荀。", "海外恩方洽，寰中教不泯。", "儒林精閫奧，流品重清淳。", "天淨三光麗，時和四序均。", "卑官休力役，蠲賦免艱辛。", "蠻貊同車軌，鄉原盡里仁。", "帝途高蕩蕩，風俗厚誾誾。", "暇日耕耘足，豐年雨露頻。", "戍煙生不見，村豎老猶純。", "耒耜勤千畝，牲牢奉六禋。", "南郊禮天地，東野闢原畇。", "校獵求初吉，先農卜上寅。", "萬方來合雜，五色瑞輪囷。", "池籞呈朱鴈，壇場得白麟。", "酹金光照耀，奠璧綵璘玢。", "掉蕩雲門發，蹁躚鷺羽振。", "集靈撞玉磬，和鼓奏金錞。", "建簴崇牙盛，銜鐘獸目嗔。", "總干形屹崪，戛敔背嶙峋。", "文物千官會，夷音九部陳。", "魚龍華外戲，歌舞洛中嬪。", "佳節修酺禮，非時宴侍臣。", "梨園明月夜，花萼豔陽晨。", "李杜詩篇敵，蘇張筆力勻。", "樂章輕鮑照，碑板笑顏竣。", "泰嶽陪封禪，汾陰頌鬼神。", "星移逐西顧，風暖助東巡。", "浴德留湯谷，蒐畋過渭濱。", "沸天雷殷殷，匝地轂轔轔。", "沃土心逾熾，豪家禮漸湮。", "老農羞荷鍤，貪賈學垂紳。", "曲藝爭工巧，彫機變組紃。", "青鳧連不解，紅粟朽相因。", "山澤長孳貨，梯航競獻珍。", "翠毛開越巂，龍眼弊甌閩。", "玉饌薪然蠟，椒房燭用銀。", "銅山供橫賜，金屋貯宜嚬。", "班女恩移趙，思王賦感甄。", "輝光隨顧步，生死屬搖脣。", "世族功勳久，王姬寵愛親。", "街衢連甲第，冠蓋擁朱輪。", "大道垂珠箔，當壚踏錦茵。", "軒車隘南陌，鐘磬滿西鄰。", "出入張公子，驕奢石季倫。", "雞場潛介羽，馬埒並揚塵。", "韜袖誇狐腋，弓弦尚鹿𦟘。", "紫絛牽白犬，繡䪜被花駰。", "箭倒南山虎，鷹擒東郭㕙。", "翻身迎過鴈，劈肘取廻鶉。", "竟蓄朱公產，爭藏邴氏緡。", "橋桃矜馬鶩，倚頓數牛犉。", "齏鬬冬中韭，羹憐遠處蓴。", "萬錢纔下筯，五酘未稱醇。", "曲水閑銷日，倡樓醉度旬。", "探丸依郭解，投轄伴陳遵。", "共謂長之泰，那知遽搆屯。", "姦心興桀黠，凶醜比頑嚚。", "斗柄侵妖彗，天泉化逆鱗。", "背恩欺乃祖，連禍及吾民。", "䝟貐當前路，鯨鯢得要津。", "王師纔業業，暴卒已䖜䖜。", "雜虜同謀夏，宗周蹔去豳。", "陵園深暮景，霜露下秋旻。", "鳳闕悲巢鵩，鵷行亂野麏。", "華林荒茂草，寒竹碎貞筠。", "村落空垣壞，城隍舊井堙。", "破船沉古渡，戰鬼聚陰燐。", "振臂誰相應，攢眉獨不伸。", "毀容懷赤紱，混跡戴黃巾。", "木梗隨波蕩，桃源斅隱淪。", "弟兄書信斷，鷗鷺往來馴。", "忽遇山光澈，遙瞻海氣真。", "祕圖推廢[主]，後聖合經綸。", "野杏渾休植，幽蘭不復紉。", "但驚心憤憤，誰戀水粼粼。", "盡室離深洞，輕橈盪小䑳。", "殷勤題白石，悵望出青蘋。", "夢寐平生在，經過處所新。", "阮郎迷里巷，遼鶴記城闉。", "虛過休明代，旋爲朽病身。", "勞生常矻矻，語舊苦諄諄。", "晚歲多衰柳，先秋愧大椿。", "眼前年少客，無復昔時人。"]}