{"author": "李賀", "period": "唐", "type": "诗", "title": "許公子鄭姬歌", "paragraphs": ["許史世家外親貴，宮錦千端買沈醉。", "銅駝酒熟烘明膠，古堤大柳煙中翠。", "桂開客花名鄭袖，入洛聞香鼎門口。", "先將芍藥獻妝臺，後解黃金大如斗。", "莫愁簾中許合歡，清弦五十爲君彈。", "彈聲咽春弄君骨，骨興牽人馬上鞍。", "兩馬八蹄踏蘭苑，情如合竹誰能見。", "夜光玉枕栖鳳皇，袷羅當門刺純綫。", "長翻蜀紙卷明君，轉角含商破碧雲。", "自從小靨來東道，曲裏長眉少見人。", "相如塚上生秋柏，三秦誰是言情客。", "蛾鬟醉眼拜諸宗，爲謁皇孫請曹植。"]}