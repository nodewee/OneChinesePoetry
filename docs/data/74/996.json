{"author": "白居易", "period": "唐", "type": "诗", "title": "白牡丹", "paragraphs": ["城中看花客，旦暮走營營。", "素華人不顧，亦占牡丹名。", "閉在深寺中，車馬無來聲。", "唯有錢學士，盡日繞叢行。", "憐此皓然質，無人自芳馨。", "衆嫌我獨賞，移植在中庭。", "留景夜不暝，迎光曙先明。", "對之心亦靜，虛白相向生。", "唐昌玉蘂花，攀玩衆所爭。", "折來比顏色，一種如瑤瓊。", "彼因稀見貴，此以多爲輕。", "始知無正色，愛惡隨人情。", "豈惟花獨爾，理與人事幷。", "君看入時者，紫豔與紅英。"]}