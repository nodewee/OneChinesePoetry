{"author": "元稹", "period": "唐", "type": "诗", "title": "桐花落", "paragraphs": ["莎草徧桐陰，桐花滿莎落。", "蓋覆相團圓，可憐無厚薄。", "昔歲幽院中，深堂下簾幕。", "同在後門前，因論花好惡。", "君誇沈檀樣，云是指撝作。", "暗澹滅紫花，句連蹙金萼。", "都繡六七枝，鬬成雙孔雀。", "尾上稠疊花，又將金解絡。", "我愛看不已，君煩睡先著。", "我作繡桐詩，繫君帬帶著。", "別來苦修道，此意都蕭索。", "今日竟相牽，思量偶然錯。"]}