{"author": "李賀", "period": "唐", "type": "诗", "title": "出城別張又新酬李漢", "paragraphs": ["李子別上國，南山崆峒春。", "不聞今夕鼓，差慰煎情人。", "趙壹賦命薄，馬卿家業貧。", "鄉書何所報，紫蕨生石雲。", "長安玉桂國，戟帶披侯門。", "慘陰地自光，寶馬踏曉昏。", "臘春戲草苑，玉輓鳴𨏈轔。", "綠網縋金鈴，霞卷清池漘。", "開貫瀉蚨母，買冰防夏蠅。", "時宜裂大袂，劒客車盤茵。", "小人如死灰，心切生秋榛。", "皇圖跨四海，百姓拖長紳。", "光明靄不發，腰龜徒甃銀。", "吾將譟禮樂，聲調摩清新。", "欲使十千歲，帝道如飛神。", "華實自蒼老，流采長傾湓。", "沒沒暗齰舌，涕血不敢論。", "今將下東道，祭酒而別秦。", "六郡無勦兒，長刀誰拭塵。", "地理陽無正，快馬逐服轅。", "二子美年少，調道講清渾。", "譏笑斷冬夜，家庭疎篠穿。", "曙風起四方，秋月當東懸。", "賦詩面投擲，悲哉不遇人。", "此別定霑臆，越布先裁巾。"]}