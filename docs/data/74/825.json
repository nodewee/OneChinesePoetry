{"author": "元稹", "period": "唐", "type": "诗", "title": "和李校書新題樂府十二首 馴犀", "paragraphs": ["建中之初放馴象，遠歸林邑近交廣。", "獸返深山鳥搆巢，鷹鵰鷂鶻無羈鞅。", "貞元之歲貢馴犀，上林置圈官司養。", "玉盆金棧非不珍，虎噉狴牢魚食網。", "渡江之橘踰汶貉，反時易性安能長。", "臘月北風霜雪深，踡跼鱗身遂長往。", "行地無疆費傳驛，通天異物罹幽枉。", "乃知養獸如養人，不必人人自敦獎。", "不擾則得之於理，不奪有以多於賞。", "脫衣推食衣食之，不若男耕女令紡。", "堯民不自知有堯，但見安閑聊擊壤。", "前觀馴象後馴犀，理國其如指諸掌。"]}