{"author": "元稹", "period": "唐", "type": "诗", "title": "酬復言長慶四年元日郡齋感懷見寄", "paragraphs": ["臘盡殘銷春又歸，逢新別故欲沾衣。", "自驚身上添年紀，休繫心中小是非。", "富貴祝來何所遂，聰明鞭得轉無機。", "羞看稚子先拈酒，悵望平生舊採薇。", "去日漸加餘日少，賀人雖鬧故人稀。", "椒花麗句閑重檢，艾髮衰容惜寸輝。", "苦思正旦酬白雪，閑觀風色動青旂。", "千官仗下爐煙裏，東海西頭意獨違。"]}