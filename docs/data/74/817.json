{"author": "元稹", "period": "唐", "type": "诗", "title": "樂府古題序 估客樂", "paragraphs": ["估客無住著，有利身則行。", "出門求火伴，入戶辭父兄。", "父兄相教示，求利莫求名。", "求名有所避，求利無不營。", "火伴相勒縛，賣假莫賣誠。", "交關但交假，本生得失輕。", "自茲相將去，誓死意不更。", "亦解市頭語，便無鄰里情。", "鍮石打臂釧，糯米吹項瓔。", "歸來邨中賣，敲作金石聲。", "邨中田舍娘，貴賤不敢爭。", "所費百錢本，已得十倍贏。", "顏色轉光淨，飲食亦甘馨。", "子本頻蕃息，貨販日兼幷。", "求珠駕滄海，採玉上荆衡。", "北買党項馬，西擒吐蕃鸚。", "炎洲布火浣，蜀地錦織成。", "越婢脂肉滑，奚僮眉眼明。", "通算衣食費，不計遠近程。", "經遊天下徧，却到長安城。", "城中東西市，聞客次第迎。", "迎客兼說客，多財爲勢傾。", "客心本明黠，聞語心已驚。", "先問十常侍，次求百公卿。", "侯家與主第，點綴無不精。", "歸來始安坐，富與王者勍。", "市卒酒肉臭，縣胥家舍成。", "豈唯絕言語，奔走極使令。", "大兒販材木，巧識梁棟形。", "小兒販鹽鹵，不入州縣征。", "一身偃市利，突若截海鯨。", "鉤距不敢下，下則牙齒橫。", "生爲估客樂，判爾樂一生。", "爾又生兩子，錢刀何歲平。"]}