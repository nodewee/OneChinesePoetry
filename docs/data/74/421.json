{"author": "元稹", "period": "唐", "type": "诗", "title": "酬樂天江樓夜吟稹詩因成三十韻", "paragraphs": ["忽見君新句，君吟我舊篇。", "見當巴徼外，吟在楚江前。", "思鄙寧通律，聲清遂扣玄。", "三都時覺重，一顧世稱妍。", "排韻曾遙荅，分題幾共聯。", "昔憑銀翰寫，今賴玉音宣。", "布鼓隨椎響，坯泥仰匠圓。", "鈴因風斷續，珠與調牽緜。", "阮籍驚長嘯，商陵怨別弦。", "猿羞啼月峽，鶴讓警秋天。", "志士潛興感，高僧暫廢禪。", "興飄滄海動，氣合碧雲連。", "點綴工微者，吹噓勢特然。", "休文徒倚檻，彥伯浪回船。", "伎樂當筵唱，兒童滿巷傳。", "改張思婦錦，騰躍賈人牋。", "魏拙虛教出，曹風敢望痊。", "定遭才子笑，恐賺學生癲。", "裁什情何厚，飛書信不專。", "隼猜鴻蓄縮，虎橫犬迍邅。", "水墨看雖久，瓊瑤喜尚全。", "纔從魚裏得，便向市頭懸。", "夜置堂東序，朝鋪座右邊。", "手尋韋欲絕，淚滴紙渾穿。", "甘蔗銷殘醉，醍醐醒早眠。", "深藏那遽滅，同詠苦無緣。", "雅羨詩能聖，終嗟藥未仙。", "五千誠遠道，四十已中年。", "暗魄多相夢，衰容每自憐。", "卒章還慟哭，蚊蚋溢山川。"]}