{"author": "元稹", "period": "唐", "type": "诗", "title": "酬樂天東南行詩一百韻", "paragraphs": ["我病方吟越，君行已過湖。", "去應緣直道，哭不爲窮途。", "亞竹寒驚牖，空堂夜向隅。", "暗魂思背燭，危夢怯乘桴。", "坐痛筋骸憯，旁嗟物候殊。", "雨蒸蟲沸渭，浪湧怪睢盱。", "索綆飄蚊蚋，蓬麻甃舳艫。", "短簷苫稻草，微俸封漁租。", "泥浦喧撈蛤，荒郊險鬬貙。", "鯨吞近溟漲，猿鬧接黔巫。", "芒屩泅牛婦，丫頭蕩槳夫。", "酢醅荷裹賣，醨酒水淋沽。", "舞態翻鸜鵒，歌詞咽鷓鴣。", "夷音啼似笑，蠻語謎相呼。", "江郭船添店，山城木豎郛。", "吠聲沙市犬，爭食墓林烏。", "獷俗誠堪憚，妖神甚可虞。", "欲令仁漸及，已被瘧潛圖。", "膳減思調鼎，行稀恐蠹樞。", "雜蓴多剖鱔，和黍半蒸菰。", "綠糉新菱實，金丸小木奴。", "芋羹真蹔淡，䶉炙漫塗蘇。", "炰鼈那勝羜，烹鯄只似鱸。", "楚風輕似蜀，巴地濕如吳。", "氣濁星難見，州斜日易晡。", "通宵但雲霧，未酉即桑榆。", "瘴窟蛇休蟄，炎溪暑不徂。", "倀魂陰叫嘯，鵩貌晝踟躕。", "鄉里家藏蠱，官曹世乏儒。", "斂緡偷印信，傳箭作符繻。", "椎髻拋巾幗，鑹刀代轆轤。", "當心鞙銅鼓，背弝射桑弧。", "豈復民甿料，須將鳥獸驅。", "是非渾並漆，詞訟敢研朱。", "陋室鴞窺伺，衰形蟒覬覦。", "鬢毛霜點合，襟淚血痕濡。", "倍憶京華伴，偏忘我爾軀。", "謫居今共遠，榮路昔同趨。", "科試銓衡局，衙參典校廚。", "月中分桂樹，天上識昌蒲。", "應召逢鴻澤，陪游值賜酺。", "心唯撞衛磬，耳不亂齊竽。", "海岱詞鋒截，皇王筆陣敺。", "疾奔凌騕褭，高唱軋吳歈。", "點檢張儀舌，提攜傅說圖。", "擺囊看利頴，開頷出明珠。", "並取千人特，皆非十上徒。", "白麻雲色膩，墨詔電光麤。", "衆口貪歸美，何顏敢妬姝。", "秦臺納紅旭，酆匣洗黃壚。", "諫獵寧規避，彈豪詎囁嚅。", "胏肝憎巧曲，蹊徑絕縈迂。", "誓遣朝綱振，忠饒翰苑輸。", "驥調方汗血，蠅點忽成盧。", "遂謫栖遑掾，還飛送別盂。", "痛嗟親愛隔，顛望友朋扶。", "狸病翻隨鼠，驄羸返作駒。", "物情良狥俗，時論太誣吾。", "瓶罄罍偏恥，松摧柏自枯。", "虎雖遭陷穽，龍不怕泥塗。", "重喜登賢苑，方欣佐伍符。", "判身入矛戟，輕敵比錙銖。", "驛騎來千里，天書下九衢。", "因教罷飛檄，便許到皇都。", "舟敗罌浮漢，驂疲杖過邘。", "郵亭一蕭索，烽候各崎嶇。", "饋餉人推輅，誰何吏執殳。", "拔家逃力役，連鏁責逋誅。", "防戍兄兼弟，收田婦與姑。", "縑緗工女竭，青紫使臣紆。", "望國參雲樹，歸家滿地蕪。", "破窗塵𡋯𡋯，幽院鳥嗚嗚。", "祖竹藂新筍，孫枝壓舊梧。", "晚花狂蛺蝶，殘蒂宿茱萸。", "始悟摧林秀，因銜避繳蘆。", "文房長遣閉，經肆未曾鋪。", "鵷鷺方求侶，鴟鳶已嚇雛。", "徵還何鄭重，斥去亦須臾。", "迢遞投遐徼，蒼黃出奧區。", "通川誠有咎，湓口定無辜。", "利器從頭匣，剛腸到底刳。", "薰蕕任盛貯，稊稗莫超踰。", "公幹經時臥，鍾儀幾歲拘。", "光陰流似水，蒸瘴熱於鑪。", "薄命知然也，深交有矣夫。", "救焚期骨肉，投分刻肌膚。", "二妙馳軒陛，三英詠袴襦。", "李多嘲蝘蜓，竇數集蜘蛛。", "數子皆奇貨，唯予獨朽株。", "邯鄲笑匍匐，燕蒯受揶揄。", "嬾學三閭憤，甘齊百里愚。", "耽眠稀醒素，憑醉少嗟吁。", "學問徒爲爾，書題盡已于。", "別猶多夢寐，情尚感凋枯。", "近喜司戎健，尋傷掌誥徂。", "士元名位屈，伯道子孫無。", "舊好飛瓊翰，新詩灌玉壺。", "幾催閑處泣，終作苦中娛。", "廉藺聲相讓，燕秦勢豈俱。", "此篇應絕倒，休漫捋髭鬚。"]}