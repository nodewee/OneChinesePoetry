{"author": "元稹", "period": "唐", "type": "诗", "title": "四皓廟", "paragraphs": ["巢由昔避世，堯舜不得臣。", "伊呂雖急病，湯武乃可君。", "四賢胡爲者，千載名氛氳。", "顯晦有遺迹，前後疑不倫。", "秦政虐天下，黷武窮生民。", "諸侯戰必死，壯士眉亦嚬。", "張良韓孺子，椎碎屬車輪。", "遂令英雄意，日夜思報秦。", "先生相將去，不復嬰世塵。", "雲卷在孤岫，龍潛爲小鱗。", "秦王轉無道，諫者鼎鑊親。", "茅焦脫衣諫，先生無一言。", "趙高殺二世，先生如不聞。", "劉項取天下，先生游白雲。", "海內八年戰，先生全一身。", "漢業日已定，先生名亦振。", "不得爲濟世，宜哉爲隱淪。", "如何一朝起，屈作儲貳賓。", "安存孝惠帝，摧顇戚夫人。", "舍大以謀細，虯盤而蠖伸。", "惠帝竟不嗣，呂氏禍有因。", "雖懷安劉志，未若周與陳。", "皆落子房術，先生道何屯。", "出處貴明白，故吾今有云。"]}