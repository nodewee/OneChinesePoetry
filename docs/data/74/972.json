{"author": "白居易", "period": "唐", "type": "诗", "title": "題海圖屏風", "paragraphs": ["海水無風時，波濤安悠悠。", "鱗介無小大，遂性各沈浮。", "突兀海底鼇，首冠三神丘。", "釣網不能制，其來非一秋。", "或者不量力，謂茲鼇可求。", "贔屭牽不動，綸絕沈其鉤。", "一鼇既頓頷，諸鼇齊掉頭。", "白濤與黑浪，呼吸繞咽喉。", "噴風激飛廉，鼓波怒陽侯。", "鯨鯢得其便，張口欲吞舟。", "萬里無活鱗，百川多倒流。", "遂使江漢水，朝宗意亦休。", "蒼然屏風上，此畫良有由。"]}