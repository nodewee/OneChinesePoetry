{"author": "元稹", "period": "唐", "type": "诗", "title": "見人詠韓舍人新律詩因有戲贈", "paragraphs": ["喜聞韓古調，兼愛近詩篇。", "玉磬聲聲徹，金鈴箇箇圓。", "高疎明月下，細膩早春前。", "花態繁於綺，閨情軟似綿。", "輕新便妓唱，凝妙入僧禪。", "欲得人人伏，能教面面全。", "延之苦拘檢，摩詰好因緣。", "七字排居敬，千詞敵樂天。", "殷勤閑太祝，好去老通川。", "莫漫裁章句，須饒紫禁仙。"]}