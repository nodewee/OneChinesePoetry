{"author": "元稹", "period": "唐", "type": "诗", "title": "竹部", "paragraphs": ["竹部竹山近，歲伐竹山竹。", "伐竹歲亦深，深林隔深谷。", "朝朝冰雪行，夜夜豺狼宿。", "科首霜斷蓬，枯形燒餘木。", "一束十餘莖，千錢百餘束。", "得錢盈千百，得粟盈斗斛。", "歸來不買食，父子分半菽。", "持此欲何爲，官家歲輸促。", "我來荆門掾，寓食公堂肉。", "豈惟遍妻孥，亦以及僮僕。", "分爾有限資，飽我無端腹。", "愧爾不復言，爾生何太蹙。"]}