{"author": "元稹", "period": "唐", "type": "诗", "title": "有酒十章 六", "paragraphs": ["有酒有酒歌且哀，江春例早多早梅。", "櫻桃桃李相續開，間以木蘭之秀香裴回。", "東風吹盡南風來，鶯聲漸澀花摧隤。", "四月清和豔殘卉，芍藥翻紅蒲映水。", "夏龍痡毒雷雨多，蒲葉離披豔紅死。", "紅豔猶存榴樹花，紫苞欲綻高筍牙。", "筍牙成竹冒霜雪，榴花落地還銷歇。", "萬古盈虧相逐行，君看夜夜當窗月。", "榮落虧盈可奈何，生成未徧霜霰過。", "霜霰過兮復奈何，靈芝敻絕荆棘多。", "荆棘多兮可奈何，可奈何兮終奈何。", "秦皇堯舜俱腐骨，我可奈何兮又進一杯歌復歌。"]}