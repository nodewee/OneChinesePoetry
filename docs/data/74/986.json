{"author": "白居易", "period": "唐", "type": "诗", "title": "宿紫閣山北村", "paragraphs": ["晨遊柴閣峰，暮宿山下村。", "村老見余喜，爲余開一尊。", "舉杯未及飲，暴卒來入門。", "柴衣挾刀斧，草草十餘人。", "奪我席上酒，掣我盤中飧。", "主人退後立，斂手反如賓。", "中庭有奇樹，種來三十春。", "主人惜不得，持斧斷其根。", "口稱采造家，身屬神策軍。", "主人慎勿語，中尉正承恩。"]}