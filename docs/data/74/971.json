{"author": "白居易", "period": "唐", "type": "诗", "title": "觀刈麥", "paragraphs": ["田家少閑月，五月人倍忙。", "夜來南風起，小麥覆隴黃。", "婦姑荷簞食，童穉攜壺漿。", "相隨餉田去，丁壯在南岡。", "足蒸暑土氣，背灼炎天光。", "力盡不知熱，但惜夏日長。", "復有貧婦人，抱子在其傍。", "右手秉遺穗，左臂懸敝筐。", "聽其相顧言，聞者爲悲傷。", "家田輸稅盡，拾此充飢腸。", "今我何功德，曾不事農桑。", "吏祿三百石，歲晏有餘糧。", "念此私自媿盡日不能忘。"]}