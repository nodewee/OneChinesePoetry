{"author": "元稹", "period": "唐", "type": "诗", "title": "和李校書新題樂府十二首 法曲", "paragraphs": ["吾聞黃帝鼓清角，弭伏熊羆舞玄鶴。", "舜持干羽苗革心，堯用咸池鳳巢閣。", "大夏濩武皆象功，功多已訝玄功薄。", "漢祖過沛亦有歌，秦王破陣非無作。", "作之宗廟見艱難，作之軍旅傳糟粕。", "明皇度曲多新態，宛轉侵淫易沈著。", "赤白桃李取花名，霓裳羽衣號天落。", "雅弄雖云已變亂，夷音未得相參錯。", "自從胡騎起煙塵，毛毳腥羶滿咸洛。", "女爲胡婦學胡妝，伎進胡音務胡樂。", "火鳳聲沈多咽絕，春鶯囀罷長蕭索。", "胡音胡騎與胡妝，五十年來競紛泊。"]}