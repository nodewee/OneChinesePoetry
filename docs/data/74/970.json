{"author": "白居易", "period": "唐", "type": "诗", "title": "夢仙", "paragraphs": ["人有夢仙者，夢身升上清。", "坐乘一白鶴，前引雙紅旌。", "羽衣忽飄飄，玉鸞俄錚錚。", "半空直下視，人世塵冥冥。", "漸失鄉國處，纔分山水形。", "東海一片白，列岳五點青。", "須臾羣仙來，相引朝玉京。", "安期羨門輩，列侍如公卿。", "仰謁玉皇帝，稽首前致誠。", "帝言汝仙才，努力勿自輕。", "却後十五年，期汝不死庭。", "再拜受斯言，既寤喜且驚。", "祕之不敢泄，誓志居巖扃。", "恩愛捨骨肉，飲食斷羶腥。", "朝餐雲母散，夜吸沆瀣精。", "空山三十載，日望輜軿迎。", "前期過已久，鸞鶴無來聲。", "齒髮日衰白，耳目減聰明。", "一朝同物化，身與糞壤幷。", "神仙信有之，俗力非可營。", "苟無金骨相，不列丹臺名。", "徒傳辟穀法，虛受燒丹經。", "只自取勤苦，百年終不成。", "悲哉夢仙人，一夢誤一生。"]}