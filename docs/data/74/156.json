{"author": "元稹", "period": "唐", "type": "诗", "title": "書異", "paragraphs": ["孟冬初寒月，渚澤蒲尚青。", "飄蕭北風起，皓雪紛滿庭。", "行過冬至後，凍閉萬物零。", "奔渾馳暴雨，驟鼓轟雷霆。", "傳云不終日，通宵曾莫停。", "瘴雲愁拂地，急霤疑注缾。", "洶湧潢潦濁，噴薄鯨鯢腥。", "跳趫井蛙喜，突兀水怪形。", "飛蚋奔不死，修蛇蟄再醒。", "應龍非時出，無乃歲不寧。", "吾聞陰陽戶，啓閉各有扃。", "後時無肅殺，廢職乃玄冥。", "座配五天帝，薦用百品珍。", "權爲祝融奪，神其焉得靈。", "春秋雷電異，則必書諸經。", "仲冬雷雨苦，願省蒙蔽刑。"]}