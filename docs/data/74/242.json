{"author": "元稹", "period": "唐", "type": "诗", "title": "元和五年予官不了罰俸西歸三月六日至陝府與吳十一兄端公崔二十二院長思愴曩遊因投五十韻", "paragraphs": ["小年閑愛春，認得春風意。", "未有花草時，先醲曉窗睡。", "霞朝澹雲色，霽景牽詩思。", "漸到柳枝頭，川光始明媚。", "長安車馬客，傾心奉權貴。", "晝夜塵土中，那言早春至。", "此時我獨遊，我遊有倫次。", "閑行曲江岸，便宿慈恩寺。", "扣林引寒龜，疏叢出幽翠。", "凌晨過杏園，曉露凝芳氣。", "初陽好明淨，嫩樹憐低庳。", "排房似綴珠，欲啼紅臉淚。", "新鶯語嬌小，淺水光流利。", "冷飲空腹杯，因成日高醉。", "酒醒聞飯鐘，隨僧受遺施。", "餐罷還復遊，過從上文記。", "行逢二月半，始足遊春騎。", "是時春已老，我遊亦云既。", "藤開九華觀，草結三條隧。", "新筍踴犀株，落梅飜蝶翅。", "名倡繡轂車，公子青絲轡。", "朝士還旬休，豪家得春賜。", "提攜好音樂，翦鏟空田地。", "同占杏花園，喧闐各叢萃。", "顧予煩寢興，復往散顦顇。", "倦僕色肌羸，蹇驢行跛痺。", "春衫未成就，冬服漸塵膩。", "傾蓋吟短章，書空憶難字。", "遙聞公主笑，近被王孫戲。", "邀我上華筵，橫頭坐賓位。", "那知我年少，深解酒中事。", "能唱犯聲歌，偏精變籌義。", "含詞待殘拍，促舞遞繁吹。", "叫噪擲投盤，生獰攝觥使。", "逡巡光景晏，散亂東西異。", "古觀閉閒門，依然復幽閟。", "無端矯情性，漫學求科試。", "薄藝何足云，虛名偶頻遂。", "拾遺天子前，密奏升平議。", "召見不須臾，憸庸已猜忌。", "朝陪香案班，暮作風塵尉。", "去歲又登朝，登爲柏臺吏。", "臺官相束縛，不許放情志。", "寓直勞送迎，上堂煩避諱。", "分司在東洛，所職尤不易。", "罰俸得西歸，心知受朝庇。", "常山攻小寇，淮右擇良帥。", "國難身不行，勞生欲何爲。", "吾兄諳性靈，崔子同臭味。", "投此挂冠詞，一生還自恣。"]}