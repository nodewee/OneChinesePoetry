{"author": "劉叉", "period": "唐", "type": "诗", "title": "雪車", "paragraphs": ["臘令凝綈三十日，繽紛密雪一復一。", "孰云潤澤在枯荄，闤闠餓民涷欲死。", "死中猶被豺狼食，官車初還城壘未完備。", "人家千里無煙火，雞犬何太怨。", "天不卹吾甿，如何連夜瑤花亂。", "皎潔既同君子節，沾濡多著小人面。", "寒鏁侯門見客稀，色迷塞路行商斷。", "小小細細如塵間，輕輕緩緩成樸簌。", "官家不知民餒寒，盡驅牛車盈道載屑玉。", "載載欲何之，祕藏深宮以禦炎酷。", "徒能自衛九重間，豈信車轍血，點點盡是農夫哭。", "刀兵殘喪後，滿野誰爲載白骨。", "遠戍久乏糧，太倉誰爲運紅粟。", "戎夫尚逆命，扁箱鹿角誰爲敵。", "士夫困征討，買花載酒誰爲適。", "天子端然少旁求，股肱耳目皆姦慝。", "依違用事佞上方，猶驅餓民運造化防暑阨。", "吾聞躬耕南畝舜之聖，爲民吞蝗唐之德。", "未聞𭐁孽苦蒼生，相羣相黨上下爲蟊賊。", "廟堂食祿不自慙，我爲斯民歎息還歎息。"]}