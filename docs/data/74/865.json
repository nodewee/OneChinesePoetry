{"author": "元稹", "period": "唐", "type": "诗", "title": "紫躑躅", "paragraphs": ["紫躑躅，滅紫攏帬倚山腹。", "文君新寡乍歸來，羞怨春風不能哭。", "我從相識便相憐，但是花叢不迴目。", "去年春別湘水頭，今年夏見青山曲。", "迢迢遠在青山上，山高水闊難容足。", "願爲朝日早相暾，願作輕風暗相觸。", "爾躑躅，我向通州爾幽獨。", "可憐今夜宿青山，何年卻向青山宿。", "山花漸暗月漸明，月照空山滿山綠。"]}