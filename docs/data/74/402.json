{"author": "元稹", "period": "唐", "type": "诗", "title": "黃明府詩", "paragraphs": ["少年曾痛飲，黃令苦飛觥。", "席上當時走，馬前今日迎。", "依稀迷姓氏，積漸識平生。", "故友身皆遠，他鄉眼暫明。", "便邀連榻坐，兼共榜船行。", "酒思臨風亂，霜稜埽地平。", "不堪深淺酌，貪愴古今情。", "邐迤七盤路，坡陁數丈城。", "花疑褒女笑，棧想武侯征。", "一種埋幽石，老閑千載名。"]}