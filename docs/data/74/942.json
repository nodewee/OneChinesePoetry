{"author": "元稹", "period": "唐", "type": "诗", "title": "春分投簡陽明洞天作", "paragraphs": ["中分春一半，今日半春徂。", "老惜光陰甚，慵牽興緒孤。", "偶成投祕簡，聊得泛平湖。", "郡邑移仙界，山川展畫圖。", "旌旗遮嶼浦，士女滿闉闍。", "似木吳兒勁，如花越女姝。", "牛儂驚力直，蠶妾笑睢盱。", "怪我攜章甫，嘲人託鷓鴣。", "閭閻隨地勝，風俗舉華殊。", "跣足沿流婦，丫頭避役奴。", "雕題雖少有，雞卜尚多巫。", "鄉味尤珍蛤，家神愛事烏。", "舟船通海嶠，田種繞城隅。", "櫛比千艘合，袈裟萬頃鋪。", "亥茶闐小市，漁父隔深蘆。", "日脚斜穿浪，雲根遠曳蒲。", "凝風花氣度，新雨草芽蘇。", "粉壞梅辭萼，紅含杏綴珠。", "薅餘秧漸長，燒後葑猶枯。", "綠綟高懸柳，青錢密辮榆。", "馴鷗眠淺瀨，驚雉迸平蕪。", "水靜王餘見，山空謝豹呼。", "燕狂捎蛺蝶，螟挂集蒲盧。", "淺碧鶴新卵，深黃鵝嫩雛。", "邨扉以白板，寺壁耀赬糊。", "禹廟纔離郭，陳莊恰半途。", "石帆何峭嶢，龍瑞本縈紆。", "穴爲探符坼，潭因失箭刳。", "隄形彎熨斗，峰勢踴香爐。", "幢蓋迎三洞，煙霞貯一壺。", "桃枝蟠復直，桑樹亞還扶。", "鼈解稱從事，松堪作大夫。", "榮光飄殿閣，虛籟合笙竽。", "庭狎仙翁鹿，池游縣令鳧。", "君心除健羨，扣寂入虛無。", "岡蹋翻星紀，章飛動帝樞。", "東皇提白日，北斗下玄都。", "騎吏帬皆紫，科車幰盡朱。", "地侯鞭社伯，海若跨天吳。", "霧噴雷公怒，煙揚竈鬼趨。", "投壺憐玉女，噀飯笑麻姑。", "果實經千歲，衣裳重六銖。", "瓊杯傳素液，金匕進雕胡。", "掌裏承來露，盤中釣得鱸。", "菌生悲局促，柯爛覺須臾。", "稊米休言聖，醯雞益伏愚。", "鼓鼙催瞑色，簪組縛微軀。", "遂別真徒侶，還來世路衢。", "題詩歎城郭，揮手謝妻孥。", "幸有桃源近，全家肯去無。"]}