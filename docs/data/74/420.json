{"author": "元稹", "period": "唐", "type": "诗", "title": "獻滎陽公詩五十韻", "paragraphs": ["鄭驛騎翩翩，丘門子弟賢。", "文翁開學日，正禮騁途年。", "駿骨黃金買，英髦絳帳延。", "趨風皆蹀足，侍坐各差肩。", "解榻招徐穉，登樓引仲宣。", "鳳攢題字扇，魚落講經筵。", "盛氣河包濟，貞姿嶽柱天。", "臯夔當五百，鄒魯重三千。", "科斗翻騰取，關雎教授先。", "篆垂朝露滴，詩綴夜珠聯。", "逸禮多心匠，焚書舊口傳。", "陳遵修尺牘，阮瑀讓飛牋。", "中的顏初啓，抽毫踵未旋。", "森羅萬木合，屬對百花全。", "詞海跳波湧，文星拂坐懸。", "戴馮遙避席，祖逖後施鞭。", "西蜀凌雲賦，東陽詠月篇。", "勁芟鼇足斷，精貫蝨心穿。", "浩汗神彌王，鷂颺興欲仙。", "冰壺通皓雪，綺樹眇晴煙。", "驅駕雷霆走，鋪陳錦繡鮮。", "情機登穾奧，流韻溢山川。", "墨客膺潛服，談賓膝誤前。", "張鱗定摧敗，折角反矜憐。", "句句推瓊玉，聲聲播管弦。", "纖新撩造化，澒洞斡陶甄。", "衛磬琤鍧極，齊竽僭濫偏。", "空虛慙炙輠，點竄許懷鉛。", "憊色秋來草，哀吟雨後蟬。", "自傷魂慘沮，何暇思幽玄。", "喜到樽罍側，愁親几案邊。", "菁華知竭矣，胏腑尚求旃。", "抵滯渾成醉，徘徊轉慕膻。", "老歎才漸少，閑苦病相煎。", "瓦礫難追琢，芻蕘分棄捐。", "漫勞成懇懇，那得美娟娟。", "拙劣仍非速，迂愚且異專。", "移時停筆硯，揮景乏戈鋋。", "儀舌忻猶在，舒帷誓不褰。", "會將連獻楚，深恥謬游燕。", "蒲有臨書葉，韋充讀易編。", "沙須披見寶，經擬帶耕田。", "入霧長期閏，持朱本望研。", "輪轅呈曲直，鑿枘取方圓。", "呼吸寧徒爾，霑濡豈浪然。", "過簫資響亮，隨水漲淪漣。", "惜日看圭短，偷光恨壁堅。", "勤勤彫朽木，細細導蒙泉。", "傳癖今應甚，頭風昨已痊。", "丹青公舊物，一爲變蚩妍。"]}