{"author": "元稹", "period": "唐", "type": "诗", "title": "廟之神", "paragraphs": ["我馬煩兮釋我車，神之廟兮山之阿。", "予一拜而一祝，祝予心之無涯。", "涕汍瀾而零落，神寂默而無譁。", "神兮，神兮。", "奈神之寂默而不言何，復再拜而再祝。", "鼓吾腹兮歌吾歌，歌曰。", "今耶，古耶。", "有耶，無耶。", "福不自神耶，神不福人耶。", "巫爾惑耶，稔而誅耶。", "謁不得耶，終不可謁耶。", "返吾駕而遵吾道，廟之木兮山之花。"]}