{"author": "元稹", "period": "唐", "type": "诗", "title": "月三十韻", "paragraphs": ["蓂葉標新朔，霜豪引細輝。", "白眉驚半隱，虹勢訝全微。", "涼魄潭空洞，虛弓雁畏威。", "上弦何汲汲，佳色轉依依。", "綺幕殘燈斂，妝樓破鏡飛。", "玲瓏穿竹樹，岑寂思幈幃。", "坐愛規將合，行看望已幾。", "絳河冰鑑朗，黃道玉輪巍。", "迥照偏瓊砌，餘光借粉闈。", "泛池相皎潔，壓桂共芳菲。", "的的當歌扇，娟娟透舞衣。", "殷勤入懷什，懇款墮雲圻。", "素液傳烘盞，鳴琴薦碧徽。", "椒房深肅肅，蘭路靄霏霏。", "翡翠通簾影，琉璃瑩殿扉。", "西園筵玳瑁，東壁射蛜蝛。", "老將占天陣，幽人釣石磯。", "荷鋤元亮息，回櫂子猷歸。", "迢遞同千里，孤高淨九圍。", "從星作風雨，配日麗旌旗。", "麟鬬寧徒設，蠅聲豈浪譏。", "司存委卿士，新拜出郊畿。", "今古雖云極，虧盈不易違。", "珠胎方夜滿，清露忍朝晞。", "漸減姮娥面，徐收楚練機。", "卞疑雕璧碎，潘感竟牀稀。", "捐篋辭班女，潛波蔽虙妃。", "氛埃誰定滅，蟾兔杳難希。", "須遣圓明盡，良嗟造化非。", "如能付刀尺，別爲創璿璣。"]}