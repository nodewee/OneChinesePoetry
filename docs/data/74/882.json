{"author": "元稹", "period": "唐", "type": "诗", "title": "酬鄭從事四年九月宴望海亭次用舊韻", "paragraphs": ["海亭樹木何蘢蔥，寒光透坼秋玲瓏。", "湖山四面爭氣色，曠望不與人間同。", "一拳墺伏東武小，兩山鬬構秦望雄。", "嵌空古墓失文種，突兀怪石疑防風。", "舟船駢比有宗侶，水雲滃泱無始終。", "雪花布徧稻隴白，日脚插入秋波紅。", "興餘望劇酒四坐，歌聲舞豔煙霞中。", "酒酣從事歌送我，歌云此樂難再逢。", "良時年少猶健羨，使君況是頭白翁。", "我聞此曲深歎息，唧唧不異秋草蟲。", "憶年十五學構廈，有意蓋覆天下窮。", "安知四十虛富貴，朱紫束縛心志空。", "妝梳伎女上樓榭，止欲歡樂微茫躬。", "雖無趣尚慕賢聖，幸有心目知西東。", "欲將滑甘柔藏府，已被鬱噎衝喉嚨。", "君今勸我酒太醉，醉語不復能沖融。", "勸君莫學虛富貴，不是賢人難變通。"]}