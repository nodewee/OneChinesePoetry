{"author": "元稹", "period": "唐", "type": "诗", "title": "旱災自咎貽七縣宰", "paragraphs": ["吾聞上帝心，降命明且仁。", "臣稹苟有罪，胡不災我身。", "胡爲旱一州，禍此千萬人。", "一旱猶可忍，其旱亦已頻。", "臘雪不滿地，膏雨不降春。", "惻惻詔書下，半減麥與緡。", "半租豈不薄，尚竭力與筋。", "竭力不敢憚，慚戴天子恩。", "纍纍婦拜姑，吶吶翁語孫。", "禾黍日夜長，足得盈我囷。", "還填折粟稅，酬償貰麥鄰。", "苟無公私責，飲水不爲貧。", "歡言未盈口，旱氣已再振。", "六月天不雨，秋孟亦既旬。", "區區昧陋積，禱祝非不勤。", "日馳衰白顏，再拜泥甲鱗。", "歸來重思忖，願告諸邑君。", "以彼天道遠，豈如人事親。", "團團囹圄中，無乃冤不申。", "擾擾食廩內，無乃姦有因。", "軋軋輸送車，無乃使不倫。", "遙遙負擔卒，無乃役不均。", "今年無大麥，計與珠玉濱。", "邨胥與里吏，無乃求取繁。", "符不歛錢急，值官因酒嗔。", "誅求與撻罰，無乃不逡巡。", "生小下里住，不曾州縣門。", "訴詞千萬恨，無乃不得聞。", "強豪富酒肉，窮獨無蒭薪。", "俱由案牘吏，無乃移禍屯。", "官分市井戶，迭配水陸珍。", "未蒙所償直，無乃不敢言。", "有一於此事，安可尤蒼旻。", "借使漏刑憲，得不虞鬼神。", "自顧頑滯牧，坐貽災沴臻。", "上羞朝廷寄，不愧閭里民。", "豈無神明宰，爲我同苦辛。", "共布慈惠語，慰此衢客塵。"]}