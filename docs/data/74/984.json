{"author": "白居易", "period": "唐", "type": "诗", "title": "雜興三首 二", "paragraphs": ["越國政初荒，越天旱不已。", "風日燥水田，水涸塵飛起。", "國中新下令，官渠禁流水。", "流水不入田，壅入王宮裏。", "餘波養魚鳥，倒影浮樓雉。", "澹灩九折池，縈迴十餘里。", "四月芰荷發，越王日遊嬉。", "左右好風來，香動芙蓉蘂。", "但愛芙蓉香，又種芙蓉子。", "不念閶門外，千里稻苗死。"]}