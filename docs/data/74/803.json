{"author": "元稹", "period": "唐", "type": "诗", "title": "樂府古題序 田家詞", "paragraphs": ["牛吒吒，田确确。", "旱塊敲牛蹄趵趵，種得官倉珠顆穀。", "六十年來兵蔟蔟，月月食糧車轆轆。", "一日官軍收海服，驅牛駕車食牛肉。", "歸來攸得牛兩角，重鑄鋤犂作斤劚。", "姑舂婦擔去輸官，輸官不足歸賣屋。", "願官早勝讎早覆，農死有兒牛有犢，誓不遣官軍糧不足。"]}