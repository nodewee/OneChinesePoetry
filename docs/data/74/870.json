{"author": "元稹", "period": "唐", "type": "诗", "title": "去杭州", "paragraphs": ["房杜王魏之子孫，雖及百代爲清門。", "駿骨鳳毛真可貴，岡頭澤底何足論。", "去年江上識君面，愛君風貌情已敦。", "與君言語見君性，靈府坦蕩消塵煩。", "自茲心洽跡亦洽，居常並榻游竝軒。", "柳陰覆岸鄭監水，李花壓樹韋公園。", "每出新詩共聯綴，閑因醉舞相牽援。", "時尋沙尾楓林夕，夜摘蘭叢衣露繁。", "今君別我欲何去，自言遠結迢迢婚。", "簡書五府已再至，波濤萬里酬一言。", "爲君再拜贈君語，願君靜聽君勿喧。", "君名師範欲何範，君之烈祖遺範存。", "永寧昔在掄鑒表，沙汰沈濁澄浚源。", "君今取友由取士，得不別白清與渾。", "昔公事主盡忠讜，雖及死諫誓不諼。", "今君佐藩如佐主，得不陳露詶所恩。", "昔公爲善日不足，假寐待旦朝至尊。", "今君三十朝未與，得不寸晷倍璵璠。", "昔公令子尚貴主，公執舅禮婦執笲。", "返拜之儀自此絕，關雎之化皎不昏。", "君今遠娉奉明祀，得不齊勵親蘋蘩。", "斯言皆爲書佩帶，然後別袂乃可捫。", "別袂可捫不可解，解袂開帆悽別魂。", "魂搖江樹鳥飛沒，帆挂檣竿鳥尾翻。", "翻風駕浪拍何處，直指杭州由上元。", "上元蕭寺基址在，杭州潮水霜雪屯。", "潮戶迎潮擊潮鼓，潮平潮退有潮痕。", "得得爲題羅剎石，古來非獨伍員冤。"]}