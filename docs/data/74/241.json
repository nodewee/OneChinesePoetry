{"author": "元稹", "period": "唐", "type": "诗", "title": "寄隱客", "paragraphs": ["我年三十二，鬢有八九絲。", "非無官次第，其如身早衰。", "今人夸貴富，肉食與妖姬。", "而我俱不樂，貴富亦何爲。", "況逢多士朝，賢俊若布棊。", "班行次第立，朱紫相參差。", "謨猷密勿進，羽檄縱橫馳。", "監察官甚小，發言無所裨。", "小官仍不了，譴奪亦已隨。", "時或不之棄，得不自棄之。", "陶君喜不遇，顧我復何疑。", "潛書周隱士，白雲今有期。"]}