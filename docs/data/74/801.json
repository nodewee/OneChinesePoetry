{"author": "元稹", "period": "唐", "type": "诗", "title": "樂府古題序 夫遠征", "paragraphs": ["趙卒四十萬，盡爲坑中鬼。", "趙王未信趙母言，猶點新兵更填死。", "填死之兵兵氣索，秦強趙破括敵起。", "括雖專命起尚輕，何況牽肘之人牽不已。", "坑中之鬼妻在營，髽麻戴絰鵝雁鳴。", "送夫之婦又行哭，哭聲送死非送行。", "夫遠征，遠征不必戍長城，出門便不知死生。"]}