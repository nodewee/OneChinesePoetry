{"author": "元稹", "period": "唐", "type": "诗", "title": "思歸樂", "paragraphs": ["山中思歸樂，盡作思歸鳴。", "爾是此山鳥，安得失鄉名。", "應緣此山路，自古離人征。", "陰愁感和氣，俾爾從此生。", "我雖失鄉去，我無失鄉情。", "慘舒在方寸，寵辱將何驚。", "浮生居大塊，尋丈可寄形。", "身安即形樂，豈獨樂咸京。", "命者道之本，死者天之平。", "安問遠與近，何言殤與彭。", "君看趙工部，八十支體輕。", "交州二十載，一到長安城。", "長安不須臾，復作交州行。", "交州又累歲，移鎮廣與荆。", "歸朝新天子，濟濟爲上卿。", "肌膚無瘴色，飲食康且寧。", "長安一晝夜，死者如霣星。", "喪車四門出，何關炎瘴縈。", "況我三十二，百年未半程。", "江陵道塗近，楚俗雲水清。", "遐想玉泉寺，久聞峴山亭。", "此去盡綿歷，豈無心賞幷。", "紅餐日充腹，碧澗朝析酲。", "開門待賓客，寄書安弟兄。", "閑窮四聲韻，悶閱九部經。", "身外皆委順，眼前隨所營。", "此意久已定，誰能求苟榮。", "所以官甚小，不畏權勢傾。", "傾心豈不易，巧詐神之刑。", "萬物有本性，況復人性靈。", "金埋無土色，玉墜無瓦聲。", "劒折有寸利，鏡破有片明。", "我可俘爲囚，我可刃爲兵。", "我心終不死，金石貫以誠。", "此誠患不至，誠至道亦亨。", "微哉滿山鳥，呌噪何足聽。"]}