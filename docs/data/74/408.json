{"author": "元稹", "period": "唐", "type": "诗", "title": "酬段丞與諸棊流會宿弊居見贈二十四韻", "paragraphs": ["鳴局寧虛日，閑窗任廢時。", "琴書甘盡棄，園井詎能窺。", "運石疑填海，爭籌憶坐帷。", "赤心方苦鬬，紅燭已先施。", "蛇勢縈山合，鴻聯度嶺遲。", "堂堂排直陣，袞袞逼羸師。", "懸劫偏深猛，回征特險巇。", "旁攻百道進，死戰萬般爲。", "異日玄黃隊，今宵黑白棊。", "斫營看迥點，對壘重相持。", "善敗雖稱怯，驕盈最易欺。", "狼牙當必碎，虎口禍難移。", "乘勝同三捷，扶顛望一詞。", "希因送目便，敢恃指縱奇。", "退引防邊策，雄吟斬將詩。", "眠牀都浪置，通夕共忘疲。", "曉雉風傳角，寒藂雪壓枝。", "繁星收玉版，殘月耀冰池。", "僧請聞鐘粥，賓催下藥巵。", "獸炎餘炭在，蠟淚短光衰。", "俛仰嗟陳跡，殷勤卜後期。", "公私牽去住，車馬各支離。", "分作終身癖，兼從是事隳。", "此中無限興，唯怕俗人知。"]}