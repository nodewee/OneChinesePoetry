{"author": "元稹", "period": "唐", "type": "诗", "title": "酬樂天書懷見寄", "paragraphs": ["新昌北門外，與君從此分。", "街衢走車馬，塵土不見君。", "君爲分手歸，我行行不息。", "我上秦嶺南，君直樞星北。", "秦嶺高崔嵬，商山好顏色。", "月照山館花，裁詩寄相憶。", "天明作詩罷，草草隨所如。", "憑人寄將去，三月無報書。", "荆州白日晚，城上鼓鼕鼕。", "行逢賀州牧，致書三四封。", "封題樂天字，未坼已霑裳。", "坼書八九讀，淚落千萬行。", "中有酬我詩，句句截我腸。", "仍云得詩夜，夢我魂淒涼。", "終言作書處，上直金鑾東。", "詩書費一夕，萬恨緘其中。", "中宵宮中出，復見宮月斜。", "書罷月亦落，曉燈隨暗花。", "想君書罷時，南望勞所思。", "況我江上立，吟君懷我詩。", "懷我浩無極，江水秋正深。", "清見萬丈底，照我平生心。", "感君求友什，因報壯士吟。", "持謝衆人口，銷盡猶是金。"]}