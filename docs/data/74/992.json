{"author": "白居易", "period": "唐", "type": "诗", "title": "酬元九對新栽竹有懷見寄", "paragraphs": ["昔我十年前，與君始相識。", "曾將秋竹竿，比君孤且直。", "中心一以合，外事紛無極。", "共保秋竹心，風霜侵不得。", "始嫌梧桐樹，秋至先改色。", "不愛楊柳枝，春來輭無力。", "憐君別我後，見竹長相憶。", "長欲在眼前，故栽庭戶側。", "分首今何處，君南我在北。", "吟我贈君詩，對之心惻惻。"]}