{"author": "李賀", "period": "唐", "type": "诗", "title": "聽穎師琴歌", "paragraphs": ["別浦雲歸桂花渚，蜀國弦中雙鳳語。", "芙蓉葉落秋鸞離，越王夜起遊天姥。", "暗珮清臣敲水玉，渡海蛾眉牽白鹿。", "誰看挾劒赴長橋，誰看浸髮題春竹。", "竺僧前立當吾門，梵宮真相眉稜尊。", "古琴大軫長八尺，嶧陽老樹非桐孫。", "涼館聞弦驚病客，藥囊暫別龍鬚席。", "請歌直請卿相歌，奉禮官卑復何益。"]}