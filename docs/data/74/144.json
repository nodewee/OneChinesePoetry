{"author": "元稹", "period": "唐", "type": "诗", "title": "大觜烏", "paragraphs": ["陽烏有二類，觜白者名慈。", "求食哺慈母，因以此名之。", "飲啄頗廉儉，音響亦柔雌。", "百巢同一樹，棲宿不復疑。", "得食先反哺，一身常苦羸。", "緣知五常性，飜被衆禽欺。", "其一觜大者，攫搏性貪癡。", "有力強如鶻，有爪利如錐。", "音響甚㕭嗗，潛通妖怪詞。", "受日餘光庇，終天無死期。", "翺翔富人屋，棲息屋前枝。", "巫言此烏至，財產日豐宜。", "主人一心惑，誘引不知疲。", "轉見烏來集，自言家轉孳。", "白鶴門外養，花鷹架上維。", "專聽烏喜怒，信受若神龜。", "舉家同此意，彈射不復施。", "往往清池側，却令鵷鷺隨。", "羣烏飽粱肉，毛羽色澤滋。", "遠近恣所往，貪殘無不爲。", "巢禽攫雛卵，廐馬啄瘡痍。", "滲瀝脂膏盡，鳳皇那得知。", "主人一朝病，爭向屋檐窺。", "呦鷕呼羣鵩，翩翻集怪鴟。", "主人偏養者，嘯聚最奔馳。", "夜半仍驚噪，鵂鶹逐老狸。", "主人病心怯，燈火夜深移。", "左右雖無語，奄然皆淚垂。", "平明天出日，陰魅走參差。", "烏來屋檐上，又惑主人兒。", "兒即當家業，玩好方愛奇。", "占募能言鳥，置者許高貲。", "隴樹巢鸚鵡，言語好光儀。", "美人傾心獻，雕籠身自持。", "求者臨軒坐，置在白玉墀。", "先問鳥中苦，便言烏若斯。", "衆烏齊搏鑠，翠羽幾離披。", "遠擲千餘里，美人情亦衰。", "舉家懲此患，事烏踰昔時。", "向言池上鷺，啄肉寢其皮。", "夜漏天終曉，陰雲風定吹。", "況爾烏何者，數極不知危。", "會結彌天網，盡取一無遺。", "常令阿閣上，宛宛宿長離。"]}