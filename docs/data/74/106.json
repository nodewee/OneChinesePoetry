{"author": "劉叉", "period": "唐", "type": "诗", "title": "冰柱", "paragraphs": ["師干久不息，農爲兵兮民重嗟。", "騷然縣宇，土崩水潰。", "畹中無熟穀，壠上無桑麻。", "王春判序，百卉茁甲含葩。", "有客避兵奔遊僻，跋履險阨至三巴。", "貂裘蒙茸已敝縷，鬢髮蓬舥。", "雀驚鼠伏，寧遑安處。", "獨臥旅舍無好夢，更堪走風沙。", "天人一夜剪瑛琭，詰旦都成六出花。", "南畝未盈尺，纖片亂舞空紛拏。", "旋落旋逐朝暾化，簷間冰柱若削出交加。", "或低或昂，小大瑩潔。", "隨勢無等差，始疑玉龍下界來人世。", "齊向茅簷布爪牙，又疑漢高帝。", "西方未斬虵，人不識，誰爲當風杖莫邪。", "鏗鏜冰有韻，的皪玉無瑕。", "不爲四時雨，徒於道路成泥柤。", "不爲九江浪，徒爲汩沒天之涯。", "不爲雙井水，滿甌泛泛烹春茶。", "不爲中山漿，清新馥鼻盈百車。", "不爲池與沼，養魚種芰成霪䨟。", "不爲醴泉與甘露，使名異瑞世俗誇。", "特稟朝澈氣，潔然自許靡間其邇遐。", "森然氣結一千里，滴瀝聲沈十萬家。", "明也雖小，暗之大不可遮。", "勿被曲瓦，直下不能抑羣邪。", "奈何時逼，不得時在我目中。", "倏然漂去無餘㱔，自是成毀任天理。", "天於此物豈宜有忒賒，反令井蛙壁蟲變容易。", "背人縮首競呀呀，我願天子回造化。", "藏之韞櫝翫之生光華。"]}