{"author": "元稹", "period": "唐", "type": "诗", "title": "感夢", "paragraphs": ["十月初二日，我行蓬州西。", "三十里有館，有館名芳溪。", "荒郵屋舍壞，新雨田地泥。", "我病百日餘，肌體顧若刲。", "氣填暮不食，早早掩竇圭。", "陰寒筋骨病，夜久燈火低。", "忽然寢成夢，宛見顏如珪。", "似歎久離別，嗟嗟復悽悽。", "問我何病痛，又歎何棲棲。", "答云痰滯久，與世復相暌。", "重云痰小疾，良藥固易擠。", "前時奉橘丸，攻疾有神功。", "何不善和療，豈獨頭有風。", "殷勤平生事，款曲無不終。", "悲歡兩相極，以是半日中。", "言罷相與行，行行古成裏。", "同行復一人，不識誰氏子。", "逡巡急吏來，呼喚願且止。", "馳至相君前，再拜復再起。", "啓云吏有奉，奉命傳所旨。", "事有大驚忙，非君不能理。", "答云久就閑，不願見勞使。", "多謝致勤勤，未敢相唯唯。", "我因前獻言，此事愚可料。", "亂熱由靜消，理繁在知要。", "君如冬月陽，奔走不必召。", "君如銅鏡明，萬物自可照。", "願君許蒼生，勿復高體調。", "相君不我言，顧我再三笑。", "行行及城戶，黯黯餘日暉。", "相君不我言，命我從此歸。", "不省別時語，但省涕淋漓。", "覺來身體汗，坐臥心骨悲。", "閃閃燈背壁，膠膠雞去塒。", "倦童顛倒寢，我淚縱橫垂。", "淚垂啼不止，不止啼且聲。", "啼聲覺僮僕，僮僕撩亂驚。", "問我何所苦，問我何所思。", "我亦不能語，慘慘即路岐。", "前經新政縣，今夕復明辰。", "寘寘滿心氣，不得說向人。", "奇哉趙明府，怪我眉不伸。", "云有北來僧，住此月與旬。", "自言辨貴骨，謂若識天真。", "談遊費閟景，何不與逡巡？僧來爲予語，語及昔所知。", "自言有奇中，裴相未相時。", "讀書靈山寺，住處接園籬。", "指言他日貴，晷刻似不移。", "我聞僧此語，不覺淚歔欷。", "因言前夕夢，無人一相謂。", "無乃裴相君，念我胸中氣。", "遣師及此言，使我盡前事。", "僧云彼何親，言下涕不已。", "我云知我深，不幸先我死。", "僧云裴相君，如君恩有幾。", "我云滔滔衆，好直者皆是。", "唯我與白生，感遇同所以。", "官學不同時，生小異鄉里。", "拔我塵土中，使我名字美。", "美名何足多，深分從此始。", "吹噓莫我先，頑陋不我鄙。", "往往裴相門，終年不曾履。", "相門多衆流，多譽亦多毀。", "如聞風過塵，不動井中水。", "前時予掾荆，公在期復起。", "自從裴公無，吾道甘已矣。", "白生道亦孤，讒謗銷骨髓。", "司馬九江城，無人一言理。", "爲師陳苦言，揮涕滿十指。", "未死終報恩，師聽此男子。"]}