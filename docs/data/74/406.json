{"author": "元稹", "period": "唐", "type": "诗", "title": "酬許五康佐", "paragraphs": ["奮迅君何晚，羈離我詎儔。", "鶴籠閑警露，鷹縛悶牽韝。", "蓬閣深沈省，荆門遠慢州。", "課書同吏職，旅宦各鄉愁。", "白日傷心過，滄江滿眼流。", "嘶風悲代馬，喘月伴吳牛。", "枯涸方窮轍，生涯不繫舟。", "猿啼三峽雨，蟬報兩京秋。", "珠玉慙新贈，芝蘭忝舊游。", "他年問狂客，須向老農求。"]}