{"author": "元稹", "period": "唐", "type": "诗", "title": "樂府古題序 憶遠曲", "paragraphs": ["憶遠曲，郎身不遠郎心遠。", "沙隨郎飯俱在匙，郎意看沙那比飯。", "水中書字無字痕，君心暗畫誰會君。", "況妾事姑姑進止，身去門前同萬里。", "一家盡是郎腹心，妾似生來無兩耳。", "妾身何足言，聽妾私勸君。", "君今夜夜醉何處？姑來伴妾自閉門。", "嫁夫恨不早，養兒將備老。", "妾自嫁郎身骨立，老姑爲郎求娶妾。", "妾不忍見姑郎忍見，爲郎忍耐看姑面。"]}