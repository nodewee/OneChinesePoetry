{"author": "元稹", "period": "唐", "type": "诗", "title": "會真詩三十韻", "paragraphs": ["微月透簾櫳，螢光度碧空。", "遙天初縹緲，低樹漸蔥蘢。", "龍吹過庭竹，鸞歌拂井桐。", "羅綃垂薄霧，環佩響輕風。", "絳節隨金母，雲心捧玉童。", "更深人悄悄，晨會雨濛濛。", "珠瑩光文履，花明隱繡櫳。", "寶釵行彩鳳，羅帔掩丹虹。", "言自瑤華浦，將朝碧帝宮。", "因遊李城北，偶向宋家東。", "戲調初微拒，柔情已暗通。", "低鬟蟬影動，廻步玉塵蒙。", "轉面流花雪，登牀抱綺叢。", "鴛鴦交頸舞，翡翠合歡籠。", "眉黛羞頻聚，朱脣暖更融。", "氣清蘭蘂馥，膚潤玉肌豐。", "無力慵移腕，多嬌愛斂躬。", "汗光珠點點，髮亂綠鬆鬆。", "方喜千年會，俄聞五夜窮。", "留連時有限，繾綣意難終。", "慢臉含愁態，芳詞誓素衷。", "贈環明運合，留結表心同。", "啼粉流清鏡，殘燈繞暗蟲。", "華光獨冉冉，旭日漸曈曈。", "警乘還歸洛，吹簫亦上嵩。", "衣香猶染麝，枕膩尚殘紅。", "羃羃臨塘草，飄飄思渚蓬。", "素琴鳴怨鶴，清漢望歸鴻。", "海闊誠難度，天高不易沖。", "行雲無處所，蕭史在樓中。"]}