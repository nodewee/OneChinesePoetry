{"author": "李賀", "period": "唐", "type": "诗", "title": "有所思", "paragraphs": ["去年陌上歌離曲，今日君書遠遊蜀。", "簾外花開二月風，臺前淚滴千行竹。", "琴心與妾腸，此夜斷還續。", "想君白馬懸雕弓，世間何處無春風。", "君心未肯鎮如石，妾顏不久如花紅。", "夜殘高碧橫長河，河上無梁空白波。", "西風未起悲龍梭，年年織素攢雙蛾。", "江山迢遰無休絕，淚眼看燈乍明滅。", "自從孤館深鎖窗，桂花幾度圓還缺。", "鵶鵶向曉鳴森木，風過池塘響叢玉。", "白日蕭條夢不成，橋南更問仙人卜。"]}