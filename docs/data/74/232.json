{"author": "元稹", "period": "唐", "type": "诗", "title": "秋堂夕", "paragraphs": ["炎涼正迴互，金火鬱相乘。", "雲雷時交構，川澤方蒸騰。", "清風一朝勝，白露忽已凝。", "草木凡氣盡，始見天地澄。", "況此秋堂夕，幽懷曠無朋。", "蕭條簾外雨，倏閃案前燈。", "書卷滿牀席，蠨蛸懸復升。", "啼兒屢啞咽，勌僮時寢興。", "泛覺昏夜目，詠謠暢煩膺。", "況吟獲麟章，欲罷久不能。", "堯舜事已遠，丘道安可勝。", "蜉蝣不信鶴，蜩鷃肯窺鵬。", "當年且不偶，沒世何必稱。", "胡爲揭聞見，褒貶貽愛憎。", "焉用汩其泥，豈在清如冰。", "非白又非黑，誰能點青蠅。", "處世苟無悶，佯狂道非弘。", "無言被人覺，予亦笑孫登。"]}