{"author": "元稹", "period": "唐", "type": "诗", "title": "酬友封話舊敘懷十二韻", "paragraphs": ["風波千里別，書信二年稀。", "乍見悲兼喜，猶驚是與非。", "身名判作夢，盃盞莫相違。", "草館同牀宿，沙頭待月歸。", "春深鄉路遠，老去宦情微。", "魏闕何由到，荆州且共依。", "人欺翻省事，官冷易藏威。", "但擬馴鷗鳥，無因用弩機。", "開張圖卷軸，顛倒醉衫衣。", "蓴菜銀絲嫩，鱸魚雪片肥。", "憐君詩似湧，贈我筆如飛。", "會遣諸伶唱，篇篇入禁闈。"]}