{"author": "元稹", "period": "唐", "type": "诗", "title": "和友封題開善寺十韻", "paragraphs": ["梁王開佛廟，雲構歲時遙。", "珠綴飛閑鴿，紅泥落碎椒。", "燈籠青燄短，香印白灰銷。", "古匣收遺施，行廊畫本朝。", "藏經霑雨爛，魔女捧花嬌。", "亞樹牽藤閣，橫查壓石橋。", "竹荒新筍細，池淺小魚跳。", "匠正琉璃瓦，僧鋤芍藥苗。", "旋蒸茶嫩葉，偏把柳長條。", "便欲忘歸路，方知隱易招。"]}