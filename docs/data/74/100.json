{"author": "李賀", "period": "唐", "type": "诗", "title": "漢唐姬飲酒歌", "paragraphs": ["御服沾霜露，天衢長蓁棘。", "金隱秋塵姿，無人爲帶飾。", "玉堂歌聲寢，芳林煙樹隔。", "雲陽臺上歌，鬼哭復何益。", "鐵劒常光光，至兇威屢逼。", "彊梟噬母心，犇厲索人魄。", "相看兩相泣，淚下如波激。", "寧用清酒爲，欲作黃泉客。", "不說玉山頹，且無飲中色。", "勉從天帝訴，天上寡沈厄。", "無處張穗帷，如何望松柏。", "妾身晝團團，君魂夜寂寂。", "蛾眉自覺長，頸粉誰憐白。", "矜持昭陽意，不肯看南陌。"]}