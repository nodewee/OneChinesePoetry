{"author": "元稹", "period": "唐", "type": "诗", "title": "和李校書新題樂府十二首 驃國樂", "paragraphs": ["驃之樂器頭象駝，音聲不合十二和。", "促舞跳趫筋節硬，繁辭變亂名字訛。", "千彈萬唱皆咽咽，左旋右轉空傞傞。", "俯地呼天終不會，曲成調變當如何。", "德宗深意在柔遠，笙鏞不御停嬌娥。", "史館書爲朝貢傳，太常編入鞮靺科。", "古時陶堯作天子，遜遁親聽康衢歌。", "又遣遒人持木鐸，徧采謳謠天下過。", "萬人有意皆洞達，四岳不敢施煩苛。", "盡令區中擊壤塊，燕及海外覃恩波。", "秦霸周衰古官廢，下堙上塞王道頗。", "共矜異俗同聲教，不念齊民方薦瘥。", "傳稱魚鼈亦咸若，苟能效此誠足多。", "借如牛馬未蒙澤，豈在抱甕滋黿鼉。", "教化從來有源委，必將泳海先泳河。", "是非倒置自古有，驃兮驃兮誰爾訶。"]}