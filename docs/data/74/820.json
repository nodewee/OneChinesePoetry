{"author": "元稹", "period": "唐", "type": "诗", "title": "和李校書新題樂府十二首 上陽白髮人", "paragraphs": ["天寶年中花鳥使，撩花狎鳥含春思。", "滿懷墨詔求嬪御，走上高樓半酣醉。", "醉酣直入卿士家，閨闈不得偷廻避。", "良人顧妾心死別，小女呼爺血垂淚。", "十中有一得更衣，永配深宮作宮婢。", "御馬南奔胡馬蹙，宮女三千合宮棄。", "宮門一閉不復開，上陽花草青苔地。", "月夜閑聞洛水聲，秋池暗度風荷氣。", "日日長看提衆門，終身不見門前事。", "近年又送數人來，自言興慶南宮至。", "我悲此曲將徹骨，更想深冤復酸鼻。", "此輩賤嬪何足言，帝子天孫古稱貴。", "諸王在閤四十年，七宅六宮門戶閟。", "隋煬枝條襲封邑，肅宗血胤無官位。", "王無妃媵主無壻，陽亢陰淫結災累。", "何如決壅順衆流，女遣從夫男作吏。"]}