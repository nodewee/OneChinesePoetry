{"author": "元稹", "period": "唐", "type": "诗", "title": "遣病", "paragraphs": ["自古誰不死，不復記其名。", "今年京城內，死者老少幷。", "獨孤纔四十，仕宦方榮榮。", "李三三十九，登朝有清聲。", "趙昌八十餘，三擁大將旌。", "爲生信異異，之死同冥冥。", "其家哭泣愛，一一無異情。", "其類嗟歎惜，各各無重輕。", "萬齡龜菌等，一死天地平。", "以此方我病，我病何足驚。", "借如今日死，亦足了一生。", "借使到百年，不知何所成。", "況我早師佛，屋宅此身形。", "捨彼復就此，去留何所縈。", "前身爲過跡，來世即前程。", "但念行不息，豈憂無路行。", "蛻骨龍不死，蛻皮蟬自鳴。", "胡爲神蛻體，此道人不明。", "持謝愛朋友，寄之仁弟兄。", "吟此可達觀，世言何足聽。"]}