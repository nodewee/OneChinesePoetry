{"author": "元稹", "period": "唐", "type": "诗", "title": "送王十一南行", "paragraphs": ["夏水漾天末，晚暘依岸邨。", "風調烏尾勁，眷戀餘芳尊。", "解袂方瞬息，征帆已翩翻。", "江豚湧高浪，楓樹搖去魂。", "遠戍宗侶泊，暮煙洲渚昏。", "離心詎幾許，驟若移寒溫。", "此別信非久，胡爲坐憂煩。", "我留石難轉，君泛雲無根。", "萬里湖南月，三聲山上猿。", "從茲耿幽夢，夜夜湘與沅。"]}