{"author": "元稹", "period": "唐", "type": "诗", "title": "望雲騅馬歌", "paragraphs": ["憶昔先皇幸蜀時，八馬入谷七馬疲。", "肉綻筋攣四蹄脫，七馬死盡無馬騎。", "天子蒙塵天雨泣，巉巖道路淋漓濕。", "崢嶸白草眇難期，謥洞黃泉安可入。", "朱泚圍兵抽未盡，懷光寇騎追行及。", "嬪娥相顧倚樹啼，鵷鷺無聲仰天立。", "圉人初進望雲騅，彩色顦顇衆馬欺。", "上前噴吼如有意，耳尖卓立節踠奇。", "君王試遣廻胸臆，撮骨鋸牙駢兩肋。", "蹄懸四跼腦顆方，胯聳三山尾株直。", "圉人畏誚仍相惑，此馬無良空有力。", "頻頻囓掣轡難施，往往跳趫鞍不得。", "色沮聲悲仰天訴，天不遣言君未識。", "亞身受取白玉羈，開口銜將紫金勒。", "君王自此方敢騎，似遇良臣久悽惻。", "龍騰魚鼈啅然驚，驥朌驢騾少顏色。", "七聖心迷運方厄，五丁力盡路猶窄。", "橐它山上斧刃堆，望秦嶺下錐頭石。", "五六百里真符縣，八十四盤青山驛。", "掣開流電有輝光，突過浮雲無朕跡。", "地平險盡施黃屋，九九屬車十二纛。", "齊暎前導引騅頭，嚴震迎號抱騅足。", "路傍垂白天寶民，望騅禮拜見騅哭。", "皆言玄宗當時無此馬，不免騎騾來幸蜀。", "雄雄猛將李令公，收城殺賊豺狼空。", "天旋地轉日再中，天子却坐明光宮。", "朝廷無事忘征戰，校獵朝廻暮毬宴。", "御馬齊登擬用槽，君王自試宣徽殿。", "圉人還進望雲騅，性強步闊無方便。", "分騣擺杖頭太高，擘肘廻頭項難轉。", "人人共惡難廻跋，潛遣飛龍減芻秣。", "銀鞍繡韂不復施，空盡天年御槽活。", "當時鄒諺已有言，莫倚功高浪開闊。", "登山縱似望雲騅，平地須饒紅叱撥。", "長安三月花垂草，果下翩翩紫騮好。", "千官煖熱李令閑，百馬生獰望雲老。", "望雲騅，爾之種類世世奇。", "當時項王乘爾祖，分配英豪稱霸王。", "爾身今日逢聖人，從幸巴渝歸入秦。", "功成事遂身退天之道，何必隨羣逐隊到死蹋紅塵。", "望雲騅，用與不用各有時，爾勿悲。"]}