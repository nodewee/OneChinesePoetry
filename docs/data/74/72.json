{"author": "李賀", "period": "唐", "type": "诗", "title": "美人梳頭歌", "paragraphs": ["西施曉夢綃帳寒，香鬟墮髻半沈檀。", "轆轤咿啞轉鳴玉，驚起芙蓉睡新足。", "雙鸞開鏡秋水光，解鬟臨鏡立象牀。", "一編香絲雲撒地，玉釵落處無聲膩。", "纖手却盤老鵶色，翠滑寶釵簪不得。", "春風爛熳惱嬌慵，十八鬟多無氣力。", "妝成𩭏鬌敧不斜，雲裾數步踏雁沙。", "背人不語向何處，下堦自折櫻桃花。"]}