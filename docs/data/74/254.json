{"author": "元稹", "period": "唐", "type": "诗", "title": "春月", "paragraphs": ["春月雖至明，終有靄靄光。", "不似秋冬色，逼人寒帶霜。", "纖粉澹虛壁，輕煙籠半牀。", "分暉間林影，餘照上虹梁。", "病久塵事隔，夜閑清興長。", "擁抱顛倒領，步屣東西廂。", "風柳結柔援，露梅飄暗香。", "雪含櫻綻蘂，珠蹙桃綴房。", "杳杳有餘思，行行安可忘。", "四鄰非舊識，無以話中腸。", "南有居士儼，默坐調心王。", "款關一問訊，爲我披衣裳。", "延我入深竹，暖我於小堂。", "視身琉璃瑩，諭指芭蕉黃。", "復有比丘溢，早傳龍樹方。", "口中祕丹訣，肘後懸青囊。", "錫杖雖獨振，刀圭期共嘗。", "未知仙近遠，已覺神輕翔。", "夜久魂耿耿，月明露蒼蒼。", "悲哉沈眠士，寧見茲夕良。"]}