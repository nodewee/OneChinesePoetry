{"author": "元稹", "period": "唐", "type": "诗", "title": "琵琶歌", "paragraphs": ["琵琶宮調八十一，旋宮三調彈不出。", "玄宗偏許賀懷智，段師此藝還相匹。", "自後流傳指撥衰，崑崙善才徒爾爲。", "澒聲少得似雷吼，纏弦不敢彈羊皮。", "人間奇事會相續，但有卞和無有玉。", "段師弟子數十人，李家管兒稱上足。", "管兒不作供奉兒，拋在東都雙鬢絲。", "逢人便請送杯盞，著盡工夫人不知。", "李家兄弟皆愛酒，我是酒徒爲密友。", "著作曾邀連夜宿，中碾春溪華新綠。", "平明船載管兒行，盡日聽彈無限曲。", "曲名無限知者鮮，霓裳羽衣偏宛轉。", "涼州大徧最豪嘈，六么散序多籠撚。", "我聞此曲深賞奇，賞著奇處驚管兒。", "管兒爲我雙淚垂，自彈此曲長自悲。", "淚垂捍撥朱弦濕，冰泉嗚咽流鶯澀。", "因茲彈作雨霖鈴，風雨蕭條鬼神泣。", "一彈既罷又一彈，珠幢夜靜風珊珊。", "低回慢弄關山思，坐對燕然秋月寒。", "月寒一聲深殿磬，驟彈曲破音繁併。", "百萬金鈴旋玉盤，醉客滿船皆暫醒。", "自茲聽後六七年，管兒在洛我朝天。", "游想慈恩杏園裏，夢寐仁風花樹前。", "去年御史留東臺，公私蹙促顏不開。", "今春制獄正撩亂，晝夜推囚心似灰。", "暫輟歸時尋著作，著作南園花坼萼。", "臙脂耀眼桃正紅，雪片滿溪梅已落。", "是夕青春值三五，花枝向月雲含吐。", "著作施罇命管兒，管兒久別今方覩。", "管兒還爲彈六么，六么依舊聲迢迢。", "猿鳴雪岫來三峽，鶴唳晴空聞九霄。", "逡巡彈得六么徹，霜刀破竹無殘節。", "幽關鵶軋胡雁悲，斷弦砉騞層冰裂。", "我爲含悽歎奇絕，許作長歌始終說。", "藝奇思寡塵事多，許來寒暑又經過。", "如今左降在閒處，始爲管兒歌此歌。", "歌此歌，寄管兒，管兒管兒憂爾衰。", "爾衰之後繼者誰，繼之無乃在鐵山。", "鐵山已近曹穆間，性靈甚好功猶淺。", "急處未得臻幽閒，努力鐵山勤學取，莫遣後來無所祖。"]}