{"author": "元稹", "period": "唐", "type": "诗", "title": "開元觀閑居酬吳士矩侍御三十韻", "paragraphs": ["靜習狂心盡，幽居道氣添。", "神編啓黃簡，祕籙捧朱籤。", "爛熳煙霞駐，優游歲序淹。", "登壇擁旄節，趨殿禮胡髯。", "醮起彤庭燭，香開白玉匳。", "結盟金劒重，斬魅寶刀銛。", "禹步星綱動，焚符竈鬼詹。", "冥搜呼直使，章奏役飛廉。", "仙籍聊憑檢，浮名復爲占。", "赤誠祈皓鶴，綠髮代青縑。", "虛室常懷素，玄關屢引枮。", "貂蟬徒自寵，鷗鷺不相嫌。", "始悟身爲患，唯欣祿未恬。", "龜龍戀淮海，雞犬傍閭閻。", "松笠新偏翠，山峰遠更尖。", "簫聲吟茂竹，虹影逗虛簷。", "初日先通牖，輕颸每透簾。", "露盤朝滴滴，鉤月夜纖纖。", "已得餐霞味，應嗤食蓼甜。", "工琴閑度晝，耽酒醉銷炎。", "几案隨宜設，詩書逐便拈。", "灌園多抱甕，刈藿乍腰鐮。", "野鳥終難縶，鷦鷯本易厭。", "風高雲遠逝，波駭鯉深潛。", "邸第過從隔，蓬壺夢寐瞻。", "所希顏頗練，誰恨突無黔。", "思拙慙圭璧，詞煩雜米鹽。", "諭錐言太小，求藥意何謙。", "語默君休問，行藏我詎兼。", "狂歌終此曲，情盡口長箝。"]}