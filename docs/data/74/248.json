{"author": "元稹", "period": "唐", "type": "诗", "title": "酬樂天勸醉", "paragraphs": ["神麯清濁酒，牡丹深淺花。", "少年欲相飲，此樂何可涯。", "沈機造神境，不必悟楞伽。", "酡顏返童貌，安用成丹砂。", "劉伶稱酒德，所稱良未多。", "願君聽此曲，我爲盡稱嗟。", "一杯顏色好，十盞膽氣加。", "半酣得自恣，酩酊歸太和。", "共醉真可樂，飛觥撩亂歌。", "獨醉亦有趣，兀然無與他。", "美人醉燈下，左右流橫波。", "王孫醉牀上，顛倒眠綺羅。", "君今勸我醉，勸醉意如何。"]}