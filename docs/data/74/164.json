{"author": "元稹", "period": "唐", "type": "诗", "title": "競舟", "paragraphs": ["楚俗不愛力，費力爲競舟。", "買舟俟一競，競歛貧者賕。", "年年四五月，蠒實麥小秋。", "積水堰堤壞，拔秧蒲稗稠。", "此時集丁壯，習競南畝頭。", "朝飲邨社酒，暮椎鄰舍牛。", "祭船如祭祖，習競如習讐。", "連延數十日，作業不復憂。", "君侯饌良吉，會客陳膳羞。", "畫鷁四來合，大競長江流。", "建標明取舍，勝負死生求。", "一時讙呼罷，三月農事休。", "岳陽賢刺史，念此爲俗疣。", "習俗難盡去，聊用去其尤。", "百船不留一，一競不滯留。", "自爲里中戲，我亦不寓遊。", "吾聞管仲教，沐樹懲墮遊。", "節此淫競俗，得爲良政不。", "我來歌此事，非獨歌此州。", "此事數州有，亦欲聞數州。"]}