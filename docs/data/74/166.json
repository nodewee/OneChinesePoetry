{"author": "元稹", "period": "唐", "type": "诗", "title": "後湖", "paragraphs": ["荆有泥濘水，在荆之邑郛。", "郛前水在後，謂之爲後湖。", "環湖十餘里，歲積潢與汚。", "臭腐魚鼇死，不植菰與蒲。", "鄭公理三載，其理用喣愉。", "歲稔民四至，隘廛亦隘衢。", "公乃署其地，爲民先矢謨。", "人人儻自爲，我亦不庀徒。", "下里得聞之，各各相俞俞。", "提攜翁及孫，捧戴婦與姑。", "壯者負礫石，老亦捽茅蒭。", "斤磨片片雪，椎隱連連珠。", "朝餐布庭落，夜宿完戶樞。", "鄰里近相告，親戚遠相呼。", "鬻者自爲鬻，酤者自爲酤。", "雞犬豐中市，人民岐下都。", "百年廢滯所，一旦奧浩區。", "我實司水土，得爲官事無。", "人言賤事貴，貴直不貴諛。", "此實公所小，安用歌袴襦。", "答云潭及廣，以至鄂與吳。", "萬里盡澤國，居人皆墊濡。", "富者不容蓋，貧者不庇軀。", "得不歌此事，以我爲楷模。"]}