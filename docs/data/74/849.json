{"author": "元稹", "period": "唐", "type": "诗", "title": "有鳥二十章 十八", "paragraphs": ["有鳥有鳥名鸚鵡，養在雕籠解人語。", "主人曾問私所聞，因說妖姬暗欺主。", "主人方惑翻見疑，趁歸隴底雙翅垂。", "山鵶野雀怪鸚語，競噪爭窺無已時。", "君不見隋朝隴頭姥，嬌養雙鸚囑新婦。", "一鸚曾說婦無儀，悍婦殺鸚欺主母。", "一鸚閉口不復言，母問不言何太久。", "鸚言悍婦殺鸚由，母爲逐之鄉里醜。", "當時主母信爾言，顧爾微禽命何有。", "今之主人翻爾疑，何事籠中漫開口。"]}