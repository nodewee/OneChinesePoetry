{"author": "元稹", "period": "唐", "type": "诗", "title": "酬獨孤二十六送歸通州", "paragraphs": ["再拜捧兄贈，拜兄珍重言。", "我有平生志，臨別將具論。", "十歲慕倜儻，愛白不愛昏。", "寧愛寒切烈，不愛暘溫暾。", "二十走獵騎，三十遊海門。", "憎兔跳趯趯，惡鵬黑翻翻。", "鼇釣氣方壯，鶻拳心頗尊。", "下觀鬇鬡輩，一掃冀不存。", "名冠壯士籍，功酬明主恩。", "不然合身棄，何況身上痕。", "金石有銷爍，胏腑無寒溫。", "分畫久已定，波濤何足煩。", "嘗希蘇門嘯，詎厭巴樹猿。", "瘴水徒浩浩，浮雲亦軒軒。", "長歌莫長歡，飲斛莫飲樽。", "生爲醉鄉客，死作達士魂。"]}