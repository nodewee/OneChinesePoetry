{"author": "元稹", "period": "唐", "type": "诗", "title": "酬樂天雪中見寄", "paragraphs": ["知君夜聽風蕭索，曉望林亭雪半糊。", "撼落不教封柳眼，埽來偏盡附梅株。", "敲扶密竹枝猶亞，煦暖寒禽氣漸蘇。", "坐覺湖聲迷遠浪，回驚雲路在長途。", "錢塘湖上蘋先合，梳洗樓前粉暗鋪。", "石立玉童披鶴氅，臺施瑤席換龍鬚。", "滿空飛舞應爲瑞，寡和高歌只自娛。", "莫遣擁簾傷思婦，且將盈尺慰農夫。", "稱觴彼此情何異，對景東西事有殊。", "鏡水遶山山盡白，琉璃雲母世間無。"]}