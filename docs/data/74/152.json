{"author": "元稹", "period": "唐", "type": "诗", "title": "和樂天感鶴", "paragraphs": ["我有所愛鶴，毛羽霜雪妍。", "秋霄一滴露，聲聞林外天。", "自隨衛侯去，遂入大夫軒。", "雲貌久已隔，玉音無復傳。", "吟君感鶴操，不覺心惕然。", "無乃予所愛，誤爲微物遷。", "因茲諭直質，未免柔細牽。", "君看孤松樹，左右蘿蔦纏。", "既可習爲飽，亦可薰爲荃。", "期君常善救，勿令終棄捐。"]}