{"author": "元稹", "period": "唐", "type": "诗", "title": "有酒十章 五", "paragraphs": ["有酒有酒香滿尊，君寧不飲開君顏。", "豈不知君飲此心恨，君今獨醒誰與言。", "君寧不見颶風翻海火燎原，巨鼇唐突高燄延。", "精衛銜蘆塞海溢，枯魚噴沫救池燔。", "筋疲力竭波更大，鰭燋甲裂身已乾。", "有翼勸爾升九天，有鱗勸爾登龍門。", "九天下視日月轉，龍門上激雷雨奔。", "螗蜋雖怒誰爾懼，鶡旦雖啼誰爾憐。", "摶空意遠風來壯，我可奈何兮一杯又進消我煩。"]}