{"author": "白居易", "period": "唐", "type": "诗", "title": "哭孔戡", "paragraphs": ["洛陽誰不死，戡死聞長安。", "我是知戡者，聞之涕泫然。", "戡佐山東軍，非義不可干。", "拂衣向西來，其道直如弦。", "從事得如此，人人以爲難。", "人言明明代，合置在朝端。", "或望居諫司，有事戡必言。", "或望居憲府，有邪戡必彈。", "惜哉兩不諧，沒齒爲閑官。", "竟不得一日，謇謇立君前。", "形骸隨衆人，斂葬北邙山。", "平生剛腸內，直氣歸其間。", "賢者爲生民，生死懸在天。", "謂天不愛人，胡爲生其賢。", "謂天果愛民，胡爲奪其年。", "茫茫元化中，誰執如此權。"]}