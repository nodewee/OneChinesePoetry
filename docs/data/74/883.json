{"author": "元稹", "period": "唐", "type": "诗", "title": "夢遊春七十韻", "paragraphs": ["昔歲夢遊春，夢遊何所遇。", "夢入深洞中，果遂平生趣。", "清泠淺漫流，畫舫蘭篙渡。", "過盡萬株桃，盤旋竹林路。", "長廊抱小樓，門牖相回互。", "樓下雜花叢，叢邊繞鴛鷺。", "池光漾霞影，曉日初明煦。", "未敢上階行，頻移曲池步。", "烏龍不作聲，碧玉曾相慕。", "漸到簾幕間，裴回意猶懼。", "閑窺東西閤，奇玩參差布。", "隔子碧油糊，駝鉤紫金鍍。", "逡巡日漸高，影響人將寤。", "鸚鵡饑亂鳴，嬌娃睡猶怒。", "簾開侍兒起，見我遙相諭。", "鋪設繡紅茵，施張鈿妝具。", "潛褰翡翠帷，瞥見珊瑚樹。", "不辨花貌人，空驚香若霧。", "身回夜合偏，態斂晨霞聚。", "睡臉桃破風，汗妝蓮委露。", "叢梳百葉髻，金蹙重臺屨。", "紕輭鈿頭帬，玲瓏合歡袴。", "鮮妍脂粉薄，闇澹衣裳故。", "最似紅牡丹，雨來春欲暮。", "夢魂良易驚，靈境難久寓。", "夜夜望天河，無由重沿泝。", "結念心所期，返如禪頓悟。", "覺來八九年，不向花迴顧。", "雜合兩京春，喧闐衆禽護。", "我到看花時，但作懷仙句。", "浮生轉經歷，道性尤堅固。", "近作夢仙詩，亦知勞肺腑。", "一夢何足云，良時事婚娶。", "當年二紀初，嘉節三星度。", "朝蕣玉佩迎，高松女蘿附。", "韋門正全盛，出入多歡裕。", "甲第漲清池，鳴騶引朱輅。", "廣榭舞萎蕤，長筵賓雜厝。", "青春詎幾日，華實潛幽蠹。", "秋月照潘郎，空山懷謝傅。", "紅樓嗟壞壁，金谷迷荒戍。", "石壓破闌干，門摧舊梐枑。", "雖云覺夢殊，同是終難駐。", "悰緒竟何如，棼絲不成絇。", "卓女白頭吟，阿嬌金屋賦。", "重璧盛姬臺，青冢明妃墓。", "盡委窮塵骨，皆隨流波注。", "幸有古如今，何勞縑比素。", "況余當盛時，早歲諧如務。", "詔冊冠賢良，諫垣陳好惡。", "三十再登朝，一登還一仆。", "寵榮非不早，邅迴亦云屢。", "直氣在膏肓，氛氳日沈痼。", "不言意不快，快意言多忤。", "忤誠人所賊，性亦天之付。", "乍可沈爲香，不能浮作瓠。", "誠爲堅所守，未爲明所措。", "事事身已經，營營計何誤。", "美玉琢文珪，良金填武庫。", "徒謂自堅貞，安知受礱鑄。", "長絲羈野馬，密網羅陰兔。", "物外各迢迢，誰能遠相錮。", "時來既若飛，禍速當如騖。", "曩意自未精，此行何所訴。", "努力去江陵，笑言誰與晤。", "江花縱可憐，奈非心所慕。", "石竹逞奸黠，蔓青誇畝數。", "一種薄地生，淺深何足妒。", "荷葉水上生，團團水中住。", "瀉水置葉中，君看不相汚。"]}