{"author": "元稹", "period": "唐", "type": "诗", "title": "江陵三夢 一", "paragraphs": ["平生每相夢，不省兩相知。", "況乃幽明隔，夢魂徒爾爲。", "情知夢無益，非夢見何期。", "今夕亦何夕，夢君相見時。", "依稀舊粧服，晻淡昔容儀。", "不道間生死，但言將別離。", "分張碎針線，襵疊故幈幃。", "撫稚再三囑，淚珠千萬垂。", "囑云唯此女，自歎總無兒。", "尚念嬌且騃，未禁寒與飢。", "君復不憘事，奉身猶脫遺。", "況有官縛束，安能長顧私。", "他人生間別，婢僕多謾欺。", "君在或有託，出門當付誰。", "言罷泣幽噎，我亦涕淋漓。", "驚悲忽然寤，坐臥若狂癡。", "月影半床黑，蟲聲幽草移。", "心魂生次第，覺夢久自疑。", "寂默深想像，淚下如流澌。", "百年永已訣，一夢何太悲。", "悲君所嬌女，棄置不我隨。", "長安遠於日，山川雲間之。", "縱我生羽翼，網羅生縶維。", "今宵淚零落，半爲生別滋。", "感君下泉魄，動我臨川思。", "一水不可越，黃泉況無涯。", "此懷何由極，此夢何由追。", "坐見天欲曙，江風吟樹枝。"]}