{"author": "李賀", "period": "唐", "type": "诗", "title": "啁少年", "paragraphs": ["青騘馬肥金鞍光，龍腦入縷羅衫香。", "美人狹坐飛瓊觴，貧人喚云天上郎。", "別起高樓臨碧篠，絲曳紅鱗出深沼。", "有時半醉百花前，背把金丸落飛鳥。", "自說生來未爲客，一身美妾過三百。", "豈知斸地種苗家，官稅頻催勿人織。", "長得積玉誇豪毅，每揖閑人多意氣。", "生來不讀半行書，只把黃金買身貴。", "少年安得長少年，海波尚變爲桑田。", "榮枯遞傳急如箭，天公不肯於公偏。", "莫道韶華鎮長在，髮白面皺專相待。"]}