{"author": "白居易", "period": "唐", "type": "诗", "title": "讀張籍古樂府", "paragraphs": ["張君何爲者，業文三十春。", "尤工樂府詩，舉代少其倫。", "爲詩意如何，六義互鋪陳。", "風雅比興外，未嘗著空文。", "讀君學仙詩，可諷放佚君。", "讀君董公詩，可誨貪暴臣。", "讀君商女詩，可感悍婦仁。", "讀君勤齊詩，可勸薄夫敦。", "上可裨教化，舒之濟萬民。", "下可理情性，卷之善一身。", "始從青衿歲，迨此白髮新。", "日夜秉筆吟，心苦力亦勤。", "時無采詩官，委棄如泥塵。", "恐君百歲後，滅沒人不聞。", "願藏中祕書，百代不湮淪。", "願播內樂府，時得聞至尊。", "言者志之苗，行者文之根。", "所以讀君詩，亦知君爲人。", "如何欲五十，官小身賤貧。", "病眼街西住，無人行到門。"]}