{"author": "元稹", "period": "唐", "type": "诗", "title": "和李校書新題樂府十二首 縛戎人", "paragraphs": ["邊頭大將差健卒，入抄禽生快於鶻。", "但逢赬面即捉來，半是邊人半戎羯。", "大將論功重多級，捷書飛奏何超忽。", "聖朝不殺諧至仁，遠送炎方示微罰。", "萬里虛勞肉食費，連頭盡被氈裘暍。", "華裀重席臥腥臊，病犬愁鴣聲咽嗢。", "中有一人能漢語，自言家本長城窟。", "少年隨父戍安西，河渭瓜沙眼看沒。", "天寶未亂猶數載，狼星四角光蓬勃。", "中原禍作邊防危，果有豺狼四來伐。", "蕃馬臕成正翹健，蕃兵肉飽爭唐突。", "煙塵亂起無亭燧，主帥驚跳棄旄鉞。", "半夜城摧鵝雁鳴，妻啼子叫曾不歇。", "陰森神廟未敢依，脆薄河冰安可越。", "荆棘深處共潛身，前困蒺藜後臲卼。", "平明蕃騎四面走，古墓深林盡株榾。", "少壯爲俘頭被髠，老翁留居足多刖。", "烏鳶滿野尸狼藉，樓榭成灰牆突兀。", "暗水濺濺入舊池，平沙漫漫鋪明月。", "戎王遣將來安慰，口不敢言心咄咄。", "供進腋腋御叱般，豈料穹廬揀肥腯。", "五六十年消息絕，中間盟會又猖獗。", "眼穿東日望堯雲，腸斷正朝梳漢髮。", "近年如此思漢者，半爲老病半埋骨。", "常教孫子學鄉音，猶話平時好城闕。", "老者儻盡少者壯，生長蕃中似蕃悖。", "不知祖父皆漢民，便恐爲蕃心矻矻。", "緣邊飽餧十萬衆，何不齊驅一時發。", "年年但捉兩三人，精衛銜蘆塞溟渤。"]}