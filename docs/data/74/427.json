{"author": "元稹", "period": "唐", "type": "诗", "title": "飲致用神麴酒三十韻", "paragraphs": ["七月調神麴，三春釀綠醽。", "雕鐫荆玉盞，烘透內丘缾。", "試滴盤心露，疑添案上螢。", "滿尊凝止水，祝地落繁星。", "翻陋瓊漿濁，唯聞石髓馨。", "冰壺通角簟，金鏡徹雲屏。", "雪暎煙光薄，霜涵霽色泠。", "蚌珠懸皎皛，桂魄倒瀴溟。", "晝灑蟬將飲，宵揮鶴誤聆。", "琉璃驚太白，鍾乳訝微青。", "詎敢辭濡首，幷憐可鑒形。", "行當遣俗累，便得造禪扃。", "何憚說千日，甘從過百齡。", "但令長泛蟻，無復恨漂萍。", "膽壯還增氣，機忘反自冥。", "甕眠思畢卓，糟籍憶劉伶。", "髣髴中聖日，希夷夾大庭。", "眼前須底物，座右任他銘。", "刮骨都無痛，如泥未擬停。", "殘觴猶漠漠，華燭已熒熒。", "真性臨時見，狂歌半睡聽。", "喧闐爭意氣，調笑學娉婷。", "酩酊焉知極，羇離忽暫寧。", "雞聲催欲曙，蟾影照初醒。", "咽絕鵑啼竹，蕭撩雁去汀。", "遙城傳漏箭，鄉寺響風鈴。", "楚澤一爲梗，堯階屢變蓂。", "醉荒非獨此，愁夢幾曾經。", "每恥窮途哭，今那客淚零。", "感君澄醴酒，不遣渭和涇。"]}