{"author": "白居易", "period": "唐", "type": "诗", "title": "初授拾遺", "paragraphs": ["奉詔登左掖，束帶參朝議。", "何言初命卑，且脫風塵吏。", "杜甫陳子昂，才名括天地。", "當時非不遇，尚無過斯位。", "況余蹇薄者，寵至不自意。", "驚近白日光，慙非青雲器。", "天子方從諫，朝廷無忌諱。", "豈不思匪躬，適遇時無事。", "受命已旬月，飽食隨班次。", "諫紙忽盈箱，對之終自媿。"]}