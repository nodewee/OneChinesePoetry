{"author": "元稹", "period": "唐", "type": "诗", "title": "酬翰林白學士代書一百韻", "paragraphs": ["昔歲俱充賦，同年遇有司。", "八人稱迥拔，兩郡濫相知。", "逸驥初翻步，鞲鷹暫脫羈。", "遠途憂地窄，高視覺天卑。", "並入紅蘭署，偏親白玉規。", "近朱憐冉冉，伐木願偲偲。", "魚魯非難識，鉛黃自嬾持。", "心輕馬融帳，謀奪子房帷。", "秀發幽巖電，清澄隘岸陂。", "九霄排直上，萬里整前期。", "勇贈棲鸞句，慙當古井詩。", "多聞全受益，擇善頗相師。", "脫俗殊常調，潛工大有爲。", "還醇憑酎酒，運智託圍棊。", "情會招車胤，閑行覓戴逵。", "僧餐月燈閣，醵宴劫灰池。", "勝概爭先到，篇章競出奇。", "輸贏論破的，點竄肯容絲。", "山岫當街翠，牆花拂面枝。", "鶯聲愛嬌小，燕翼翫逶迤。", "轡爲逢車緩，鞭緣趂伴施。", "密攜長上樂，偷宿靜坊姬。", "僻性慵朝起，新晴助晚嬉。", "相歡常滿目，別處鮮開眉。", "翰墨題名盡，光陰聽話移。", "綠袍因醉典，烏帽逆風遺。", "暗插輕籌箸，仍提小屈巵。", "本絃纔一舉，下口已三遲。", "逃席衝門出，歸倡借馬騎。", "狂歌繁節亂，醉舞半衫垂。", "散漫紛長薄，邀遮守隘岐。", "幾遭朝士笑，兼任巷童隨。", "苟務形骸達，渾將性命[推]。", "何曾愛官序，不省計家資。", "忽悟成虛擲，翻然歎未宜。", "使回躭樂事，堅赴策賢時。", "寢食都忘倦，園廬遂絕闚。", "勞神甘慼慼，攻短過孜孜。", "葉怯穿楊箭，囊藏透頴錐。", "超遙望雲雨，擺落占泉坻。", "略削荒涼苑，搜求激直詞。", "那能作牛後，更擬助洪基。", "唱第聽雞集，趨朝忘馬疲。", "內人輿御案，朝景麗神旗。", "首被呼名姓，多慙冠等衰。", "千官容眷盼，五色照離披。", "鵷侶從茲洽，鷗情轉自縻。", "分張殊品命，中外却驅馳。", "出入稱金籍，東西侍碧墀。", "鬬班雲洶湧，開扇雉參差。", "切愧尋常質，親瞻咫尺姿。", "日輪光照耀，龍服瑞葳蕤。", "誓欲通愚謇，生憎效喔咿。", "佞存真妾婦，諫死是男兒。", "便殿承偏召，權臣懼撓私。", "廟堂雖稷契，城社有狐貍。", "似錦言應巧，如弦數易欺。", "敢嗟身暫黜，所恨政無毗。", "謬辱良由此，昇騰亦在斯。", "再令陪憲禁，依舊履阽危。", "使蜀常緜遠，分臺更嶮巇。", "匿姦勞發掘，破黨惡持疑。", "斧刃迎皆碎，盤牙老未萎。", "乍能還帝笏，詎忍折吾支。", "虎尾元來險，圭文却類疵。", "浮榮齊壤芥，閑氣詠江蘺。", "闕下殷勤拜，樽前嘯傲辭。", "飄沈委蓬梗，忠信敵蠻夷。", "戲誚青雲驛，譏題皓髮祠。", "貪過谷隱寺，留讀峴山碑。", "草沒章臺阯，隄橫楚澤湄。", "野蓮侵稻隴，亞柳壓城陴。", "遇物傷凋換，登樓思漫瀰。", "金攢嫩橙子，瑿泛遠鸕鶿。", "仰竹藤纏屋，苫茆荻補籬。", "麪梨通蔕朽，火米帶芒炊。", "葦筍鍼筒束，鯾魚箭羽鬐。", "芋羹真底可，鱸鱠漫勞思。", "北渚銷魂望，南風著骨吹。", "度梅衣色漬，食稗馬蹄羸。", "院榷和泥鹼，官酤小麴醨。", "訛音煩繳繞，輕俗醜威儀。", "樹罕貞心柏，畦豐衛足葵。", "坳窪饒尰矮，游惰壓庸緇。", "病賽烏稱鬼，巫占瓦代龜。", "連陰蛙張王，瘴瘧雪治醫。", "我正窮於是，君寧念及茲。", "一篇從日下，雙鯉送天涯。", "坐捧迷前席，行吟忘結綦。", "匡床鋪錯繡，几案踴靈芝。", "形影同初合，參商喻此離。", "扇因秋棄置，鏡異月盈虧。", "壯志誠難奪，良辰豈復追。", "甯牛終夜永，潘鬢去年衰。", "溟渤深那測，穹蒼意在誰。", "馭方輕騕褭，車肯重辛夷。", "臥轍希濡沫，低顏受頷頤。", "世情焉足怪，自省固堪悲。", "溷鼠虛求潔，籠禽方訝飢。", "猶勝憶黃犬，幸得早圖之。"]}