{"author": "元稹", "period": "唐", "type": "诗", "title": "江邊四十韻", "paragraphs": ["官借江邊宅，天生地勢坳。", "敧危饒壞構，迢遞接長郊。", "怪鵩頻棲息，跳蛙頗混殽。", "總無籬繳繞，尤怕虎咆哮。", "停潦魚招獺，空倉鼠敵貓。", "土虛煩穴蟻，柱朽畏藏蛟。", "蛇虺吞簷雀，豺狼逐野麃。", "犬驚狂浩浩，雞亂響嘐嘐。", "濩落貧甘守，荒涼穢盡包。", "斷簾飛熠燿，當戶網蠨蛸。", "曲突翻成沼，行廊却代庖。", "橋橫老顛枿，馬病裛芻茭。", "一一牀頭點，連連砌下泡。", "辱泥疑在絳，避雨想經崤。", "相顧憂爲鼈，誰能復繫匏。", "誓心來利往，卜食過安爻。", "何計逃昏墊，移文報舊交。", "棟梁存伐木，苫蓋愧分茅。", "金琯排黃荻，琅玕褭翠梢。", "花塼水面鬬，鴛瓦玉聲敲。", "方礎荆山採，修掾郢匠鉋。", "隱錐雷震蟄，破竹箭鳴骹。", "正寢初停午，頻眠欲轉胞。", "囷圓收薄祿，廚敝備嘉肴。", "各各人寧宇，雙雙燕賀巢。", "高門受車轍，華廐稱蒲捎。", "尺寸皆隨用，毫釐敢浪拋。", "篾餘籠白鶴，枝賸架青鵁。", "製榻容筐篚，施關拒斗筲。", "欄干防汲井，密室待持膠。", "庭草傭工薙，園蔬稚子掊。", "本圖閑種植，那要擇肥磽。", "綠柚勤勤數，紅榴箇箇抄。", "池清漉螃蟹，瓜蠹拾𧏘蟊。", "曬篆看沙鳥，磨刀綻海鮫。", "羅灰修藥竈，築垛閱弓弰。", "散誕都由習，童蒙剩嬾教。", "最便陶靜飲，還作解愁嘲。", "近浦聞歸楫，遙城罷曉鐃。", "王孫如有問，須爲併揮鞘。"]}