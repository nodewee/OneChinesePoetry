{"author": "元稹", "period": "唐", "type": "诗", "title": "樂府古題序 織婦詞", "paragraphs": ["織夫何太忙，蠶經三臥行欲老。", "蠶神女聖早成絲，今年絲稅抽徵早。", "早徵非是官人惡，去歲官家事戎索。", "征人戰苦束刀瘡，主將勳高換羅幕。", "繅絲織帛猶努力，變緝撩機苦難織。", "東家頭白雙女兒，爲解挑紋嫁不得。", "檐前嫋嫋游絲上，上有蜘蛛巧來往。", "羨他蟲豸解緣天，能向虛空織羅網。"]}