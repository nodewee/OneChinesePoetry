{"author": "元稹", "period": "唐", "type": "诗", "title": "樂府古題序 夢上天", "paragraphs": ["夢上高高天，高高蒼蒼高不極。", "下視五嶽塊纍纍，仰天依舊蒼蒼色。", "蹋雲聳身身更上，攀天上天攀未得。", "西瞻若水兔輪低，東望蟠桃海波黑。", "日月之光不到此，非暗非明煙塞塞。", "天悠地遠身跨風，下無階梯上無力。", "來時畏有他人上，截斷龍胡斬鵬翼。", "茫茫漫漫方自悲，哭向青雲椎素臆。", "哭聲厭咽旁人惡，喚起驚悲淚飄露。", "千慙萬謝喚厭人，向使無君終不寤。"]}