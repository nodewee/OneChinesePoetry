{"author": "元稹", "period": "唐", "type": "诗", "title": "山枇杷", "paragraphs": ["山枇杷，花似牡丹殷潑血。", "往年乘傳過青山，正值山花好時節。", "壓枝凝豔已全開，映葉香苞纔半裂。", "緊搏紅袖欲支頤，慢解絳囊初破結。", "金線叢飄繁蘂亂，珊瑚朵重纖莖折。", "因風旋落帬片飛，帶日斜看目精熱。", "亞水依巖半傾側，籠雲隱霧多愁絕。", "綠珠語盡身欲投，漢武眼穿神漸滅。", "穠姿秀色人皆愛，怨媚羞容我偏別。", "說向閑人人不聽，曾向樂天時一說。", "昨來谷口先相問，及到山前已消歇。", "左降通州十日遲，又與幽花一年別。", "山枇杷，爾託深山何太拙。", "天高萬里看不精，帝在九重聲不徹。", "園中杏樹良人醉，陌上柳枝年少折。", "因爾幽芳喻昔賢，磻谿冷坐權門咽。"]}