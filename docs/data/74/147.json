{"author": "元稹", "period": "唐", "type": "诗", "title": "青雲驛", "paragraphs": ["岧嶢青雲嶺，下有千仞谿。", "裴回不可上，人倦馬亦嘶。", "願登青雲路，若望丹霞梯。", "謂言青雲驛，繡戶芙蓉閨。", "謂言青雲騎，玉勒黃金蹄。", "謂言青雲具，瑚璉雜象犀。", "謂言青雲吏，的的顏如珪。", "懷此青雲望，安能復久稽。", "攀援信不易，風雨正淒淒。", "已怪杜鵑鳥，先來山下啼。", "纔及青雲驛，忽遇蓬蒿妻。", "延我開蓽戶，鑿竇宛如圭。", "逡巡吏來謁，頭白顏色黧。", "饋食頻叫噪，假器仍乞醯。", "嚮時延我者，共捨藿與藜。", "乘我牂牁馬，蒙茸大如羝。", "悔爲青雲意，此意良噬臍。", "昔游蜀門下，有驛名青泥。", "聞名意慘愴，若墜牢與狴。", "雲泥異所稱，人物一以齊。", "復聞閶闔上，下視日月低。", "銀城蘂珠殿，玉版金字題。", "大帝直南北，羣仙侍東西。", "龍虎儼隊仗，雷霆轟鼓鼙。", "元君理庭內，左右桃花蹊。", "丹霞爛成綺，景雲輕若綈。", "天池光灩灩，瑤草綠萋萋。", "衆真千萬輩，柔顏盡如荑。", "手持鳳尾扇，頭戴翠羽笄。", "雲韶互鏗戛，霞服相提攜。", "雙雙發皓齒，各各揚輕袿。", "天祚樂未極，溟波浩無隄。", "穢賤靈所惡，安肯問黔黎。", "桑田變成海，宇懸烹爲韲。", "虛皇不願見，雲霧重重翳。", "大帝安可夢，閶闔何由躋。", "靈物可見者，願以諭端倪。", "蟲蛇吐雲氣，妖氛變虹蜺。", "獲麟書諸冊，豢龍醢爲臡。", "鳳皇占梧桐，叢雜百鳥棲。", "野鶴啄腥蟲，貪饕不如雞。", "山鹿藏窟穴，虎豹吞其麛。", "靈物比靈境，冠履寧甚睽。", "道勝即爲樂，何慙居稗稊。", "金張好車馬，於陵親灌畦。", "在梁或在火，不變玉與鵜。", "上天勿行行，潛穴勿悽悽。", "吟此青雲諭，達觀終不迷。"]}