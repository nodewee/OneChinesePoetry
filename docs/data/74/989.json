{"author": "白居易", "period": "唐", "type": "诗", "title": "蜀路石婦", "paragraphs": ["道旁一石婦，無記復無銘。", "傳是此鄉女，爲婦孝且貞。", "十五嫁邑人，十六夫征行。", "夫行二十載，婦獨守孤焭。", "其夫有父母，老病不安寧。", "其婦執婦道，一一如禮經。", "晨昏問起居，恭順發心誠。", "藥餌自調節，膳羞必甘馨。", "夫行竟不歸，婦德轉光明。", "後人高其節，刻石像婦形。", "儼然整衣巾，若立在閨庭。", "似見舅姑禮，如聞環珮聲。", "至今爲婦者，見此孝心生。", "不比山頭石，空有望夫名。"]}