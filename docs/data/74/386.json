{"author": "元稹", "period": "唐", "type": "诗", "title": "哭女樊四十韻", "paragraphs": ["逝者何由見，中人未達情。", "馬無生角望，猿有斷腸鳴。", "去伴投遐徼，來隨夢險程。", "四年巴養育，萬里硤回縈。", "病是他鄉染，魂應遠處驚。", "山魈邪亂逼，沙虱毒潛嬰。", "母約看寧辨，余慵療不精。", "欲尋方次第，俄值疾充盈。", "燈火徒相守，香花秪浪擎。", "蓮初開月梵，蕣已落朝榮。", "魄散雲將盡，形全玉尚瑩。", "空垂兩行血，深送一枝瓊。", "祕祝休巫覡，安眠放使令。", "舊衣和篋施，殘藥滿甌傾。", "乳媼閑於社，醫僧婗似酲。", "憫渠身覺賸，訝佛力難爭。", "騎竹癡猶子，牽車小外甥。", "等長迷過影，遙戲誤啼聲。", "涴紙傷餘畫，扶床念試行。", "獨留呵面鏡，誰弄倚牆箏。", "憶昨工言語，憐初妙長成。", "撩風妬鸚舌，凌露觸蘭英。", "翠鳳輿真女，紅蕖捧化生。", "秪憂嫌五濁，終恐向三清。", "宿惡諸葷味，懸知衆物名。", "環從枯樹得，經認寶函盛。", "慍怒偏憎數，分張雅愛平。", "最憐貪栗妹，頻救嬾書兄。", "爲占嬌饒分，良多眷戀誠。", "別常回面泣，歸定出門迎。", "解怪還家晚，長將遠信呈。", "說人偷罪過，要我抱縱橫。", "騰蹋遊江舫，攀緣看樂棚。", "和蠻歌字拗，學妓舞腰輕。", "迢遰離荒服，提攜到近京。", "未容誇伎倆，唯恨枉聰明。", "往緒心千結，新絲鬢百莖。", "暗窗風報曉，秋幌雨聞更。", "敗槿蕭疎館，衰楊破壞城。", "此中臨老淚，仍自哭孩嬰。"]}