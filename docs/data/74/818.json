{"author": "元稹", "period": "唐", "type": "诗", "title": "連昌宮詞", "paragraphs": ["連昌宮中滿宮竹，歲久無人森似束。", "又有牆頭千葉桃，風動落花紅蔌蔌。", "宮邊老翁爲余泣，小年進食曾因入。", "上皇正在望仙樓，太真同凭闌干立。", "樓上樓前盡珠翠，炫轉熒煌照天地。", "歸來如夢復如癡，何暇備言宮裏事。", "初過寒食一百六，店舍無煙宮樹綠。", "夜半月高弦索鳴，賀老琵琶定場屋。", "力士傳呼覓念奴，念奴潛伴諸郎宿。", "須臾覓得又連催，特敕街中許然燭。", "春嬌滿眼睡紅綃，掠削雲鬟旋裝束。", "飛上九天歌一聲，二十五郎吹管逐。", "逡巡大徧涼州徹，色色龜茲轟錄續。", "李謩擪笛傍宮牆，偷得新翻數般曲。", "平明大駕發行宮，萬人歌舞塗路中。", "百官隊仗避岐薛，楊氏諸姨車鬬風。", "明年十月東都破，御路猶存祿山過。", "驅令供頓不敢藏，萬姓無聲淚潛墮。", "兩京定後六七年，却尋家舍行宮前。", "莊園燒盡有枯井，行宮門閉樹宛然。", "爾後相傳六皇帝，不到離宮門久閉。", "往來年少說長安，玄武樓成花萼廢。", "去年敕使因斫竹，偶值門開暫相逐。", "荆榛櫛比塞池塘，狐兔驕癡緣樹木。", "舞榭敧傾基尚在，文窗窈窕紗猶綠。", "塵埋粉壁舊花鈿，烏啄風箏碎珠玉。", "上皇偏愛臨砌花，依然御榻臨階斜。", "蛇出燕巢盤鬬栱，菌生香案正當衙。", "寢殿相連端正樓，太真梳洗樓上頭。", "晨光未出簾影黑，至今反挂珊瑚鉤。", "指似傍人因慟哭，却出宮門淚相續。", "自從此後還閉門，夜夜狐貍上門屋。", "我聞此語心骨悲，太平誰致亂者誰。", "翁言野父何分別，耳聞眼見爲君說。", "姚崇宋璟作相公，勸諫上皇言語切。", "燮理陰陽禾黍豐，調和中外無兵戎。", "長官清平太守好，揀選皆言由相公。", "開元之末姚宋死，朝廷漸漸由妃子。", "祿山宮裏養作兒，虢國門前鬧如市。", "弄權宰相不記名，依稀憶得楊與李。", "廟謨顛倒四海搖，五十年來作瘡痏。", "今皇神聖丞相明，詔書纔下吳蜀平。", "官軍又取淮西賊，此賊亦除天下寧。", "年年耕種宮前道，今年不遣子孫耕。", "老翁此意深望幸，努力廟謀休用兵。"]}