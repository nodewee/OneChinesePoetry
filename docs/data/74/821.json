{"author": "元稹", "period": "唐", "type": "诗", "title": "和李校書新題樂府十二首 華原磬", "paragraphs": ["泗濱浮石裁爲磬，古樂疎音少人聽。", "工師小賤牙曠稀，不辨邪聲嫌雅正。", "正聲不屈古調高，鍾律參差管絃病。", "鏗金戛瑟徒相雜，投玉敲冰杳然零。", "華原輭石易追琢，高下隨人無雅鄭。", "棄舊美新由樂胥，自此黃鍾不能競。", "玄宗愛樂愛新樂，梨園弟子承恩橫。", "霓裳纔徹胡騎來，雲門未得蒙親定。", "我藏古磬藏在心，有時激作南風詠。", "伯夔曾撫野獸馴，仲尼暫叩春雷盛。", "何時得向筍簴懸，爲君一吼君心醒。", "願君每聽念封疆，不遣豺狼勦人命。"]}