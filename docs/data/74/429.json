{"author": "元稹", "period": "唐", "type": "诗", "title": "度門寺", "paragraphs": ["北祖三禪地，西山萬樹松。", "門臨溪一帶，橋映竹千重。", "翦鑿基階正，包藏景氣濃。", "諸巖分院宇，雙嶺抱垣墉。", "舍利開層墖，香爐占小峰。", "道場居士置，經藏大師封。", "太子知栽植，神王守要衝。", "由旬排講座，丈六寫真容。", "佛語迦陵說，僧行猛虎從。", "修羅擡日拒，樓至拔霜鋒。", "畫井垂枯朽，穿池救噞喁。", "蕉非難敗壞，槿喻暫丰茸。", "寶界留遺事，金棺滅去蹤。", "鉢傳烘瑪瑙，石長翠芙蓉。", "影帳紗全落，繩牀土半壅。", "荒林迷醉象，危壁亞盤龍。", "行色憐初月，歸程待曉鐘。", "心源雖了了，塵世苦憧憧。", "宿蔭高聲懺，齋糧幷力舂。", "他生再來此，還願總相逢。"]}