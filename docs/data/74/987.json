{"author": "白居易", "period": "唐", "type": "诗", "title": "讀漢書", "paragraphs": ["禾黍與稂莠，雨來同日滋。", "桃李與荆棘，霜降同夜萎。", "草木既區別，榮枯那等夷。", "茫茫天地意，無乃太無私。", "小人與君子，用置各有宜。", "奈何西漢末，忠邪竝信之。", "不然盡信忠，早絕邪臣窺。", "不然盡信邪，早使忠臣知。", "優游兩不斷，盛業日已衰。", "痛矣蕭京輩，終令陷禍機。", "每讀元成紀，憤憤令人悲。", "寄言爲國者，不得學天時。", "寄言爲臣者，可以鑒於斯。"]}