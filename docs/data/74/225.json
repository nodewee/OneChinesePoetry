{"author": "元稹", "period": "唐", "type": "诗", "title": "憶雲之", "paragraphs": ["爲魚實愛泉，食辛寧避蓼。", "人生既相合，不復論窕窕。", "滄海良有窮，白日非長皎。", "何事一人心，各在四方表。", "泛若逐水萍，居爲附松蔦。", "流浪隨所之，縈紆牽所繞。", "百齡頗跼促，況復迷壽夭。", "芟髮君已衰，冠歲予非小。", "娛樂不及時，暮年壯心少。", "感此幽念綿，遂爲長悄悄。", "中庭草木春，歷亂遞相擾。", "奇樹花冥冥，竹竿鳳褭褭。", "幽芳被蘭徑，安得寄天杪。", "萬里瀟湘魂，夜夜南枝鳥。"]}