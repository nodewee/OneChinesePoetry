{"author": "元稹", "period": "唐", "type": "诗", "title": "答姨兄胡靈之見寄五十韻", "paragraphs": ["憶昔鳳翔城，齠年是事榮。", "理家煩伯舅，相宅盡吾兄。", "詩律蒙親授，朋遊忝自迎。", "題頭筠管縵，教射角弓騂。", "矮馬駞鬉䪜，犛牛獸面纓。", "對談依赳赳，送客步盈盈。", "米椀諸賢讓，蠡杯大戶傾。", "一船席外語，三榼拍心精。", "傳盞加分數，橫波擲目成。", "華奴歌淅淅，媚子舞卿卿。", "鬬設狂爲好，誰憂飲敗名。", "屠過隱朱亥，樓夢古秦嬴。", "環坐唯便草，投盤暫廢觥。", "春郊纔爛熳，夕鼓已砰轟。", "荏苒移灰琯，喧闐勌塞兵。", "糟漿聞漸足，書劒訝無成。", "抵璧慙虛棄，彈珠覺用輕。", "遂籠雲際鶴，來狎谷中鶯。", "學問攻方苦，篇章興太清。", "囊疎螢易透，錐鈍股多坑。", "筆陣戈矛合，文房棟桷撐。", "豆萁才敏儁，羽獵正崢嶸。", "岐下尋時別，京師觸處行。", "醉眠街北廟，閑繞宅南營。", "柳愛凌寒軟，梅憐上番驚。", "觀松青黛笠，欄藥紫霞英。", "盡日聽僧講，通宵詠月明。", "正耽幽趣樂，旋被宦途縈。", "吏晉資材枉，留秦歲序更。", "我髯黳數寸，君髮白千莖。", "芸閣懷鉛暇，姑峰帶雪晴。", "何由身倚玉，空覩翰飛瓊。", "世道難於劒，讒言巧似笙。", "但憎心可轉，不解跽如擎。", "始效神羊觸，俄隨旅鴈征。", "孤芳安可駐，五鼎幾時烹。", "潦倒沉泥滓，欹危踐矯衡。", "登樓王粲望，落帽孟嘉情。", "巫峽連天水，章臺塞路荆。", "雨摧漁火燄，風引竹枝聲。", "分作屯之蹇，那知困亦亨。", "官曹三語掾，國器萬尋楨。", "逸傑雄姿迥，皇王雅論評。", "蕙依潛可習，雲合定誰令。", "原燎逢冰井，鴻流值木罌。", "智囊推有在，勇爵敢徒爭。", "迅拔看鵬舉，高音侍鶴鳴。", "所期人拭目，焉肯自佯盲。", "鉛鈍丁寧淬，蕪荒展轉耕。", "窮通須豹變，攖搏笑狼獰。", "愧捧芝蘭贈，還披胏腑呈。", "此生如未死，未擬變平生。"]}