{"author": "元稹", "period": "唐", "type": "诗", "title": "樂府古題序 董逃行", "paragraphs": ["董逃董逃董卓逃，揩鏗戈甲聲勞嘈。", "剜剜深臍脂燄燄，人皆數歎曰。", "爾獨不憶年年取我身上膏，膏銷骨盡煙火死。", "長安城中賊毛起，城門四走公卿士。", "走勸劉虞作天子，劉虞不敢作天子。", "曹瞞篡亂從此始，董逃董逃人莫喜。", "勝負相環相枕倚，縫綴難成裁破易。", "何況曲鍼不能伸巧指，欲學裁縫須準擬。"]}