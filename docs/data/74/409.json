{"author": "元稹", "period": "唐", "type": "诗", "title": "酬竇校書二十韻", "paragraphs": ["鷗鷺元相得，杯觴每共傳。", "芳遊春爛熳，晴望月團圓。", "調笑風流劇，論文屬對全。", "賞花珠並綴，看雪璧常連。", "竹寺荒唯好，松齋小更憐。", "潛投孟公轄，狂乞莫愁錢。", "塵土拋書卷，槍籌弄酒權。", "令誇齊箭道，力鬬抹弓弦。", "但喜添樽滿，誰憂乏桂然。", "漸輕身外役，渾證飲中禪。", "及我辭雲陛，逢君仕圃田。", "音徽千里斷，魂夢兩情偏。", "足聽猿啼雨，深藏馬腹鞭。", "官醪半清濁，夷饌雜腥膻。", "顧影無依倚，甘心守靜專。", "那知暮江上，俱會落英前。", "欵曲生平在，悲涼歲序遷。", "鶴方同北渚，鴻又過南天。", "麗句慙虛擲，沈機嬾強牽。", "粗酬珍重意，工拙定相懸。"]}