{"author": "元稹", "period": "唐", "type": "诗", "title": "雉媒", "paragraphs": ["雙雉在野時，可憐同嗜欲。", "毛衣前後成，一種文章足。", "一雉獨先飛，衝開芳草綠。", "網羅幽草中，暗被潛羈束。", "剪刀摧六翮，絲線縫雙目。", "啖養能幾時，依然已馴熟。", "都無舊性靈，返與他心腹。", "置在芳草中，翻令誘同族。", "前時相失者，思君意彌篤。", "朝朝舊處飛，往往巢邊哭。", "今朝樹上啼，哀音斷還續。", "遠見爾文章，知君草中伏。", "和鳴忽相召，鼓翅遙相矚。", "畏我未肯來，又啄翳前粟。", "歛翮遠投君，飛馳勢奔蹙。", "罥挂在君前，向君聲促促。", "信君決無疑，不道君相覆。", "自恨飛太高，疎羅偶然觸。", "看看架上鷹，擬食無罪肉。", "君意定何如，依舊雕籠宿。"]}