{"author": "元稹", "period": "唐", "type": "诗", "title": "何滿子歌", "paragraphs": ["何滿能歌能宛轉，天寶年中世稱罕。", "嬰刑擊在囹圄間，水調哀音歌憤懣。", "梨園弟子奏玄宗，一唱承恩羈網緩。", "便將何滿爲曲名，御譜親題樂府纂。", "魚家入內本領絕，葉氏有年聲氣短。", "自外徒煩記得詞，點拍纔成已夸誕。", "我來湖外拜君侯，正值灰飛仲春琯。", "廣宴江亭爲我開，紅妝逼坐花枝暖。", "此時有態蹋華筵，未吐芳詞貌夷坦。", "翠蛾轉盼搖雀釵，碧袖歌垂翻鶴卵。", "定面凝眸一聲發，雲停塵下何勞算。", "迢迢擊磬遠玲玲，一一貫珠勻款款。", "犯羽含商移調態，留情度意拋弦管。", "湘妃寶瑟水上來，秦女玉簫空外滿。", "纏緜疊破最慇懃，整頓衣裳頗閒散。", "冰含遠溜咽還通，鶯泥晚花啼漸嬾。", "斂黛吞聲若自冤，鄭袖見捐西子浣。", "陰山鳴雁曉斷行，巫峽哀猿夜呼伴。", "古者諸侯饗外賓，鹿鳴三奏陳圭瓚。", "何如有態一曲終，牙籌記令紅螺盌。"]}