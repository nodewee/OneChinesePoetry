{"author": "元稹", "period": "唐", "type": "诗", "title": "西州院", "paragraphs": ["自入西州院，唯見東川城。", "今夜城頭月，非暗又非明。", "文案牀席滿，卷舒贓罪名。", "慘悽且煩勌，棄之階下行。", "悵望天廻轉，動搖萬里情。", "參辰次第出，牛女顛倒傾。", "況此風中柳，枝條千萬莖。", "到來籬下筍，亦已長短生。", "感愴正多緒，鵶鵶相喚驚。", "牆上杜鵑鳥，又作思歸鳴。", "以彼撩亂思，吟爲幽怨聲。", "吟罷終不寢，鼕鼕復鐺鐺。"]}