{"author": "元稹", "period": "唐", "type": "诗", "title": "和樂天初授戶曹喜而言志", "paragraphs": ["王爵無細大，得請即爲恩。", "君求戶曹掾，貴以祿奉親。", "聞君得所請，感我欲霑巾。", "今人重軒冕，所重華與紛。", "矜誇仕臺閣，奔走無朝昏。", "君衣不盈篋，君食不滿囷。", "君言養既薄，何以榮我門。", "披誠再三請，天子憐儉貧。", "詞曹直文苑，捧詔榮且忻。", "歸來高堂上，兄弟羅酒尊。", "各稱千萬壽，共飲三四巡。", "我實知君者，千里能具陳。", "感君求祿意，求祿殊衆人。", "上以奉顏色，餘以及親賓。", "棄名不棄實，謀養不謀身。", "可憐白華士，永願凌青雲。"]}