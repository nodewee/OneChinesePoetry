{"author": "元稹", "period": "唐", "type": "诗", "title": "泛江翫月十二韻", "paragraphs": ["楚塞分形勢，羊公壓大邦。", "因依多士子，參畫盡敦厖。", "岳璧閑相對，荀龍自有雙。", "共將船載酒，同泛月臨江。", "遠樹懸金鏡，深潭倒玉幢。", "委波添淨練，洞照滅凝釭。", "闐咽沙頭市，𤫩瓏竹岸窗。", "巴童唱巫峽，海客話神瀧。", "已困連飛盞，猶催未倒缸。", "飲荒情爛熳，風棹樂崢摐。", "勝事他年憶，愁心此夜降。", "知君皆逸韻，須爲應莛撞。"]}