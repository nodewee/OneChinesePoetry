{"author": "元稹", "period": "唐", "type": "诗", "title": "病減逢春期白二十二辛大不至十韻", "paragraphs": ["病與窮陰退，春從血氣生。", "寒膚漸舒展，陽脈乍虛盈。", "就日臨堦坐，扶牀履地行。", "問人知面瘦，祝鳥願身輕。", "風暖牽詩興，時新變賣聲。", "飢饞看藥忌，閑悶點書名。", "舊雪依深竹，微和動早萌。", "推遷悲往事，疎數辨交情。", "琴待嵇中散，杯思阮步兵。", "世間除却病，何者不營營。"]}