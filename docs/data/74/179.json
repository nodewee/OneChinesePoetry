{"author": "元稹", "period": "唐", "type": "诗", "title": "野節鞭", "paragraphs": ["神鞭鞭宇宙，玉鞭鞭騏驥。", "緊綛野節鞭，本用鞭贔屭。", "使君鞭甚長，使君馬亦利。", "司馬竝馬行，司馬馬顦顇。", "短鞭不可施，疾步無由致。", "使君駐馬言，願以長鞭遺。", "此遺不尋常，此鞭不容易。", "金堅無繳繞，玉滑無塵膩。", "青蛇坼生石，不刺山阿地。", "烏龜旋眼斑，不染江頭淚。", "長看雷雨痕，未忍駑駘試。", "持用換所持，無令等閑棄。", "答云君何奇，贈我君所貴。", "我用亦不凡，終身保明義。", "誓以鞭姦頑，不以鞭蹇躓。", "指撝狡兔蹤，決撻怪龍睡。", "惜令寸寸折，節節不虛墜。", "因作換鞭詩，詩成謂同志。", "而我得聞之，笑君年少意。", "安用換長鞭，鞭長亦奚爲。", "我有鞭尺餘，泥拋風雨漬。", "不擬閑贈行，唯將爛誇醉。", "春來信馬頭，款緩花前轡。", "願我遲似攣，饒君疾如翅。"]}