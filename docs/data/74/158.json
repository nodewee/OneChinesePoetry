{"author": "元稹", "period": "唐", "type": "诗", "title": "松鶴", "paragraphs": ["渚宮本坳下，佛廟有臺閣。", "臺下三四松，低昂勢前却。", "是時晴景麗，松梢殘雪薄。", "日色相玲瓏，纖雲暎羅幕。", "逡巡九霄外，似振風中鐸。", "漸見尺帛光，孤飛唳空鶴。", "裴回耀霜雪，顧慕下寥廓。", "蹋動樛盤枝，龍蛇互跳躍。", "俯瞰九江水，旁瞻萬里壑。", "無心眄烏鳶，有字悲城郭。", "清角已沈絕，虞韶亦冥寞。", "鶱翻勿重留，幸及鈞天作。"]}