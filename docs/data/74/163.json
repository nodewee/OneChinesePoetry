{"author": "元稹", "period": "唐", "type": "诗", "title": "賽神", "paragraphs": ["楚俗不事事，巫風事妖神。", "事妖結妖社，不問疎與親。", "年年十月暮，珠稻欲垂新。", "家家不歛穫，賽妖無富貧。", "殺牛貰官酒，椎鼓集頑民。", "喧闐里閭隘，兇酗日夜頻。", "歲暮雪霜至，稻珠隨隴湮。", "吏來官稅迫，求質倍稱緡。", "貧者日消鑠，富亦無倉囷。", "不謂事神苦，自言誠不真。", "岳陽賢刺史，念此爲俗屯。", "未可一朝去，俾之爲等倫。", "粗許存習俗，不得呼黨人。", "但許一日澤，不得月與旬。", "吾聞國僑理，三年名乃振。", "巫風燎原久，未必憐徙薪。", "我來歌此事，非獨歌政仁。", "此事四鄰有，亦欲聞四鄰。"]}