{"author": "元稹", "period": "唐", "type": "诗", "title": "說劒", "paragraphs": ["吾友有寶劒，密之如密友。", "我實膠漆交，中堂共杯酒。", "酒酣肝膽露，恨不眼前剖。", "高唱荆卿歌，亂擊相如缶。", "更擊復更唱，更酌亦更壽。", "白虹坐上飛，青蛇匣中吼。", "我聞音響異，疑是干將偶。", "爲君再拜言，神物可見不。", "君言我所重，我自爲君取。", "迎篋已焚香，近鞘先澤手。", "徐抽寸寸刃，漸屈彎彎肘。", "殺殺霜在鋒，團團月臨紐。", "逡巡潛虯躍，鬱律驚左右。", "霆電滿室光，蛟龍繞身走。", "我爲捧之泣，此劒別來久。", "鑄時近山破，藏在松桂朽。", "幽匣獄底埋，神人水心守。", "本是稽泥淬，果非雷煥有。", "我欲評劒功，願君良聽受。", "劒可剸犀兕，劒可切瓊玖。", "劒決天外雲，劒衝日中斗。", "劒隳妖蛇腹，劒拂佞臣首。", "太古初斷鼇，武王親擊紂。", "燕丹卷地圖，陳平綰花綬。", "曾被桂樹枝，寒光射林藪。", "曾經鑄農器，利用翦稂莠。", "神物終變化，復爲龍牝牡。", "晉末武庫燒，脫然排戶牖。", "爲欲埽羣胡，散作彌天帚。", "自茲失所往，豪英共爲詬。", "今復誰人鑄，挺然千載後。", "既非古風胡，無乃近鵶九。", "自我與君遊，平生益自負。", "況擎寶劒出，重以雄心扣。", "此劒何太奇，此心何太厚。", "勸君慎所用，所用無或苟。", "潛將辟魑魅，勿但防妾婦。", "留斬泓下蛟，莫試街中狗。", "君今困泥滓，我亦坌塵垢。", "俗耳驚大言，逢人少開口。"]}