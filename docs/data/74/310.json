{"author": "元稹", "period": "唐", "type": "诗", "title": "和東川李相公慈竹十二韻", "paragraphs": ["慈竹不外長，密比青瑤華。", "矛攢有森束，玉粒無蹉跎。", "纖粉妍膩質，細瓊交翠柯。", "亭亭霄漢近，靄靄雨露多。", "冰碧寒夜聳，簫韶風晝羅。", "煙含朧朧影，月泛鱗鱗波。", "鸞鳳一已顧，燕雀永不過。", "幽姿媚庭實，顥氣爽天涯。", "峻節高轉露，貞筠寒更佳。", "託身仙壇上，靈物神所呵。", "時與天籟合，日聞陽春歌。", "應憐孤生者，摧折成病痾。"]}