{"author": "元稹", "period": "唐", "type": "诗", "title": "酬樂天", "paragraphs": ["放鶴在深水，置魚在高枝。", "升沈或異勢，同謂非所宜。", "君爲邑中吏，皎皎鸞鳳姿。", "顧我何爲者，翻侍白玉墀。", "昔作芸香侶，三載不暫離。", "逮茲忽相失，旦夕夢魂思。", "崔嵬驪山頂，宮樹遙參差。", "祗得兩相望，不得長相隨。", "多君歲寒意，裁作秋興詩。", "上言風塵苦，下言時節移。", "官家事拘束，安得攜手期。", "願爲雲與雨，會合天之垂。"]}