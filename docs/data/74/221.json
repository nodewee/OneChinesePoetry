{"author": "元稹", "period": "唐", "type": "诗", "title": "清都夜境", "paragraphs": ["夜久連觀靜，斜月何晶熒。", "寥天如碧玉，歷歷綴華星。", "樓榭自陰暎，雲牖深冥冥。", "纖埃悄不起，玉砌寒光清。", "棲鶴露微影，枯松多怪形。", "南廂儼容衛，音響如可聆。", "啓聖發空洞，朝真趨廣庭。", "閑開蘂珠殿，暗閱金字經。", "屏氣動方息，凝神心自靈。", "悠悠車馬上，浩思安得寧。"]}