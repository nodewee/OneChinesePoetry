{"author": "元稹", "period": "唐", "type": "诗", "title": "寺院新竹", "paragraphs": ["寶地琉璃坼，紫苞琅玕踴。", "亭亭巧於削，一一大如拱。", "冰碧林外寒，峯巒眼前聳。", "槎枒矛戟合，屹仡龍蛇動。", "煙泛翠光流，歲餘霜彩重。", "風朝竽籟過，雨夜鬼神恐。", "佳色有鮮妍，修莖無擁腫。", "節高迷玉鏃，籜綴疑花捧。", "詎必太山根，本自仙壇種。", "誰令植幽壤，復此依閑冗。", "居然霄漢姿，坐受藩籬壅。", "噪集勌鴟烏，炎昏繁蠛蠓。", "未遭伶倫聽，非安子猶寵。", "威鳳來有時，虛心豈無奉。"]}