{"author": "李賀", "period": "唐", "type": "诗", "title": "呂將軍歌", "paragraphs": ["呂將軍，騎赤兔。", "獨攜大膽出秦門，金粟堆邊哭陵樹。", "北方逆氣汙青天，劒龍夜呌將軍閑。", "將軍振袖揮劒鍔，玉闕朱城有門閣。", "榼榼銀龜搖白馬，傅粉女郎火旗下。", "恆山鐵騎請金槍，遙聞箙中花箭香。", "西郊寒蓬葉如刺，皇天新栽養神驥。", "廐中高桁排蹇蹄，飽食青芻飲白水。", "圓蒼低迷蓋張地，九州人事皆如此。", "赤山秀鋌禦時英，綠眼將軍會天意。"]}