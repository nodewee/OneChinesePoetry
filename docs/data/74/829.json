{"author": "元稹", "period": "唐", "type": "诗", "title": "和李校書新題樂府十二首 蠻子朝", "paragraphs": ["西南六詔有遺種，僻在荒陬路尋壅。", "部落支離君長賤，比諸夷狄爲幽冗。", "犬戎彊盛頻侵削，降有憤心戰無勇。", "夜防抄盜保深山，朝望煙塵上高冢。", "鳥道繩橋來款附，非因慕化因危悚。", "清平官繫金呿嵯，求天叩地持雙珙。", "益州大將韋令公，頃實遭時定汧隴。", "自居劇鎮無他績，幸得蠻來固恩寵。", "爲蠻開道引蠻朝，迎蠻送蠻常繼踵。", "天子臨軒四方賀，朝廷無事唯端拱。", "漏天走馬春雨寒，瀘水飛蛇瘴煙重。", "椎頭醜類除憂患，瘇足役夫勞洶湧。", "匈奴互市歲不供，雲蠻通好轡長駷。", "戎王養馬漸多年，南人耗顇西人恐。"]}