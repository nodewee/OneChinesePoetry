{"author": "元稹", "period": "唐", "type": "诗", "title": "紀懷贈李六戶曹崔二十功曹五十韻", "paragraphs": ["昔冠諸生首，初因三道徵。", "公卿碧墀會，名姓白麻稱。", "日月光遙射，煙霄志漸弘。", "榮班聯錦繡，諫紙賜牋藤。", "便欲呈肝膽，何言犯股肱。", "椎埋衝斗劒，消碎瑩壺冰。", "赤縣纔分務，青驄已迥乘。", "因騎度海鶻，擬殺蔽天鵬。", "縛虎聲空壯，連鼇力未勝。", "風翻波竟蹙，山壓勢逾崩。", "僇辱徒相困，蒼黃性不能。", "酣歌離峴頂，負氣入江陵。", "華表當蟾魄，高樓挂玉繩。", "角聲悲掉蕩，城影暗稜層。", "軍幕威容盛，官曹禮數兢。", "心雖出雲鶴，身尚觸籠鷹。", "竦足良甘分，排衙苦未曾。", "通名參將校，抵掌見親朋。", "喣沫求涓滴，滄波怯斗升。", "荒居鄰鬼魅，羸馬步殑㱥。", "白草堂簷短，黃梅雨氣蒸。", "霑黏經汗席，颭閃盡油燈。", "夜怯餐膚蚋，朝煩拂面蠅。", "過從愁厭賤，專靜畏猜仍。", "旅寓誰堪託，官聯自可憑。", "甲科崔並騖，柱史李齊昇。", "共展排空翼，俱遭激遠矰。", "他鄉元易感，同病轉相矜。", "投分多然諾，忘言少愛憎。", "誓將探胏腑，恥更辨淄澠。", "會宿形骸遠，論交意氣增。", "一心吞渤澥，戮力拔嵩恆。", "語到磨圭角，疑消破弩癥。", "吹噓期指掌，患難許檐簦。", "鎩翮鸞棲棘，藏鋒箭在弸。", "雪中方覩桂，木上莫施罾。", "且泛夤沿水，兼過被病僧。", "有時鞭欵段，盡日醉儚僜。", "躡屐看秧稻，敲船和採菱。", "叉魚江火合，喚客谷神應。", "嘯傲雖開口，幽憂復滿膺。", "望雲鰭撥剌，透匣色騰凌。", "每想潢池寇，猶稽赤族懲。", "夔龍勞算畫，貔虎帶威稜。", "逐鳥忠潛奮，懸旌意遠凝。", "弢弓思徹札，絆驥悶牽緪。", "運甓調辛苦，聞雞屢寢興。", "閑隨人兀兀，夢聽鼓鼟鼟。", "班筆行看擲，黃陂莫漫澄。", "騏驎高閣上，須及壯時登。"]}