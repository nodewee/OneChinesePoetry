{"author": "元稹", "period": "唐", "type": "诗", "title": "有酒十章 四", "paragraphs": ["有酒有酒兮黯兮溟，仰天大呼兮。", "天漫漫兮高兮青，高兮漫兮吾孰知天否與靈。", "取人之仰者，無乃在乎昭昭乎曰與夫日星。", "何三光之竝照兮，奄雲雨之冥冥。", "幽妖倏忽兮水怪族形，黿鼉岸走兮海若鬬鯨。", "河潰潰兮愈濁，濟翻翻兮不寧。", "蛇噴雲而出穴，虎嘯風兮屢鳴。", "汙高巢而鳳去兮，溺厚地而芝蘭以之不生。", "葵心傾兮何向，松影直而孰明。", "人懼愁兮戴榮，天寂默兮無聲。", "嗚呼！天在雲之上兮，人在雲之下兮。", "又安能決雲而上征，嗚呼。", "既上征之不可兮，我奈何兮杯復傾。"]}