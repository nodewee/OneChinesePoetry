{"author": "元稹", "period": "唐", "type": "诗", "title": "諭寶二首 二", "paragraphs": ["冰置白玉壺，始見清皎潔。", "珠穿殷紅縷，始見明洞徹。", "鏌鋣無人淬，兩刃幽壤鐵。", "秦鏡無人拭，一片埋霧月。", "驥跼環堵中，骨附筋入節。", "虯蟠尺澤內，魚貫蛙同穴。", "艅艎無巨海，浮浮矜瀎潏。", "棟梁無廣廈，顛倒臥霜雪。", "大鵬無長空，舉翮受羈絏。", "豫樟無厚地，危柢真卼臲。", "圭璧無卞和，甘與頑石列。", "舜禹無陶堯，名隨腐草滅。", "神功伏神物，神物神乃別。", "神人不世出，所以神功絕。", "神物豈徒然，用之乃施設。", "禹功九州理，舜德天下悅。", "璧充傳國璽，圭用祈太折。", "千尋豫樟榦，九萬大鵬歇。", "棟梁庇生民，艅艎濟來哲。", "虯騰旱天雨，驥騁流電掣。", "鏡懸姦膽露，劒拂妖蛇裂。", "珠玉照乘光，冰瑩環坐熱。", "此物比在泥，斯言爲誰發。", "於今盡凡耳，不爲君不說。"]}