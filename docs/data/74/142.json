{"author": "元稹", "period": "唐", "type": "诗", "title": "箭鏃", "paragraphs": ["箭鏃本求利，淬礪良甚難。", "礪將何所用，礪以射凶殘。", "不礪射不入，不射人不安。", "爲盜即當射，寧問私與官。", "夜射官中盜，中之血闌干。", "帶箭君前訴，君王悄不歡。", "頃曾爲盜者，百箭中心攢。", "競將兒女淚，滴瀝助辛酸。", "君王責良帥，此禍誰爲端。", "帥言發硎罪，不使刃稍刓。", "君王不忍殺，逐之如迸丸。", "仍令後來箭，盡可頭團團。", "發硎去雖遠，礪鏃心不闌。", "會射蛟螭盡，舟行無惡瀾。"]}