{"author": "元稹", "period": "唐", "type": "诗", "title": "送崔侍御之嶺南二十韻", "paragraphs": ["漢法戎施幕，秦官郡置監。", "蕭何歸舊印，鮑永授新銜。", "幣聘雖盈篋，泥章未破緘。", "蛛懸絲繚繞，鵲報語詀諵。", "再礪神羊角，重開憲簡函。", "鞶纓驄赳赳，緌珮繡縿縿。", "逸翮憐鴻翥，離心覺刃劖。", "聯游虧片玉，洞照失明鑒。", "遙想車登嶺，那無淚滿衫。", "茅蒸連蟒氣，衣漬度梅黬。", "象鬬緣谿竹，猿鳴帶雨杉。", "颶風狂浩浩，韶石峻嶄嶄。", "宿浦宜深泊，祈瀧在至諴。", "瘴江乘早度，毒草莫親芟。", "試蠱看銀黑，排腥貴食鹹。", "菌須蟲已蠹，菓重鳥先鵮。", "冰瑩懷貪水，霜清顧痛巖。", "珠璣當盡擲，薏苡詎能讒。", "荆俗欺王粲，吾生問季咸。", "遠書多不達，勤爲枉攕攕。"]}