{"author": "元稹", "period": "唐", "type": "诗", "title": "大雲寺二十韻", "paragraphs": ["地勝宜臺殿，山晴離垢氛。", "現身千佛國，護世四王軍。", "碧耀高樓瓦，赬飛半壁文。", "鶴林縈古道，雁墖沒歸雲。", "幡影中天颺，鐘聲下界聞。", "攀蘿極峰頂，游目到江濆。", "馴鴿閑依綴，調猿靜守羣。", "虎行風捷獵，龍睡氣氛氳。", "穫稻禪衣卷，燒畬劫火焚。", "新英蜂采掇，荒草象耕耘。", "鉢付靈童洗，香教善女熏。", "果枝低罯罯，花雨澤雰雰。", "示化維摩疾，降魔力士勳。", "聽經神變見，說偈鳥紛紜。", "上境光猶在，深谿暗不分。", "竹籠煙欲暝，松帶日餘曛。", "真諦成知別，迷心尚有云。", "多生沈五蘊，宿習樂三墳。", "諭鹿車雖設，如蠶緒正棼。", "且將平等義，還奉聖明君。"]}