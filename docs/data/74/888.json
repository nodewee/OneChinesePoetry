{"author": "元稹", "period": "唐", "type": "诗", "title": "古決絶詞 二", "paragraphs": ["噫春冰之將泮，何予懷之獨結。", "有美一人，於焉曠絕。", "一日不見，比一日於三年。", "況三年之曠別，水得風兮小而已波。", "筍在苞兮高不見節，矧桃李之當春。", "競衆人而攀折，我自顧悠悠而若雲。", "又安能保君皚皚之如雪，感破鏡之分明，覩淚痕之餘血。", "幸他人之既不我先，又安能使他人之終不我奪？已焉哉！織女別黃姑，一年一度暫相見，彼此隔河何事無。"]}