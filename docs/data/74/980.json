{"author": "白居易", "period": "唐", "type": "诗", "title": "贈元稹", "paragraphs": ["自我從宦遊，七年在長安。", "所得惟元君，乃知定交難。", "豈無山上苗，徑寸無歲寒。", "豈無要津水，咫尺有波瀾。", "之子異於是，久處誓不諼。", "無波古井水，有節秋竹竿。", "一爲同心友，三及芳歲闌。", "花下鞍馬遊，雪中杯酒歡。", "衡門相逢迎，不具帶與冠。", "春風日高睡，秋月夜深看。", "不爲同登科，不爲同署官。", "所合在方寸，心源無異端。"]}