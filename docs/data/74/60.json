{"author": "李賀", "period": "唐", "type": "诗", "title": "長平箭頭歌", "paragraphs": ["漆灰骨末丹水沙，淒淒古血生銅花。", "白翎金簳雨中盡，直餘三脊殘狼牙。", "我尋平原乘兩馬，驛東石田蒿塢下。", "風長日短星蕭蕭，黑旗雲溼懸空夜。", "左魂右魄啼肌瘦，酪瓶倒盡將羊炙。", "蟲棲雁病蘆筍紅，迴風送客吹陰火。", "訪古汍瀾收斷鏃，折鋒赤璺曾刲肉。", "南陌東城馬上兒，勸我將金換簝竹。"]}