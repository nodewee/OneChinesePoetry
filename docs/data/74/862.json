{"author": "元稹", "period": "唐", "type": "诗", "title": "華之巫", "paragraphs": ["有一人兮神之側，廟森森兮神默默。", "神默默兮可奈何，願一見神兮何可得。", "女巫索我何所有，神之開閉予之手。", "我能進若神之前，神不自言寄予口。", "爾欲見神安爾身，買我神錢沽我酒。", "我家又有神之盤，爾進此盤神爾安。", "此盤不進行路難，陸有摧車舟有瀾。", "我聞此語長太息，豈有神明欺正直。", "爾居大道誰南北，恣矯神言假神力。", "假神力兮神未悟，行道之人不得度。", "我欲見神誅爾巫，豈是因巫假神祜。", "爾巫，爾巫。", "爾獨不聞乎？與其媚於奧，不若媚於竈。", "使我傾心事爾巫，吾寧驅車守吾道。", "爾巫爾巫且相保，吾心自有丘之禱。"]}