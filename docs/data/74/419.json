{"author": "元稹", "period": "唐", "type": "诗", "title": "和樂天送客遊嶺南二十韻", "paragraphs": ["我自離鄉久，君那度嶺頻。", "一杯魂慘澹，萬里路艱辛。", "江館連沙市，瀧船泊水濱。", "騎田廻北顧，銅柱指南鄰。", "大壑浮三島，周天過五均。", "波心湧樓閣，規外布星辰。", "狒狒穿筒格，猩猩置屐馴。", "貢兼蛟女絹，俗重語兒巾。", "舶主腰藏寶，黃家砦起塵。", "歌鍾排象背，炊爨上魚身。", "電白雷山接，旗紅賊艦新。", "島夷徐市種，廟覡趙佗神。", "鳶跕方知瘴，蛇蘇不待春。", "曙潮雲斬斬，夜海火燐燐。", "冠冕中華客，梯航異域臣。", "果然皮勝錦，吉了舌如人。", "風黖秋茅葉，煙埋曉月輪。", "定應玄髮變，焉用翠毛珍。", "句漏沙須買，貪泉貨莫親。", "能傳稚川術，何患隱之貧。"]}