{"author": "元稹", "period": "唐", "type": "诗", "title": "樂府古題序 捉捕歌", "paragraphs": ["捉捕復捉捕，莫捉狐與兔。", "狐兔藏窟穴，豺狼妨道路。", "道路非不妨，最憂螻蟻聚。", "豺狼不陷穽，螻蟻潛幽蠹。", "切切主人窗，主人輕細故。", "延緣蝕𣡵櫨，漸入棟梁柱。", "梁棟盡空虛，攻穿痕不露。", "主人坦然意，晝夜安寢寤。", "網羅布參差，鷹犬走回互。", "盡力窮窟穴，無心自還顧。", "客來歌捉捕，歌竟淚如雨。", "豈是惜狐兔，畏君先後誤。", "願君埽梁棟，莫遣螻蟻附。", "次及清道塗，盡滅豺狼步。", "主人堂上坐，行客門前度。", "然後巡野田，徧張畋獵具。", "外無梟獍援，內有熊羆驅。", "狡兔掘荒榛，妖狐熏古墓。", "用力不足多，得禽自無數。", "畏君聽未詳，聽客有明喻。", "蟣蝨誰不輕，鯨鯢誰不惡。", "在海尚幽遐，在懷交穢汚。", "歌此勸主人，主人那不悟。", "不悟還更歌，誰能恐違忤。"]}