{"author": "白居易", "period": "唐", "type": "诗", "title": "贈樊著作", "paragraphs": ["陽城爲諫議，以正事其君。", "其手如屈軼，舉必指佞臣。", "卒使不仁者，不得秉國鈞。", "元稹爲御史，以直立其身。", "其心如肺石，動必達窮民。", "東川八十家，冤憤一言伸。", "劉闢肆亂心，殺人正紛紛。", "其嫂曰庾氏，棄絕不爲親。", "從史萌逆節，隱心潛負恩。", "其佐曰孔戡，捨去不爲賓。", "凡此士與女，其道天下聞。", "常恐國史上，但記鳳與麟。", "賢者不爲名，名彰教乃敦。", "每惜若人輩，身死名亦淪。", "君爲著作郎，職廢志空存。", "雖有良史才，直筆無所申。", "何不自著書？實錄彼善人。", "編爲一家言，以備史闕文。"]}