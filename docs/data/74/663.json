{"author": "元稹", "period": "唐", "type": "诗", "title": "遭風二十韻", "paragraphs": ["洞庭瀰漫接天廻，一點君山似措杯。", "暝色已籠秋竹樹，夕陽猶帶舊樓臺。", "湘南賈伴乘風信，夏口篙工厄泝洄。", "後侶逢灘方拽𥮘，前宗到浦已眠桅。", "俄驚四面雲屏合，坐見千峰雪浪堆。", "罔象睢盱頻逞怪，石尤翻動忽成災。", "勝凌豈但河宮溢，坱軋渾憂地軸摧。", "疑是陰兵致昏黑，果聞靈鼓借喧豗。", "龍歸窟穴深潭漩，蜃作波濤古岸隤。", "水客暗遊燒野火，楓人夜長吼春雷。", "浸淫沙市兒童亂，汩沒汀洲雁鶩哀。", "自歎生涯看轉燭，更悲商旅哭沈財。", "檣烏斗折頭倉掉，水狗斜傾尾纜開。", "在昔詎慙橫海志，此時甘乏濟川才。", "歷陽舊事曾爲鼈，鮌穴相傳有化能。", "閉目唯愁滿空電，冥心真類不然灰。", "那知否極休徵至，漸覺宵分曙氣催。", "怪族潛收湖黯湛，幽妖盡走日崔嵬。", "紫衣將校臨船問，白馬君侯傍柳來。", "喚上驛亭還酩酊，兩行紅袖拂樽罍。"]}