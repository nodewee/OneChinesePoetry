{"author": "元稹", "period": "唐", "type": "诗", "title": "分水嶺", "paragraphs": ["崔嵬分水嶺，高下與雲平。", "上有分流水，東西隨勢傾。", "朝同一源出，暮隔千里情。", "風雨各自異，波瀾相背驚。", "勢高競奔注，勢曲已回縈。", "偶值當途石，蹙縮又縱橫。", "有時遭孔穴，變作嗚咽聲。", "褊淺無所用，奔波奚所營。", "團團井中水，不復東西征。", "上應美人意，中涵孤月明。", "旋風西面起，井深波不生。", "堅冰一時合，井深凍不成。", "終年汲引絕，不耗復不盈。", "五月金石鑠，既寒亦既清。", "易時不易性，改邑不改名。", "定如拱北極，瑩若燒玉英。", "君門客如水，日夜隨勢行。", "君看守心者，井水爲君盟。"]}