{"author": "元稹", "period": "唐", "type": "诗", "title": "送東川馬逢侍御使回十韻", "paragraphs": ["風水荆門闊，文章蜀地豪。", "眼青賓禮重，眉白衆情高。", "思勇曾吞筆，投虛慣用刀。", "詞鋒倚天劒，學海駕雲濤。", "南郡傳紗帳，東方讓錦袍。", "旋吟新樂府，便續古離騷。", "雪岸猶封草，春江欲滿槽。", "餞筵君置醴，隨俗我餔糟。", "莫歎巴三峽，休驚鬢二毛。", "流年等頭過，人世各勞勞。"]}