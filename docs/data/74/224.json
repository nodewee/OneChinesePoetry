{"author": "元稹", "period": "唐", "type": "诗", "title": "春餘遣興", "paragraphs": ["春去日漸遲，庭空草偏長。", "餘英間初實，雪絮縈蛛網。", "好鳥多息陰，新篁已成響。", "簾開斜照入，樹褭游絲上。", "絕跡念物閑，良時契心賞。", "單衣頗新綽，虛室復清敞。", "置酒奉親賓，樹萱自怡養。", "笑倚連枝花，恭扶瑞藤杖。", "步屧恣優游，望山多氣象。", "雲葉遙卷舒，風裾動蕭爽。", "簪纓固煩雜，江海徒浩蕩。", "野馬籠赤霄，無由負羈鞅。"]}