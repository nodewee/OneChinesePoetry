{"author": "白居易", "period": "唐", "type": "诗", "title": "賀雨", "paragraphs": ["皇帝嗣寶曆，元和三年冬。", "自冬及春暮，不雨旱爞爞。", "上心念下民，懼歲成災凶。", "遂下罪己詔，殷勤告萬邦。", "帝曰予一人，繼天承祖宗。", "憂勤不遑寧，夙夜心忡忡。", "元年誅劉闢，一舉靖巴邛。", "二年戮李錡，不戰安江東。", "顧惟眇眇德，遽有巍巍功。", "或者天降沴，無乃儆予躬。", "上思天戒，下思致時邕。", "莫如率其身，慈和與儉恭。", "乃命罷進獻，乃命賑饑窮。", "宥死降五刑，責己寬三農。", "宮女出宣徽，廐馬減飛龍。", "庶政靡不舉，皆出自宸衷。", "奔騰道路人，傴僂田野翁。", "歡呼相告報，感泣涕霑胸。", "順人人心悅，先天天意從。", "詔下纔七日，和氣生沖融。", "凝爲油油雲，散作習習風。", "晝夜三日雨，淒淒復濛濛。", "萬心春熙熙，百穀青芃芃。", "人變愁爲喜，歲易儉爲豐。", "乃知王者心，憂樂與衆同。", "皇天與后土，所感無不通。", "冠珮何鏘鏘，將相及王公。", "蹈舞呼萬歲，列賀明庭中。", "小臣誠愚陋，職忝金鑾宮。", "稽首再三拜，一言獻天聰。", "君以明爲聖，臣以直爲忠。", "敢賀有其始，亦願有其終。"]}