{"author": "元稹", "period": "唐", "type": "诗", "title": "春六十韻", "paragraphs": ["節應寒灰下，春生返照中。", "未能消積雪，已漸少回風。", "迎氣邦經重，齋誠帝念隆。", "龍驤紫宸北，天壓翠壇東。", "仙仗搖佳彩，榮光荅聖衷。", "便從威仰座，隨入大羅宮。", "先到璇淵底，偷穿玳瑁櫳。", "館娃朝鏡晚，太液曉冰融。", "撩摘芳情徧，搜求好處終。", "九霄渾可可，萬姓尚忡忡。", "晝漏頻加箭，宵暉欲半弓。", "驅令三殿出，乞與百蠻同。", "直自方壺島，斜臨絕漠戎。", "南巡曖珠樹，西轉麗崆峒。", "度嶺梅甘坻，潛泉脈暗洪。", "悠悠鋪塞草，冉冉著江楓。", "蠶役投筐妾，耘催荷蓧翁。", "既蒸難發地，仍送嬾歸鴻。", "約略環區宇，殷勤綺鎬酆。", "華山青黛撲，渭水碧沙蒙。", "宿露清餘靄，晴煙塞迥空。", "燕巢纔點綴，鶯舌最惺愡。", "膩粉梨園白，臙脂桃徑紅。", "鬱金垂嫩柳，罯畫委高籠。", "地甲門闌大，天開禁掖崇。", "層臺張舞鳳，閣道架飛虹。", "麴糵調神化，鵷鸞竭至忠。", "歌鍾齊錫宴，車服獎庸功。", "俊造欣時用，閭閻賀歲豐。", "倡樓妝㸌㸌，農野綠芃芃。", "貴主驕矜盛，豪家恃賴雄。", "偏霑打毬彩，頻得鑄錢銅。", "專殺擒楊若，殊恩赦鄧通。", "女孫新在內，嬰稚近封公。", "游衍關心樂，詩書對面聾。", "盤筵饒異味，音樂斥庸工。", "酒愛油衣淺，杯誇瑪瑙烘。", "挑鬟玉釵髻，刺繡寶裝攏。", "啓齒呈編貝，彈絲動削蔥。", "醉圓雙媚靨，波溢兩明瞳。", "但賞歡無極，那知恨亦充。", "洞房閑窈窕，庭院獨蔥蘢。", "謝砌縈殘絮，班窗網曙蟲。", "望夫身化石，爲伯首如蓬。", "顧我沉憂士，騎他老病驄。", "靜街乘曠蕩，初日接曈曨。", "飲敗胏常渴，魂驚耳更聰。", "虛逢好陽豔，其那苦昏懜。", "僶俛還移步，持疑又省躬。", "慵將疲顇質，漫走倦羸僮。", "季月行當暮，良辰坐歎窮。", "晉悲焚介子，魯願浴沂童。", "燧改鮮妍火，陰繁晻澹桐。", "瑞雲低𢈁𢈁，香雨潤濛濛。", "藥溉分窠數，籬栽備幼沖。", "種莎憐見葉，護筍冀成筒。", "有夢多爲蝶，因蒐定坐熊。", "漂沈隨壞芥，榮茂委蒼穹。", "震動風千變，晴和鶴一沖。", "丁寧搴芳侶，須識未開叢。"]}