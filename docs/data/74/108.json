{"author": "劉叉", "period": "唐", "type": "诗", "title": "修養", "paragraphs": ["損神終日談虛空，不必歸命于胎中。", "我神不西亦不東，煙收雲散何濛濛。", "嘗令體如微微風，綿綿不斷道自沖。", "世人逢一不逢一，一回存想一回出。", "只知一切望一切，不覺一日損一日。", "勸君修真復識真，世上道人多忤人。", "披圖醮錄益亂神，此法那能堅此身。", "心田自有靈地珍，惜哉自有不自親，明真汩沒隨埃塵。"]}