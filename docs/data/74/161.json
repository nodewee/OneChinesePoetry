{"author": "元稹", "period": "唐", "type": "诗", "title": "詶別致用", "paragraphs": ["風行自委順，雲合非有期。", "神哉心相見，無眹安得離。", "我有懇憤志，三十無人知。", "修身不言命，謀道不擇時。", "達則濟億兆，窮亦濟毫氂。", "濟人無大小，誓不空濟私。", "研幾未淳熟，與世忽參差。", "意氣一爲累，猜仍良已隨。", "昨來竄荆蠻，分與平生隳。", "那言返爲遇，獲見心所奇。", "一見肺肝盡，坦然無滯疑。", "感念交契定，淚流如斷縻。", "此交定生死，非爲論盛衰。", "此契宗會極，非爲同路岐。", "君今虎在柙，我亦鷹就羈。", "馴養保性命，安能奮殊姿。", "玉色深不變，井水撓不移。", "相看各年少，未敢深自悲。"]}