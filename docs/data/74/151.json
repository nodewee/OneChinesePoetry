{"author": "元稹", "period": "唐", "type": "诗", "title": "和樂天贈樊著作", "paragraphs": ["君爲著作詩，志激詞且溫。", "璨然光揚者，皆以義烈聞。", "千慮竟一失，冰玉不斷痕。", "謬予頑不肖，列在數子間。", "因君譏史氏，我亦能具陳。", "羲黃眇云遠，載籍無遺文。", "煌煌二帝道，鋪設在典墳。", "堯心惟舜會，因著爲話言。", "臯夔益稷禹，粗得無間然。", "緬然千載後，後聖曰孔宣。", "迥知皇王意，綴書爲百篇。", "是時游夏輩，不敢措舌端。", "信哉作遺訓，職在聖與賢。", "如何至近古，史氏爲閑官。", "但令識字者，竊弄刀筆權。", "由心書曲直，不使當世觀。", "貽之千萬代，疑言相竝傳。", "人人異所見，各各私所偏。", "以是曰褒貶，不如都無焉。", "況乃丈夫志，用捨貴當年。", "顧予有微尚，願以出處論。", "出非利吾已，其出貴道全。", "全道豈虛設，道全當及人。", "全則富與壽，虧則饑與寒。", "遂我一身逸，不如萬物安。", "解懸不澤手，拯溺無折旋。", "神哉伊尹心，可以冠古先。", "其次有獨善，善己不善民。", "天地爲一物，死生爲一源。", "合雜分萬變，忽若風中塵。", "抗哉巢由志，堯舜不可遷。", "捨此二者外，安用名爲賓。", "持謝著書郎，愚不願有云。"]}