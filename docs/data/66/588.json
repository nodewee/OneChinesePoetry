{"author": "陳師道", "period": "宋", "type": "诗", "title": "次韵應物有歎黄樓", "paragraphs": ["一代蘇長公，四海名未已。", "投荒忘歲月，積毀高城壘。", "斯樓亦何與，與人壓復起。", "紛紛徒爾爲，長劍須天倚。", "循分即可久，吾行誰與止。", "邇來賢達人，五十笑百里。", "頼有寇公子，衆毀聞獨美。", "直氣懾狂童，牽聯皆可紀。", "少公作長句，班揚安得擬。", "頗有喜事人，睥睨欲搥毀。", "一朝陵谷變，天語含深旨。", "驚倒樓前人，今朝有行履。"]}