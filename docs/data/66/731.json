{"author": "陳師道", "period": "宋", "type": "诗", "title": "次韵德麟吳越山水", "paragraphs": ["吳山那可說，已覺心耳靜。", "忍事如忍欲，可遏不可騁。", "人生如此耳，黄白滿朝鏡。", "寧懷斗升粟，不理東南艇。", "君從湖上歸，頗說寒事竟。", "沙草柔動色，溪喧魚不定。", "煩君冰玉句，緩作江湖興。", "君詩如靜女，妙絕人所敬。", "不更風雨秋，下有桃李徑。", "試寫孤竹君，名成三絕鄭。"]}