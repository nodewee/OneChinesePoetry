{"author": "陳師道", "period": "宋", "type": "诗", "title": "謝寇十一惠端硯", "paragraphs": ["百工營材先利器，市道居貨如作贅。", "書生活計亦酸寒，斷塼半瓦寧求備。", "端溪四山下龍淵，鬰積中州清淑氣。", "金聲玉骨石爲容，河江屈流雲作使。", "滑如女膚色馬肝，夜半神光際天地。", "諸天散花百神喜，知有聖人當出世。", "沒人投深索千丈，探頷適遭龍伯睡。", "轆轤挽出萬人賀，千歲之藏一朝致。", "琢爲時樣供翰墨，十襲包藏百金貴。", "北行萬里更衆目，寇卿好事不計費。", "南鄰居士卿之孫，豐悴相從不爲異。", "似憐陶瓦磨竈煤，輟贈不減前人志。", "人言寒士莫作事，鬼奪客偷天破碎。", "龜玉韞匵與無同，錦衾還客棄佳惠。", "衆所欲得當有緣，天獨於余可無意。", "敢書細字注魚蟲，要傳華嚴八千偈。"]}