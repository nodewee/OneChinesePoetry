{"author": "陳師道", "period": "宋", "type": "诗", "title": "次韵蘇公西湖徙魚三首  其一", "paragraphs": ["窮秋積雨不破塊，霜落西湖露沙背。", "大魚泥蟠小魚樂，高丘覆杯水如带。", "魚窮不作搖尾憐，公寧忍口不忍鱠。", "脩鱗失水玉參差，晚日搖光金破碎。", "咫尺波濤有生死，安知平陸無灘瀨。", "此身寧供刀几用，著意更須風雨外。", "是間相忘不爲小，濠上之意誰得會。", "枯魚雖泣悔可及，莫待西江與東海。"]}