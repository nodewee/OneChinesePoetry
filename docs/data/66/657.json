{"author": "陳師道", "period": "宋", "type": "诗", "title": "還里", "paragraphs": ["曠士愛吾廬，游子悲故鄉。", "慷慨四方志，老衰但悲傷。", "虛名自成誤，失得略相當。", "暮年還家樂，未覺道路長。", "閭里喜我來，車馬塞康莊。", "爭前借言色，草木亦晶光。", "向來千人聚，一老獨倘佯。", "手開南陽阡，松柏鬰蒼蒼。", "永願守一丘，脫身萬里航。", "平生功名念，倒海浣我腸。", "款段引下澤，斷絃更空觴。", "尚恐北山南，有文移路傍。"]}