{"author": "陳師道", "period": "宋", "type": "诗", "title": "次韵蘇公題歐陽叔弼息齋", "paragraphs": ["行者悲故里，居者愛吾廬。", "生須著錐地，何頼汗牛書。", "丈室八尺牀，稱子閉門居。", "百爲會有還，一足不待餘。", "紛紛幼老間，失得了懸虛。", "客在醉則眠，聽我勿問渠。", "論勝已絕倒，句妙方愁予。", "竹几無留塵，霜畦有餘蔬。", "相從十五年，不爲食有魚。", "時須一俛仰，君可貸蘧篨。"]}