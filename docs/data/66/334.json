{"author": "余幹", "period": "宋", "type": "诗", "title": "次韵天啟戲爲禪句之作", "paragraphs": ["一片木柴投向釜，不是知音色如土。", "道途謾用運三車，根性終然資一雨。", "相逢倘獲個中人，涓滴何辭北馿乳。", "善才童子天質奇，拋官遠遁修行苦。", "果向北山曾遇人，便解捐書尋一語。", "而今脫却七斤衫，相見山山惟作舞。", "秋闈何幸相握手，未厭夜深來叩戶。", "莫愁客至將何待，困有眠牀饑有俎。"]}