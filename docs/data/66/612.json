{"author": "陳師道", "period": "宋", "type": "诗", "title": "別圓澄禪師", "paragraphs": ["法施老人卧不出，呼我取別行問疾。", "摩盤拭筯勸一飽，少待須臾莫蒼猝。", "早年著眼覷文字，萬卷初無一言契。", "多生綺語未經懺，半世虛名足爲累。", "此去它來尚有緣，頭童齒豁恐無年。", "慇懃三請久住世，弊惡可念未可捐。", "平生准擬西行計，老著人間此何意。", "他生佛會見頭陀，知是當年老居士。"]}