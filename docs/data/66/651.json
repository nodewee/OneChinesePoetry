{"author": "陳師道", "period": "宋", "type": "诗", "title": "寄鄧州杜侍郎", "paragraphs": ["南陽老幼如雲屯，連日城東候使君。", "後者排前旁捷出，爭先見面作慇懃。", "六年重來已白髮，一日再見回青春。", "道傍過者怪相問，共言杜母真吾親。", "使君雖老心尚壯，文采風流諸謝上。", "名家從昔杜陵人，盛德于今丈人行。", "我昔卧病老彭城，畫船鳴鼓千里行。", "致書饋奠初未識，丁寧勞苦如平生。", "人言此事今未有，古人中求還得否。", "忘年屈勢不虛辱，公自爲德吾何取。", "菊潭之水甘且潔，潭上秋花照山白。", "請公酌此壽百年，奕奕長爲此邦伯。", "孰先一州後四方，重金疊蓋登廟堂。", "請從今日至雲來，月三十斛輸洛陽。"]}