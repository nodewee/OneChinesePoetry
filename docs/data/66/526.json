{"author": "陳師道", "period": "宋", "type": "诗", "title": "寄晁以道", "paragraphs": ["兩官俱爲鄰，常若千里遠。", "經年不通書，子孰知我懶。", "相期宇宙外，肯復校繁簡。", "我愚亦知此，子意豈不滿。", "子教東方生，自視何益損。", "人言不當價，一錢萬金産。", "須子五千卷，丹筆校黄本。", "子家太史氏，名成南北阮。", "道山鴻雁行，豈惟私門衎。", "功名須老大，四十未爲晚。", "快意會有違，急行寧小緩。", "忽有河山阻，遂恐消息斷。", "我獨不念此，人窮令智短。", "子勿效我慵，書來慰愁眼。"]}