{"author": "陳師道", "period": "宋", "type": "诗", "title": "次韵答秦少章", "paragraphs": ["學詩如學仙，時至骨自換。", "縹緲鴻鵠上，衆目焉能玩。", "子從淮海來，一喙當百難。", "師儒有韓孟，拭目互驚惋。", "老生時在傍，縮手愧顔汗。", "黄公金華伯，莞爾回一眄。", "彼方試子難，疾前不應懦。", "要當攻石堅，切作摶沙散。", "桓璧雖具美，礲錯加璀璨。", "我老不足畏，後生何可慢。"]}