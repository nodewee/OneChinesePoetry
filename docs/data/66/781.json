{"author": "陳師道", "period": "宋", "type": "诗", "title": "送法寶禪師", "paragraphs": ["平生夫鐵脚，道價喧宇宙。", "望禮東南雲，吾今獨何後。", "晚始識其子，瑶林一枝秀。", "初聞飲光笑，復作空生瘦。", "今年退後禪，袖手不肯叉。", "真成菩薩魔，未免化城咎。", "白月懸清光，大鍾得辭扣。", "知止一何勇，隨緣豈無復。", "豐臺兩禪子，三請期一覯。", "翩然挈瓶盂，百里往相就。", "古寺風雨餘，觸目初邂逅。", "夙昔有靜緣，歡然宛如舊。", "教我早自異，業成誰得救。", "世故已備嘗，躊躇復何候。", "鑽火勿停手，時來自渠透。", "慇懃禮白足，吾爲太山溜。"]}