{"author": "賀鑄", "period": "宋", "type": "诗", "title": "答僧訥", "paragraphs": ["唐代衣冠高四姓，天宗之亞滎陽鄭。", "不墜家聲五百年，桂籍相望三葉慶。", "上人猛謝區中緣，破冠投櫛還童顛。", "寸灰已滅五經笥，來入辨才無礙禪。", "我竊官糧衆人後，相逢宛是平生舊。", "一聞南國白頭吟，萬媿西風碧雲陋。", "老鶴終辭雞鶩羣，誰將斷綆絆浮雲。", "它日傳衣度梅嶺，解留何語與將軍。"]}