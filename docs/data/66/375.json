{"author": "陳師道", "period": "宋", "type": "诗", "title": "贈二蘇公", "paragraphs": ["岷峨之山中巴江，桂椒柟櫨楓柞樟。", "青金黄玉丹砂良，獸皮鳥羽不足當。", "異人間出駭四方，嚴王陳李司馬揚。", "一翁二季對相望，奇寶橫道驥伏箱。", "誰其識者有歐陽，大科異等固其常。", "小却盛之白玉堂，典謨頌雅用所長。", "度越周漢登虞唐，千載之下有素王。", "平陳鄭毛視荒荒，後生不作諸老亡。", "文體變化未可量，萬口一律如吃羌。", "妖狐幻人犬陸梁，虎豹却走逢牛羊。", "上帝惠顧祓不祥，天門夜下龍虎章。", "前驅吳回後炎皇，絳旂丹轂朱冠裳。", "從以甲胄萬鬼行，乘風縱燎無留藏。", "天高地下日月光，授公以柄扶病傷。", "士如稻苗待公秧，臨流不渡公爲航。", "如大醫王治膏肓，外證已解中尚彊。", "探囊一試黄昏湯，一洗十年新學腸。", "老生塞口不敢嘗，向來狂殺今尚狂，請公別試囊中方。"]}