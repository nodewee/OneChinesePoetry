{"author": "陳師道", "period": "宋", "type": "诗", "title": "送叔弼寄秦張", "paragraphs": ["廬陵四公子，吾及識其半。", "叔也英達人，平易亦精悍。", "於時吾始壯，敗壁不塗墁。", "孤身客東都，轉食諸公館。", "時來扣君門，百過不留難。", "傾心倒囊笈，燕語徹昏旦。", "磬折晚爲親，少得而多患。", "相過汝潁上，歲月不勝難。", "君才得公餘，十日而千萬。", "舌端懸日月，筆下來江漢。", "此行不尋常，談者方一貫。", "逸足寧小試，寶刀當立斷。", "用意不崎嶇，欲得忘挾彈。", "卧念平生親，稍作春冰泮。", "因聲督張秦，書來不應緩。"]}