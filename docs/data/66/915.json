{"author": "陳師道", "period": "宋", "type": "诗", "title": "五子相送至湖陵", "paragraphs": ["中年患別多作別，早日諱窮常得窮。", "勿云一水四十里，衣冠塞郭何人同。", "周生子病輟身出，劉子遠來今幾日。", "石家仲叔好少年，頗能厭俗從吾律。", "魏君不獨相從早，自君之來吾却掃。", "歲月磨人孰能久，反覆看渠難得好。", "湖陵古城風日寒，情義乃知生別難。", "高懷已爲故人盡，交道應留後代看。"]}