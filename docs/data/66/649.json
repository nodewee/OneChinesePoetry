{"author": "陳師道", "period": "宋", "type": "诗", "title": "寒夜有懷晁無斁", "paragraphs": ["同好共城郭，十日不一顧。", "人事雖好乖，吾生亦多忤。", "闔門對妻子，歲月不可度。", "閉目寧用遮，停杯仍下筯。", "獨無區中緣，永懷巖下趣。", "平生三徑資，安得一朝具。", "萬里初歷塊，前驅告曛暮。", "懷歸屬有思，棄世不待怒。", "老境厭逶遲，人情費將護。", "向來張長公，吾亦從茲去。", "燈花頻作喜，月色正可步。", "預恐何水曹，明朝有新句。"]}