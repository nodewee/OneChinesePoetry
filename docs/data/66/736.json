{"author": "陳師道", "period": "宋", "type": "诗", "title": "次韵蘇公竹間亭小飲", "paragraphs": ["自昔有遺韵，小飲不盡觴。", "坐待竹間月，奈此雲影長。", "起行林下路，散策踰平崗。", "破眼一枝春，著意千葉黄。", "暄寒會有分，蜂蝶來無央。", "鳥語带餘寒，竹風回妙香。", "緬想兩公子，作惡變清凉。", "誰憐塵沙底，疲馬踏朝陽。", "斯人班馬後，如圭復如璋。", "相逢了無得，佳處每難忘。"]}