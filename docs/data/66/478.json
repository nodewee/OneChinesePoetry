{"author": "陳師道", "period": "宋", "type": "诗", "title": "送路糾歸老丹陽", "paragraphs": ["身退不待年，意足不待餘。", "寧聞有餘論，但問我何如。", "才名四十年，盛氣蓋諸儒。", "獨無金水力，竟與蛙黽俱。", "晚爲府中掾，直前不趑趄。", "曾何愧俯仰，頗亦困囁嚅。", "有粟尚可糊，有酒尚可娛。", "一朝脫章綬，用意不躊躇。", "富貴亦何有，惜君寧挽裾。", "人生一世間，誰得還其軀。", "謝公江海人，此計竟亦疏。", "千金一大錢，兩子雙明珠。", "妙語發幽光，東坡爲欷歔。", "不知兩疏去，能亦有此無。", "聊爲三徑資，從子並門居。"]}