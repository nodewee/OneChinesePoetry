{"author": "陳師道", "period": "宋", "type": "诗", "title": "答魏衍黄預勉余作詩", "paragraphs": ["我詩淺短子貢牆，衆目俯視無留藏。", "句中有眼黄別駕，洗滌煩熱生清凉。", "人言我語勝黄語，扶豎夜燎齊朝光。", "三年不見萬里外，安得奮身置汝傍。", "邇來諸子復秀發，曾未幾見加端章。", "剩欲摧藏讓頭角，豈是有意羣兒傷。", "於人無怨我何憾，愛者尚衆猶吾鄉。", "平生不自解嘲誚，禍來亦復非周防。", "我衰氣索不自振，正頼好語能恢張。", "詩家小魏新有聲，舊傳秀句西里黄。", "後生學行闕師友，臨路不進空回遑。", "看君事業青雲上，聽渠螟𧎬生膏肓。"]}