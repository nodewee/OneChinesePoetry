{"author": "陳師道", "period": "宋", "type": "诗", "title": "與魏衍寇國寶田從先二姪分韵得坐字", "paragraphs": ["將老蒙誤恩，受弔不受賀。", "欲起尚遲回，積閑習成惰。", "向來二三子，相與守寒餓。", "一日不可無，三歲安得過。", "是時秋益高，夜永月初破。", "漏鼓已再更，坐者餘幾箇。", "酒薄多可强，談勝堅莫破。", "簷昏讀字細，林缺瞻星大。", "吳吟未至慢，楚語不假些。", "懷遠已屢歎，論昔先急唾。", "身世喜相違，真成螘旋磨。", "平生陳孟公，歲晚不驚坐。"]}