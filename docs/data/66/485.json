{"author": "陳師道", "period": "宋", "type": "诗", "title": "贈張文潛", "paragraphs": ["張侯便然腹如鼓，饑雷收聲酒如雨。", "讀書不計有餘處，尚著我輩千百許。", "翻湖倒海不作難，將軍百戰富善賈。", "弟子不必不如師，欲知其人視其主。", "秋來待試丞相府，穀馬礪兵吾甚武。", "商周不敵聞其語，一戰而霸在此舉。", "百年富貴要自取，人將公卿還爾汝，德如墨君誰敢侮。"]}