{"author": "陳師道", "period": "宋", "type": "诗", "title": "和蘇公洞庭春色", "paragraphs": ["洞庭千木奴，寸絲不挂手。", "來輸步兵厨，釀作青田酒。", "王家玉東西，未覺歲華走。", "方從羅浮山，已作南陽壽。", "還將甕頭春，慰子雪入牖。", "我方縛禪律，一舉煩屢嗅。", "東坡酒中仙，醉墨粲星斗。", "詩成以屬我，千金須弊帚。", "何曾樽俎間，著客面黧黝。", "定須笑美人，蘸甲不濡口。"]}