{"author": "陳師道", "period": "宋", "type": "诗", "title": "贈魯直", "paragraphs": ["相逢不用蚤，論交宜晚歲。", "平生易諸公，斯人真可畏。", "見之三伏中，凜凜有寒意。", "名下今有人，胸中本無事。", "神物護詩書，星斗見光氣。", "惜無千人力，負此萬乘器。", "生前一樽酒，撥棄獨何易。", "我亦奉齋戒，妻子以爲累。", "子如雙井茶，衆口願其嘗。", "顧我如麥飯，猶足填饑腸。", "陳詩傳筆意，願立弟子行。", "何以報嘉惠，江湖永相忘。"]}