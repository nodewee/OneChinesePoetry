{"author": "陳師道", "period": "宋", "type": "诗", "title": "和黄預久雨", "paragraphs": ["甲子仍逢夏，連朝雨脚垂。", "黑雲玄甲駐，鐵騎冷官馳。", "映日還蒙霧，懸麻却散絲。", "頹牆通犬豕，破柱出蛟螭。", "野潤風光秀，凉生枕席宜。", "撥雲開日月，噀水出虹蜺。", "貧可留須睫，恩當記扊扅。", "蒼頭行冒雨，赤脚出衝泥。", "詩好聲生吻，書工手著胝。", "衰年得佳句，懷抱頓能移。"]}