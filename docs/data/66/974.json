{"author": "陳師道", "period": "宋", "type": "诗", "title": "和鮮于大受崇先觀餞別曾元中", "paragraphs": ["此別未爲遠，兩都東西州。", "情親有乖隔，江湖成阻脩。", "脫塵度翠密，徐行當尋幽。", "各有惜別懷，共此一日留。", "意合豈待約，酒盡不更求。", "闕詞固未可，忍手亦何猶。", "坐有黄冠師，未解逍遥遊。", "興來我與共，醉罷君當休。", "僧房火可親，此樂行且謀。", "萬事自糾紛，高懷元一丘。"]}