{"author": "范成大", "period": "宋", "type": "诗", "title": "東山渡湖", "paragraphs": ["渡船帆飽如張弓，倏忽世界寒浺瀜。", "堪輿無垠日夜汎，浩浩元氣蓬蓬風。", "湖光日色不可辨，但見水精火齊合集成虛空。", "波臣川后敬愛客，約束祕怪驅魚龍。", "大千總作大圓鏡，光中飛度迷西東。", "蒼茫一身無四壁，八方上下惟孤篷。", "毛仙出迎笑相問，何乃自苦荒寒中。", "吾生蓋頭乏片瓦，到處漂搖稱寓公。", "猶嫌塵土礙人眼，茲遊勝絕餘難同。", "九衢車馬恍昨夢，付與一笑隨飛鴻。"]}