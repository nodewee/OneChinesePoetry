{"author": "陳師道", "period": "宋", "type": "诗", "title": "平翠閣", "paragraphs": ["我家山水間，耳目厭華麗。", "聞道浙西山，經年通夢寐。", "從爲遠游客，忘却歸來計。", "欲買湖上田，謝絕人間世。", "湖山多變態，橫斜光景異。", "隨山轉朱閣，臨顧窮幽邃。", "惟有宣公樓，浮空堆亂翠。", "疑是水仙人，臨牆露高髻。", "道人迹愛山，朝昏閱終歲。", "最愛煙雨中，半掩青羅袂。", "我來悲歲晚，風霜掃昏翳。", "不見嶺頭雲，未盡登臨意。"]}