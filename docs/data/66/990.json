{"author": "陳師道", "period": "宋", "type": "诗", "title": "題明發高軒過圖", "paragraphs": ["滕王蛺蝶江都馬，一紙千金不當價。", "異才天縱非力能，畫工不是甘爲下。", "今代風流數大年，含毫落筆開山川。", "忽忘朽老壓塵底，却怪鳬鴻墮目前。", "爾來八二復秀出，萬里河山才咫尺。", "眼邊安得有突兀，復似天地初開闢。", "明窗寫出高軒過，便逐愈湜聞吟哦。", "晚知書畫真有益，却悔歲月來無多。", "官禁修嚴斷過訪，時於僻寺逢稅鞅。", "秀潤如行琮璧間，清明似引星辰上。", "憂悲愉怢百不平，河擘太華東南傾。", "平生秀句寰區滿，拾掇餘棄成丹青。", "平湖遠嶺開精神，斗覺文字生清新。", "未許二豪今角立，要知旁有衛夫人。"]}