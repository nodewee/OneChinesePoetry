{"author": "陳師道", "period": "宋", "type": "诗", "title": "寄邢和叔", "paragraphs": ["昔作梁宋游，幽憂廢朝昏。", "閉門無往還，不厭兒女喧。", "隔牆聞剝啄，暮夜誰扣門。", "知是邢夫子，低回過高軒。", "願爲布衣交，不顧年德尊。", "匆匆立談罷，又見東南奔。", "江湖多病後，僅免餉魚黿。", "久廢數行書，因人問寒暄。", "但愛孤山西，松筠數家村。", "便欲築居室，插秧仍灌園。", "生前不自愛，身後何足論。", "草玄笑揚雄，贊易悲虞翻。", "文章徒自苦，紙筆莫更存。", "却尋南郭老，隠几學忘言。", "他日宦游客，誤入桃花源。", "葦間見漁父，誰識王公孫。"]}