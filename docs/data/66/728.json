{"author": "陳師道", "period": "宋", "type": "诗", "title": "次韵蘇公獨酌試藥玉滑盞", "paragraphs": ["僊人棄餘糧，玉色已可欺。", "小試換骨方，價重十冰磁。", "灌以長白虹，渺若江海瀰。", "浮之端不惡，舉者亦何辭。", "但愧聞道晚，早從雁門師。", "律部無明文，可復時中之。", "汝陽佳少年，三斗出六奇。", "家有持盃手，兩好當一施。", "風吹酒面仄，月度杯心遲。", "百年容有命，一笑更須時。"]}