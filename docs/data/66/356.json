{"author": "何去非", "period": "宋", "type": "诗", "title": "次韵和翟公巽猩猩毛筆", "paragraphs": ["貌妍足巧語，軀惡招歋歈。", "賦形具人獸，寧脫荆榛居。", "肉嘗登俎鼎，餉餽傳甘腴。", "失計墮醉鄉，顛躓無與扶。", "柔毫傳束縛，航海歸仙癯。", "浴質逸少池，摛藻知章湖。", "殺身固有用，賦芧從衆狙。", "坐令宣城工，無復誇栗鬚。", "文房甲四寶，萬兔慚蒙膚。", "數管友十年，閉門賦三都。", "之子信豪邁，嗜學每致劬。", "未冠游膠庠，已推經行儒。", "蓬山天祿閣，崢嶸凌碧虛。", "期予早登躡，同舍校魯魚。"]}