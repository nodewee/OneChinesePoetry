{"author": "陳師道", "period": "宋", "type": "诗", "title": "送外舅郭大夫槩西川提點刑獄", "paragraphs": ["丈人東南來，復作西南去。", "連年萬里別，更覺貧賤苦。", "王事有期程，親年當喜懼。", "畏與妻子別，已復迫曛暮。", "何者最可憐，兒生未知父。", "盜賊非人情，蠻夷正狼顧。", "功名何用多，莫作分外慮。", "萬里早歸來，九折慎馳騖。", "嫁女不離家，生男已當戶。", "曲逆老不侯，知人公豈誤。"]}