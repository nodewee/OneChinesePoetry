{"author": "陳師道", "period": "宋", "type": "诗", "title": "咸平讀書堂", "paragraphs": ["昔人三百篇，善世已有余。", "後生守章句，不足供囁嚅。", "一登吏部選，筆硯隨掃除。", "閉閤畫眉嫵，隔屋聞歌呼。", "奉公用漢律，寧復要詩書。", "俛首出跨下，枉此七尺軀。", "今代陶朱公，不作大梁屠。", "計然特未用，意得輕全吳。", "爲邦得畿縣，政密自計疏。", "寧書下下考，不奉急急符。", "用意簿領外，築室課典謨。", "平生五千卷，還舍不問塗。", "近事更漢唐，稍以詩自娛。", "復作無事飲，醉卧擁青奴。", "桃李春事繁，軒窗晝景舒。", "鳴屋鳩渴雨，窺簾燕哺鶵。", "休吏散篇帙，風篁獻笙竽。", "听然一啟齒，斯民免爲魚。"]}