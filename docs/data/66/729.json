{"author": "陳師道", "period": "宋", "type": "诗", "title": "次韵德麟植檜", "paragraphs": ["種木待成材，聊爲十年事。", "日中趨百里，寧問萬牛費。", "植檜三尺强，已有凌雲氣。", "生世能幾何，擬作千歲計。", "衆人笑拍手，君子用其意。", "蕭蕭孤竹君，忘言理相契。", "名以金石交，椿楊豈奴婢。", "緬懷萬仞顛，千丈蔚蒼翠。", "蟠根泉石底，用意霜雪外。", "寧須大厦才，坐待斧斤至。", "散爲風雨聲，密作牛馬蔽。"]}