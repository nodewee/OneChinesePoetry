{"author": "陳師道", "period": "宋", "type": "诗", "title": "贈趙奉議", "paragraphs": ["爲惠不必廣，但問與者誰。", "受施何用多，名義以爲資。", "平生師友間，四海參寥師。", "一窮無四壁，百代有千詩。", "再逐越淮江，三年魯中歸。", "初無贊公色，不異浄名衣。", "才如得風鷁，已復觸藩羝。", "路貧誰肯憐，語妙君所知。", "我往立談間，欻若白受緇。", "迺知仁者聽，不待辛苦詞。", "趙侯名教士，勁氣噴長蜺。", "論吐天下公，而合吾所私。", "明窗弄文墨，妍語含英姿。", "要與識者論，且避羣兒癡。", "舊好無新功，終年此交綏。", "未須堅百戰，當即建降旗。"]}