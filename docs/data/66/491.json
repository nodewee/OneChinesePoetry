{"author": "陳師道", "period": "宋", "type": "诗", "title": "觀兖文忠公家六一堂圖書", "paragraphs": ["生世何用早，我已後此翁。", "頗識門下士，略已聞其風。", "中年見二子，已復歲一終。", "呼我過其廬，所得非所蒙。", "先朝羣玉殿，冠佩環羣公。", "神文煥王度，喜色見天容。", "御榻誰復登，帝書元自工。", "黄絹兩大字，一覽涕無從。", "似欲託其子，天意人與同。", "曆數况有歸，敢有貪天功。", "集古一千卷，明明並羣雄。", "誰爲第一手，未有百世公。", "廟器刻科斗，寶樽蟠華蟲。", "緬懷弁服士，酬獻鳴瑽瑢。", "插架一萬軸，遺子以固窮。", "素琴久絕絃，棋酒頗闕供。", "向來一瓣香，敬爲曾南豐。", "世雖嫡孫行，名在惡子中。", "斯人日已遠，千歲幸一逢。", "吾老不可待，草露濕寒蛩。"]}