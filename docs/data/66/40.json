{"author": "范成大", "period": "宋", "type": "诗", "title": "嘲蚊四十韻", "paragraphs": ["暑魃方肆行，羽孽亦厲習。", "肖翹極么魔，坱圠累闢翕。", "濕生同糞蝎，腐化類宵熠。", "初來閙郭郛，少進亙原隰。", "嚶如蠅聲薨，聚若螽羽揖。", "俄爲殷雷鬨，遂作密霰集。", "口銜鋼針鋒，力洞衲衣襲。", "啾聲先計議，著肉便噓吸。", "立豹猶未定，卓錐已深入。", "血隨姑嘬升，勢甚轆轤汲。", "沉酣尻益高，飽滿腹漸急。", "晶晶紫蟹眼，滴滴紅飯粒。", "拂掠倦體煩，爬搔瘁肌澀。", "捄東不虞西，擒一已竄十。", "新瘢蓓蕾漲，宿暈斑斕浥。", "竟夜眠展轉，連牀歎於悒。", "云何人戚欣，乃係汝張歙。", "驅以葵扇風，熏以艾煙濕。", "檠長鎮藏遮，帳隙亟補葺。", "火攻憚穢臭，手拍嫌腥汁。", "伏翼佐掃除，網蛛助收拾。", "薄暮洶交攻，大明訌未戢。", "牛革厚逾氈，鱟介銛勝鈒。", "遭汝若欲困，嗟人何以給。", "夏蟲雖衆多，罪性相百什。", "蜂蠆豈房櫳，蟣蝨但褌褶。", "羊羶蟻登俎，驥逸蝱附馽。", "蠓惟舞醯甕，蟫止祟書袠。", "蚤爲鵂所撮，蠅亦虎能執。", "彼愆可貰死，汝罪當獻級。", "凉飆倏然至，醜類殆哉岌。", "一吹嘴吻破，再鼓翅翎縶。", "三千蹀頡利，百萬走尋邑。", "快哉六合內，蔑有一塵立。", "虛空既清凉，家巷得寧輯。", "雞窗夜可誦，蛩機曉猶織。", "雨簾繡浪卷，風燭淚珠泣。", "客來添羽觴，人靜拂塵笈。", "恍還神明觀，似啟坏戶蟄。", "消長誰使然，智力詎能及。"]}