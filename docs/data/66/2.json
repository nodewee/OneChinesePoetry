{"author": "范成大", "period": "宋", "type": "诗", "title": "華山寺", "paragraphs": ["五湖西岸孤絕處，旃檀大士來同住。", "性空真水徧清凉，隨緣出現無方所。", "蒙泉新潔鑑泉明，瀹茗羹藜甘似乳。", "何須苦問蓮開未，桂子菖花了今古。", "三翁綵筆照青霞，從此他山都不數。", "我今閒行作閒客，暫借雲窗解包具。", "魂清骨冷不成眠，徹曉跏趺聽粥鼓。", "脚力有餘西塢盡，明日灣頭更鳴櫓。", "却上東山喚德雲，別峰應在銀濤許。"]}