{"author": "陳師道", "period": "宋", "type": "诗", "title": "送魏衍移沛", "paragraphs": ["積雨斷行路，重江未安流。", "胡爲冒艱險，迫此米帛謀。", "歲晏風作橫，未寬爲子憂。", "卒然託異縣，所得如所求。", "主人如古人，待士禮亦優。", "人情樂新知，豈不懷舊丘。", "我貧無四壁，愛爾胡能留。", "子也尚不容，吾代諸公羞。", "勿云百里遠，已作千山愁。", "念子捨我去，誰復從我遊。", "諸石吾未識，因子卜可不。", "能此已可尚，終焉致綢繆。"]}