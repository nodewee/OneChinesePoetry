{"author": "陳師道", "period": "宋", "type": "诗", "title": "次韵蘇公涉潁", "paragraphs": ["衝風不成寒，脫木還自奇。", "坐看白日晚，起行清潁湄。", "三穴未爲得，一舟不作癡。", "路暗鳥遺音，江清魚弄姿。", "宇定怪物變，意行覺舟遲。", "公與兩公子，妙語含風漪。", "但怪笑談劇，莫知賓主誰。", "得句未肯吐，鬰鬰見睫眉。", "相從能幾何，行樂當及茲。", "生忍自作難，百憂間一嬉。", "時尋赤眼老，不探黄口兒。", "解公頭上巾，一洗七年緇。", "至潔而納汙，此水真吾師。", "須公曉二子，人自窮非詩。"]}