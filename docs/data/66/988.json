{"author": "陳師道", "period": "宋", "type": "诗", "title": "和謝公定觀秘閣文與可枯木", "paragraphs": ["斯人不復有，累世或可期。", "每於丹青裏，一見如平時。", "壞障塵得入，慘澹令人悲。", "墨色落欲盡，嚴顔終不移。", "朽老莫使年，石心烏銅皮。", "念此猶少作，未盡冰霰姿。", "北枝把異鵲，意定了不疑。", "惜哉不得語，胸次幾興衰。", "一爲要貴役，可復辭畫師。", "隠奧雖可惜，塗抹復見遺。", "謝侯名家子，感慨形苦詞。", "豈惟語畫工，勁特頗似之。", "何當補諫列，一吐胸中奇。"]}