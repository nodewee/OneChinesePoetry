{"author": "陳師道", "period": "宋", "type": "诗", "title": "次韵蘇公西湖徙魚三首  其三", "paragraphs": ["詩成筆落驥歷塊，不用安西題紙背。", "小家厚歛四壁立，拆東補西裳作带。", "堂下觳觫牛何罪，太山之陽人作鱠。", "同生異趣有如此，缾懸瓽間終一碎。", "流水長者今公是，雨花散亂投金瀨。", "人言充庖須此輩，慈觀更須容度外。", "賜牆及肩人得視，公才槃槃一都會。", "有憐其窮與不朽，我亦牽聯書玉海。"]}