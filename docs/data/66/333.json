{"author": "余幹", "period": "宋", "type": "诗", "title": "和曹子方呈鄧張晁蔡", "paragraphs": ["可畏日輪如赤釜，頼有羣仙司下土。", "稍從寥廓湧濃雲，旋向塵埃洒甘雨。", "松蘿既女更施澤，山木欲童俄得乳。", "馬牛暫息要途勞，魚鼈頓舒炎海苦。", "野鸛那虛屋上鳴，穴狸不繆山中語。", "清風豈假白羽搖，輕汗寧沾翠綃舞。", "已憐爽氣滿襟袖，更喜餘霞照庭戶。", "後朝便足閱英才，爲指帡幪設千俎。"]}