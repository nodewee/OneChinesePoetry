{"author": "陳師道", "period": "宋", "type": "诗", "title": "古墨行", "paragraphs": ["秦郎百好俱第一，烏丸如漆姿如石。", "巧作松身與鏡面，借美於外非良質。", "潘翁拜跪摩老眼，一生再見三歎息。", "了知至鑒無遁形，王家舊物秦家得。", "君今所有亦其亞，伯仲小低猶子姪。", "黄金白璧孰不有，古錦句囊聊可敵。", "睿思殿裏春夜半，燈火闌殘歌舞散。", "自書細字答邊臣，萬里風塵入長算。", "初聞橋山送弓劍，寧知玉碗人間見。", "夜光炎炎衝斗牛，會有太史占星變。", "人生尤物不必有，時一過目驚老醜。", "念子何忍遽磨研，少待須臾圖不朽。", "明窗浄几風日暖，有愁萬斛才八斗。", "徑須脫帽管城公，小試玉堂揮翰手。"]}