{"author": "陳師道", "period": "宋", "type": "诗", "title": "寄滕縣李奉議", "paragraphs": ["滕大夫伯陽父孫，烹小鮮治大國原。", "一得何用五千言，弛災决獄人不冤。", "盛氣走訟畏討論，終歲斂吏不到門。", "子弟無頼皆西奔，外吏畏懼過乃尊。", "踵門父老如雲屯，拊髀跳踉走兒孫。", "絳幡翠節歌唄喧，畫盆戴頂煙如焚。", "繡褾綵軸箱帕繁，曲躬叉手前致言。", "畜眼未見耳不聞，暮年何以答此恩，請誦華嚴壽我君。"]}