{"author": "陳師道", "period": "宋", "type": "诗", "title": "贈知命", "paragraphs": ["黑頭居士元方弟，不肯作公稱法嗣。", "外人怪笑那得知，他日靈山親授記。", "學詩初學杜少陵，學書不學王右軍。", "黄塵扶杖笑鄰女，白衫騎馿驚市人。", "靜中作業此何因，醉裏逃禪却甚真。", "顧我無錢呼畢曜，有人載酒尋子雲。", "君家魯直不解事，愛作文章可人意。", "一人可以窮一家，怪君又以才爲累。", "請將飲酒換吟詩，酒不窮人能引睡。", "不須無事與多愁，老不欲醒惟欲醉。"]}