{"author": "陳師道", "period": "宋", "type": "诗", "title": "石氏畫苑", "paragraphs": ["卒行無好步，事忙不草書。", "能事不促迫，快手多麤疏。", "君看荷葦槲葉扇，崔家仲叔三人俱。", "掃除事物費歲月，收定神氣忘形軀。", "恍然有得奪天巧，衰顔生態能相如。", "市師信手無贏餘，一日畫出東封圖。", "眼前百口怪神速，背後千指爭邪𣤔。", "君家畫苑傾東都，錦囊玉軸行盈車。", "補完破碎收亡逋，欲得不計有與無。", "問君此病何當祛，君言無事聊自娛。", "世間何事非迷途，挾策未必賢樗蒲。", "苑中最愛文與蘇，情親不獨生同閭。", "自謂知子誰如余，叔也不癡回不愚。", "憐君用意常勤劬，揮毫灑墨填空虛。", "風梢雨葉出新意，老樹僵立何年枯。", "我生百事不留意，外物不足煩敺除。", "翰墨纔能記名字，模臨寫貌無工夫。", "見溺不救危不扶，獨無一物充庖厨。", "看君髮漆顔丹朱，意氣健如生馬駒。", "逢人不信六十餘，郁然一莖無白鬚。", "呂翁落寞起釣屠，南山四老東宮須。", "人生晚達有如此，應笑虞翻早著書。"]}