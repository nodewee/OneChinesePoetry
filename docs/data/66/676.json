{"author": "陳師道", "period": "宋", "type": "诗", "title": "和黄預感秋", "paragraphs": ["宿雲護朝霜，秋陽佐殘暑。", "蠅癡驅復來，汗下拭莫禦。", "庭梧自黄隕，風過成夜語。", "幸是可憐生，胡然遽如許。", "黄生多新詩，如盆繭抽緒。", "唱高難欵乃，雋永得㕮咀。", "意合無古今，投闇有迎拒。", "名成弟子韓，價重先生楮。", "向來得斯人，孰謂余齟齬。", "晚炊鄰僧米，晝拾狙公芧。", "甘酸皆適口，霜黄未登俎。", "門有曲逆車，謗甚北山女。", "寧爲溝中斷，不作太倉鼠。", "老退無好懷，續明然兩炬。", "搔首不成眠，寒蛩促機杼。"]}