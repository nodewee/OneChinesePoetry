{"author": "賀鑄", "period": "宋", "type": "诗", "title": "九日雨中作", "paragraphs": ["九夏赤旱百井枯，三秋積雨釜生魚。", "淩高徑醉不易圖，問底黄葉今有無。", "願致皎白來庭除，昏瞳爛卷勤卷舒。", "管中一班聊自娛，未羨北里鳴笙竽。", "少日用壯膽力麤，六鼇可取負而趨。", "誰謂衰遲百病餘，雀鼠入屋不受驅。", "長鋏長鋏歸來乎，泥深沒脛行無車。", "咄嗟蠟屐非雙鳬，安得翩然過故都。"]}