{"author": "陳師道", "period": "宋", "type": "诗", "title": "同道士錢泠然尋澗水源", "paragraphs": ["曉領黄冠子，步尋東澗源。", "拖筇探清淺，垂手弄潺湲。", "岸閣殘花片，槎留舊漲痕。", "鳳潛丹穴邃，龍卧古潭渾。", "脩竹青垂蔭，長蘿翠可捫。", "忽驚穿藥圃，不覺到雲根。", "嶝外看飛鳥，崖邊見飲猿。", "援琴寫山水，布席坐蘭蓀。", "白石支棋局，青沙藉酒尊。", "醉歌歸路穩，洞口月黄昏。"]}