{"author": "陳師道", "period": "宋", "type": "诗", "title": "次韵蘇公勸酒與詩", "paragraphs": ["五士三不同，煩公以詩訴。", "强酒古所辭，妙語神其吐。", "自念每累人，舉扇毋我汙。", "復使兩歐陽，縮手不分付。", "平生西方社，努力須自度。", "不憂龜九頭，肯畏語一誤。", "頓悟而漸修，從此辭世故。", "公看萬金産，寧能一朝具。", "兩生文章家，夙記鳴蟬賦。", "請公堅城壘，兵來後無數。"]}