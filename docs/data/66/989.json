{"author": "陳師道", "period": "宋", "type": "诗", "title": "題畫李白真", "paragraphs": ["君不見浣花老翁醉騎馿，熊兒捉轡驥子扶。", "金華仙伯哦七字，好事不復千金模。", "青蓮居士亦其亞，斗酒百篇天所借。", "英姿秀骨尚可似，逸氣高懷那得畫。", "周郎韵勝筆有神，解衣磅礴未必真。", "一朝寫此英妙質，似悔只識如花人。", "醉色欲盡玉色起，分明尚带金井水。", "烏紗白紵真天人，不用更著山巖裏。", "平生潦倒飽丘園，禁省不識將軍尊。", "袖手猶懷脫靴氣，豈是從來骨相屯。", "仰視雲空鴻鵠舉，眼前紛紛那得顧。", "是非榮辱不到處，只恐朝來有新句。", "勿言身後不要名，尚得吳侯費百金。", "江西勝士與長吟，後來不憂身陸沉。"]}