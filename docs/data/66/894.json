{"author": "陳師道", "period": "宋", "type": "诗", "title": "謝孫奉職惠胡德墨", "paragraphs": ["奚李風流盡，法傳外諸孫。", "常山陳贍子，懷抱自高攑。", "孰云勝潘翁，惟眉山公言。", "四海未盡試，一變歸九原。", "胡郎少年子，外家典刑存。", "一點落髹漆，重價壓璵璠。", "孫侯磊落人，情義久益惇。", "解囊贈玄圭，孰知師白猿。", "我資不解書，下筆輒自喛。", "良寶不受辱，默默面稱冤。"]}