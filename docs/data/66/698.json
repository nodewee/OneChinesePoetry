{"author": "陳師道", "period": "宋", "type": "诗", "title": "和黄充實春盡游南山", "paragraphs": ["逐勝闕勇功，餞春無少色。", "出門欲何向，坂丸隨所擊。", "百年餘幾何，十步復一息。", "同來二三子，楚楚頗脩飾。", "行前强老夫，徑捷疲峻陟。", "山門開煙霏，禪房閉岑寂。", "口燥沾茗椀，久厄此爲德。", "逐日下西山，草路荒不識。", "回溪轉鉤曲，門徑入繩直。", "故人喜領客，內愧積腹臆。", "所來爲親舊，掃除稱寥閴。", "疾風無末勢，過雨有餘瀝。", "高花初欲然，平荷已如拭。", "因君感衰盛，醜好移頃刻。", "交新厭區區，話舊聽歷歷。", "談間十一二，四座已傾側。", "茅屋漏風霜，山田带沙礫。", "尚能哀此老，舉手觸四塞。", "君如澗底松，超拔出天壁。", "學詩有新功，黄魏共推激。"]}