{"author": "陳師道", "period": "宋", "type": "诗", "title": "山口阻風", "paragraphs": ["夕風朝未回，來雲去爲雨。", "繫舟直山口，天意遽如許。", "濤風兩方鬭，丘原莫當怒。", "兩山爲俯仰，一鳥不得度。", "臨深負高枕，偷生寧得所。", "歷歷數過帆，當塗氣如虎。", "快意亦適然，淹泊豈吾取。", "泝洄更去留，未易相爾汝。", "行登東山顛，壯觀前未睹。", "九澤不滿眼，五丈才一縷。", "茲山昔誰游，巨野傳自古。", "菰魚無凶年，末利猶不禦。", "荷隩活萬人，梨埒視千戶。", "東方富絲麻，小市藏百賈。", "連檣自南北，行談雜秦楚。", "向晚風力微，湖清魚可數。", "空倉鳥烏樂，外舍窗扉語。", "身非天下惜，家無十金聚。", "欲留盜賊迫，欲去波濤怒。", "兩者爾何從，一死吾未與。"]}