{"author": "陳師道", "period": "宋", "type": "诗", "title": "和魏衍元夜同登黄樓", "paragraphs": ["車馬競清夜，人物秀三楚。", "登臨得免俗，茲樓豈時睹。", "同來兩稚子，冠者亦四五。", "落落俱可人，頗亦厭歌鼓。", "山月出未高，潛鱗動寒浦。", "檣燈接疏星，奪目粲不數。", "魏侯轉物手，百好趨就敘。", "得句未肯吐，秀氣出眉宇。", "水浄納行影，山空答脩語。", "夜氣稍侵肌，鳥駭去其侶。", "清游豈有極，喜事戒多取。", "投靜未免喧，于今豈非古。", "永懷寂寞人，南北忘在所。", "橫嶺限魚鳥，作書欲誰與。", "情生文自哀，意動足復佇。", "憑檻共一默，望舒已侵午。"]}