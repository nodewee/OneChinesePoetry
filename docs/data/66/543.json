{"author": "陳師道", "period": "宋", "type": "诗", "title": "次韵寄答晁無咎", "paragraphs": ["西湖欲雨厨煙滿，風葉倒囊雲覆碗。", "望湖樓上白頭人，獨倚欄干誰肯伴。", "獨有詩人記病身，清風千里寄行塵。", "豪華信有回天力，驚開桃李閑新春。", "往事不回如過雨，醉夢恍然忘惡語。", "人生如幻此何尤，未信黄金貴於土。", "愛子千篇頃刻成，借將胸腹詫吳人。", "吟哦怪有芳鮮氣，却被湖山識姓名。", "文章廢退知難强，身外虛華本無望。", "何曾臨水惜芒鞋，却解逢人拈拄杖。", "眼根清浄塵不留，登伽過盡不回頭。", "家在中原歸未得，江淮斷道無行舟。", "兩山相逢翻手疾，欲謀一笑寧無日。", "却慚懷朴似周人，祇可聞名不須識。"]}