{"author": "陳師道", "period": "宋", "type": "诗", "title": "寄晁載之兄弟", "paragraphs": ["人言婚宦情欲本，我始求脫君已半。", "孰知一世如一夢，在夢而覺寧待旦。", "寒簷凍雨作秋聲，冷屋風燈挑不明。", "樽前已作十年語，後會未期吾屢驚。", "一聞七字心已識，鈎章棘句天與力。", "念子方壯我已衰，不見參天二千尺。", "季也亦有詩百篇，叔子擬度驊騮前。", "端能過我三冬學，可復參儂一味禪。"]}