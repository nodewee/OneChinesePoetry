{"author": "陳師道", "period": "宋", "type": "诗", "title": "寄參寥", "paragraphs": ["平生西方願，擺落區中緣。", "惟於世外人，相從可忘年。", "道人贊公徒，相識幾生前。", "早作步兵語，晚參雲門禪。", "捨策孤山下，一室頗蕭然。", "林昏出幽磬，竹杪橫疏煙。", "昨日寄書至，坐想參寥泉。", "此泉如此公，遇物作清妍。", "一別今幾時，綠首成白顛。", "子亦憐我老，我豈要子憐。", "會逢萬里風，一繫五湖船。", "酌我巖下水，咽子山中篇。"]}