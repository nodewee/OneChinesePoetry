{"author": "陳師道", "period": "宋", "type": "诗", "title": "寄答王直方", "paragraphs": ["人情校往復，屢勉終不近。", "一詩已經年，知子不我怨。", "生世餘幾何，尺箠日取寸。", "懷祿有遐心，從俗無遠韵。", "時從府中歸，數過林下飯。", "平生功名意，回作香火願。", "三年不舉觴，吻頰煙火焮。", "豈無兩蒼龍，霑我一雨潤。", "官粗詩未工，猛乞毋小靳。", "人生如此爾，文字已其閏。", "是身雖臭腐，寧作青紫楦。", "永懷忘年友，死矣餘令問。", "念子頗似之，老我何所恨。"]}