{"author": "陳師道", "period": "宋", "type": "诗", "title": "次韵蘇公西湖徙魚三首  其二", "paragraphs": ["赤手取魚如拾塊，布網鳴舷攻腹背。", "豈知激濁與清流，恐懼駢頭牽翠带。", "居士仁心到魚鳥，會有微生化餘鱠。", "寧容網目漏吞舟，誰能烹鮮作苛碎。", "我亦江湖釣竿手，誤逐輕車從下瀨。", "生當得意落鷗邊，何用封侯墮鳶外。", "不如此魚今得所，置身暗與神明會。", "徑須作記戒鯨鯢，防有任公釣東海。"]}