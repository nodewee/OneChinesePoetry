{"author": "吳與", "period": "宋", "type": "诗", "title": "白雲亭", "paragraphs": ["高城頓崇岡，上與白雲遇。", "昔賢此登臨，懷古得佳句。", "結亭自何人，歲月更已屢。", "古篆僅存名，頹簷颯將仆。", "我來訪遺蹤，環賞愜幽趣。", "鳩工扶墊隉，選木換隳蠹。", "津梁五道人，悉力願相赴。", "經營未終月，突兀見翬翥。", "英英蒼梧雲，朝莫此屯聚。", "時從南山來，倏向高巖去。", "去來本無心，虛亭日新故。", "因之望故鄉，更識親闈處。", "南山互牽情，凭闌目空注。"]}