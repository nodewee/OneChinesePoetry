{"author": "陳師道", "period": "宋", "type": "诗", "title": "送杜侍御純陝西轉運", "paragraphs": ["餽糧千里古無策，木牛流馬功不極。", "邊頭數米換黄金，將軍汗馬未伏櫪。", "黠羌人面作胡語，鳥雀貪生爾如許。", "熊虎可避蝱可驅，覆巢熏穴意何如。", "漢虜相當庸可盡，聊城正用一封書。", "巧手莫爲無麵餠，誰能留渴須遠井。", "國家有急君得辭，徐人不勞扣關請。", "隴上壯士莫捫舌，河西狂王防係頸。", "向來此地幾送迎，草間翁仲口不瘖。", "十年兩熟飽可待，一歲四守人何心。", "老稚持車車不留，歸人不行行轉頭。", "關中正須蕭丞相，省內早要富民侯。", "可同一夫在所憫，歲晚得無溝壑憂。"]}