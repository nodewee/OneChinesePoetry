{"author": "陳師道", "period": "宋", "type": "诗", "title": "禮武臺坐化僧", "paragraphs": ["至人本無心，起滅因衆緣。", "化盡悲願在，留形此臺顛。", "聞名與致敬，獲福皆無前。", "千年一鉢水，宿疾幾人痊。", "驍雄兖州軍，馬步餘數千。", "一呼可摧山，四合如垂天。", "老幼十八村，頃刻理無全。", "哀鳴寄香火，毀塔投其塼。", "盛怒忽驚奔，如有所見然。", "等觀同一子，豈特此所憐。", "我來已再見，童稚亦虔虔。", "發火觸暗室，青燈已娟妍。", "始讀壁間碑，妙力隠不傳。", "頗恨語未工，安得筆如椽。", "歸路雲月黑，濤波隔長川。", "溪翁停舟待，相喚聲相連。", "解纜風泊岸，中流水入船。", "欹側脚不停，竟脫蛟魚涎。", "興壞如有待，適當使君賢。", "定能選妙士，拂塵起熏煙。", "昔承靈山囑，早契少林禪。", "丐我一片石，併刻維摩篇。"]}