{"author": "陳師道", "period": "宋", "type": "诗", "title": "次韵蘇公獨酌", "paragraphs": ["雲月酒下明，風露衣上落。", "是中有何好，草草成獨酌。", "使君顧謂客，老子興不薄。", "飲以全吾真，醉則忘所樂。", "未解飲中趣，中之如狂藥。", "起舞屢跳踉，駡坐失酬酢。", "終然厭多事，超繁趨淡薄。", "功名無前期，山林有成約。", "身將歲華晚，意與天宇廓。", "醒醉各有適，短長聽鳬鶴。"]}