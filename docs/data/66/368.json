{"author": "陳師道", "period": "宋", "type": "诗", "title": "別三子", "paragraphs": ["夫婦死同穴，父子貧賤離。", "天下寧有此，昔聞今見之。", "母前三子後，熟視不得追。", "嗟乎胡不仁，使我至於斯。", "有女初束髮，已知生離悲。", "枕我不肯起，畏我從此辭。", "大兒學語言，拜揖未勝衣。", "喚耶我欲去，此語那可思。", "小兒襁褓間，抱負有母慈。", "汝哭猶在耳，我懷人得知。"]}