{"author": "陳師道", "period": "宋", "type": "诗", "title": "次韵德麟督叔弼季默詩及破余酒戒", "paragraphs": ["歲月不相貸，夜牀衾簟秋。", "朝來明鏡中，作意多少留。", "惟酒可爲娛，顧我非其流。", "丈夫意氣合，珮玦不循鈎。", "意行無人非，駿發不中休。", "相逢問何如，頗復中之不。", "清坐豈不好，致真豈糟丘。", "兩歐以詩鳴，與俗同沉浮。", "百鳥畏嘲弄，往和長鳴鷗。", "胡寧忍快便，風飄萬斛舟。"]}