{"author": "陳師道", "period": "宋", "type": "诗", "title": "梁山泊", "paragraphs": ["積陰風易作，隆寒聲益急。", "百爲定有數，一動必三日。", "奔隤水勢壯，犦胅波頭立。", "前行後浪促，突起旁抶射。", "奔騰萬騎來，倏忽一箭疾。", "摧殘蒲葦盡，簸蕩魚龍泣。", "私憂地軸脫，已分梁山沒。", "向來萬斛重，不作一葉直。", "舟行兩水間，觸奪聲蟋蟀。", "路轉帆舉落，舟排冰疊積。", "經事長一智，中人所知識。", "千金不垂堂，豈復待一失。", "窮途得偉觀，老氣猶少色。", "事定未得忘，嗟來庶可及。"]}