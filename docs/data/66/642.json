{"author": "陳師道", "period": "宋", "type": "诗", "title": "次韵晁無斁夏雨", "paragraphs": ["咫尺隔山海，作書問如何。", "蟻垤既畜糧，蛙窟如鳴鼉。", "積暑復一雨，斧斫仍手摩。", "鈎窗欲懸麻，出門已橫河。", "人言月離畢，未必致滂沱。", "東皋繁草木，蘭艾不同科。", "驚魚畏密罟，獨鳥鳴南柯。", "稍無蟲飛喧，復覺蟬語多。", "因聲作好惡，與物殊未和。", "卧聞夜來雨，歸種故山禾。", "百年須下澤，萬里付長羅。", "先生斷百好，尚以詩作魔。", "縮子萬言手，聽渠七字哦。", "室邇人則遠，燕默勞者歌。", "思君得老瘦，觸熱生積痾。"]}