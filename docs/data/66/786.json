{"author": "陳師道", "period": "宋", "type": "诗", "title": "答黄生", "paragraphs": ["冰泥斷道雪塞門，遠坊累日無行人。", "卧聞喧呼誰叩閽，稚子往問鹿駭奔。", "黄生學詩用力新，急手疾口如翻盆。", "衝風踏凍送七言，要令寒屋回春溫。", "是時積陰又黄昏，叫鬧索火驚四鄰。", "邇來結字穩且勻，豈不見我參寥君。", "嗟吾老矣心尚存，後來得子空馬羣。", "徑須赤手縛麒麟，四大海水一口吞。", "丈夫意氣抗浮雲，道逢其人兩手分，妬婦拊膺王右軍。"]}