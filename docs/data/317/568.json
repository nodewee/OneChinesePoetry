{"author": "梅堯臣", "period": "宋", "type": "诗", "title": "送河北轉運使陳修撰學士", "paragraphs": ["河隍多宿兵，兵食固所須。", "幸時不戰鬭，畜養安可無。", "古興十萬師，七十萬家輟耕鋤。", "今來歲調餉，且與往昔殊。", "不使民轉輓，但使民歸租。", "急緩實塞下，商賈以利趨。", "關西河東亦如此，軍食雖足民實虛。", "公乎抱長才，當有所畫謨。", "應不貸內府，重錦象牙明月珠。", "邊城預自足，寧待臨事諭。", "莫令漢庭臣，獨言桑大夫。"]}