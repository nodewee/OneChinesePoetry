{"author": "梅堯臣", "period": "宋", "type": "诗", "title": "東城送運判馬察院", "paragraphs": ["春風騁巧如翦刀，先裁楊柳後杏桃。", "圓尖作瓣得疏密，顔色又染燕脂牢。", "黄鸝未鳴鳩欲雨，深園靜墅聲嗷嗷。", "役徒開汴前日放，亦將决水歸河槽。", "都人傾望若焦渴，寒食已近溝已淘。", "何當黄流與雨至，雨深一尺水一篙。", "都水御史亦即喜，日夜順疾回輕舠。", "頻年吳楚歲苦旱，一稔未足生脂膏。", "吾願取之勿求羨，窮鳥困獸易遯逃。", "我今出城勤送子，沽酒不惜典弊袍。", "數途必向睢陽去，太傅大尹皆英豪。", "試乞二公評我說，萬分豈不益一毛。", "國給民蘇自有暇，東園乃可資遊遨。"]}