{"author": "梅堯臣", "period": "宋", "type": "诗", "title": "答王君石遺包虎二軸", "paragraphs": ["老包曰岳岳生鼎，二人畫虎通神明。", "凡爲一虎不知價，鉅公貴士珍其名。", "死來年深搜索盡，何意好事識尤精。", "丹楓映坡茅葉白，雌者將乳雄坡行。", "細毛出肉不見跡，相顧猛氣都如生。", "忽聞持遺非素望，窮民展玩忘愁嬰。", "奇哉真是老包筆，世間空有黄金籯。", "因思前歲韓公子，亦贈尺紙圖生獰。", "傍題小子乃包鼎，此時偶得已可驚。", "借問吾鄉與天下，二包之美誰能并。"]}