{"author": "梅堯臣", "period": "宋", "type": "诗", "title": "寧陵阻風雨寄都下親舊", "paragraphs": ["晝夜風不止，寒樹嚎未休。", "人言雨殺風，雨急風未柔。", "獨扶慈母喪，淚與河水流。", "河水有冬竭，淚泉長在眸。", "予生五十二，再解官居憂。", "昨者母疾亟，骨肉相聚愁。", "橐中無一錢，緩急何可求。", "母當臨終時，囑我貧莫羞。", "隨宜具棺斂，厚貸壓人頭。", "死事定無益，生償且無由。", "泣涕聽母言，心腸如剜鉤。", "小子雖不令，長養恩曷酬。", "旦夕期速平，後事勿預謀。", "願母强藥食，更延百千秋。", "固云莫望我，我魂已飛遊。", "語畢忽奄逝，撫膺呼裂喉。", "未能一物備，迷亂將安投。", "艱窘見風義，乃有令朋儔。", "致賻或錢帛，最力李與劉。", "禁省及石渠，奠助日不周。", "裴楊乞銘蓋，文篆古復遒。", "潭饒兩大艦，朝索暮泛浮。", "哀憐荷君子，才德慙未脩。", "三日違大梁，兩宿此遲留。", "聊書同些挽，試託楚人謳。"]}