{"author": "梅堯臣", "period": "宋", "type": "诗", "title": "寤寐謠", "paragraphs": ["日月晝夜明，中匿暗靄物。", "前世有奇疾，五日瞑未歿。", "大夫家臣懼，鵲來視之脈不汨。", "嘗聞秦繆公，奄奄往帝所，甚樂豈蒼卒。", "及乎七日寤，事與此無咈。", "果然踰二日，覺語汝忽忽。", "從帝游鈞天，天樂聲颺動心骨。", "有熊欲援我，我時不敢咄。", "帝命我射之，熊死羆來突。", "又射又死羆，帝喜笑嗢嗢。", "二笥皆有副，拜賜未及發。", "見兒在帝側，帝屬翟犬一。", "曰俟子壯與，雖得都未悉。", "復思古虞舜，勳德如白日。", "將以其胄女，而爲七世匹。", "是時董安于，受言藏既密。", "遂陳鵲所云，錫田嘉彼術。", "他日駕四牡，桓桓兵衛出。", "矯立道上人，不避從者叱。", "願言謁主君，見子光隘溢。", "請君去左右，且聞君始疾。", "臣實在帝傍，頗有良可詰。", "詰見我何爲，見君射熊羆，命中皆不失。", "是且曷謂然，晉難其可述。", "賜笥與屬犬，解講見終必。", "問姓欲以官，欻怳不見質。", "姑布子卿能相人，翟婢賤兒真將帥。", "馳上常山得寶符，主君自此知無卹。", "北登夏屋邀大王，銅枓厨人擊王卒。", "夫子姊呼天，摩笄自殺向山窟。", "今傳所死山，摩笄名不沒。", "其後竹書留兩節，丹砂寫素智氏滅。", "嗚呼人事非偶然，滿飲琉璃耳方熱。"]}