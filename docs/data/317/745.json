{"author": "梅堯臣", "period": "宋", "type": "诗", "title": "翠羽辭", "paragraphs": ["秦女乘鸞遺翠羽，落在人間與風舞。", "風休不歸誰作主，此郎拾取裝金縷。", "郎家主婦愛且憐，繫向裙腰同出處。", "朝來鄰里偶經過，方朔鄒枚爭欲覩。", "主人重客苦留連，急走鈿車令去取。", "酒巡未匝掩閤扉，忽已聞歸報鸚鵡。", "重勻朱粉臨鏡臺，促息不停催出戶。", "正抱琵琶穩繫絛，輥作輕雷攏作雨。", "自解彈成啄木聲，豈唯能寫胡人語。", "醉眼流波入鬢時，絃慢邀郎緊絃柱。", "身柔柱澀郎力微，欲倩傍人頻顧主。", "主何磊落風味多，就請上賓無不許。", "相疎情遠誰稱渠，畫撥當胸客當去。"]}