{"author": "梅堯臣", "period": "宋", "type": "诗", "title": "杜挺之新得和州將出京遺予薪芻豆", "paragraphs": ["魯公馬病不可出，陶令言拙徒扣門。", "舉家食粥焉用怪，但願漉酒巾常存。", "長安侏儒勝方朔，水邊漂母哀王孫。", "王孫功名立四極，方朔詼談干至尊。", "我才不及三二子，摧藏自愧趨權閽。", "前時永叔寄秉粟，一秋已免憂朝昏。", "今君益之薪與菽，老馬病骨生精魂。", "昨聞新拜歷陽守，王國久客虱處褌。", "都水借船輕復淺，急趁寒汴流渾渾。", "耳清眼明見野色，一聽江鶴醒若噴。", "餘糧滯鈍不暇惜，均於朋契惟義惇。", "設如河涸膠在步，縣邑亦足供雞豚。", "却嗟我甑有時匱，莫與太倉黄鼠論。"]}