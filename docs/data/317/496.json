{"author": "梅堯臣", "period": "宋", "type": "诗", "title": "送劉郎中知廣德軍", "paragraphs": ["昔在少年時，辛勤事諸父。", "諸父爲桃州，物宜皆可數。", "事君勤職貢，采茗先穀雨。", "劭農井田桑，科薅重鋤斧。", "城西大靈祠，措意初似禹。", "將通吳境河，身自同豕伍。", "期婦來餉時，壇上必鳴鼓。", "一爲烏所誤，愧恨去不覩。", "至今存遺堤，五丈立堅土。", "正如開轘轅，黄熊慙啟姥。", "功利欲及民，血食宜簋簠。", "祠後有高山，山頭多棟宇。", "此實諸父爲，禾麻可就俯。", "歲登有樂事，或亦作歌舞。", "賦詩當清明，解禊思洛浦。", "其言在黑石，往往被樂府。", "于今三十年，追想漸成古。", "公將乘朱輪，去問民疾苦。", "治術自有具，薄言無所補。", "缺將陳迹書，又且劇莽鹵。"]}