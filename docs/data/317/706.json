{"author": "梅堯臣", "period": "宋", "type": "诗", "title": "送施屯田提點銅場兼相度嶺外鹽入虔吉", "paragraphs": ["江西采銅山未竭，南越熬波海將結。", "主人貪利不畏刑，白日持兵逾盜竊。", "銅私鑄器鹽奪商，死共吏爭蛇鬭穴。", "姦豪乘勢倚蠻陬，劫掠聚徒成蟻垤。", "今雖驅翦嶺下平，尚恐根存更生孽。", "因擇健才通便民，付職與權將有設。", "秋香亭上共爲賓，却作主人殊少悅。", "徂東走北十五年，只有山川看不別。"]}