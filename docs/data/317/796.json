{"author": "梅堯臣", "period": "宋", "type": "诗", "title": "正仲見贈依韻和答", "paragraphs": ["平生好書詩，一意在抱槧。", "既無鈌雲劍，身世遭黮黭。", "恥游公相門，甘自守恬淡。", "妻孥每寒饑，內愧劇剜憯。", "時頼二三友，乞米慰窮慘。", "雖然情懷惡，亦未廢誦覽。", "如負會稽辱，欲雪效嘗膽。", "作文持與人，百不得一頷。", "聖猶嗜好殊，獨取菖蒲歜。", "我愚希六義，將使鬼神感。", "譬彼捕長黥，區區只持窨。", "青天挂虹霓，踴跂不可擥。", "太華五千仞，妄學巨靈撼。", "幸且同蛙黽，近樂在井坎。", "蒼髮况種種，存非衛髦髧。", "吳侯琅玕姿，而來視亂菼。", "鳳皇五色毛，曷羨未翅蝻。", "染夏有正采，安用此淺黲。", "乃知叔度陂，萬頃見澄澹。", "孟軻患爲師，薄劣亦何敢。"]}