{"author": "梅堯臣", "period": "宋", "type": "诗", "title": "和李廷老家會飲", "paragraphs": ["四序豈常停，寒革春寖和。", "始愛衣裘輕，相與車馬過。", "車馬不畏遠，風埃不畏多。", "到門門有槐，槐上時鳥歌。", "時鳥歌猶澀，主人當謂何。", "南開石榴軒，中置飲酒蠃。", "食桉施黄金，饌炙厭白鵝。", "漢糟槎頭美，吳羹成咄呵。", "既醉或放言，抉莊引駘它。", "縱論或好辨，排墨同孟軻。", "日將薄虞淵，執策交相摩。", "欲去舉大白，酌我苦大苛。"]}