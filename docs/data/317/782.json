{"author": "梅堯臣", "period": "宋", "type": "诗", "title": "雪中發江寧浦至采石", "paragraphs": ["泊舟斫枯葭，歊火爇岸傍。", "冒嶺雲冥濛，漫江雪飛揚。", "拖冰脩網澀，出水朱鬐殭。", "曠然起遠懷，風旗轉危檣。", "千帆共辭浦，攙錯逆水翔。", "落星始前瞻，瞬目已後相。", "鮆魚何時來，楊花吹茫茫。", "沙草不可辨，雁立知汀長。", "山頭化石婦，忽變素質光。", "豈復願聞笛，莫逢桓野王。"]}