{"author": "梅堯臣", "period": "宋", "type": "诗", "title": "游隠靜山", "paragraphs": ["心存名山久，積歲未及遊。", "將過值風雨，路不通馬牛。", "丁壯四五人，籃轝時更休。", "轉谷逢煙火，下隰多田疇。", "偃穟黄壓畝，刈麻東盈丘。", "始覺山門深，長松如騰虬。", "直上百餘尺，蒼髯葉脩脩。", "五峯迎人來，冷逼臺殿秋。", "石泉出雲中，引入舍下流。", "緣源至巖口，巖底魚可鉤。", "天昏碧溪去，果熟青猿偷。", "草樹不盡識，自起詩人羞。", "濺濺澗水淺，苒苒菖蒲稠。", "菖蒲花已晚，菖蒲茸尚柔。", "靈根采九節，試共野僧求。", "逡巡能致之，衰疾無甚憂。", "昔聞有釋子，渡江用杯浮。", "棲心向茲地，埋骨在林陬。", "駁陰漏斜光，徒欲窮巔幽。", "夜還南陵郭，幾落猛虎喉。"]}