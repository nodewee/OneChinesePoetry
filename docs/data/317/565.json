{"author": "梅堯臣", "period": "宋", "type": "诗", "title": "七月十六日赴庾直有懷", "paragraphs": ["白日落我前，明月隨我後。", "流光如有情，徘徊上高柳。", "高柳對寢亭，風影亂疎牖。", "我馬卧其傍，我僕倦搘肘。", "寂寂重門扃，獨念家中婦。", "乳下兩小兒，夜夜啼向母。", "問爺若箇邊，天性已見厚。", "不嗟羈枕孤，不愧棲禽偶。", "內有子相憶，外有月相守。", "何似長征人，沙塵聽刁斗。"]}