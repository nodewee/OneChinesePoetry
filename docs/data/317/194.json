{"author": "梅堯臣", "period": "宋", "type": "诗", "title": "泊壽春龍潭上夜半黑風破一舟", "paragraphs": ["盲風吼空來，不識前山遮。", "迴激入灣口，暗浪騰水涯。", "喧聞破我船，沉沒驚一家。", "晦昧若塗漆，心緒如亂麻。", "燈光不出戶，鬼火空照沙。", "百物任漂蕩，薄命誰怨嗟。", "但存此空舟，坐類鳥寄槎。", "妻孥皆失色，一夕鬢欲華。", "詹惶俟天明，頃刻抵歲遐。", "雨寒雞唱遲，况乃城上鴉。"]}