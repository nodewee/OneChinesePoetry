{"author": "梅堯臣", "period": "宋", "type": "诗", "title": "送王安之太博歸西京", "paragraphs": ["聞君夢慈親，手把青玉佩。", "循環念歸期，月已九弦晦。", "既寤心悁悁，面垢不暇頮。", "屈指必春還，忽焉朱火代。", "夢兆且差池，决去河可能。", "昨來理恩典，佐州令近塞。", "雁門適有乏，求往苦言礙。", "曰惟都督雄，豈付小邦倅。", "乃知仕宦難，分寸肯少貸。", "遂乞回洛陽，拜省慰憂愛。", "除補不應欺，聖時公道在。", "幸存舊郭園，重種滿畦菜。", "上爲北堂歡，間與良士對。", "此實賢者爲，贈行因以載。"]}