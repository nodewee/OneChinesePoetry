{"author": "梅堯臣", "period": "宋", "type": "诗", "title": "蔡君謨示古大弩牙", "paragraphs": ["黄銅弩牙金錯花，銀闌線齒如排沙。", "上立準度可省括，箭溝三道前直窊。", "其度四寸寸五刻，鋈光歷歷無纖差。", "蔡侯出此問誰得，往年客遺來瑯琊。", "瑯琊築城穿厚壤，既獲磨洗爭傳誇。", "莫知歲月孰製作，精妙近世應難加。", "發機高下在分刻，今人妄射功仍賒。", "願侯擬之起新法，勿使邊兵死似麻。"]}