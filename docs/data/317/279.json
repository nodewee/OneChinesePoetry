{"author": "梅堯臣", "period": "宋", "type": "诗", "title": "春雪", "paragraphs": ["臘前望盈尺，姦縮不應乞。", "萬物及向榮，而反事凝凓。", "與雨暗爭能，不念傷彼茁。", "雖然便消釋，終是乖氣律。", "新陽豈憚沮，暴柳未爲屈。", "隨風勢更巧，著樹媚且密。", "誰將背時棄，乃欲逞果必。", "摧花自作花，旋積旋已失。", "上天施命令，冬春不相匹。", "生物與死物，其道安可壹。", "嗚呼此飛雪，何爲在今日。"]}