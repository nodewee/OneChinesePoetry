{"author": "梅堯臣", "period": "宋", "type": "诗", "title": "贈陳孝子庸", "paragraphs": ["康州水邊龍母墳，草樹蒙蒙起風雨。", "五色五蛇時往來，野鼠不穴墳上土。", "嗟哉異類猶厚親，豈彼人兮忘恃怙。", "果生陳子孝且仁，終日劬劬在民伍。", "天清天順感其和，嘉禾駢枝立如股。", "遐鄉歎慕爲爾鄰，太守欣言出吾部。", "中州士人傳以夸，照頑爍孽良有補。", "唯時火德君道明，粵南祝融孝所生。", "若然寧獨一陳生，築堠表廬從此數。"]}