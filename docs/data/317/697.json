{"author": "梅堯臣", "period": "宋", "type": "诗", "title": "二十四日江鄰幾邀觀三館書畫錄其所見", "paragraphs": ["五月秘府始暴書，一日江君來約予。", "世間難有古畫筆，可往共觀臨石渠。", "我時跨馬冒熱去，開厨發匣鳴鑰魚。", "羲獻墨迹十一卷，水玉作軸光疏疏。", "最奇小楷樂毅論，永和題尾付官奴。", "又看四本絕品畫，戴嵩吳牛望青蕪。", "李成寒林樹半枯，黄荃工妙白兔圖。", "不知名姓貌人物，二公對弈旁觀俱。", "黄金錯鏤爲投壺，粉障復畫一病夫。", "後有女子執巾裾，床前紅毯平圍爐。", "床上二姝展氍毹，繞床屏風山有無。", "畫中見畫三重鋪，此幅巧甚意思殊。", "孰真孰假丹青模，世事若此還可吁。"]}