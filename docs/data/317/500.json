{"author": "梅堯臣", "period": "宋", "type": "诗", "title": "賦石昌言家五題 白鶻屏事於景仁", "paragraphs": ["雙睛射空眼角聳，筋爪入節韝絛垂。", "翅排霜刀毛綴甲，雪色愁突秋雲披。", "當時始得不知價，朝發海東夕九嶷。", "世爲奇俊玩不足，奪質移神歸畫師。", "而今推尚深堂上，燕雀屏絕寧來窺。", "畫師黄荃出西蜀，成都范君能具知。", "范云荃筆不取次，自養鷹鸇觀所宜。", "毰毛植立各有態，剜奇剔怪乃肯爲。", "尋常飼鷹多捕鼠，捕鼠往往驅其兒。", "其兒長大好飛走，其孫賣鼠迭又衰。", "范君語此亦有味，欲戒近習無他移。"]}