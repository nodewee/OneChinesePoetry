{"author": "梅堯臣", "period": "宋", "type": "诗", "title": "和江鄰幾景德寺避暑", "paragraphs": ["垤蟻不應雨，鳴鳶不生風。", "鬰氣若甑炊，初陽如火紅。", "裸膚汗交流，腯體膏將鎔。", "龍頭費挹酌，犢鼻强遮蒙。", "常畏俗物來，去避青蓮宮。", "廣堂鋪琉璃，高簷蔭梧桐。", "廊壁畫地獄，獄具鑊鋸舂。", "鐵城何焰焰，鐵床亦彤彤。", "誰知炮烙死活間，傳自西域黄面翁。", "正類人世苦此熱，聲利役使亡西東。", "京師貴賃幾椽舍，窮煎相似聒欲聾。", "屋頭朝爨作飲食，枕底夕艾驅蚊蟲。", "宜爾近巷江夫子，賦詩特壓塵土中。"]}