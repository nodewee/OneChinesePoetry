{"author": "梅堯臣", "period": "宋", "type": "诗", "title": "送天台李令庭芝", "paragraphs": ["吾聞天台久，未見天台狀。", "去海知幾里，去天知幾丈。", "峯嶺隠與出，巖壑背與向。", "雲雷反在下，泉瀑反在上。", "幽深無窮窺，杳渺無窮望。", "至險可悸慄，至怪可駭喪。", "石橋彎長弓，跨絕絃未放。", "當時白道猷，平步入青嶂。", "去爲六百石，亦見志所尚。", "子欲廣異聞，可以一尋訪。"]}