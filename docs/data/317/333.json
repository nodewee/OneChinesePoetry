{"author": "梅堯臣", "period": "宋", "type": "诗", "title": "晚坐北軒望昭亭山", "paragraphs": ["少客兩京間，熟游嵩與華。", "歸來宛溪上，厭往昭亭下。", "何以厭昭亭，衰遲倦驅駕。", "況復慙詠歌，嘉辭前有謝。", "咀嚼在人口，甘美如食蔗。", "方同陶淵明，苦語近田舍。", "節行固不變，出處亦多怕。", "常防惡少年，豪橫使出胯。", "譬如故將軍，尚被亭長駡。", "不若守弊廬，讀書至中夜。"]}