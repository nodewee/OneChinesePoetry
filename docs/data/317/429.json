{"author": "梅堯臣", "period": "宋", "type": "诗", "title": "送張諷寺丞赴青州幕", "paragraphs": ["朝廷久清明，賢相出賢牧。", "賢牧又選賢，森森備官屬。", "是以邦政脩，良農播嘉穀。", "上無租賦逋，下有囷廩蓄。", "往者河朔饑，奔送劇鳬鶩。", "富公鎮青社，有來咸鞠育。", "病者調藥劑，起者飼饘粥。", "老稚四十萬，瘦骨生壯肉。", "鄉縣將遣歸，田園皆可復。", "爲之置長犂，爲之置黄犢。", "既完身上衣，又付橐中粟。", "庭下再拜辭，望城皆感哭。", "他人守一方，境內猶不足。", "至今趙魏間，食飲常酹祝。", "富公離山東，寇盜頗任觸。", "堂堂高平公，德業人所伏。", "幙府得才謀，螻蟻不勞撲。", "上體憂勤心，掃滅得神速。", "張侯三十餘，瑩若無玷玉。", "八字分濃眉，純漆點雙目。", "昨日奉辟書，氣貌寧近俗。", "言從必磊落，事果無出縮。", "他時爲書功，誰惜千毫禿。"]}