{"author": "梅堯臣", "period": "宋", "type": "诗", "title": "依韻和原甫置酒蘭菊間", "paragraphs": ["置酒蘭菊間，賓主適所適。", "權豪自炎炎，下上走役役。", "茲時况休沐，良可會朋戚。", "流俗務趨喧，寧思事閑寂。", "我輩豈其愚，歡言無吝色。", "相與舉盃盂，高歌不知夕。", "秋花未黄紫，秋雲多淡白。", "但知沉醉歸，莫顧有吏責。", "冠紼身外物，儻來安足惜。", "吾貧喜從游，幸免挂錢僻。"]}