{"author": "梅堯臣", "period": "宋", "type": "诗", "title": "赴刁景純招作將進酒呈同會", "paragraphs": ["日光如鎔金，湧上滄海流。", "一朝復一朝，鑄出萬古愁。", "大鑪石破碎，世事安得休。", "明月只照夜，時時如屈鉤。", "常娥與玉兔，擣藥何所瘳。", "大患不自治，更被蝦蟆偷。", "我思天地間，二物最取尤。", "措置尚若此，細故曷用憂。", "著書欲傳道，未必如孔丘。", "當時及後代，見薄彼耽周。", "功名信難立，德行徒自脩。", "勞勞於我生，蔕挂同贅疣。", "不如聽鄰笛，就其舉盃甌。", "笛不煩教養，酒不煩取求。", "從今醉至春，從夏醉至秋。", "勿禁雞㹠魚，間薦鶉雁鳩。", "况多南方物，鹹腥美咽喉。", "計較無以過，試共阮籍謀。"]}