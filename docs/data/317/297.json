{"author": "梅堯臣", "period": "宋", "type": "诗", "title": "八月十五夜有懷", "paragraphs": ["天爲水蒼玉，月拕潭面冰。", "萬里絕瑕玷，百文已澄凝。", "山河了然在，星斗光莫增。", "借問九州內，豈無陰雲興。", "緬懷去年秋，是夜客廣陵。", "太守歐陽公，預邀三四朋。", "乃值連連雨，共飲陳華燈。", "既醉公有詠，屬和予未能。", "强賦石屏物，固慙無所稱。", "今來宛溪上，聊以故歲徵。", "晶明正若此，霢霂且何曾。", "美景信難并，康樂語足憑。"]}