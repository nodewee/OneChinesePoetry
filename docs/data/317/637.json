{"author": "梅堯臣", "period": "宋", "type": "诗", "title": "答劉原甫", "paragraphs": ["生平多交友，常恨會遇稀。", "每念相笑語，昨是今或非。", "重惜向時游，出處苦乖違。", "從今儻有酒，莫問梨栗微。", "前夕呼我飲，遣奴來扣扉。", "暗犯風雪往，醉脫冠服歸。", "夜來新霽月，清吐萬里輝。", "劉郎戴幅巾，江叟披褐衣。", "相過無百步，誰虞竊訶譏。", "三家若循環，但知具甘肥。"]}