{"author": "梅堯臣", "period": "宋", "type": "诗", "title": "景純以侍兒病期與原甫月圓爲飲", "paragraphs": ["古龍水底鳴素秋，江雲不飛江賈愁。", "金陵舊族天祿游，家有善笛能娛侯。", "憶侯前年罷姑孰，自買蘄州飽霜竹。", "腮肥頂瘦裁青玉，鑽鑿商聲五音足。", "牛渚磯邊夜泊時，平波不起月中吹。", "老魚跳舞龜出泥，雌蛟怨泣雄鼉悲。", "新還中都人罕知，交親奏酒隔簾幃。", "丹脣一發妙響馳，醉客欲見寧非癡。", "昨夜劉郎辭玉巵，主人勤謝當勿疑。", "渠今纏瘧尚苦羸，他日海蟾圓未遲。", "圓未遲，凉肝脾。", "畏肝熱，生腦脂。", "生脛脂，不得窺。"]}