{"author": "梅堯臣", "period": "宋", "type": "诗", "title": "送淮南轉運李學士君錫", "paragraphs": ["王都重兵廩，命使總八方。", "淮南舟車衝，三楚籠利長。", "惟時有才彥，數計等桑羊。", "八月賜詔行，朱斾插大航。", "汴湍入秋漲，東鼓下鏜鏜。", "今日發大梁，明朝過睢陽。", "睢陽授經地，父老認道旁。", "同業八十人，或貴或爲郎。", "先生歿大官，弟子無荷囊。", "乃知詩書傳，要在明三綱。", "隋末聞仲淹，來學去佐唐。", "唐初稱名臣，鮮及杜與房。", "親見慕義人，專門起輝光。", "我聞房杜流，已顯惟王張。", "雲漢幾萬里，星宇爭耀芒。", "歸來立螭頭，莫愛魚稻鄉。"]}