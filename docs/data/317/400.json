{"author": "梅堯臣", "period": "宋", "type": "诗", "title": "依韻和達觀禪師贈別", "paragraphs": ["平生少壯日，百事牽於情。", "今年輒五十，所向唯直誠。", "既不慕富貴，亦不防巧傾。", "寧爲目前利，寧愛身後名。", "文史玩朝夕，操行蹈羣英。", "下不以傲接，上不以意迎。", "衆人欣立異，此心常自平。", "譬如先後花，結實秋共成。", "趙壹雖空囊，鄭子豈其卿。", "二人貧且隠，高譽動天京。", "我蹟固尚賤，我道未嘗輕。", "力遵仁義塗，曷畏萬里程。", "安能苟榮祿，擾擾復營營。", "近因喪已除，偶得存餘生。", "强欲活妻子，勉焉事徂征。", "徂征江浦上，鷗鳥莫相驚。"]}