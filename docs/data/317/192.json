{"author": "梅堯臣", "period": "宋", "type": "诗", "title": "會稽婦", "paragraphs": ["食藕莫問濁水泥，嫁婿莫問寒家兒。", "寒兒黧黑面無脂，驥子縱瘦骨骼奇。", "買臣貧賤妻生離，行歌負薪何媿之。", "高車來駕建朱旗，銅牙文弩擐犀皮。", "官迎吏走馬萬蹄，江潮晝起橫白霓。", "舊妻呼載後乘歸，悔淚夜落無聲啼。", "吳酒雖美吳魚肥，儂今豢養慚豬雞。", "園中高樹多曲枝，一日挂與桑蟲齊。"]}