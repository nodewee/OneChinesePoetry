{"author": "梅堯臣", "period": "宋", "type": "诗", "title": "同蔡君謨江鄰幾觀宋中道書畫", "paragraphs": ["君謨善書能別書，宣獻家藏天下無。", "宣獻既歿二子立，漆匣甲乙收盈厨。", "鍾王真蹟尚可覩，歐褚遺墨非因模。", "開元大曆名流夥，一一手澤存有餘。", "行草楷正大小異，點畫勁宛精神殊。", "坐中鄰幾素近視，最辨纖悉時驚吁。", "逡巡蔡侯得所得，索研鋪紙纔須臾。", "一掃一幅太快健，檀溪躍過瘦的顱。", "觀書已畢復觀畫，數軸江吳種稻圖。", "稻苗秧秧水拍拍，羣鷺矯翼人荷鋤。", "陂塍高下石籠密，竹樹參倚荆籬疎。", "大車立輪轉流急，小犢欺顧稚子驅。", "令人頻有故鄉念，春事況及蠶桑初。", "虎頭將軍畫列女，二十餘子拖裙裾。", "許穆夫人尤窈窕，因誦載馳誠起予。", "余無書性無田區，美人雖見身老癯。", "舉頭事事不稱意，不如倒盡君酒壺。"]}