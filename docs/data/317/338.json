{"author": "梅堯臣", "period": "宋", "type": "诗", "title": "亢陽和欲行舟者", "paragraphs": ["春秋書閔雨，乃見先王制。", "有意在黎民，山川無不祭。", "今者望雲霓，青天絕纖翳。", "爲壇割舒鴈，盤血陳水汭。", "于時頗精虔，奠爵必親涚。", "向夕有微陰，掃然還復霽。", "吾聞先儒言，陽驕不能閉。", "此時繫穹旻，己力安所詣。", "宣王雲漢詩，曾不鑒上帝。", "恨無奡盪舟，空自思躍蜧。"]}