{"author": "梅堯臣", "period": "宋", "type": "诗", "title": "和宋中道元夕十一韻", "paragraphs": ["鼓聲闐闐衆戲屯，百仞太華臨端門。", "端門兩廊多結綵，公卿士女爭來奔。", "接板連簾坐珠翠，簾疎不隔夭妍存。", "車駕適從馳道入，燈如撒星天向昏。", "赭衣已御鳳樓上，露臺宣看簇鈿轅。", "山前絳綃垂霧薄，火龍矯矯紅波翻。", "金吾不飭六街禁，少年追逐乘大宛。", "呼庖索醑鬭豐美，東市憧憧西市喧。", "持錢下數買歌笑，玉杓注飲琉璃盆。", "落然遺俗監主簿，夜對經史多討論。", "比諸豪俠乃自苦，明日苜蓿盈盤餐。"]}