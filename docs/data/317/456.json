{"author": "梅堯臣", "period": "宋", "type": "诗", "title": "書竄", "paragraphs": ["皇祐辛卯冬，十月十九日。", "御史唐子方，危言初造膝。", "曰朝有巨姦，臣介所憤嫉。", "願條一二事，臣職非妄率。", "巨姦丞相博，邪行世莫匹。", "曩時守成都，委曲媚貴昵。", "銀璫插左貂，窮臘使馳馹。", "邦媛將侈夸，中金賚十鎰。", "爲言寄使君，奇紋織纖密。", "遂傾西蜀巧，日夜急鞭抶。", "紅經緯金縷，排枓鬭八七。", "比比雙蓮花，篝燈戴心出。", "幾日成幾端，持行如鬼疾。", "明年觀上元，被服穩賢質。", "燦然驚上目，遽爾有薄詰。", "既聞所從來，佞對似未失。", "且云虔至尊，於妾豈能必。", "遂回天子顔，百事容丐乞。", "臣今得粗陳，狡獪彼非一。", "偷威與賣利，次第推甲乙。", "是惟陰猾雄，仁斷宜勇黜。", "必欲致太平，在列無如弼。", "弼亦昧平生，况臣不阿屈。", "臣言天下言，臣身寧自恤。", "君傍有側目，喑啞橫詆叱。", "指言爲罔上，廢汝還蓬蓽。", "是時白此心，尚不避斧鑕。", "雖令禦魑魅，甘且同飴蜜。", "既其弗可懼，復以强辭窒。", "帝聲亦大厲，論奏不及畢。", "介也容甚閑，猛士膽爲慄。", "立貶嶺外春，速欲爲異物。", "外內官忷忷，陛下何未悉。", "即敢救者誰，襄執左史筆。", "謂此儻不容，盛美有所咈。", "平明中執法，懷疏又堅述。", "介言或似狂，百豈無一實。", "恐傷四海和，幸勿苦蒼卒。", "亟許遷英山，衢路猶嗟咄。", "翌日宣白麻，稱快頗盈溢。", "阿附連諫官，去若壞絮虱。", "其間因獲利，竊笑等蚌鷸。", "英州五千里，瘦馬行䭿䭿。", "毒蛇噴曉霧，晝與嵐氣沒。", "妻孥不同途，風浪過蛟窟。", "存亡未可知，雨館愁傷骨。", "饑僕時後先，隨猿拾橡栗。", "越林多蔽天，黄甘雜丹橘。", "萬室通釀酤，撫遠亡禁律。", "醉去不須錢，醒來弄琴瑟。", "山水仍怪奇，已可銷憂鬰。", "莫作楚大夫，懷沙自沈汨。", "西漢梅子真，去爲吳市卒。", "爲卒且不慚，況茲別乘佚。"]}