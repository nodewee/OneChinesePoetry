{"author": "梅堯臣", "period": "宋", "type": "诗", "title": "和和之南齋畫壁歌", "paragraphs": ["終南下臨長安城，峻欄高檻黄金嬴。", "嵩山亦近洛陽陌，鮮車怒馬一日程。", "大梁平廣匝千里，不見雲峯來眼底。", "其間自有高趣人，掃室呼工巖壑啟。", "初疑巨靈勇擘華，不比將軍能聚米。", "暗雨輕煙滿室中，塵事如脂一朝洗。", "又將餘力作脩竹，石上數莖風撼玉。", "葉斜枝亞寒聲盡，節老根獰生意足。", "何須踐苔眠綠陰，然後始爲嵇阮公。", "三賢歌詠已見意，舞女不須頻整簪。"]}