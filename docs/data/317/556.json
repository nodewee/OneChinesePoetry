{"author": "梅堯臣", "period": "宋", "type": "诗", "title": "送何濟川學士知漢州", "paragraphs": ["丞相初得君，有志重儒術。", "乃言天下士，徒此占清秩。", "遂懲衒鬻人，忝冒十八七。", "進君天祿閣，比衆爲第一。", "又薦王張韓，恬可與君匹。", "吾儕宜慙羞，空自預朝韠。", "欲歸無田園，强住枉歲日。", "值君乘高軒，西望函谷出。", "當時迎長卿，書史傳未悉。", "車馳及襁負，千萬今可詰。", "老農喜君來，田租不妄率。", "織婦喜君來，縑機當俟畢。", "府胥喜君來，督責去暴抶。", "疾苦無不求，前人唯法律。", "晝錦榮既浮，康民美方溢。", "真爲丈夫志，豈是名過實。"]}