{"author": "梅堯臣", "period": "宋", "type": "诗", "title": "依韻和原甫省中松石畫壁", "paragraphs": ["山林與城闕，事物不相對。", "唯聞秉道義，所處無內外。", "趨煩而毀靜，此理乃俗輩。", "昔有天下賢，喜得名筆會。", "買粉塗南牆，松石生屋內。", "石怪如舂濤，松偃如起籟。", "畫來二十年，數偶未輒愛。", "罕親憑按顔，但覩抱犢背。", "雖當省闥嚴，晦昧欲何頼。", "今逢茂陵人，獨唱亦豪邁。"]}