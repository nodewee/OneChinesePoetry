{"author": "梅堯臣", "period": "宋", "type": "诗", "title": "依韻和集英殿秋宴", "paragraphs": ["殿幄陳金石，宮梧集鳳凰。", "侍臣嚴虎帳，法衮被龍章。", "九穀初登稔，羣黎共樂康。", "宴盤犀作鎮，舞綴錦成行。", "玉椀盛冰滑，紗籠奏饌凉。", "廡深容小語，槐密漏微陽。", "庭立衛兼霍，坐尊蕭與張。", "清塵汲瑶井，泛宇藹天香。", "獸躍緣橦地，旗開踏鞠場。", "樓傳紅幘唱，簾隠內家粧。", "鴟攫曾無彈，蜂來悞有芳。", "門傍銅鑄馬，帝所翠爲觴。", "萬國趨王會，諸公佩水蒼。", "螭頭左史筆，陛楯半更郎。", "雅著明時樂，需言盛德光。", "添花慕平一，賜菊異元常。", "身已陪多士，心寧媿下鄉。", "薄才何所補，歌詠播殊疆。"]}