{"author": "梅堯臣", "period": "宋", "type": "诗", "title": "依韻和太祝同諸君遊園湖見寄", "paragraphs": ["陽春何處來，客自商丘至。", "一唱新辭工，始見故人意。", "園林誰與遊，卉木欣已媚。", "花上有微陰，水邊無近思。", "遥憐數觴豆，何必親歌吹。", "牧馬憶當時，招延遺舊地。", "不逢浮沼雁，但見銜魚翠。", "日予謬詞律，答句嗟蕪累。", "安能接賢彥，樂事聯輕騎。", "獨不負春風，塵纓此懷愧。"]}