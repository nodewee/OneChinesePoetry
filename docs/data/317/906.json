{"author": "梅堯臣", "period": "宋", "type": "诗", "title": "紅梅篇", "paragraphs": ["昨夜輕雷起風雨，芍藥紅牙竹欄土。", "南庭梅花如杏花，東家殘朱塗頰䩉。", "萼爲裳衣蕊爲組，枝爲高居幹爲戶。", "蛺蝶未生蜂未來，赤身掩斂無金縷。", "終然有子當助傅說羹，落亦不學飛燕皇后迴風舞。", "此意又笑麻姑與王母，勾引何人擗麟脯。", "是非方朔謾漢武，只知此桃不知語。", "樹不著口數，而今言之已莫補，放我渾丹鳳皇羽。"]}