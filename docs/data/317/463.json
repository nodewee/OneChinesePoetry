{"author": "梅堯臣", "period": "宋", "type": "诗", "title": "和江鄰幾詠雪二十韻", "paragraphs": ["十一月將雪，寒誰計有無。", "雲橫凍鵩翼，霰集泣蛟珠。", "萬里風爲使，千門玉作樞。", "縞衣來自鄭，濤鷺卷從吳。", "積甲聞熊耳，觀鵝入越都。", "庭槐高臃腫，屋蓋素模胡。", "騁巧能藏醜，論功解飾枯。", "巢禽皆白鳳，來獸必騶虞。", "遼俗休誇豕，燕丹久望烏。", "袒裘無壯臂，附火念焦臚。", "歌竹休王滿，餐毛活使蘇。", "亡羊何可問，別鶴不應孤。", "靡密同脂網，縈回似舞姝。", "漸深由片片，取重本銖銖。", "日月方收照，乾坤不辨隅。", "雖輕自相壓，更絜亦終渝。", "饑虎僵幽谷，游龍脫勁鬚。", "佳人調密蔗，公子擁貂狐。", "共是空囊客，曾非暖席儒。", "黄昏特過我，興與灞陵俱。"]}