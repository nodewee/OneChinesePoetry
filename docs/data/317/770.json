{"author": "梅堯臣", "period": "宋", "type": "诗", "title": "許發運待制見過夜話", "paragraphs": ["許公運國儲，歲入六百萬。", "上莫究所來，下莫有剝怨。", "十年無纖乏，功利潛亦建。", "昨除侍從官，聊爲磨世鈍。", "比於以舌得，此豈愧物論。", "較量多少間，未足數劉晏。", "大計苟窘費，曷不使預筭。", "欲倍即能倍，但勿惑謗訕。", "擾民可以奪，食官可以竄。", "要付與權衡，一切出果斷。", "嗚呼任智力，長短固有限。", "制財猶制兵，太甚則生亂。", "公譬淮陰侯，多多有益辦。", "我今聽其談，夜去爲扼腕。", "書之俟采詩，咨訪不可緩。"]}