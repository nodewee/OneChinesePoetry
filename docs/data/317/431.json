{"author": "梅堯臣", "period": "宋", "type": "诗", "title": "韓子華江南安撫", "paragraphs": ["韓侯出持節，志在撫黔黎。", "縣官負弩迎，刺史躍馬隨。", "千里宣德澤，煦如春風馳。", "寒潮不起浪，怗怗威馮夷。", "借問何致耳，試聽將所爲。", "立車呼父老，勞以哀矜詞。", "我從大明宮，天子親諭之。", "憂汝歲屢凶，吏不恤汝疲。", "已輸又索糴，囷橐無孑遺。", "此非陛下意，恐使汝輩疑。", "疾苦汝告我，不憚爲汝治。", "父老必喜拜，如餒得飼麋。", "我稱此大是，一一無不宜。", "南方二十州，歡聲無幼耆。", "壺漿擁大道，婦女闖短籬。", "行聞江漢間，復有宣王詩。"]}