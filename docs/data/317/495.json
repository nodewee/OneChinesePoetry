{"author": "梅堯臣", "period": "宋", "type": "诗", "title": "送知和州杜駕部", "paragraphs": ["桐花欲開時，羣噣爭哺兒。", "但求黄口飫，焉問丹穴饑。", "常山有四鳥，將飛昔已悲。", "中間忽殞逝，豈得安其枝。", "一飲必屢顧，每啄必遲遲。", "今朝竟矯翼，去向江之湄。", "銜芹不自食，欲遺孤與雌。", "此義實已重，莫爲梟所嗤。", "世俗多嫌忌，我胡爲此詩。", "此詩美孝悌，持贈杜挺之。"]}