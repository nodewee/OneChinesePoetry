{"author": "梅堯臣", "period": "宋", "type": "诗", "title": "阻風宿大信口", "paragraphs": ["東梁如印蠶，西梁如游魚。", "二山夾大江，早暮潮吸噓。", "解舟辭姑熟，速欲還吾廬。", "風逆未可前，泊浦近煙墟。", "波中事網罟，乘月多夜挐。", "冰灘聚鳴雁，霜葭正疎疎。", "是時昴畢中，曠渺天地虛。", "靜坐人已眠，我慮久洗如。", "自起取美酒，獨酌邀蟾蜍。", "蟾蜍射白光，入盞亦躊躕。", "醉來不解舞，欲攬常娥袪。", "昔對謫仙人，此意復在予。", "既醒裂尺素，立作數行書。", "寄與青山冢，精靈其有諸。"]}