{"author": "梅堯臣", "period": "宋", "type": "诗", "title": "和劉原甫省中新菊", "paragraphs": ["華省切星斗，沉沉嚴燕房。", "秋風茂陵孫，種菊爛生光。", "天晴蝴蝶飛，上下舞雙黄。", "劉郎才筆豪，移榻吟在傍。", "日晚吏已散，殘景上粉牆。", "有酒無飲伴，掇英襟裾香。", "還思陶淵明，棄官歸柴桑。", "東籬獨此物，盈把恨無觴。", "頼有白衣來，好事遺壺漿。", "適意各一時，豈乏同舍郎。"]}