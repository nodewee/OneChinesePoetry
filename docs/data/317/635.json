{"author": "梅堯臣", "period": "宋", "type": "诗", "title": "觀拽龍舟懷裴宋韓李", "paragraphs": ["截春流，築沙坻。", "拽龍舟，過天池。", "尾矯矯，角岐岐。", "千夫推，萬鱗隨。", "驚鴻鵠，沉魚龜。", "春三月，輕服時。", "薄水殿，習水嬉。", "馬特特，來者誰。", "魏公子，人不窺。", "車轔轔，集其涯。", "邯鄲倡，士交馳。", "銀缾索酒傾玻瓈，用錢如水贈舞兒。", "却入上苑看鬭雞，擊毬彈金無不爲。", "適聞天子降玉輦，當門虎脚看大旗。", "春風吹花入行幄，紅錦百尺爭蛟螭。", "雲蓋迴，綵纜維，明年結客觀未遲。"]}