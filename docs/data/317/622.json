{"author": "梅堯臣", "period": "宋", "type": "诗", "title": "和吳沖卿元會", "paragraphs": ["千官車馬閶闔來，晝漏始上閶闔開。", "峨峨左右升龍進，昨夜雪飛雲作堆。", "殿前冠劍魚鱗立，東風入仗旗脚迴。", "黄鍾一奏寶扇掩，玳簾卷起香霧排。", "鳴梢未盡霹靂響，翠輦已退黄金階。", "聖人端冕御法座，大樂旅作聲和諧。", "羣公抃蹈丹墀下，尚書奏瑞四夷懷。", "乘輿却入更衣閤，通天絳袍陞玉榻。", "百拜稱觴萬歲聞，兩廊賜食簪裾匝。", "曲傳大定舞綴疎，波旋烟斂飭宮車。", "衛官解嚴多士退，日光停午氣象舒。", "吳君才筆天下傑，歸來作詩傳石渠。", "石渠祕邃無凡愚，石渠酬唱皆嚴徐。", "我慙短學復在後，收拾掇棄聊以書。"]}