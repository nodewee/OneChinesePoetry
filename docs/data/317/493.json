{"author": "梅堯臣", "period": "宋", "type": "诗", "title": "依韻和永叔見寄", "paragraphs": ["春風約柳一片西，欲託鳥翼傳音稽。", "昨朝偶向東城去，草草又逢驄馬蹄。", "長髯御史威正峭，沙堤來坐氣吐霓。", "我乘小駟雖甚瘦，喜見驂馭猶解嘶。", "適聞南都接大尹，笑我出處今何迷。", "恥趨捷徑身已老，懲羹何用頻吹齏。", "蛟龍失水等蚯蚓，鱗角雖有辱在泥。", "困居廢井誰引手，豈得更望青雲梯。", "筆鋒勁發若强弩，餘力曾徹七重犀。", "倦禽雄雌不飽腹，日暮徒念還巢棲。", "大椿朝菌各有盡，此物何怪莊叟齊。", "誠知豪俠自快樂，東郊南陌競鬭雞。", "胸中有道無廣狹，包括宇宙在一稊。", "何時與公去穎尾，湖水漫漫如玻瓈。", "世間會合固不易，況乃仕宦多相睽。", "正似郵亭戀行者，未到止息空歌驪。", "我貧尚不給朝夕，焉得負郭置稻畦。", "筋骸幸且稍輕健，山水縱好無路躋。", "儻公他時買田宅，願以藜杖從招携。", "吾兒詩書不足教，亦以助力於耕犂。"]}