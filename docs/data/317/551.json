{"author": "梅堯臣", "period": "宋", "type": "诗", "title": "赤蟻辭送楊叔武廣南招安", "paragraphs": ["南方赤蟻大若象，潛荒穴洞人莫逢。", "天公合雨不决雨，從橫亂出將自封。", "侵疆凌壤壞城市，戰鬭億倍南柯雄。", "嘗聞穿山食此物，此物既大非常凶。", "張舌流涎莫可餌，枉啄不怕長戈舂。", "今令智者以智取，即見蚳醢傳太宮。", "因而使知禍福理，天子下令雲從龍。"]}