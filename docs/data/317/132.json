{"author": "梅堯臣", "period": "宋", "type": "诗", "title": "昭亭山", "paragraphs": ["曰山何必高，要在出雲雨。", "昭亭非峻峯，雄雄若蹲虎。", "旱歲一來祠，霈然隨瀝酤。", "有草牧爾牛，有薪資爾斧。", "有溪出其陰，有潭在其塢。", "獸則貛與貉，魚則魴與鱮。", "山雛水羽聲，下上相雜伍。", "呼名如謙恭，號叫若怒侮。", "崖竹或節疎，嶺松或復腐。", "巨蜂結層房，養子窟深土。", "何事山中人，采以爲市賈。", "其容固已多，其忍吾未取。"]}