{"author": "梅堯臣", "period": "宋", "type": "诗", "title": "送李南玉", "paragraphs": ["小人貧於資，君子貧於時。", "小人富於貨，君子富於辭。", "貧雖同寒饑，富不同路岐。", "彼富歿則已，此富名不移。", "丈夫事百變，未死安可期。", "明明趨財利，莫卹前人嗤。", "舉家如春蠶，仰食不可遲。", "況念宿債窘，何愧賤士爲。", "買臣嘗負薪，相如猶滌巵。", "君思此二人，信吾言不欺。", "邇者有趙壹，窮憤自興詩。", "乘驥抱美玉，樂與和未知。", "古來鮮逢遇，後世無苦悲。"]}