{"author": "梅堯臣", "period": "宋", "type": "诗", "title": "採石月贈郭功甫", "paragraphs": ["採石月下聞謫仙，夜披錦袍坐釣船。", "醉中愛月江底懸，以手弄月身翻然。", "不應暴落饑蛟涎，便當騎魚上九天。", "青山有冢人謾傳，却來人間知幾年。", "在昔熟識汾陽王，納官貰死義難忘。", "今觀郭裔奇俊郎，眉目真似攻文章。", "死生往復猶康莊，樹穴探環知姓羊。"]}