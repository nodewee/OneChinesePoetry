{"author": "梅堯臣", "period": "宋", "type": "诗", "title": "聞刁景純侍女瘧已", "paragraphs": ["前時君家飲，不見吹笛姬。", "君言彼娉婷，病瘧久屢治。", "隔日作寒熱，經時銷膏脂。", "醫師尤飲食，冷滑滯在脾。", "次聞有鬼物，水火陰以施。", "乃因道士逐，實得鬼所爲。", "手洒桃枝湯，足學夏禹馳。", "呵叱出門牆，勿復顧嘔遺。", "今雖病且已，皮骨尚尫羸。", "豈暇理舊曲，未能畫蛾眉。", "當期重相見，風月臨前墀。"]}