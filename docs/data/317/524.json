{"author": "梅堯臣", "period": "宋", "type": "诗", "title": "文惠師贈新筍", "paragraphs": ["劉累死，龍不馴。", "世間士，不識真。", "有真物，實去人。", "或在山，亦隠鱗。", "或多孫，出水濱。", "奮雷轟轟萬里春，厚土坼裂窮蟄振。", "牙甲戢戢不可數，剗掘誰怕天公嗔。", "煑之桉酒美如玉，甘脆入齒饞流津。", "荆吳易得梁宋少，二年不食思無因。", "豈意今朝忽有遺，不忍獨饗呼吾鄰。"]}