{"author": "梅堯臣", "period": "宋", "type": "诗", "title": "依韻和郭秘校昭亭山偶作", "paragraphs": ["知君棄官後，江上尋名山。", "心既慣世內，迹欲還人間。", "昭亭忽來過，覽古興長歎。", "野寺拂塵壁，丹陽已斕斒。", "殿角虛寶鐸，微風聲珊珊。", "遺像與筆蹟，始得觀裴顔。", "淺井何泠泠，前溪何潺潺。", "幽幽隨猿鳥，渾渾忘區寰。", "裂裳不爲媿，餌芝不爲難。", "坐對寒雨中，松上孤鶴還。"]}