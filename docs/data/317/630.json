{"author": "梅堯臣", "period": "宋", "type": "诗", "title": "飲酒呈鄰幾原甫", "paragraphs": ["天地不爭行，日月不爭明。", "晝夜自顯晦，冬春自枯榮。", "夸父逐日死，共工觸天傾。", "二子不量力，空有千古名。", "寄語賢與愚，何嘗見長生。", "我願會良友，醉顔日常赬。", "東海爲酒罇，五湖爲杯羹。", "海罄湖且竭，盡倒爲解酲。", "苟死不復知，苟生徒牽情。", "項籍乘牛車，馳上廣武城。", "强梁取秦鹿，慷慨猶爲輕。", "歸來卧酒家，豈得慙公卿。", "樂亦但如此，舉世任營營。"]}