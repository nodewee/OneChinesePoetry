{"author": "梅堯臣", "period": "宋", "type": "诗", "title": "四月二十八日記與王正仲及舍弟飲", "paragraphs": ["孟夏景苦長，與子舟中飲。", "酒行三四巡，病嘔聊就寢。", "仲氏又發霍，洞下忽焉甚。", "湯劑不能勝，悶絕口已噤。", "我嘔雖未平，驚走豈遑枕。", "叫號使呼醫，子怪亦莫諗。", "遽白何至斯，葛巾推小品。", "且尤食物間，膻腥失調飪。", "所餉惟豬雞，況此乏箘蕈。", "以子獨無恙，未必因滑瀋。", "稍覺陽脈回，慄膚猶瘮瘮。", "儻其遂不起，孰肯謂素稟。", "吾鄉千里遥，幸免成貝錦。"]}