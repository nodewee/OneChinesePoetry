{"author": "梅堯臣", "period": "宋", "type": "诗", "title": "賦石昌言家五題 懷素草書", "paragraphs": ["往在河南佐王宰，王收書畫盈數車。", "我於是時多所閱，如今過目無遯差。", "石君屏上懷素筆，盤屈瘦梗相交加。", "蒼虬入雲不收尾，卷起海水秋魚蝦。", "毫乾絹竭力未盡，山鬼突鬚垂髿髿。", "牽纏回環斷不斷，秋風枯蔓連蔕瓜。", "縱橫得意自奔放，體法豈計直與斜。", "客有臨書在屏側，豪强奪騎白鼻騧。", "超塵絕跡莫見影，競愛此家忘彼家。", "賞新匿舊世情好，射殺逢蒙亦可嗟。"]}