{"author": "梅堯臣", "period": "宋", "type": "诗", "title": "設膾示坐客", "paragraphs": ["汴河西引黄河枝，黄流未凍鯉魚肥。", "隨鈎出水賣都市，不惜百金持與歸。", "我家少婦磨寶刀，破鱗奮鬐如欲飛。", "蕭蕭雲葉落盤面，粟粟霜蔔爲縷衣。", "楚橙作虀香出屋，賓朋競至排入扉。", "呼兒便索沃腥酒，倒腸飫腹無相譏。", "逡巡缾竭上馬去，意氣不說西山薇。"]}