{"author": "梅堯臣", "period": "宋", "type": "诗", "title": "觀何君寶畫", "paragraphs": ["燕馬易畫，吳牛難圖。", "馬骨隠細牛骨麤，馬毛厚密牛毛疎。", "麤疎必辨別，細密多模胡。", "乃知戴嵩筆，能出韓幹徒。", "幹馬精神在韁勒，嵩牛怒鬭無牽拘。", "昨日何家觀小軸，絹雖破爛色不渝。", "二頭相觴角競掎，前脚如跪後脚舒。", "尾株榻直脊膂蹙，筋力寫盡蹄腕殊。", "一勝一敗又苦似，勝者很逐敗者趨。", "卷窮赤印置小字，置字乃是陶尚書。", "尚書國初人，愛畫收幾厨。", "買時不惜金與帛，帛載牛車錢載馿。", "後世兒孫不能保，賣人窮市無須臾。", "凡目矜新不重故，千錢酬直皆笑愚。", "四牛遂爲何氏有，裝背入眼天下無。", "坐中吾儕趣已異，又喜玄女傳兵符。", "此本實稱閻令畫，下筆簡細容顔姝。", "三人鬼狀一牛首，八女二十美丈夫。", "黄帝中間蔭葩蓋，霞扇錯玳旌擁朱。", "冠服難知歲月遠，但見儀衛森清都。", "復觀鹿臺獨夫受，妲己不笑何由娛。", "酒池肉林騎行炙，剖心斮脛堪悲吁。", "數幅吳王宴西子，綵舟張樂當姑蘇。", "宮娥數百簇高下，鬒髻一一紅芙蕖。", "黛峯細浪得平遠，前對洞庭傍太湖。", "商紂夫差可垂誡，歷世傳翫參盤盂。", "雕鷹草木不足記，特詠此事心何如。"]}