{"author": "梅堯臣", "period": "宋", "type": "诗", "title": "重送楊明叔", "paragraphs": ["君將會稽去，舊蹟可以嬉。", "予因狀其美，贈子臨路岐。", "子不以爲樂，但願有以規。", "噫吾豈無說，畏子未及裨。", "既求不語子，吾曷忍子欺。", "前年子渡淮，夜泊洪澤湄。", "有鬼稱使者，來告風波期。", "子時再拜謝，乃被鄰船嗤。", "逡巡鬼復至，復附船家兒。", "怒彼慢嗤士，明當使驚危。", "船兒傍舷迴，走若一足夔。", "翌日各解舟，出浦風動旗。", "子獨乘安流，彼受橫浪吹。", "此事非子傳，焉得他人知。", "昨逢令弟藴，備述果不疑。", "越俗素重鬼，慎勿啟其私。", "子口有仁義，子腹有書詩。", "子嘗談王道，怪語固未宜。", "近聞蘇才翁，問子辟者誰。", "得非外戚侯，子怒已豎眉。", "今我儻得罪，甘與蘇同之。"]}