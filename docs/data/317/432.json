{"author": "梅堯臣", "period": "宋", "type": "诗", "title": "周仲章通判潤州", "paragraphs": ["昔過京口山，斷崖如鞏洛。", "抱谷黄芹泥，百丈聳垠堮。", "山嶺與江面，地脈水可度。", "欲鑿無淺泉，孰云南土薄。", "君爲別乘去，便比北州樂。", "已免卑溼憂，仍離鴞鵩惡。", "況逢休明時，秋堞罷嚴柝。", "夜愛寒江潮，月臨甘露閣。", "置酒發浩歌，萬里波欲却。", "霜蟹肥可釣，水鱗活堪斫。", "縱飲不須休，未應滄海涸。", "終當笑楊雄，窮壁常寂寞。", "更知首陽人，薇蕨事亦錯。", "不若阮步兵，醉鞍伸兩脚。", "太守必吾徒，儻能時就酌。"]}