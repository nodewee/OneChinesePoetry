{"author": "梅堯臣", "period": "宋", "type": "诗", "title": "送令狐憲周度支知秀州", "paragraphs": ["鬢絲不是吳蠶吐，未到吳中已成縷。", "清腸無蠒自能生，窮愁便織連今古。", "論兵說劍三十秋，乃知功名難强取。", "往往橫遭年少輕，好在驅車海邊去。", "海邊郡民迎太守，黍作壺漿牛作脯。", "剩持鹽豉煮紫蒓，卵色椀寬光欲舞。", "試尋陸機舊時迹，畫舟烏榜穿平浦。", "秋草宅荒聞杜鵑，應暫徘徊解腰組。"]}