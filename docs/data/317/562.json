{"author": "梅堯臣", "period": "宋", "type": "诗", "title": "書南事", "paragraphs": ["大梁國南門，馹騎方騰趨。", "波波一何急，蠻寇圍番禺。", "番禺本無備，前頼魏大夫。", "大夫築子城，今得守以須。", "兵雖不滿萬，閉壁堪指呼。", "老幼轉木石，壯健操矛弧。", "廩庫得以完，日月不易圖。", "城中舊無井，魏鑿安轆轤。", "魏由飛語去，不使立外郛。", "古稱時有待，淺薄皆謂紆。", "曲突與爛額，看取報功殊。"]}