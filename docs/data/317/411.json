{"author": "梅堯臣", "period": "宋", "type": "诗", "title": "四月二十七日與王正仲飲", "paragraphs": ["我來自楚君自吳，相遇汎波銜舳艫。", "時時舉酒共笑樂，莫問罌盎有與無。", "醉憶曩同吾永叔，倒冠落佩來西都。", "是時豪快不顧俗，留守贈榼少尹俱。", "高吟持去擁鼻學，雅闋付唱纖腰姝。", "山東腐儒漫側目，洛下才子爭歸趨。", "自茲離散二十載，不復更有一日娛。", "如今舊友已無幾，歲晚得子欣爲徒。"]}