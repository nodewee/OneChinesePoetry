{"author": "梅堯臣", "period": "宋", "type": "诗", "title": "送傅越石都官歸越州待闕", "paragraphs": ["越客舟從真定至，夜夜鏡湖生夢寐。", "曉度吳江百尺船，洗眼重看會稽翠。", "買臣負薪樵徑荒，伯鸞賃舂苔臼棄。", "綠橘黄柑带葉收，白粳紫蟹侵霜饋。", "食蟹易美粳易飽，綠橘佐酒柑佐醉。", "莫論仕宦遠與近，布袍練袍何所利。", "君恬不忍乞丐爲，且返故廬聊以遲。"]}