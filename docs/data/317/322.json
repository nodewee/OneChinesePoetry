{"author": "梅堯臣", "period": "宋", "type": "诗", "title": "放鵲", "paragraphs": ["鵲爲禽之靈智兮，胡蹈機而不知。", "爲庸皁以困束兮，固性命之將危。", "喜遠人之至止兮，始屢驗以如期。", "向何預覺兮，此何自昏。", "豈專心以謀食兮，昧目前之禍根。", "苟所履必慮患兮，莫若去人遠以圖存。", "屑餘秣以致死兮，誠咎爾而無恥。", "維羣鳴之苦傷兮，使吾心之測爾。", "予測孔孟兮爾自解則艱，皁聽予言兮釋爾而還。", "撫爾呪爾兮爾無甚頑，後誰恤爾兮拓彈方彎。"]}