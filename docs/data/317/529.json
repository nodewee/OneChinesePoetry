{"author": "梅堯臣", "period": "宋", "type": "诗", "title": "李審言遺酒", "paragraphs": ["大梁美酒斗千錢，欲飲常被饑窘煎。", "經時一滴不入口，漱齒費盡華池泉。", "昨日靈昌兵吏至，跪壺曾不候報箋。", "赤泥坼封傾瓦盎，母妻共嘗婢流涎。", "鄰家莆萄未結子，引蔓垂過高牆巔。", "當街賣杏已黄熟，獨堆百顆充盤筵。", "老年牙疎不喜肉，况乃下箸無腥羶。", "空腸易醉忽酩酊，倒頭夢到上帝前。", "賜臣蒼龍跨入月，不意正值姮娥眠。", "無人采顧傍玉兔，便取作腊下九天。", "拔毛爲筆筆如椽，狂吟一掃一百篇。", "其間長句寄東郡，東郡太守終始賢。", "切莫汲竭滑公井，留釀此醑時我傳。"]}