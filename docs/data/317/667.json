{"author": "梅堯臣", "period": "宋", "type": "诗", "title": "送胡公疎之金陵", "paragraphs": ["綠蒲作帆一百尺，波浪疾飛輕鳥翮。", "瓜步山傍夜泊人，石頭城邊舊遊客。", "月如冰輪出海來，江波千里無物隔。", "自古有恨洗不盡，于今萬事何由白。", "依稀可記鮑家詩，寂寞休尋江令宅。", "楊花正飛鮆魚多，良膾舉酒謝河伯。", "但令甘肥日飽腹，誰用麒麟刻青石。", "去舸已快風亦便，寧同步兵哭車軛。"]}