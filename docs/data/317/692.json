{"author": "梅堯臣", "period": "宋", "type": "诗", "title": "依韻和劉原甫見寄", "paragraphs": ["憶昔游臨汝，于時太守賢。", "山尋順風處，城得豢龍遷。", "民頸纍纍大，池荷一一圓。", "周碑嗟缺矣，少室望嶄然。", "羸馬居人後，歸禽落我先。", "事還如響答，老去若波旋。", "賦分都應定，元功豈得偏。", "不須天以問，自可鑒於前。", "王粲今方樂，邊韶舊好眠。", "漢官聊擲彩，梵學競通禪。", "語道滔滔是，論情往往牽。", "平生二三友，南睇不勝悁。"]}