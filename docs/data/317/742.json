{"author": "梅堯臣", "period": "宋", "type": "诗", "title": "送孫學士知太平州", "paragraphs": ["慈姥山上瘦龍孫，堪爲笙簫奉玉罇。", "使君來教後堂樂，江雲江月能迎門。", "門外青山謝家宅，當時池館無復存。", "乃知取歡須及早，富貴只是乘華軒。", "我踰五十作委吏，塵土汨汨嗟馳奔。", "有吹亦如賣餳者，安得鳳凰下崑崙。", "君今雖不苦稱意，尚驅文弩彯朱幡。", "嚴助昔除二千石，久勞侍從誠爲煩。"]}