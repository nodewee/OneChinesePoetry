{"author": "梅堯臣", "period": "宋", "type": "诗", "title": "答沖雅上人遺草書并詩", "paragraphs": ["經月不出戶，堂上多綠苔。", "忽有方外客，衣披稻畦來。", "來從青山下，手把紈素裁。", "筆草數行字，瘦蛇起春雷。", "渴墨未散霧，屈角麟欲開。", "裝爲兩大軸，置我并瓊瑰。", "懶瞋長鬚奴，挂壁不掃埃。", "智永與懷素，其名久崔嵬。", "師今繼此學，入神在徘徊。", "未料輒以我，便比和羹梅。", "我心常苦酸，得姓何可能。"]}