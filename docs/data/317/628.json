{"author": "梅堯臣", "period": "宋", "type": "诗", "title": "十六日會靈火", "paragraphs": ["章聖皇帝興三宮，三宮鼎峙何崇崇。", "天聖七年六月尾，玉清始災壇宇空。", "于今二十有五載，上元後夜星軫中。", "乃聞會靈五殿火，丹焰徹天明月紅。", "千楹萬棟一夕盡，赤煙奔突西南風。", "先時二日車駕幸，爲民祈福輸清衷。", "大臣驕蹇不從祀，岳靈不歆爲不恭。", "若此示變猶影響，宜鑒陛下無惰容。", "神非怒乙遂及甲，天意警聖不警凶。", "不獨洪水累堯德，堯仁未忍流驩共。"]}