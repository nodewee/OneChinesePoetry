{"author": "梅堯臣", "period": "宋", "type": "诗", "title": "將行賽昭亭祠喜雨", "paragraphs": ["未生潭上雲，空望山中雨。", "湛湛陳桂樽，坎坎奏鼉鼓。", "蕭蕭靈風來，蹲蹲祝郎舞。", "莫言春作遲，但念寒灘阻。", "何當發泉源，綠水浸沙渚。", "不與農者期，自將舟人語。", "定作榜歌行，暮投丹湖浦。", "瞻祠草樹失，認嶺煙霞吐。", "平吞東南吳，遠带西北楚。", "川澤見坡陁，龍蛇蹙鱗膂。", "人經興寤歎，事往成前古。", "考碑何驗今，塗馬立空廡。", "余知骨相貧，豈敢望冥許。", "願乘溪流深，滂沛隨徹俎。"]}