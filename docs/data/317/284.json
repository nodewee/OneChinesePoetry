{"author": "梅堯臣", "period": "宋", "type": "诗", "title": "濄口得雙鱖魚懷永叔", "paragraphs": ["春風午橋上，始迎歐陽公。", "我僕跪雙鱖，言得石瀨中。", "持歸奉慈媼，欣詠殊未工。", "是時四三友，推尚以爲雄。", "于茲十九載，存沒復西東。", "我今淮上去，沙嶼逢釣翁。", "因之獲二尾，其色與昔同。", "錢將青絲繩，羹芼春畦菘。", "公乎廣陵來，值我號蒼穹。", "何爲號蒼穹，失怙哀無窮。", "烹煎不暇餉，泣血語孤衷。", "生平四海內，有始鮮能終。", "唯公一榮悴，不媿古人風。"]}