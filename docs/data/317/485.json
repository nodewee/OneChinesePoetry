{"author": "梅堯臣", "period": "宋", "type": "诗", "title": "正月二十四日同江鄰幾韓持國過師商廟", "paragraphs": ["大梁城西隅，競傳師商廟。", "二墳在其傍，枯棘誰往弔。", "予嘗發夢寐，事已驗曩少。", "時逾二十春，偶過非素料。", "江韓寔並駕，寂默苦同調。", "下馬共羅拜，驚愚真可笑。", "致恭古賢人，且異媚近要。", "在昔魏公子，夷門尊隠燿。", "終知養松筠，曾不類蒿藋。", "我輩頗識公，虛名何所釣。"]}