{"author": "梅堯臣", "period": "宋", "type": "诗", "title": "與二弟過溪至廣教蘭若", "paragraphs": ["溪水今尚淺，涉馬不及韉。", "岸口出近郭，野徑通平田。", "行行渡小橋，决决響細泉。", "萬木蔭古殿，一燈明象筵。", "長廊顔頵碑，字體家法傳。", "空堂裴相真，白髯垂過咽。", "名跡兩不滅，豈獨畫與鎸。", "高僧鑿崖腹，建閣將雲連。", "秘此龍鸞迹，足使臣僕虔。", "脩竹間長松，森衛若被堅。", "是必神物護，禹穴空歲年。", "飯訖過山後，井傍携茗煎。", "探幽偶轉谷，忽視昭亭巔。", "蔓草不識名，步側時得牽。", "幽禽聲各異，可辨唯杜鵑。", "似驚俗客來，聒聒兩耳邊。", "弊廬隔城堞，畏暮遽言還。", "道逢張羅歸，鳥媒兼死懸。", "遂同山梁雉，令我復喟然。", "聊追一日事，書以爲短篇。"]}