{"author": "梅堯臣", "period": "宋", "type": "诗", "title": "夢後得宋中道書", "paragraphs": ["宵夢宋子語，晝得宋子書。", "書意與夢語，曾不異往初。", "昔我遭家難，逢子亦在廬。", "我南君大梁，千里非隔疎。", "念處天地中，天地猶一車。", "日月爲兩轂，星辰隨徐徐。", "晝夜轉不已，載之將焉如。", "冉冉趨死鄉，萬古曾無餘。", "其間乃有夢，覺實夢何虛。", "何虛亦何實，及盡皆同墟。", "身世既若此，合離休歎諸。"]}