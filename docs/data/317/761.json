{"author": "梅堯臣", "period": "宋", "type": "诗", "title": "新霜感", "paragraphs": ["前日衣上露，今日衣上霜。", "我母魂何之，膏火麋我腸。", "隔棺三寸地，如在萬里鄉。", "嚎呼不聞聲，飲食空置傍。", "昔時憂我寒，縫衣紉線長。", "線長必絮厚，要與風霜當。", "又每恐我饑，羹臛自調嘗。", "此身內外間，莫得頃刻忘。", "舉衣不忍著，舉筯不下吭。", "一念百感生，欲問天蒼蒼。"]}