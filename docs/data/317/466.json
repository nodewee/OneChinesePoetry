{"author": "梅堯臣", "period": "宋", "type": "诗", "title": "次韻和韓持國京師雪", "paragraphs": ["寒威無遠近，素色混高低。", "玉路平何廣，天形浩莫倪。", "壓階寧辨玉，封谷不須泥。", "殄厲非乖候，資農必慰黎。", "大輸中府帛，雜有上公圭。", "星弁交光衆，珠旒動影迷。", "淩波妃度洛，銷鼎士烹齊。", "工鏤罇奇獸，鮮粧印女奚。", "簾開白羽扇，橋跨半輪霓。", "走吠生氂犬，姦埋縮殻蠵。", "力狂墀下馬，聲噤樹頭雞。", "團綴花爭發，燖庖羜已刲。", "獵人初逐跡，饑鳥未辭棲。", "凍酒誰能貰，危樓不厭躋。", "狐冰疑在耳，貍玉刻成蹄。", "可席纖腰舞，盈盤素手携。", "休傳上林雁，曾繫子卿題。", "願逐周王駿，瑶池勝越溪。"]}