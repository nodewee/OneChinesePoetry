{"author": "梅堯臣", "period": "宋", "type": "诗", "title": "擬陶潛止酒", "paragraphs": ["多病願止酒，不止病不已。", "止之懼無歡，雖病未宜止。", "且欲止人事，事止不經耳。", "次誦止足言，行當止田里。", "田里止誰親，止樂山水美。", "既止何所助，唯酒與止喜。", "以言止不止，未必止爲是。", "止酒儻不瘳，枉止徒可恥。", "止亦隨化遷，不止等亦死。", "慎勿道止酒，止酒乃君子。"]}