{"author": "梅堯臣", "period": "宋", "type": "诗", "title": "和人雪意", "paragraphs": ["凍雲低垂野，遠樹昏未分。", "朝來庭竹上，摵摵霰已聞。", "扣門有兵吏，嘉命傳相君。", "趨閤展熊席，卷幔飄爐熏。", "桂漿貯榼美，馬乳薦實蕡。", "賓屬兩三人，從容奉評文。", "遠稽先儒言，風賦可以羣。", "密置筆與硯，唯待雪雰雰。", "雪既不可待，日暮人半醺。", "明朝獲方楮，健思欲凌雲。"]}