{"author": "梅堯臣", "period": "宋", "type": "诗", "title": "邵郎中姑蘇園亭", "paragraphs": ["公愛樂天池上篇，買池十畝皆種蓮。", "薄城萬竿竹㛹娟，藤纜繫橋青板船。", "折腰大菱不直錢，鵁鶄鸂鶒沙際眠。", "水從太湖根底穿，月出洞庭山上圓。", "公歸與客相留連，秋風鶴唳春杜鵑。", "班鱸斫膾紅縷鮮，紫豉煑蒓香味全。", "我思白傅在三川，吳船雖有吳饌偏。", "當時九老各華顛，裴令來過吟復聯。", "至今怪石存舊鎸，七葉樹蔭黄金田。", "羨公有子勝昔賢，高門通車千萬年。"]}