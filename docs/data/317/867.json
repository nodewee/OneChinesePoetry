{"author": "梅堯臣", "period": "宋", "type": "诗", "title": "潘歙州話廬山", "paragraphs": ["潘侯話廬山，落落尤可伏。", "初云江上來，遠見雲中瀑。", "捨舟到雲外，觀瀑已巖麓。", "往往逢平田，攢攢愛深木。", "竹門懸徑微，源水陰藤覆。", "坐石浸兩骹，炎膚起芒粟。", "夕陽穿萬峯，高下相出縮。", "尋常杳不分，但被煙嵐畜。", "絕頂水底花，開謝向淵腹。", "風力豈能加，日氣豈能𣋉。", "攬之不可得，滴瀝空在掬。", "夜昏投僧居，孤燈望溪曲。", "忽聞清磬音，漸近幽林屋。", "止侯休多談，已滿我心目。", "懷游二十年，夢寐今固熟。", "何當借輕舠，一往如飛鶩。"]}