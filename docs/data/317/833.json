{"author": "梅堯臣", "period": "宋", "type": "诗", "title": "秋雨篇", "paragraphs": ["秋雨一向不解休，連昏接晨終窮秋。", "梅生不量仰天問，神官夜夢言語周。", "日月是天之兩目，忽然生瞖無藥瘳。", "只知淚滴爲赤子，赤子豈悞天公憂。", "天公哭𩅨𩅨，洒涕落九州。", "地祇不敢安，泥潦已沒頭。", "乃因從容詰神官，后稷今在帝所不。", "從前后稷知稼穡，曾以筋力親田疇。", "曷不告帝且輟泣，九穀正熟容其收。", "早時不泣此時泣，憂民欲活反扼喉。", "神官發怒髭奮虬，下士小臣安預謀。", "恐然驚覺汗交流，樹上已聽呼雌鳩。"]}