{"author": "梅堯臣", "period": "宋", "type": "诗", "title": "觀楊之美畫", "paragraphs": ["天官乘車建朱旗，赤旛前亞風卷披。", "二龍緩駕蒼髯垂，印箱傍挈文籍隨。", "雙驂推軛如畏遲，行從冠服多威儀。", "水官自有真龍騎，兩佐並跨鯨尾螭。", "步趨羣吏怪眼眉，雲生海面無端涯。", "雷部處上相與期，人身獸爪負鼓馳。", "後有同類挾且搥，次執電鏡風囊吹。", "青蛇有角魚足鬐，上下引導神所施。", "地官既失不可知，此畫傳是閻令爲。", "設色鮮潤筆法奇，絹理膩滑雞子皮。", "吳生龍王多裂隳，八軸展玩忘晨炊。", "李成山水曉景移，黄荃花竹雀擁枝。", "韓幹馬本模搭時，神駿都失存毫氂。", "日高腹枵眼眥眵，邂逅獲見何言疲。", "厚謝主翁意不衰，他日飽目看無遺。"]}