{"author": "梅堯臣", "period": "宋", "type": "诗", "title": "七夕詠懷", "paragraphs": ["織女無恥羞，年年嫁牽牛。", "牽牛苦娶婦，娶婦不解留。", "來往一夕光，奕奕河漢秋。", "輕傳人世巧，未知何時休。", "喜鵲頭無毛，截雲駕車輈。", "老鴉少斟酌，死欲同造舟。", "明月不到曉，是夜曲如鈎。", "天意與物理，注錯將何求。", "嘗聞阮家兒，犢鼻竹竿頭。", "人生自有分，豈媿曝衣樓。"]}