{"author": "梅堯臣", "period": "宋", "type": "诗", "title": "重過瓜步山", "paragraphs": ["魏武敗忘歸，孤軍處山頂。", "雖鄰江上浦，鑿巖山巔井。", "豈是欲勞兵，防患在萌穎。", "我昔常登臨，徘徊愛晴景。", "片雨西北來，風雷變俄頃。", "疾行下危磴，屨脫不及整。", "霑濡入舟中，幼子喜抱頸。", "問我適何之，衣濕不太冷。", "昨暮泊其陽，月黑夜正永。", "雁從沙際鳴，旅枕自耿耿。", "平明夾櫓去，廟樹聳寒嶺。", "舉首生白雲，飄摇水中影。"]}