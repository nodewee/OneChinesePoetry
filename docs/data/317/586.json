{"author": "梅堯臣", "period": "宋", "type": "诗", "title": "寄題周敦美琨瑶洞", "paragraphs": ["仙人采玉驅雄龍，列山剖璞青腔空。", "因邃爲堂曲爲室，石乳溜壁光玲瓏。", "僊歸龍去草樹長，蔽翳不復人蹤通。", "指疆買墅下峯下，洗斸務欲險怪窮。", "蛇鱗鹿跡尚莫到，安問樵老諸牛童。", "古今未得君獨得，萬景付與由天公。", "何當歸來斂頭角，任從寶氣生白虹。", "陰溪淺水菖蒲綠，下有蝦蟆雙眼紅。", "及時佐酒斫兩股，勿使更入明月中。"]}