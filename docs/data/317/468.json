{"author": "梅堯臣", "period": "宋", "type": "诗", "title": "送胡都官知潮州", "paragraphs": ["自昔揭陽郡，刺史惟韓侯。", "韓侯初來時，問吏瀧水頭。", "到官諭鱷魚，夜失風雨湫。", "乃知抱正直，異類尚聽謀。", "潮雖處南粵，禮義無遐陬。", "勿言古殊今，唯在政教修。", "適聞豫章士，勇往登犀舟。", "不畏惡溪惡，疊鼓齊歌謳。", "遠持天子命，水物當自囚。", "更尋賢侯跡，書上揭陽樓。"]}