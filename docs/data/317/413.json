{"author": "梅堯臣", "period": "宋", "type": "诗", "title": "讀月石屏詩", "paragraphs": ["余觀二人作詩論月石，月在天上，石在山下，安得石上有月蹟。", "至矣歐陽公，知不可詰不竟述，欲使來者默自釋。", "蘇子苦豪邁，何用强引犀角蚌蛤巧擘析。", "犀蛤動活有情想，石無情想已非的。", "吾謂此石之蹟雖似月，不能行天成紀曆。", "曾無纖毫光，不若燈照夕。", "徒爲頑璞一片圓，溫潤又不似圭璧。", "乃有桂樹獨扶疏，常娥玉兔了莫覓。", "無此等物豈可靈，秖以爲屏安足惜。", "吾嗟才薄不復詠，略評二詩庶有益。"]}