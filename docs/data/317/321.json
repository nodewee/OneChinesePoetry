{"author": "梅堯臣", "period": "宋", "type": "诗", "title": "古柳", "paragraphs": ["岸側古大柳，誰種臨長江。", "中自出蠹蝎，百歲成枯腔。", "忽值漲流沒，槎牙綴旌幢。", "腹膚藏蛟龍，半夜雷砰韸。", "飛霆痕尚白，如斬馬陵龐。", "倏爾巨電至，萬弩聲裂缸。", "又爲狂風摧，所殘惟朽樁。", "卧幹越大鼎，絕臏不可扛。", "就爇以照漁，駭鱗一何厖。", "始知網罟細，未足禁突撞。", "隆準以脫去，城下徒焚降。", "我從洲上泊，昏曉睨船窗。", "始終覩變毀，欲賦挑殘釭。", "吾交評韓詩，險韻古莫雙。", "安得共詠此，但嗟各他邦。"]}