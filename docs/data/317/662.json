{"author": "梅堯臣", "period": "宋", "type": "诗", "title": "三月十日韓子華招飲歸成", "paragraphs": ["清明曉赴韓侯家，自買白杏丁香花。", "雀眼塗金銀蔑籠，貯在當筵呼舞娃。", "舞娃取捧笑向客，不顧插壞新烏紗。", "朝來我舍報生子，賀勸大白浮紅霞。", "酒狂有持梧桐板，暴謔一似鄱陽槎。", "袒裼擊鼓禰處士，當時偶脫猛虎牙。", "褊衷不容又何益，鸚鵡洲上空蒹葭。"]}