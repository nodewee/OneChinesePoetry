{"author": "梅堯臣", "period": "宋", "type": "诗", "title": "勉致仕李秘監", "paragraphs": ["淵明歸柴桑，家貧食不足。", "當其勇去時，不待秫稻熟。", "借問何以然，實恥暫屈辱。", "公常爲近臣，曾不輒媚曲。", "一緣府舍災，遂使還秩祿。", "祿仕四十年，內乏釜鍾粟。", "歸來託四鄰，恓恓無片屋。", "去就異前人，其義已介獨。", "譬之食嗟來，應自甘退縮。", "當營負郭田，漸可事水竹。"]}