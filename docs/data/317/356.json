{"author": "梅堯臣", "period": "宋", "type": "诗", "title": "依韻和達觀禪師山中見寄", "paragraphs": ["豶豕在塗龍在澤，豺狼食肉麝食柏。", "蹄毛與角不對齒，啄觜兩足副以翮。", "既能閑閑住深谷，豈使于于佩鳴玉。", "水邊看虹山雨霽，夜與明月歸獨宿。", "門前重嶺後羣峯，石樓朱殿藏林中。", "銅絲緊轉轆轤響，絡緯秋老嚎西風。", "榮利淡薄無易此，彼飲甘醲茲飲水。", "暫將分別向喉舌，何異聲色亂眼耳。", "孔孟久歿言可師，千古布散葉與枝。", "今來閉戶自有趣，世上沄沄非我爲。"]}