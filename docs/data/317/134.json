{"author": "梅堯臣", "period": "宋", "type": "诗", "title": "見牧牛人隔江吹笛", "paragraphs": ["朝與牛出牧，晝與牛在野。", "日暮穿林歸，長笛初在骻。", "面尾騎且吹，音響未成雅。", "隨風散遠近，舉調任高下。", "我方江上來，平溜若鏡瀉。", "悠悠經醉耳，亦足發瀟灑。", "苟能和人心，豈必奏韶夏。", "鄭聲實美好，蠹情如剔剮。", "况其荒敗跡，又亦甚裂瓦。", "南箕成簸揚，寺孟詠侈哆。", "我今留此詩，誰謂馬喻馬。"]}