{"author": "梅堯臣", "period": "宋", "type": "诗", "title": "依韻和正仲重臺梅花", "paragraphs": ["芳梅何蒨蒨，素葉吐層層。", "近臘寒猶勁，先春氣已承。", "冷香傳去遠，靜豔密還增。", "有意常欺雪，無功合鏤冰。", "早煙籠玉暖，凍雨浴脂凝。", "漢女新粧薄，燕姬瘦骨稜。", "壓枝唯恐折，簇萼似難勝。", "神物終來護，江鄉未解矜。", "獨奇心豈欲，寄遠客何曾。", "不見黄鸝度，寧防粉蝶凌。", "月光臨更好，谿水照偏能。", "畫軸開雲霧，宮刀翦綵繒。", "都無筆可衒，莫信巧堪憑。", "丹杏塵多雜，夭桃俗所稱。", "故林嘗渴望，大庾更愁登。", "重和陽春曲，聲辭猥媿仍。"]}