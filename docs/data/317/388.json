{"author": "梅堯臣", "period": "宋", "type": "诗", "title": "留別乾明山主", "paragraphs": ["自余銜哀歸，不與人事接。", "兩至此飯僧，華宇何曄曄。", "大士邀我銘，吾學愧涉獵。", "强述殊不高，下筆曾未愜。", "豈意煩鎸刊，有似蟲鏤葉。", "徒將珉石蠹，枉壞亦已輙。", "又不虞後人，譏誚喙囁囁。", "今我將還朝，方丈一登躡。", "嶺竹與巖花，所植皆妥帖。", "羅列森翠戈，次第笑朱頰。", "乃知化平等，此意異蜂蝶。", "世人莫復問，江上鼓輕楫。"]}