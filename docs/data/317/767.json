{"author": "梅堯臣", "period": "宋", "type": "诗", "title": "淮陰侯廟", "paragraphs": ["韓信未遇時，忍饑坐垂釣。", "歸來淮陰市，又復逢惡少。", "使之出胯下，一市皆大笑。", "龍蛇忽雲騰，蛭螾豈能料。", "亡命乃爲將，出奇還破趙。", "用兵不患多，所向孰敢摽。", "功名塞天地，翦刈等蒿藋。", "於今千百年，水上見孤廟。", "鷺銜葭下魚，相呼尚鳴叫。", "高皇四海平，有酒不共釂。", "古來稱英雄，去就可以照。"]}