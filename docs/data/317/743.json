{"author": "梅堯臣", "period": "宋", "type": "诗", "title": "送楊明叔通判越州", "paragraphs": ["知子心中光皪皪，不作秋蟫緣簡策。", "八月乘風入會稽，鏡湖細浪魚吹白。", "新除戚里外諸侯，况喜上賓開右席。", "明月樓中吸玉笙，青山影裏森朱戟。", "禹穴淵深入地流，秦望峯高插天碧。", "朝暮樵溪不見人，往來梅市空餘迹。", "墨池科斗作蝦蟆，道士鵝羣誰更易。", "摩滅應多著者稀，但游莫用論今昔。"]}