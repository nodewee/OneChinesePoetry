{"author": "梅堯臣", "period": "宋", "type": "诗", "title": "依韻吳沖卿祕閣觀逸少墨蹟", "paragraphs": ["奇哉王右軍，下筆若神聖。", "長戈與伏弩，無不從號令。", "賢豪雖林立，帖斂孰敢競。", "師徒氣揚揚，龍虎旗正正。", "勝聲塞宇宙，自昔無此盛。", "赫赫猶至今，瑣瑣曷云並。", "崇崇中秘書，濟濟士游泳。", "墨寶收盈厨，來觀遇已橫。", "始知前人蹟，鎸多自失勁。", "紙素儻未壞，萬古傳莫竟。", "一從歸人間，夢寐不能更。", "但媿將短才，輒爾接高詠。", "何羞趙壹窮，自有鍾嶸評。", "嘗聞曹將軍，尚諳賦競病。", "我生羣俊末，貧賤亦足慶。", "文成終媿君，鉛刀值枯梗。"]}