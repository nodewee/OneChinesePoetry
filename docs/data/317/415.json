{"author": "梅堯臣", "period": "宋", "type": "诗", "title": "和宋中道喜至次用其韻", "paragraphs": ["予從江南來，見子東浦榛。", "問子何不治，子兄遊洛瀕。", "子素樂文字，而復養慈親。", "去年始陞朝，差差陪縉紳。", "今也與吾肩，行立笑語頻。", "未經鬢髮改，喜預班綴新。", "思如曩時會，浩飲不計巡。", "往謁持約史，文辭媿彬彬。", "謂將一乘粟，欲敵千箱囷。", "然而澤中蛇，時得龍一鱗。", "况復周孔教，幸逢舜禹辰。", "又究志所之，茲學豈不臻。", "誰其起予者，視子爲席珍。", "趨韓亦已工，比孟猶欠淳。", "慎勿驚怪奇，怪奇世多擯。", "吾慙遼東豕，未見西狩麟。", "汩汩塵泥間，曷辨玉與珉。", "昨來忽有知，所索非所循。", "使焉轉磨衡，安得目不眴。", "誠聞苑囿美，難遣麋鹿馴。", "自惟體衰苶，寧堪事艱辛。", "宜收蹭蹬迹，却返江湖濱。", "浸脛水活活，漫灘石磷磷。", "垂釣紅鬐登，舉袂白羽振。", "以此全吾性，胡能往問津。", "非同子少年，柯葉正蓁蓁。"]}