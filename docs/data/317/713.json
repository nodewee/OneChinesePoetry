{"author": "梅堯臣", "period": "宋", "type": "诗", "title": "與蔣祕別二十六年田棐二十年羅拯十年始見之", "paragraphs": ["我今五十二，常苦離別煎。", "屈指數離別，正去一半年。", "三君異出處，相見有後先。", "蔣最會遇早，羅倍晚於田。", "仕宦比我遲，官資居我前。", "此亦漫輕量，無限歸荒埏。", "所喜笑語同，各驚顔貌遷。", "髮有霜華侵，目有蜘蛛懸。", "有酒易以醉，有奚徒用妍。", "醒來念功名，病螾希蜿蜒。", "安得有園廬，寬閒近林泉。", "養魚數千頭，種薤三四廛。", "餘蔬皆稱此，嘉果植亦然。", "既無俗造請，窮冬事高眠。", "囷貯白粳稻，酒沽青銅錢。", "飯過引數杯，令兒誦嘉篇。", "仰首看赤日，區區隨天旋。", "朝見出滄海，莫見入虞淵。", "畢竟將何窮，磨滅愚與賢。", "億億萬萬載，筋骨非玉堅。", "桐棺三寸厚，在昔誰免焉。", "去去欲及時，嗟嗟無由緣。"]}