{"author": "梅堯臣", "period": "宋", "type": "诗", "title": "擬韓吏部射訓狐", "paragraphs": ["黄昏月暗妖鳥鳴，尨然鈍質麤豪聲。", "憑凶自異立屋角，潛事觜吻欲我驚。", "豈知慣聞此醜狡，呼集鬼物夸陰獰。", "夕盜雞雛無畏避，曾遭彈射沉泥坑。", "汝今病翼未甚愈，還作舊態侵平明。", "陽烏曈曈出東海，照汝宜喪膽與精。", "何爲世人苦憎汝，汝常盜物資已榮。", "儻有弓矢勿污辱，殺此非得去惡名。", "養雛四三已相似，眼腦實異鸞皇生。", "一朝車輪翅墮地，狐鼠入穴梟黨烹。"]}