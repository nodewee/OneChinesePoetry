{"author": "梅堯臣", "period": "宋", "type": "诗", "title": "嘗正仲所遺撥醅", "paragraphs": ["屈原自著漁父篇，餔糟不及漁父賢。", "世無功名多浪死，劉伶阮籍于今傳。", "邇來獨酌邀明月，唯有青山李謫仙。", "謫仙歿後幾百年，市樓日沽千萬錢。", "沉湎豈少當道眠，文字不見空月圓。", "吳均之孫何我憐，雙壺貯醅持置前。", "豈乏阮李詩與瘨，淺飲强對春風妍。"]}