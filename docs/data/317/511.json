{"author": "梅堯臣", "period": "宋", "type": "诗", "title": "依韻和王中丞憶許州西湖", "paragraphs": ["拍岸千尋水，陪京第一州。", "艷光落日改，明月與人留。", "細浪差差蹙，深灣曲曲幽。", "跳鱗無限樂，春蔓不勝柔。", "晚下蛙爲吹，閑來葉作舟。", "亂禽喧後塢，急雨過西疇。", "負笱漁郎去，將雛燕子秋。", "跨橋尋島入，疏竇出城流。", "密樹能藏馬，晴沙自立鷗。", "緣何探景備，平昔從公遊。"]}