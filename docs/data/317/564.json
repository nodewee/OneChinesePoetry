{"author": "梅堯臣", "period": "宋", "type": "诗", "title": "馮子都詩", "paragraphs": ["黄金畫車屋，韋絮緣車輪。", "牽以五采絲，藉以刺繡茵。", "出入長信宮，晝夜將誰親。", "所親美且少，玉頰丹砂脣。", "殷羅縫輕襦，明珠攢緇巾。", "半醉卧車中，侍婢躡行塵。", "憶昔廣明亭，將軍愛憐頻。", "便房不使殉，易寵在茲辰。", "嗣侯喜驅逐，平樂多從賓。", "青絲穿五銖，累室貯百珍。", "歡與子都異，矯與子都均。", "用財糞土擲，吐氣日月踆。", "天地可齊久，禍患豈有因。", "秋風茂陵下，蒼蘚上騏驎。"]}