{"author": "梅堯臣", "period": "宋", "type": "诗", "title": "依韻吳沖卿秋蟲", "paragraphs": ["梧桐葉未老，露滴玉井牀。", "秋蟲如里胥，促織何苦忙。", "苒苒機上絲，入夜爲鼠傷。", "織婦中夕起，投梭重徊徨。", "那聞草根聲，膏入然肝腸。", "天子固明聖，措意如陶唐。", "下民唯力穡，不見田疇荒。", "豈知裒斂人，督責務健强。", "所以機中女，心鬭日月光。", "年年租稅在，聒耳信已常。", "哀哉四海人，無不由此戕。", "吳侯當廳時，靜坐愛初凉。", "方將同佳人，歡樂舉杯觴。", "繁鳴雜螇螰，感愴情不皇。", "况蒙朝家恩，兄弟登俊良。", "意慮宜恤物，以慰衆所望。", "今者秋蟲篇，不異七月章。"]}