{"author": "梅堯臣", "period": "宋", "type": "诗", "title": "次韻和吳正仲以予往南陵見寄兼惠新醖早蟹", "paragraphs": ["我念仲氏疾，走轂不暇膏。", "久處田園閒，風日慣犯冒。", "暮過春穀溪，亭長或前勞。", "乃心在手足，豈得事請造。", "邑僚相哀憐，曾未曰簡傲。", "朝夕論藥品，況是素所好。", "頗能識精麤，固靡窮突奧。", "吾親日倚戶，西首只待報。", "不知羸苶劇，飲餌須諭導。", "既平憂已寬，勝境思一到。", "原田經秋霖，步履畏宿潦。", "山中趣多幽，松下浄不掃。", "言歸尚泥塗，雲綻喜暫曝。", "還將奉談笑，近已逢問耗。", "入門得寄詩，欲覽整白帽。", "酒壺及霜蟹，致釀知談操。", "豈同里中俗，唯罪往不告。", "醉來夜揮毫，明月爲絕倒。"]}