{"author": "梅堯臣", "period": "宋", "type": "诗", "title": "閔冢", "paragraphs": ["盜發廣陵冢，及扉開石樞。", "中環走徹道，高闊可通車。", "五尺銅鑄人，執兵冠服朱。", "壁石刻位號，列侍幽宮隅。", "殿將將軍屬，侍郎常侍俱。", "啟棺見其尸，鬢斑顔未渝。", "白璧十雙藉，雲母一尺鋪。", "黄金塞耳鼻，千歲不腐枯。", "生爲貴與富，死與人未殊。", "後世逢暴禍，雖久將焉如。", "堯舜及周孔，豈不固形軀。"]}