{"author": "梅堯臣", "period": "宋", "type": "诗", "title": "永濟倉書事", "paragraphs": ["神武立四極，收兵銷衆豪。", "輸糧來萬國，積庾下千艘。", "貔虎肥於豢，麒麟老向槽。", "中州無殍餓，南土竭脂膏。", "黄鼠羣何畏，青鳩啄且嚎。", "古梁生菌耳，朽堵出蠐螬。", "樹腹懸蛇蛻，絲窠挂鳥毛。", "塵埃雖自汨，朱墨亦能操。", "直宿愁風雨，經年弊褐袍。", "仲尼猶作吏，我輩勿爲勞。"]}