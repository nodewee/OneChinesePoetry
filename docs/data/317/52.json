{"author": "梅堯臣", "period": "宋", "type": "诗", "title": "宋次道家摘寶相花歸清平里", "paragraphs": ["往歲見此花開遲，手擷羣芳因醉嗅。", "今來須約爛漫看，及過風雨又已後。", "主人爲我特殷勤，架底深深掇孤秀。", "密枝陰蔓不爭開，薄紅細葉尖相鬭。", "先時已落已掃除，最晚堪憐子所厚。", "呼童歸遺不可緩，金盤付與急奔驟。", "暮還已見映雪髻，初拈尚覺香在袖。", "官橋夜市正沽酒，沽酒共賞莫待晝。"]}