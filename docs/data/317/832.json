{"author": "梅堯臣", "period": "宋", "type": "诗", "title": "秋風篇", "paragraphs": ["秋風白虎嘷，長庚光如刀。", "水源縮竅穴，木根潛脂膏。", "啄實已細毳，齧枯皆豎毛。", "鬼啼竹籬梢，月黑爲朋曹。", "小兒莫畏聲，破管偶值遭。", "挂掇青紅蕡，拆剖皺刺韜。", "熟墜存虛房，瘦歛由失薅。", "西吹幾萬里，乃起東海濤。", "衡舂困龜魚，白沫丘岳高。", "原揚爛屋茅，岸裂樅船篙。", "貧門易𦵧藉，遠遊難撐操。", "驅雲失巫宮，迸雨入楚壕。", "攪空神兵發，穿窟乖龍逃。", "唯恐五色石，女媧補不牢。", "擺落缺西北，赤子何熬熬。", "常娥近天箕，學簸不學溞。", "欲使糠粃盡，撼死千歲桃。", "王母不敢訴，倚日黄人豪。", "自與穆天子，終朝醉酕醄。", "後得漢武帝，述以再種勞。", "因之來橫汾，作辭心切忉。"]}