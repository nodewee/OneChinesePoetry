{"author": "梅堯臣", "period": "宋", "type": "诗", "title": "和淮陽燕秀才", "paragraphs": ["我官忝博士，曾昧通經術。", "前因辟書來，亦不習文律。", "循舊臨學宮，虎革被羊質。", "倚席未能講，占牘聊置日。", "朴鈍既若茲，愧彼噉棗栗。", "今者登俊賢，充詔冠庭實。", "邦伯乃宗公，惟帝舊良弼。", "置醴餞以行，行行季冬月。", "騏驥入羈駕，千里終不蹶。", "慚予延蔭人，安得結子韈。", "心雖羨名場，才命甘汨沒。", "祿仕二十年，屢遘龍牓揭。", "在昔見麻衣，于今盡超越。", "是以對杯觴，謹嚴微敢忽。", "寧唯畏後生，自恨疎節骨。", "肴羞羅食案，包核備時物。", "里婦或窺觀，戶下紅裙出。", "歸應願生男，生男付紙筆。", "乃信讀書榮，况即服縕韠。", "長歌食苹詩，聲淡異鳴瑟。"]}