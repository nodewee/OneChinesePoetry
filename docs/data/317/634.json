{"author": "梅堯臣", "period": "宋", "type": "诗", "title": "送宣州簽判馬屯田兼寄知州邵司勳", "paragraphs": ["寒溪翠拖碧玉带，蒼山晴卧蛻骨龍。", "水邊苦竹抽肥笋，石上老蕨拳紫茸。", "泊船繫纜宿明鏡，昭亭廟古攢瘦松。", "陰風雨電潭心起，雲遮北嶺如墨濃。", "田秧浸綠白鷺立，內史出喜嘉賓從。", "昔時謝公來賽神，蘭肴作椒金作鍾。", "聯詩姓何名已失，板蠹粉落蟲鳥蹤。", "我鄉復傳召南化，磨鏤黑石君亦逢。"]}