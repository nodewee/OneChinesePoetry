{"author": "梅堯臣", "period": "宋", "type": "诗", "title": "依韻解中道如晦調", "paragraphs": ["二君嗜學者，不啻食飲貪。", "所得纔半語，已實猶雙南。", "推予當獨步，幸勿辭再三。", "可因憤悱發，莫爲頑鄙談。", "大雅固自到，建安殊未甘。", "哀哉彼屈宋，徒爾死湘潭。", "險句孰敢抗，似入虎穴探。", "辛勤不盈襜，况又劇采藍。", "誹訶蝟毛起，度量牛鼎函。", "人情何多嫉，機巧久已諳。", "莫問冠冕貴，自將詩書躭。", "興來聊詠懷，字密如排蠶。", "曹劉爲我駕，顔鮑爲我驂。", "爰視二子才，並驅應亦堪。"]}