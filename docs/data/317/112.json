{"author": "梅堯臣", "period": "宋", "type": "诗", "title": "五月二十四日過高郵三溝", "paragraphs": ["甲申七月七，未明至三溝。", "先妻南陽君，奄化向行舟。", "魂去寂無跡，追之固無由。", "此苦極天地，心瞀腸如抽。", "泣盡淚不續，岸草風颼颼。", "柎殭尚疑生，大呼聲裂喉。", "柁師爲我歎，挽卒爲我愁。", "戊子夏再過，感昔涕交流。", "恐傷新人心，强制揩雙眸。", "未及歸旅櫬，悲恨何時休。"]}