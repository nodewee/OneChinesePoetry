{"author": "梅堯臣", "period": "宋", "type": "诗", "title": "大風", "paragraphs": ["夜風晝不止，天理何可常。", "正當春木榮，擺磨枝葉傷。", "東皇務長養，乃值此物狂。", "曷不訴於帝，斥之出遠方。", "風伯有罪五，孰肯進皂囊。", "往時歲苦旱，救熱雨欲滂。", "吹之不使下，雲雷遂深藏。", "復摇江海波，白日沈舟航。", "又卷關塞沙，千里填河隍。", "拔木與退鷁，書傳言已詳。", "今者天柔和，煦煦皆敷芳。", "獨爾何不仁，嚎怒事雄强。", "既其背天時，誅殛固所當。", "鳶鳴兼虎嘯，助惡黨亦昌。"]}