{"author": "梅堯臣", "period": "宋", "type": "诗", "title": "依韻答宋中道", "paragraphs": ["朝迴思見子，疲馬不及換。", "入門呼僮僕，雞犬屢鳴嚾。", "中厨尚青煙，知未畢晨爨。", "曾不留我餐，忍餒固已慣。", "一接道德言，塵坌洗鄽閈。", "復出新錄書，令人再三歎。", "史漢抉精深，文字光粲粲。", "雖然饑腸鳴，躭讀忽忘肝。", "乃慙素所學，掇拾得淺懦。", "窮年誦讀人，呷呷類鵝鸛。", "較量功實倍，要捷未能半。", "麤行與細注，健筆凌東觀。", "天馬萬里行，筋骨在蹄腕。", "不知始何時，方冊已盈案。", "譬如涉大海，只見波漫漫。", "嗟哉勤且敏，固合處文翰。", "九閽未蹟歷，重雲若蔽扞。", "蓬瀛咫尺間，將度石橋斷。", "昔爲蛟龍騰，今爲野鼠竄。", "我亦失其宜，朝出不暇盥。", "碌碌倉廩爲，區區升斗筭。", "褊衷誠未堪，欲說慮辭曼。", "强希高遠蹤，終作俗嵬喚。", "家匱兒女大，裙襦不遮骭。", "既窮懶往還，榮悴異菼薍。", "老松唯霜知，古布直火浣。", "當期心所照，非效目所翫。", "蒙評蕪累音，亦發顔背汗。", "鉛刀况易缺，徒假以金銲。", "他人焉可欺，適足見謾讕。", "來章特美好，願鏤青玉段。"]}