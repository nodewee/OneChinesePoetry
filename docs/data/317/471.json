{"author": "梅堯臣", "period": "宋", "type": "诗", "title": "月下懷裴如晦宋中道", "paragraphs": ["九陌無人行，寒月浄如水。", "洗然天宇空，玉井東南起。", "我馬卧我庭，帖帖垂頸耳。", "霜花滿黑鬣，安欲致千里。", "我僕寢我廄，相背肖兩已。", "夜深忽驚魘，呼若中流矢。", "是時興我懷，顧影行月底。", "唯影與月光，舉止無猜毀。", "吾交有裴宋，心意月影比。", "尋常同語默，肯問世俗子。"]}