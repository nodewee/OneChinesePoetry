{"author": "梅堯臣", "period": "宋", "type": "诗", "title": "觀史氏畫馬圖", "paragraphs": ["誰縫冰紈十二幅，畫出胡馬一百蹄。", "胡人縱獵走且射，野牛駭怒頭角低。", "黄驄鐵騮白的顙，散作五花毛不齊。", "彎弓未發箭在手，二十五匹俱爭西。", "往聞胡瓌能畫馬，陰山七騎皆戎奚。", "或牽或立或仰視，閑暇意思如鳴嘶。", "風吹裘带旗脚展，沙草一向寒凄迷。", "鳳缾挈酒鞍挂獲，氊廬毳帳半隠堤。", "君之二圖誠亦好，若比瓌筆猶雲泥。"]}