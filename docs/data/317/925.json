{"author": "邵雍", "period": "宋", "type": "诗", "title": "戰國吟", "paragraphs": ["七國之時尚戰爭，威强智詐一齊行。", "廉頗白起善用兵，蘇秦張儀善縱橫。", "朝爲布衣暮公卿，昨日鼎食今鼎烹。", "范雎謝相何心情，蔡澤入秦何依憑。", "始皇奮袂天下寧，二世乞爲氓不能。", "三千賓客憤未平，百二山河漢已興。", "所存舊物惟空名，殘陽衰草山川形。", "都似一場春夢過，自餘惡足語威獰。"]}