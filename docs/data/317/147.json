{"author": "梅堯臣", "period": "宋", "type": "诗", "title": "別後寄永叔", "paragraphs": ["前日辭親淚，又爲別友出。", "愁極反無言，欲言詞已窒。", "荷公知我詩，數數形美述。", "茲道日未堙，可與古爲匹。", "孟盧張賈流，其言不相昵。", "或多窮苦語，或特事豪逸。", "而於韓公門，取之不一律。", "乃欲存此心，欲使名譽溢。", "竊比於老郊，深愧言過實。", "然於世道中，固且異謗嫉。", "交情有若此，始可論膠漆。"]}