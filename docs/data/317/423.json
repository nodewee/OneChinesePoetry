{"author": "梅堯臣", "period": "宋", "type": "诗", "title": "和癭盃", "paragraphs": ["物以美好稱，或以醜惡用。", "美惡固無然，逢時乃亦共。", "棄則爲所輕，用則爲所重。", "道聞癭木器，愛賞互歌頌。", "定應初得之，買不論官俸。", "靧面生光輝，貯飲發狂縱。", "坐欲置於傍，行欲挈以從。", "其形何險怪，曾不因蓺種。", "凹凸本自然，出縮非鬭縫。", "薄才難究窮，詆訶茲實恐。"]}