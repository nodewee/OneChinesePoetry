{"author": "釋居簡", "period": "宋", "type": "诗", "title": "仁壽敬行可開兩池曰雙照", "paragraphs": ["照與照者，影沈蹟絕。", "爾如何其，自起途轍。", "傍睨語我毋庸疑，倚櫺爲我賦兩池。", "謂言物物皆吾詩，絕憐思苦槁弗滋。", "不忍污此清漣漪，不然小需載生魄，碧瀲不摇皆玉色。", "一池各有一眉新，眉間喜氣浮津津。", "悠然散作無邊春，輾輪半仄朣朣蘸，明透方方兩團鑑。", "更徵此義吾無說，莫問清池問明月。"]}