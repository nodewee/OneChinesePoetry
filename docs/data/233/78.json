{"author": "釋居簡", "period": "宋", "type": "诗", "title": "方岩侍郎得靈壁一峰名碧雲", "paragraphs": ["坡陁巨璞韜玄質，壤斷虜塵天半壁。", "鄉來誰試小龍文，切得一峯歸笠澤。", "太湖繞山三萬頃，奇産雖多不足惜。", "雲邊七十二峯青，强顔亦復無顔色。", "滑膚弗受莓苔裹，素藴豈容塵土蝕。", "雲升霞舉幻瑰奇，玉響金渾隨拊擊。", "一從越相去悠悠，幾見吳宮春寂寂。", "方岩委羽在何許，帖天弱水蓬萊隔。", "泠然一瞬三萬里，風煙浩蕩尋無迹。", "既伴壺中清晝長，想見袖中東海窄。", "那知篆鼎銘彜外，尚餘三丈浯溪石。", "擘窠不到小玲瓏，却須細細蠅頭刻。"]}