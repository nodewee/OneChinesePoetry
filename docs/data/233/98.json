{"author": "釋居簡", "period": "宋", "type": "诗", "title": "苦旱", "paragraphs": ["荼蘼殿春春云徂，芳庭過雨紅欲無。", "一晴不雨苦陽久，四五十日瞻天衢。", "黄塵陸漲草樹暗，積水戽乾河港枯。", "秧猶未插莠如棘，田已不勝龜拆塗。", "沈牛投虎竟茫昧，死鷸脯蚌才斯須。", "蜿蜒展轉不肯寤，山川尸素方寧居。", "困魚止陸相喣濡，斗升未必副所需。", "元首股肱本同德，熙怡和樂綿九區。", "萬幾總覽天所見，十目所視吾誰諛。", "商羊弗見來庭除，旱魃妄冀逃天誅。", "曩聞尺箠笞單于，豈不足將雷電驅。", "不須决海戒覆車，不須挽河洗潢洿。", "只願閉門十日雨，四海涼生斃九烏。"]}