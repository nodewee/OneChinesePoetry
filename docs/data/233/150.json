{"author": "釋居簡", "period": "宋", "type": "诗", "title": "月樓陳寺簿惠李陽冰千文新刻", "paragraphs": ["厥初至文無一字，誰將鳥蹟分形似。", "天淳屢警不知防，七鑿纔終混沌死。", "遂令天下後世空紛綸，蟲魚鍾鼎駢相新。", "茫然不理字外意，但見九州四海同軌仍同文。", "王郎羽化不可馽，小篆千人萬人習。", "祖龍無恙事如麻，稍緩簿書期會急。", "西京杜門草太玄，諸儒載酒尊所聞。", "莫言字是紙上語，尋古康逵須得門。", "朅來小楷無餘韻，更復顛狂闚草聖。", "不見當時石鼓歌，哂乃數紙博白鵝。", "悠悠古恨憑誰雪，想見月樓時對月。", "質衣訪古錦作囊，李侯屈鐵千琳琅。", "百金購工鑱翠琰，數間僦舍生寒光。", "欲壽此書休待賈，待向君家提此話。", "不圖復見古人心，要與月樓同博雅。"]}