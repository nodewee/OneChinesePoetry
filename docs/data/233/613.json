{"author": "釋居簡", "period": "宋", "type": "诗", "title": "復老歸東嘉予亦治還蜀之裝賦別湖上", "paragraphs": ["華風不常煖，華月豈常曜。", "泠泠弗鳴條，冏冏自反照。", "野馬空瞇目，爝火謾騰耀。", "誰結螢囊口，寒原並秋燒。", "誰枵土囊腹，夜壑哀萬竅。", "向邇雖暫熱，憑力亦易悄。", "悠然付靜勝，了不直一笑。", "山林隠君子，浮俗固殊調。", "華風起蘋末，華月挂林表。", "既安雲霾妬，疇忍塵雜擾。", "角嘆一麟足，鶚洗百鷙少。", "弱水三萬里，蓬萊眼中小。", "况夫左傳癖，舉世不足樂。", "亦復烟霞痼，沉綿頗相肖。", "云胡去留柄，坐困佞壬褭。", "揮手從此別，掉頭莫回眺。", "愛惜雙眉厖，脫略萬事了。", "龍翔解懸榻，雁宕拓吟徼。", "摩挲送鴻目，擲棄連鰲釣。", "雲來寄心思，臨風一長嘯。"]}