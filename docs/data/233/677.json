{"author": "釋居簡", "period": "宋", "type": "诗", "title": "任大卿出龍眠度水羅漢", "paragraphs": ["故家尋釣鰲，遺俗問佛世。", "喜逢十六人，不聞四句偈。", "風姿如隠槃，服御乃古制。", "開卷發遐想，瞪目得熟睨。", "絕溪將安之，深厲淺則揭。", "岸登植瘦策，石踞整壞毳。", "預流逮無學，勸進憚勞勩。", "巋然望等妙，迢遞苦跋疐。", "悠悠馬不前，亹亹駕輒稅。", "弗悟燕安毒，遂失遠大計。", "雙林受遺託，久視不得逝。", "豈知古龍象，所向必超詣。", "弗踐極則處，弗到弗小憇。", "朅來吊形影，相與話情契。", "丁寧勇著鞭，同振木方袂。"]}