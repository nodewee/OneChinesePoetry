{"author": "釋居簡", "period": "宋", "type": "诗", "title": "鳳翥行", "paragraphs": ["破輿不窗簾不旌，短長後先白四丁。", "旋牽毳衲裹秋鬢，月露點滴垂青冥。", "平明驅入三家市，市人驚見左右視。", "笑云非病亦非狂，不與人同與人異。", "抑非湖海空橘陳，不老不死亦不靈。", "不然天台石橋寺，丹碧剝落泥應真。", "須臾一棹脩門去，却遣破輿歸鳳翥。", "謂言只借此樣僧，非此樣僧莫借與。"]}