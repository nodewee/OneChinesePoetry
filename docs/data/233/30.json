{"author": "杜甫", "period": "唐", "type": "诗", "title": "清明", "paragraphs": ["著處繁花務是日，長沙千人萬人出。", "渡頭翠柳豔明眉，爭道朱蹄驕齧膝。", "此都好遊湘西寺，諸將亦自軍中至。", "馬援征行在眼前，葛強親近同心事。", "金鐙下山紅粉晚，牙檣捩柁青樓遠。", "古時喪亂皆可知，人世悲歡暫相遣。", "弟姪雖存不得書，干戈未息苦離居。", "逢迎少壯非吾道，況乃今朝更祓除。"]}