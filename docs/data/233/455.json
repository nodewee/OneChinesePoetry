{"author": "釋居簡", "period": "宋", "type": "诗", "title": "吊楊尚書哭子未幾復鼓盆", "paragraphs": ["壽域富萬彙，楚楚惟靈椿。", "彭固不可儕，聃亦虞遘迍。", "天高杳難問，請以意自陳。", "大年豈知止，小知寧無贏。", "况夫朝有聞，幻變可得嬰。", "君家老孟光，及與膝上英。", "洞窺天地先，一視蜾與蛉。", "居然因其小，其餘贊經綸。", "青青脩梧枝，尚有五色翎。", "相參星辰履，共爲黄河清。"]}