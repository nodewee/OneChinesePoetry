{"author": "釋居簡", "period": "宋", "type": "诗", "title": "虞美人草", "paragraphs": ["君恩如海海不深，妾義如鐵利斷金。", "舍生取義我所欲，忍死織室羞同心。", "春姿忽作秋蓬委，一寸剛明曾不死。", "明年原上野花繁，一枝自託華風起。", "裊裊娉娉不成艷，態度淺深生色染。", "向人欲訴却無言，寂寞千年恨誰掩。", "芳郊遊女宛轉歌，倚春拍手看婆娑。", "露晞初日枝頭墜，猶有君王別時泪。", "翻劉覆楚知幾何，大風竟作還鄉歌。", "淮南區區欲爲帝，淮陰堂堂賀陳狶。"]}