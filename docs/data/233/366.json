{"author": "釋居簡", "period": "宋", "type": "诗", "title": "送袁狀元別駕", "paragraphs": ["碧苕秋晶晶，君子尚此潔。", "淵淵方寸地，上善固一轍。", "白蘋對紅蓼，亦各振清冽。", "况復芬陁利，穆若謝炎熱。", "譬彼寒水玉，溫其出冰雪。", "其中富涵蓄，其響亦疎越。", "有德必有用，無瑕更無缺。", "允屬清廟器，合在東序設。", "君家聖賢學，擬續鄒魯絕。", "正音久不作，倩君木爲舌。", "風月小鴻溝，矧乃龍首傑。", "偉茲真富貴，弗與顔原別。", "輝輝近芳日，朣朣袖華月。", "餘光散遐隠，四海俟昭晰。", "遺直在山林，放言敢辭拙。"]}