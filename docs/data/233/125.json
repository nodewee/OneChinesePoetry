{"author": "釋居簡", "period": "宋", "type": "诗", "title": "昭臺行  其一", "paragraphs": ["昭臺一鏁無開扉，君恩易隨朝露晞。", "桃笙葵扇果何物，不長相保終奚爲。", "人言昭臺失其所，殆不知其得其死。", "當時嫁作將相妻，赤族之頃寧獨遺。", "父兮久持震主威，兄也景升豚犬兒。", "負芒之背潛生疑，禍萌驂乘渠莫知。", "君王持心亦太薄，滋蔓不圖惟稔惡。", "立無嗣續勸功臣，只書官氏標麟閣。", "將軍惜子如惜金，不爲長計誠何心。", "丈夫事業當驚世，區區烏足私家計。"]}