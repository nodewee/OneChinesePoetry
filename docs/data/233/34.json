{"author": "杜甫", "period": "唐", "type": "诗", "title": "別張十三建封", "paragraphs": ["嘗讀唐實錄，國家草昧初。", "劉裴建首義，龍見尚躊躇。", "秦王撥亂姿，一劒總兵符。", "汾晉爲豐沛，暴隋竟滌除。", "宗臣則廟食，後祀何疎蕪。", "彭城英雄種，宜膺將相圖。", "爾惟外曾孫，倜儻汗血駒。", "眼中萬少年，用意盡崎嶇。", "相逢長沙亭，乍問緒業餘。", "乃吾故人子，童丱聊居諸。", "揮手灑衰淚，仰看八尺軀。", "內外名家流，風神蕩江湖。", "范雲堪晚友，嵇紹自不孤。", "擇材征南幕，湖落回鯨魚。", "載感賈生慟，復聞樂毅書。", "主憂急盜賊，師老荒京都。", "舊丘豈稅駕，大廈傾宜扶。", "君臣各有分，管葛本時須。", "雖當霰雪嚴，未覺栝柏枯。", "高義在雲臺，嘶鳴望天衢。", "羽人埽碧海，功業竟何如。"]}