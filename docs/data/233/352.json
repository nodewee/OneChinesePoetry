{"author": "釋居簡", "period": "宋", "type": "诗", "title": "續舞馬行", "paragraphs": ["見說開元天寶間，登床百駿俱回旋。", "一曲傾杯萬人看，一顧群空四十萬。", "梨園部曲能窮奇，踣鐵矯揉楊柳枝。", "不直玉環一解頤，更走瀘戎生荔枝。", "天上人間反覆手，故態忽生亂離後。", "將軍入眼可曾有，誤駿爲妖不足咎。", "於戲唐虞全盛時，百獸率舞鳳鳥儀。", "雍熙之和乃其效，何用區區教坊教。"]}