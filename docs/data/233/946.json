{"author": "釋居簡", "period": "宋", "type": "诗", "title": "秋雨連冬雪寄常平使者王郎中", "paragraphs": ["九月十月閏月雨，陰晶陽采雲霾𢾅。", "十旬朝夕漏涔涔，豈應漏處無人補。", "準擬書雲須少霽，破鏡上天猶未已。", "田家屋老半閒茅，带雨旋抽仍數米。", "雨中集霰初廉纖，雪中更把來麰占。", "麰今一粒不入土，倘有些小黄厭厭。", "春耕仰麥今無麥，欲驅秧馬饑無策。", "富人露廩矗如林，價高少室山人索。", "貪夫相時爲利謀，耕夫食力毋過求。", "無求尚有豐凶憂，更憂螟螣蠈與蟊。", "常平使者深長慮，少戇安知汲長孺。", "開倉振粟勇不疑，救焚孰與先救饑。"]}