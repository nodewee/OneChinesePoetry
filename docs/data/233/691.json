{"author": "釋居簡", "period": "宋", "type": "诗", "title": "盧玉堂報遣人問訊水心", "paragraphs": ["用舍見人物，抑見天地心。", "生人於此時，所繫亦以深。", "時哉薄其祐，全力吾不任。", "向來鄒魯人，抱此空沉吟。", "此身眇如芥，列國紛於鍼。", "芥鍼求抵當，機括常差參。", "沒身雖不遭，道在終不沉。", "朣朣千丈光，照耀不啻今。", "公乎鄒魯傳，軒冕如山林。", "我亦山中人，不忍鳳鳥瘖。", "加餐爲公禱，以答天地心。"]}