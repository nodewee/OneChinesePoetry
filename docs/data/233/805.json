{"author": "釋居簡", "period": "宋", "type": "诗", "title": "寄寬堂趙左藏", "paragraphs": ["玉壺飲湖淥，决眥連雲根。", "霜蟾駕飛轍，萬頃秋不痕。", "懷哉壺中仙，弗鑑行潦渾。", "一衿洞冰澌，三舍祛塵昏。", "玉盌勺冷瀣，瓊佩經芳蓀。", "賸擷書傳香，鮮騰水花芬。", "愛閑受遠次，負郭成荒村。", "廣文飯不足，北海酒滿樽。", "弗春長熙熙，弗約常存存。", "氣餒貴益賤，道在卑逾尊。", "安知忘情地，豈在炙手門。", "只與白鷗說，莫與俗子論。"]}