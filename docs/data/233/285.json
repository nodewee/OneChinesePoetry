{"author": "釋居簡", "period": "宋", "type": "诗", "title": "揖山樓", "paragraphs": ["谿陰留雲雲不留，樓在五雲之上游。", "青天一握浄如洗，好山四面清涵秋。", "主人亦有大白浮，揖遜群峯相獻酬。", "巖中野逸皆名流，農隙頗復登臨不。", "何當天風吹袖寒颼飀，披衡跨霍迤邐崑崙丘。", "悠悠按轡雙龍湫，泠然爲君上上頭。", "樓頭風物須盟主，風騷之外吾無取。", "猛拍闌干撫寥泬，不問青天問華月。"]}