{"author": "釋居簡", "period": "宋", "type": "诗", "title": "六月廿九神林寺池上荷花", "paragraphs": ["凉沼承芳薰，急雨壓炎暑。", "葉葉蚌觸碎，頃刻萬斛許。", "痕玉臉能薄，著得許多雨。", "駢頭如有愬，低簪欲相語。", "摧拉翡翠翼，零亂鴛鴦羽。", "賸擬牋老天，細意冩心膂。", "約束誅雲師，前驅卷晴宇。", "紅酣盡扶起，綠摇並搴舉。", "蘋末風亦好，人間暍隨愈。", "太一泠然舟，著我歌白苧。"]}