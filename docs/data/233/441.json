{"author": "釋居簡", "period": "宋", "type": "诗", "title": "八月廿七風雨大浸", "paragraphs": ["左扼飛廉吭，右拊巽二背。", "謂云如何其，坐使六鷁退。", "亦有司雨工，馽如繫單于。", "不卷油然雲，自欲干剪屠。", "鄉來不鳴條，塊亦不曾破。", "卿雲千點明，華月半天墮。", "衮衣徂東山，拔木仍偃禾。", "至今東山詩，千載猶詠歌。", "悠然啟金縢，風反雨亦止。", "是中果何書，頃刻變天紀。", "流言久弗作，狐亦不復疑。", "至誠動真宰，風雨胡不知。", "風雨不我以，我稼已墮水。", "不知十日淫，滴碎田父心。"]}