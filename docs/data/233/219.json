{"author": "釋居簡", "period": "宋", "type": "诗", "title": "潘子善范先之林自知賦木犀囑和", "paragraphs": ["孤芳如阿平，晚乃出六奇。", "傍睨肅聽瑩，請試從元推。", "韻如聖之清，避世觀商衰。", "翠幄方童童，露葉流蟾輝。", "降真換骨法，譜牒當尋披。", "悠悠千斛香，鮮風如馹馳。", "霪秋百草死，不復干等威。", "江蘺交晚生，楚英託深知。", "羅柳追逸駕，峻坂方驅羸。", "尤物能移人，心正物自移。", "年年月中仙，一人簪一枝。", "後先不須問，亦各安其時。"]}