{"author": "釋居簡", "period": "宋", "type": "诗", "title": "蕙林", "paragraphs": ["薰有騰芳蕙，蕕無砌埒金。", "綠窗涵一鏡，朱戶掩雙岑。", "度土觀肥瘠，移根較淺深。", "不愁新綠暗，長恐軟紅侵。", "剪翠滋繁露，留芬引碧潯。", "芝蘭元並德，姚魏不同心。", "暑戰知勍敵，霜零撫壯襟。", "曉梳風獵獵，晚沐雨森森。", "草色分春思，苔痕借夕陰。", "綴藂流夜照，擁砌遞秋吟。", "佳樹青油幕，幽泉綠綺琴。", "帳空從鶴怨，盟在聽鷗尋。", "觸勝齊蠻負，騷亡甚雅沉。", "吮香須細寫，搔短愜芳簪。", "野逸勤招隠，清狂苦不禁。", "悠然飽風味，送目挂岑崟。"]}