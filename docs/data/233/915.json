{"author": "釋居簡", "period": "宋", "type": "诗", "title": "訪葉海鹽不值", "paragraphs": ["綠葉未幄春正遲，看看雪煖開荼蘼。", "丁寧密意謝紅藥，掎角緩放韶華歸。", "一芳一菲尋版蕩，更無可砥狂瀾漲。", "惠風迤邐索蒲葵，約束凉薰小相讓。", "棠梨雨褪燕脂蔫，來禽效顰相後先。", "主人朝天未回韉，軟紅沒屨東華前。", "飲湖山綠方頹玉，水遶山圍南宕北。", "起來却憶故園春，園中四時花木新。", "詩人眉苦閑情皺，不怕天知怕天瘦。", "遂令真宰妬冥搜，無人不恨古藤州。"]}