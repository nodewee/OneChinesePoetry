{"author": "釋居簡", "period": "宋", "type": "诗", "title": "寄秋塘陳敬甫", "paragraphs": ["華風豈不聲，默與靜者吹。", "凉月自入袖，默許靜者知。", "風乎豈必爾，月亦聽所之。", "靜者亦若是，弗與俗子期。", "俗方日日浮，靜豈忍詭隨。", "山林隘乾坤，小大各有宜。", "思君令人老，一見動歲時。", "下塘通上塘，一葦何遠而。", "疇曩北山日，皂蓋松間飛。", "澄潜二三子，喜迓見睫眉。", "著翁泉上亭，泉石訝久違。", "透閘觀濤瀾，雪濺冰玉澌。", "激翁技癢處，洶湧翻文辭。"]}