{"author": "釋居簡", "period": "宋", "type": "诗", "title": "國清寺絕頂更好亭下古梅", "paragraphs": ["花開更好亭前枝，亭曰更好花更奇。", "我猶未到春已到，春不到此將焉歸。", "千山萬山儼環抱，一樹兩樹藏嶔𡼭。", "曉粧弗受朱粉污，老去自著莓苔衣。", "澹交霜髯與蒼玉，雅宜茅舍橫疎籬。", "雲英風味有餘裕，石鯨鱗甲饒華滋。", "恍然羅浮月中見，髿髿紺髮森冰肌。", "又如大窖凍不死，凜凜素節無瑕疵。", "紛紛紅紫不解事，與春角逐何遲遲。", "待文作興不足道，凡民碌碌終奚爲。", "孤芳拔俗千萬丈，未暇相與論襟期。", "貞姿皓態美無度，幽意獨許鮮風知。", "悠然憑高一披拂，僧窗處處開晴霏。", "窗間跏趺擁風葉，照几碧眸岩電馳。", "淵淵方寸湛古井，一漚不動清漣漪。", "天香閟此無盡藏，潜於鼻觀通幾微。", "水流山空但自笑，理與神遇端如斯。", "鄉來孤山水清淺，龜膚鶴膝相參差。", "青銅盤屈破香雪，紫鐵矯揉駢明璣。", "膏肓泉石政爲此，冠冕草木今其誰。", "天公亦復加靳惜，闊著湖水無邊涯。", "八篇只遣處士賦，一點不放紅塵飛。", "是中泉石固深秀，惜欠晴湖山四圍。", "客如我輩亦不惡，擬賡疎影橫斜詩。", "後車合改效顰轍，亦若佩弦仍佩韋。"]}