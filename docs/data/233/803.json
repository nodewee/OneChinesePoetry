{"author": "釋居簡", "period": "宋", "type": "诗", "title": "野雲赴三衢酒官", "paragraphs": ["跌宕四十年，吳霜變玄髮。", "卓然所不變，傲寒勇彌决。", "醉翰筆爲祟，狂歌酒作孽。", "煮字不療饑，袖手不求熱。", "囊羞一簪直，腰嫌五斗折。", "狼飽千里肉，豕卧半尋穴。", "於菟道邊窟，螻蟻夢中垤。", "驥困黄泥阪，駑踐黄金埒。", "臣朔漫詼謔，侏儒笑明哲。", "生女不生男，跨竈亦超絕。", "安得徑尺蟬，冠此半簪雪。", "縣官嚴榷酤，一官弗徒設。", "安知滌器時，已有諭蜀節。", "莫羨白頭吟，自看柯山月。"]}