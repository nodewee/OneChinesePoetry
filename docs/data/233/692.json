{"author": "釋居簡", "period": "宋", "type": "诗", "title": "聞謝司直晦齋赴闕", "paragraphs": ["謝老久不見，引領谿雲隅。", "想隨鵷鷺行，華簪小踟躕。", "薄俸不暇給，素約不願餘。", "棋局消日長，局終還擁書。", "書中有何好，剔抉排根株。", "飛電老逾碧，分毫惜居諸。", "一燈伊洛傳，冏冏分庭除。", "鄉來鯨吸川，今也川泳魚。", "靖節老止酒，亦復自荷鉏。", "悠然羲皇上，不知今何如。"]}