{"author": "釋居簡", "period": "宋", "type": "诗", "title": "寄楊大監", "paragraphs": ["商飈流西金，萬卉寒如灰。", "廣寒爛銀闕，初放蟾枝開。", "一花墮九地，四海無纖埃。", "鍾作河嶽靈，挺此梁棟才。", "倘可濟巨川，不然爲鹽梅。", "我欲問此翁，山林起摧頹。", "勺以長安酤，大白非鯨杯。", "擘麟配萬錢，鳥爪去不回。", "抑以頌與箴，聳德如徂徠。", "賦豈料敵手，吟非橫槊才。", "不如姑置之，高卧深雲隈。", "長嘯揖箕翼，更把靈椿栽。", "明年紫荷橐，此約當重來。"]}