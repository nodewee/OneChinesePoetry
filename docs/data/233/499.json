{"author": "釋居簡", "period": "宋", "type": "诗", "title": "趙侯遥碧軒", "paragraphs": ["一峯中雄酋，兩峯拱而立。", "嶄然入雲表，煙開翠鬟濕。", "佳山如佳士，可望不可及。", "詩人覷天巧，妙處歸眼力。", "新營稱華扁，收此一寸碧。", "婆娑在其下，繾綣與之習。", "嗟哉塵土中，膏火日煎急。", "青層但坐對，皓首未暇識。", "趨舍各有適，枘鑿不相入。", "何當山上頭，裴回瞰原隰。"]}