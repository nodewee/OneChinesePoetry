{"author": "杜甫", "period": "唐", "type": "诗", "title": "望嶽", "paragraphs": ["南嶽配朱鳥，秩禮自百王。", "歘吸領地靈，鴻洞半炎方。", "邦家用祀典，在德非馨香。", "巡守何寂寥，有虞今則亡。", "洎吾隘世網，行邁越瀟湘。", "渴日絕壁出，漾舟清光旁。", "祝融五峰尊，峰峰次低昴。", "紫蓋獨不朝，爭長嶫相望。", "恭聞魏夫人，羣仙夾翱翔。", "有時五峰氣，散風如飛霜。", "牽迫限修途，未暇杖崇岡。", "歸來覬命駕，沐浴休玉堂。", "三歎問府主，曷以贊我皇。", "牲璧忍衰俗，神其思降祥。"]}