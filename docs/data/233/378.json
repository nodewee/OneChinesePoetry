{"author": "釋居簡", "period": "宋", "type": "诗", "title": "謝陸少監分惠渭南劍南家集", "paragraphs": ["故家騷雅傳，翼翼見芳繼。", "况如孫仲謀，不敗乃翁事。", "圭殘入裒拾，璧斷歸次第。", "自成一家學，忍使隻字棄。", "若翁喻蜀時，名勝各超詣。", "初從漢西京，綿綿振末裔。", "相如子雲後，經術奮多士。", "巋然今隴蜀，淵乎古洙泗。", "馮劉振風霆，劉李渺涯涘。", "况復有小李，雋永出大胾。", "翁來試掉鞅，平地快奔駟。", "逸駕相後先，六月乃一稅。", "渭南問風俗，劍南看形勢。", "岷峩連蓬婆，風賦達駢儷。", "雕鎸到微茫，抉剔逮菑翳。", "連絡數十城，八萬四千偈。", "彬彬奐文采，爛爛存表制。", "分甘成暗投，效顰更拙計。", "瓊琚報木李，美齊詔當世。", "乃今得瓊琚，何以答佳惠。"]}