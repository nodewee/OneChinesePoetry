{"author": "杜甫", "period": "唐", "type": "诗", "title": "投贈哥舒開府二十韻", "paragraphs": ["今代麒麟閣，何人第一功。", "君王自神武，駕馭必英雄。", "開府當朝傑，論兵邁古風。", "先鋒百勝在，略地兩隅空。", "青海無傳箭，天山早挂弓。", "廉頗仍走敵，魏絳已和戎。", "每惜河湟棄，新兼節制通。", "智謀垂睿想，出入冠諸公。", "日月低秦樹，乾坤繞漢宮。", "胡人愁逐北，宛馬又從東。", "受命邊沙遠，歸來御席同。", "軒墀曾寵鶴，畋獵舊非熊。", "茅土加名數，山河誓始終。", "策行遺戰伐，契合動昭融。", "勳業青冥上，交親氣概中。", "未爲珠履客，已見白頭翁。", "壯節初題柱，生涯獨轉蓬。", "幾年春草歇，今日暮途窮。", "軍事留孫楚，行間識呂蒙。", "防身一長劒，將欲倚崆峒。"]}