{"author": "釋居簡", "period": "宋", "type": "诗", "title": "蔡提幹卜居", "paragraphs": ["男兒胸中奇，忍作懷土羞。", "冒榮復素食，矧乃羞之尤。", "謾令兒女曹，欣戚相喧啾。", "東家新買隣，百萬未易酬。", "鄰人何人斯，百萬蒱博儔。", "婁叱九折馭，朗吟三硤秋。", "結客盡群玉，稅駕半九州。", "疪存萬間志，資乏三徑謀。", "長沙與吳會，豈必真菟裘。", "濯足門前溪，泛月溪上舟。", "有客共吟嘯，有書同校讎。", "有時鼓瑟琴，亦復飛觥籌。", "論士笑浮俗，得失令人愁。", "重官不重名，不約常相侔。", "鄉來飛將軍，渠豈不足侯。", "名落天地間，迥覺天地遒。", "謬侯紛如蟻，千古衆楚咻。", "至今謬與賢，渭與涇殊流。", "高名獨不死，天地同悠悠。"]}