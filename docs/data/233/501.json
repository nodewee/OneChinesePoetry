{"author": "釋居簡", "period": "宋", "type": "诗", "title": "謝宣城朱長官", "paragraphs": ["飛來何處山，秀整連鳳池。", "絕勝一鉏地，天地不得私。", "朣朣斗牛間，明玉生華滋。", "凜姿歲寒後，蕭洒觀孫枝。", "出宰山水縣，小謝城東陲。", "琴瑟日在御，箠楚不苟施。", "春風河陽花，次第芳菲菲。", "屈指九十日，日日把酒巵。", "玉山不須扶，百里皆酣嘻。", "行扳星辰履，頡頏叢霄蜚。", "故家厚培㙲，衮綉看傳衣。"]}