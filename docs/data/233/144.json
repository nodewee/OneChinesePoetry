{"author": "釋居簡", "period": "宋", "type": "诗", "title": "贈悟上人", "paragraphs": ["峩峩復湯湯，夭閼不可尋。", "哀絲一彈絕，不捄焦尾瘖。", "遂使箏笛耳，喜厥鄭衛淫。", "劃然勇爲賞音廢，此道未必皆平沈。", "盍觀薰弦育萬彙，不育傲很頑嚚心。", "廩完未既使浚井，僅脫死地仍床琴。", "拳拳終慕不知老，放勛賞此不賞其聲音。", "聖賢不與我殊類，出乎其類吾所欽。", "彈兮須彈古人意，學平當學有虞氏。", "贈穎師者韓退之，悟師鑑賞今其誰。"]}