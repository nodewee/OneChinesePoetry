{"author": "釋居簡", "period": "宋", "type": "诗", "title": "送詵老歸千頃山", "paragraphs": ["老詵愛山不知了，何事衝寒下巍峭。", "歸裝只有一囊詩，冏冏陸離還自照。", "自言峯頂摩九霄，五月六月雪不消。", "松風蕭蕭吹泬寥，千岩萬壑酣笙簫。", "前山後山畬可燒，黄精雜錯黄獨苗。", "飯家田米可卒歲，亦有旨蓄延漁樵。", "人間自有楊州鶴，詵也云胡甘寂寞。", "笑云樂去悲相隨，吾非惡此而逃之。"]}