{"author": "釋居簡", "period": "宋", "type": "诗", "title": "淀山三姑新錫廟額曰會靈仍爲作記", "paragraphs": ["有德難藏用，惟功易及民。", "封嘉從巨宋，寵賁逮先秦。", "鼎足分靈躅，波心據要津。", "水連天共遠，湖與泖爲隣。", "盛事千年閟，幽光一日伸。", "典刑開祀事，季孟舊彝倫。", "天上絲綸美，山中雨露新。", "嫩凉生暑晝，老火變陽春。", "肸蠁先群望，豐凶在一身。", "不知閑草木，何事亦精神。"]}