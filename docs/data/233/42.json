{"author": "杜甫", "period": "唐", "type": "诗", "title": "舟中苦熱遣懷奉呈[陽]中丞通簡臺省諸公", "paragraphs": ["媿爲湖外客，看此戎馬亂。", "中夜混黎甿，脫身亦奔竄。", "平生方寸心，反掌帳下難。", "嗚呼殺賢良，不叱白刃散。", "吾非丈夫特，沒齒埋冰炭。", "恥以風病辭，胡然泊湘岸。", "入舟雖苦熱，垢膩可溉灌。", "痛彼道邊人，形骸改昏旦。", "中丞連帥職，封內權得按。", "身當問罪先，縣實諸侯半。", "士卒既輯睦，啓行促精悍。", "似聞上游兵，稍逼長沙館。", "鄰好彼克修，天機自明斷。", "南圖卷雲水，北拱戴霄漢。", "美名光史臣，長策何壯觀。", "驅馳數公子，咸願同伐叛。", "聲節衰有餘，夫何激衰懦。", "偏裨表三上，鹵莽同一貫。", "始謀誰其間，回首增憤惋。", "宗英李端公，守職甚昭煥。", "變通迫脅地，謀畫焉得算。", "王室不肯微，凶徒略無憚。", "此流須卒斬，神器資強幹。", "扣寂豁煩襟，皇天照嗟歎。"]}