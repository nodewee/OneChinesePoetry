{"author": "釋居簡", "period": "宋", "type": "诗", "title": "宋賢良見過", "paragraphs": ["莫登百尺樓，豈無湖海豪。", "莫揮北海尊，豈無老風騷。", "風騷脆霜葉，鄭衛壯虎牢。", "齷齪勝宏放，昆吾避鉛刀。", "競利黷奇貨，遇士輶纖毫。", "妄冀款段馳，不使鸞鵠高。", "弱羽與微類，聚族喧林皋。", "殘粒酬渴饑，墮葉爭爬搔。", "忽乘吹送起，遂記蔭翳翱。", "因風不知反，墮地寧償勞。", "顛頓失故步，悲叫尋叢蒿。", "擊搏恐不免，彈射安得逃。", "仰窺扶摇翮，俯媿腹背毛。", "美人隔秋水，煖靄明春袍。", "訪舊溪上寺，泊我寺外濠。", "開端問戒鼠，次及銘瘞獒。", "堅窮與壯老，指摘仍繹繅。", "玉石體自異，瑕纇寧容韜。", "清評盍用恕，白戰惡足鏖。", "試請避三舍，大弨方載櫜。"]}