{"author": "釋居簡", "period": "宋", "type": "诗", "title": "書雪湖寄張高沙詩卷後", "paragraphs": ["大篇如建瓴，小篇如扞城。", "執此能事柄，凌奪造物真。", "雪湖坐此徹骨貧，致貧之具猶示人。", "鏗鏘應是我輩語，饑鳶悲苦哦清新。", "高沙舊日春風手，也是乘槎丈人後。", "紅蓮開幕著詩人，此段風流少人有。", "飛聲郎署知聞舊，掃門謾惜千金箒。", "不圖願與丈人厚，要看雲錦三千首。"]}