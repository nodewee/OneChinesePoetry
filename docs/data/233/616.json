{"author": "釋居簡", "period": "宋", "type": "诗", "title": "石林諸孫葉子雲左手法二王逸蹟不下右手", "paragraphs": ["桐軒法鍾王，人鮮出其右。", "出奇左運腕，亦復龍蛇走。", "悠然伸勁畫，壯甚紫鐵鈕。", "番然變道古，古藤瘦牽糾。", "輕墨蔓如縷，大者大如斗。", "故家翰墨場，有此擅場手。", "星星滿青鏡，入眼未始有。", "四支同一初，視聽有常守。", "執捉與踐履，造次各先後。", "云何互其用，落落便相偶。", "猶來幽人心，冏冏浄不垢。", "衡從一機透，衆妙俱輻輳。", "逢原蓋自得，左右均去取。", "枝葉隨根本，股肱副元首。", "一身小天地，默窺元化母。"]}