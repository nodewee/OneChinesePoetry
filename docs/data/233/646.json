{"author": "釋居簡", "period": "宋", "type": "诗", "title": "聞雪湖張簽判訃", "paragraphs": ["嘉興陸長官，遺我尺素書。", "報云鈞天詔九地，奪我好友張雪湖。", "雪湖翩翩上天去，下眎塵滓知何如。", "因依未去時，泠然山澤癯。", "萬象困搜攪，撚斷蒼髯鬚。", "十年不調閉戶居，鐵石不受煙火腴。", "辟俗如辟豕負塗，後來稍稍低簪裾，百步掩鼻猶反趨。", "官高金多嬌妻奴，蠛蠓亂眼才斯須。", "填門只有長者車，北海尊酒無時無。", "明朝一飯欠宿儲，印泥指爪嗟鴻鵠。", "精明定化爲蘭菊，紉稱騷人陸離佩，英泛綠尊澆魁雷。", "騷人之腹秋蟬清，吐芳騰馥日日新。", "紛紛郁郁仍輪囷，散爲天地無邊春。"]}