{"author": "釋居簡", "period": "宋", "type": "诗", "title": "楊園四題  其一", "paragraphs": ["草薰薰，木欣欣，海棠昨日隨雨零。", "牡丹欲放金紫新，餘芳各自爭鮮明。", "小圃日涉不日成，品分目署月旦評。", "是家當年駕盧駱，祖烈亭亭相博約。", "振陋鉏荒十畝餘，坐看鳶飛與魚躍。", "奇奇怪怪幻玲瓏，白白紅紅相雜錯。", "小竚人間日月長，更拓胸中小丘壑。"]}