{"author": "釋居簡", "period": "宋", "type": "诗", "title": "桃源行", "paragraphs": ["種桃種得春一原，逃死逃得秦外天。", "殺雞爲黍替草具，不識晉語猶秦言。", "昨日相逢今日別，流水落花行路絕。", "雞黍更從仙隠設，疑是齊東野人說。", "典午亂多仍治少，此事明明不分曉。", "一秦才滅一秦生，避世避人還避秦。", "憶昔怒驅丞相去，猶思上蔡東門兔。", "縱有封君祿萬鍾，爭如食邑桃千樹。", "空山惜日見日長，秦民怨日偕日亡。", "恨身不爲治時草，不恨祖龍長不老。"]}