{"author": "釋居簡", "period": "宋", "type": "诗", "title": "戇菴約子與素齋赴二石丈江閣之集得頰字", "paragraphs": ["半山蛇腹彎城頰，層雲鴟尾翔山脇。", "紫萸獨自對黄花，采筆不須題落葉。", "山容入秋太瘦生，倚筇欲賦登山行。", "諸公譚玄若破敵，萬籟爲我俱銷聲。", "俯瞰市人酣戰蟻，喧寂兩忘同一眡。", "悠然五字隠長城，萬馬循牆看披靡。", "數峰薄暮方展眉，笑人買山後小支。", "誰能料理身後計，更復願爲天下奇。", "滄江潮晚鯨吞吐，白鷗群分復群聚。", "出門一笑問浮圖，風動琅璫半天語。"]}