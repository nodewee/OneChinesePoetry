{"author": "釋居簡", "period": "宋", "type": "诗", "title": "次韻鄭大參浄慈雙井", "paragraphs": ["山展鳳膺仍歛翮，東井碧通西井白。", "井花婁欲策茶勳，長恨眼中無此客。", "夔州病渴夜迢迢，阿段透雲分湱湱。", "胡爲金錫卓山泉，小倚銀床問庭柏。", "一杯盍爲龍象供，數尋自是蜿蜒宅。", "萬斛滔滔隨地出，九地茫茫不須擇。", "淺清盈甃玉痕圓，深浄鏡空雲影拆。", "江淮行地自南北，河漢如人同血脈。", "舉瓢高謝滄浪濁，吹簫去覓浮丘伯。", "遂令天水不違行，洞明爻象元同畫。", "更將康谷細商評，一笑自知肩可拍。"]}