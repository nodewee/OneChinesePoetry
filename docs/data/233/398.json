{"author": "釋居簡", "period": "宋", "type": "诗", "title": "讀泣蘄錄", "paragraphs": ["蘄當淮楚衝，虜騎如雲隤。", "書生膽如斗，激烈生風雷。", "備禦盡吾力，力殫心不灰。", "誓與城存亡，不遣疋馬回。", "忍死不忍屈，視死猶去來。", "一州同一心，忠憤鐵石開。", "舍生貴取義，肯顧兒女哀。", "話頭素講明，餘刃方恢恢。", "視古不愧今，落落俱雄才。", "援師窘於兔，趑趄山澤隈。", "遂使破賊手，不復殲渠魁。", "儀刑古睢陽，觀闕雙崔嵬。", "傳後韓愈書，芒寒燉九垓。", "不知蘄州傳，大手今誰哉。"]}