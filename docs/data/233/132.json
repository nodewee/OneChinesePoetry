{"author": "釋居簡", "period": "宋", "type": "诗", "title": "送譚浚明歸江西", "paragraphs": ["恨無玉楮三千幅，盡使春風歸約束。", "樂饑功謝明月璫，休景息慙芰荷屋。", "朋來皎皎歌白駒，不歌長鋏彈無魚。", "批風切月瘦弗腴，枕頭一束知何書。", "欲把列城憑軾下，餘子紛紛謾凌跨。", "歸來袖手如病瘖，舌在何曾問人借。", "占燈夜喜傍短檠，劇譚不知山月傾。", "元戎後乘沸笳鼓，之子但默黄鍾聲。", "平地邛郲九折坂，十年已恨相逢晚。", "四座悲歌漏正遲，一龕風雨花頻剪。", "鏡裏功名一橫槊，百鷙啾啾空一鶚。", "雙玉未傾罍未恥，自倒玉山還自起。"]}