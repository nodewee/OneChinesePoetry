{"author": "杜甫", "period": "唐", "type": "诗", "title": "贈韋左丞丈", "paragraphs": ["左轄頻虛位，今年得舊儒。", "相門韋氏在，經術漢臣須。", "時議歸前烈，天倫恨莫俱。", "鴒原荒宿草，鳳沼接亨衢。", "有客雖安命，衰容豈壯夫。", "家人憂几杖，甲子混泥途。", "不謂矜餘力，還來謁大巫。", "歲寒仍顧遇，日暮且踟躕。", "老驥思千里，飢鷹待一呼。", "君能微感激，亦足慰榛蕪。"]}