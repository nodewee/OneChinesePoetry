{"author": "杜甫", "period": "唐", "type": "诗", "title": "岳麓山道林二寺行", "paragraphs": ["玉泉之南麓山殊，道林林壑爭盤紆。", "寺門高開洞庭野，殿脚插入赤沙湖。", "五月寒風冷佛骨，六時天樂朝香爐。", "地靈步步雪山草，僧寶人人滄海珠。", "墖劫宮牆壯麗敵，香廚松道清涼俱。", "連花交響共命鳥，金牓雙迴三足烏。", "方丈涉海費時節，懸圃尋河知有無。", "暮年且喜經行近，春日兼蒙暄暖扶。", "飄然斑白身奚適，傍此煙霞茅可誅。", "桃源人家易制度，橘洲田土仍膏腴。", "潭府邑中甚淳古，太守庭內不喧呼。", "昔遭衰世皆晦迹，今幸樂國養微軀。", "依止老宿亦未晚，富貴功名焉足圖。", "久爲野客尋幽慣，細學何顒免興孤。", "一重一掩吾肺腑，山鳥山花吾友于。", "宋公放逐曾題壁，物色分留與老夫。"]}