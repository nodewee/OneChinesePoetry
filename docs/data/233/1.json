{"author": "杜甫", "period": "唐", "type": "诗", "title": "敬寄族弟唐十八使君", "paragraphs": ["與君陶唐後，盛族多其人。", "聖賢冠史籍，枝派羅源津。", "在今氣磊落，巧僞莫敢親。", "介立實吾弟，濟時肯殺身。", "物白諱受玷，行高無污真。", "得罪永泰末，放之五溪濱。", "鸞鳳有鎩翮，先儒曾抱麟。", "雷霆霹長松，骨大却生筋。", "一失不足傷，念子孰自珍。", "泊舟楚宮岸，戀闕浩酸辛。", "除名配清江，厥土巫峽鄰。", "登陸將首途，筆札枉所申。", "歸朝跼病肺，敘舊思重陳。", "春風洪濤壯，谷轉頗彌旬。", "我能泛中流，搪突鼉獺瞋。", "長年已省柁，慰此貞良臣。"]}