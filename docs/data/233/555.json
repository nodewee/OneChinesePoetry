{"author": "釋居簡", "period": "宋", "type": "诗", "title": "曹瀘南得思陵舊賜張魏公琴曰播雲", "paragraphs": ["岷峩豁塵昏，舊賜出播雲。", "不知落人間，蝦蟆幾虧盈。", "晦顯固靡常，數豈逃冥冥。", "想當風雨時，破壁應有聲。", "懷璧戒匹夫，呵護煩百神。", "一朝得所託，倏若屈蠖伸。", "人以器圖舊，器以人懷新。", "玉軫黄金徽，爛爛奎畫明。", "魏公藹名氏，千載如丹青。", "歌風調舜弦，感物懷堯仁。", "扶日昌中興，四海同一雲。", "載維艱難初，事與得失并。", "萬竈嘉陵江，飲此一掬清。", "悠然一再彈，萬里懷長城。", "雲絮初無根，勇變嘲哳鳴。", "捕蟬冩真意，弦外無人聽。", "空嗟易水寒，遺恨崆峒平。"]}