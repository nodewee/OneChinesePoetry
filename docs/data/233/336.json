{"author": "釋居簡", "period": "宋", "type": "诗", "title": "冷水谷桃花未開次竹岩韻", "paragraphs": ["山行兩袖皆華風，游人未多花未紅。", "堂堂春去已無幾，晴趁一日來山中。", "山人寸金酬天地，都種芳菲留客醉。", "粉桃商略待緋桃，坐令羯鼓催無計。", "怱怱歸興如酒濃，零落斷雲流水蹤。", "明朝乘興尚可再，應笑武陵蓑笠翁。", "判花大手今燕許，收拾是中春一塢。", "小待巴東製錦歸，盡吹紅雨爲霖雨。"]}