{"author": "釋居簡", "period": "宋", "type": "诗", "title": "長興長趙憲可說閩帥王方岩逸事", "paragraphs": ["勳業在青編，貂蟬負雪顛。", "巍科幾望月，定見不回川。", "用小才嫌大，時危德忌全。", "上天尋白傅，表海問蓬仙。", "心在方巖上，天游委羽先。", "十連茂棠蔭，一橐老鈞天。", "濁水因珠潔，清風被物鮮。", "孤芳觀晚節，善賈考初年。", "吟速甘存拙，文疎耻競妍。", "鄭莊真好客，王衍不言錢。", "謬我奚爲者，煩公辱贈篇。", "初無曇穎契，終說項斯賢。", "大雅皆傳響，楞嚴未訖箋。", "新阡小溪曲，華玉反藍田。"]}