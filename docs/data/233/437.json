{"author": "釋居簡", "period": "宋", "type": "诗", "title": "大雅堂", "paragraphs": ["少陵何人斯，曰似司馬遷。", "太史牛馬走，於此何有焉。", "瞢者瞢不理，知言超言前。", "政如春在花，春豈必醜妍。", "又如發清彈，意豈必在絃。", "悠悠雲出山，滔滔水行川。", "雲水山川行，莫測何能然。", "不知其誰知，軟語黄庭堅。", "庭堅語弗軟，壯折灧澦顛。", "盡冩劍硤詩，不數金薤篇。", "密付草玄後，夜光寒燭天。", "扁作大雅堂，醉墨猶明鮮。", "至今百歲後，此意惟心傳。", "炎宋諸王孫，傳癖不復痊。", "閉戶閲宗派，尚友清社賢。", "呂韓儼前列，芳蠟然金蓮。", "三洪偕二謝，病可携瘦權。", "奪胎換骨法，妙處尤拳拳。", "疏越正始音，細取麟角煎。", "亦有老斲輪，堂下時蹁躚。"]}