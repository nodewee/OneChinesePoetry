{"author": "釋居簡", "period": "宋", "type": "诗", "title": "送楊文昌帥瀘南", "paragraphs": ["鄉心動如翼，勇去挽不還。", "長年卷百丈，疾飛三峽船。", "東西跬步間，勳業唾手耳。", "貂蟬出兜鍪，了不二初志。", "瀘川控井絡，衿喉翰西徼。", "貔貅擁玉帳，萬竈聽吟嘯。", "蜀相入不毛，赤地方流金。", "至今龍門江，透底如此心。", "公乎同此心，印水復印天。", "我恐席未煖，又下瞿塘船。"]}