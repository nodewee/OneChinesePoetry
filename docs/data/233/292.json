{"author": "釋居簡", "period": "宋", "type": "诗", "title": "謁樊將軍舞陽侯廟", "paragraphs": ["蕭曹筆削宏楷橅，良平智略吞萬夫。", "巍壇既登跨下士，貢帳謾悅驪山徒。", "龍爭虎鬭爪牙備，劉怯項勇天淵殊。", "鹿雖未果死誰手，鼎已潜知開漢圖。", "將軍最先得所託，亭長之外無貞符。", "逸群拔萃一人耳，屠城斬將群雄俱。", "鴻門直入緩危急，虎口僅免纔斯須。", "宴安鴆毒寤主意，排闥紫禁當前驅。", "奮身不顧但愛死，嬰鱗未了仍編鬚。", "帝雖寡恩少善後，吾寧守義如厥初。", "匈奴無故遺嫚書，在廷如堵方囁嚅。", "將軍裂眥不願餘，請十萬衆行匈奴。", "不知十萬行匈奴，果與衛霍功何如。"]}