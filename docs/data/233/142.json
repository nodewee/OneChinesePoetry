{"author": "釋居簡", "period": "宋", "type": "诗", "title": "易水行贈修和謝德之高士", "paragraphs": ["悠哉招隠琅琅然，畫然勇變易水寒。", "槁梧語急聲欲乾，哀絲欲絕回風酸。", "激昂餘地涵清圜，弗落斷崖清夜湍。", "想當悲歌蓄真怒，髮立如棘衝其冠。", "慨慷一死不復惜，從容按轡無求還。", "投機之間不容髮，一失萬古成永嘆。", "塵侵匕首壯士死，誰冩遺恨歸清彈。", "謂言此曲無再彈，渾剛不敵智士肝。", "腦脂蓋眼日高卧，幽憤欲平良獨難。", "油然易感不易觸，徒使壯泪雙汍瀾。", "琴工推琴向我言，我指何自生憂端。", "物能移人不移物，安得心廣仍體胖。", "欲令心廣仍體胖，不妨試作如此觀。"]}