{"author": "杜甫", "period": "唐", "type": "诗", "title": "追酬故高蜀州人日見寄", "paragraphs": ["自蒙蜀州人日作，不意清詩久零落。", "今晨散帙眼忽開，迸淚幽吟事如昨。", "嗚呼壯士多慷慨，合沓高名動寥廊。", "歎我悽悽求友篇，感時鬱鬱匡君略。", "錦里春光空爛熳，瑤墀侍臣已冥莫。", "瀟湘水國傍黿鼉，鄠杜秋天失鵰鶚。", "東西南北更誰論，白首扁舟病獨存。", "遙拱北辰纏寇盜，欲傾東海洗乾坤。", "邊塞西蕃最充斥，衣冠南渡多崩奔。", "鼓瑟至今悲帝子，曳裾何處覓王門。", "文章曹植波瀾闊，服食劉安德業尊。", "長笛誰能亂愁思，昭州詞翰與招魂。"]}