{"author": "釋居簡", "period": "宋", "type": "诗", "title": "賀宇文樞使", "paragraphs": ["伊洛正音聞者寡，邪說異端難並駕。", "春風不到六經堂，和煦無由藹天下。", "卓然人物既興起，浩然一氣均陶冶。", "橫秋霽月耿東南，勁草疾風知用舍。", "隄障狂瀾如砥柱，淵源理學扶宗社。", "伊周文憲復精明，漢唐述作俱陵跨。", "論道經邦坐策勳，彈冠束带無遺野。", "遂令四海九州內，三尺兒童恥言伯。", "太山盤石固無疆，亂臣賊子胡爲者。", "今日樞庭拜宇文，還似前朝相司馬。"]}