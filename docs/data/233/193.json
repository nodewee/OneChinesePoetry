{"author": "釋居簡", "period": "宋", "type": "诗", "title": "松風閣", "paragraphs": ["繞簷惡木方童童，蒼官著脚將焉從。", "海濤熨帖清涵空，不見蘋末來蓬蓬。", "是時散衣闌獨倚，不曉此中題榜意。", "但見茫茫漲軟紅，撲滿市人烏帽底。", "蜀仙茶鼎扛無人，寥寥不復聞此聲。", "玉川凉夜更渺邈，颼颼只今無地生。", "尚憐芳草春池句，夢破客兒煩舉似。", "奪胎換骨蛻氛埃，叢霄九萬泠然去。"]}