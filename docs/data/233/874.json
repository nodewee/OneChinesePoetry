{"author": "釋居簡", "period": "宋", "type": "诗", "title": "續鐵鑪步志寄平江太守", "paragraphs": ["惟虛不競實，薄俗崇虛名。", "豈其鄉來實，虛課今日成。", "因依鐵爐步，自昔聞題評。", "橐籥廢已久，百鍊餘晶晶。", "大而函牛鼎，小而割雞刃。", "刀也玉如泥，錐也囊脫穎。", "箕裘既失緒，族屬庸振領。", "區區欲就鑄，水滸方接軫。", "譬彼趙善戰，奢抗狼虎秦。", "括也讀父書，言外欠發明。", "奢死括駕趙，兩眼空無人。", "全提四十萬，一窖埋長平。", "括固不足道，謬甚用括者。", "用名弗核實，鑄錯敗良冶。", "曩時闔閭城，呻吟滿四野。", "忽聞襦袴歌，一日變風雅。"]}