{"author": "釋居簡", "period": "宋", "type": "诗", "title": "錢竹岩之官清遠", "paragraphs": ["帆挂之清遠，潮來駕濁流。", "火雲方振虐，仙舄自生秋。", "拔宅雖浮汎，逢山得款留。", "一夔携驥子，幾度訪羊裘。", "景盡孤臺勝，題分庾嶺幽。", "風餐愁欵乃，水宿貫鈎輈。", "文采休藏豹，詩盟莫冷鷗。", "神明毋自鄙，蠻瘴不勝瘳。", "單父鳴弦外，巴東野水頭。", "鼎鍾餘事業，一德配靈脩。"]}