{"author": "釋居簡", "period": "宋", "type": "诗", "title": "書薛符谿詩卷", "paragraphs": ["三峩孕元氣，直與喬嶽侔。", "因依幾何年，藴藉六十州。", "芃芃擢楩楠，碌碌生琳璆。", "潢污化清泠，仄陋發炳彪。", "岩岩鍾人才，出輒第一流。", "或爲德淵藪，或擅文雄酋。", "或赴功名期，或於名節收。", "嶄然薛符溪，餘地出一頭。", "高寒蓬婆雪，翠掃山月秋。", "黑頭當策勳，青綬曷足酬。", "得年雖不多，得名端不浮。", "遺墨見絕少，六丁方隠搜。", "曩聞桃花爲，强悍繄公柔。", "篇什富襲藏，零殘皆萃裒。", "牛腰幾卷軸，棘心懷松楸。", "心聲出誠素，瑶肪謝雕鎪。", "往年詩寄爲，趣爲買歸舟。", "爲無一簪直，自衒富寡儔。", "倒橐僅如此，貧祟何時瘳。", "昨從西子湖，來訪蘋花洲。", "請續梁甫聲，使貽齊大羞。", "惆悵貂不足，非類何足求。"]}