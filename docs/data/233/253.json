{"author": "釋居簡", "period": "宋", "type": "诗", "title": "蒙泉", "paragraphs": ["坎井只丈尋，得名由參寥。", "丈人玄豹姿，養德富不驕。", "想當發泉蒙，如此湛弗摇。", "珠明水增媚，鏡浄塵當消。", "陶泓勺餘瀝，采筆生春潮。", "止則雲沉沉，漲則桃夭夭。", "淘趁槐火新，戰與坡仙挑。", "壇拜十四字，高山鬰岧嶤。", "燈灺謾圖續，些苦何能招。", "須公起九原，爲我飲一瓢。", "於戲不可作，仰止蒼崖腰。"]}