{"author": "釋居簡", "period": "宋", "type": "诗", "title": "止止閣", "paragraphs": ["回闌浄如拭，古竈寒不煙。", "宿之用彌壯，渟則澄以鮮。", "鄉來矜襄陵，今焉碧淵淵。", "鄉來觀燎原，今也不復然。", "激湍反其性，靜則知其天。", "抑炎弗用智，智燭天地先。", "悠然百不理，複簷飛畫船。", "拍闌撫寥泬，倚楹鑑清漣。", "山黛渺茫綠，水花先後妍。", "原隰煙雨時，萬變了目前。", "汎觀塵土中，搏攫如烏鳶。", "婁藏滿籝金，更聚百屋錢。", "亡弓苦妄冀，去劍疑將還。", "擬分芭蕉鹿，去饁虞芮田。", "營營復營營，萬緒膏火煎。", "何如歌吉祥，亹亹樂者全。"]}