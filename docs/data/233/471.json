{"author": "釋居簡", "period": "宋", "type": "诗", "title": "送任大卿出知漢州", "paragraphs": ["就列行初志，專城亦此心。", "玉蟾卿月滿，金雁景星臨。", "知舊玄裳鶴，從游綠綺琴。", "歌風琴在御，夢草鶴同吟。", "梁甫誰同調，高山自賞音。", "往來三硤險，森布萬靈欽。", "信是婁師德，慙非釋道林。", "華風一披拂，小草竟蕭森。", "不賦空懷土，無枝勇惜陰。", "房湖開綠幕，祇樹砌黄金。", "駟馬雖難駐，雙旌倘可尋。", "逍遥堂舊話，領話望公深。"]}