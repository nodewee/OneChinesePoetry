{"author": "釋居簡", "period": "宋", "type": "诗", "title": "書雪巢林景思詩卷", "paragraphs": ["詩人巢雪如住山，巢中所得强得官。", "官微不足了饘粥，盡日幽尋遣兒讀。", "舂容大篇輒千字，鍊字貴活不貴死。", "鄉來杜陵有布衣，晚到夔州也如此。", "乃今遺藁安在哉，古花囊錦宗文開。", "開緘宛見諫議面，隻字重哦復三嚥。", "三嚥然後耳有聞目有見，見人捧心顰兩眉。", "不學施家女，只學唐人詩。", "爲言諸子將安之，巢空雪明康鼎來。"]}