{"author": "杜甫", "period": "唐", "type": "诗", "title": "冬日洛城北謁玄元皇帝廟", "paragraphs": ["配極玄都閟，憑虛禁禦長。", "守祧嚴具禮，掌節鎮非常。", "碧瓦初寒外，金莖一氣旁。", "山河扶繡戶，日月近雕梁。", "仙李盤根大，猗蘭奕葉光。", "世家遺舊史，道德付今王。", "畫手看前輩，吳生遠擅場。", "森羅移地軸，妙絕動宮牆。", "五聖聯龍衮，千官列雁行。", "冕旒俱秀發，旌斾盡飛揚。", "翠柏深留景，紅棃迥得霜。", "風箏吹玉柱，露井凍銀牀。", "身退卑周室，經傳拱漢皇。", "谷神如不死，養拙更何鄉。"]}