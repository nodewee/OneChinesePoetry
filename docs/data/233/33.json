{"author": "杜甫", "period": "唐", "type": "诗", "title": "奉送魏六丈佑少府之交廣", "paragraphs": ["賢豪贊經綸，功成空名垂。", "子孫不振耀，歷代皆有之。", "鄭公四葉孫，長大常苦飢。", "衆中見毛骨，猶是麒麟兒。", "磊落貞觀事，致君樸直詞。", "家聲蓋六合，行色何其微。", "遇我蒼吾陰，忽驚會面稀。", "議論有餘地，公侯來未遲。", "虛思黃金貴，自笑青雲期。", "長卿久病渴，武帝元同時。", "季子黑貂敝，得無妻嫂欺。", "尚爲諸侯客，獨屈州縣卑。", "南游炎海甸，浩蕩從此辭。", "窮途仗神道，世亂輕土宜。", "解帆歲云暮，可與春風歸。", "出入朱門家，華屋刻蛟螭。", "玉食亞王者，樂張游子悲。", "侍婢豔傾城，綃綺輕霧霏。", "掌中琥珀鍾，行酒雙逶迤。", "新歡繼明燭，梁棟星辰飛。", "兩情顧盼合，珠碧贈于斯。", "上貴見肝膽，下貴不相疑。", "心事披寫間，氣酣達所爲。", "錯揮鐵如意，莫避珊瑚枝。", "始兼逸邁興，終慎賓主儀。", "戎馬闇天宇，嗚呼生別離。"]}