{"author": "釋居簡", "period": "宋", "type": "诗", "title": "一犂春雨圖", "paragraphs": ["謝家風流絕代無，底事要作耕田夫。", "一犂春雨開新圖，此圖之作胡爲乎。", "莫是天民先覺者，小試經綸起莘野。", "復將斯道覺斯民，千載精神入模冩。", "不然淵明賦歸後，荷鉏去種南山豆。", "晚風新霽擢良苗，一段風光相授受。", "扣之輒笑橫點頭，老農老圃吾何求。", "六經蕪翳力穮蔉，百王理亂深鉏耰。", "剪剪茆茨出林罅，菽水清歡在其下。", "聖賢所樂屬吾廬，當觀吾廬莫觀圖。"]}