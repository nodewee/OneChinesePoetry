{"author": "釋居簡", "period": "宋", "type": "诗", "title": "白蘋洲新樓曰溪山偉觀", "paragraphs": ["溪頭烟煖蘋花春，豈獨滿渚亦滿汀。", "春城綺綉艷溪曲，柔玉摻摻歌采蘋。", "采采芳鮮日將暮，玉盌瓊盂旋分貯。", "水晶闕冷禁城寬，蘭櫂夷猶緩歸去。", "鄉來小亭橫水滸，雨震風凌日榛莽。", "山鬼嘯梁猿嘯渚，寂寞風烟向誰訴。", "仙槎忽從銀浦來，吟疆開拓搜吟才。", "眼前有句未暇著，只著畫樓臨水開。", "一雙浮圖筆插架，層級高低與樓亞。", "從來天巧不曾藏，紛紛俗眼空茫羊。", "賦此須還造樓手，大蘇小杜相先後。", "柳惲才華更有餘，那堪一等愛樓居。"]}