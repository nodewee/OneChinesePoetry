{"author": "杜甫", "period": "唐", "type": "诗", "title": "歲晏行", "paragraphs": ["歲云暮矣多北風，瀟湘洞庭白雪中。", "漁父天寒網罟凍，莫徭射雁鳴桑弓。", "去年米貴闕軍食，今年米賤大傷農。", "高馬達官厭酒肉，此輩杼軸茅茨空。", "楚人重魚不重鳥，汝休枉殺南飛鴻。", "況聞處處鬻男女，割慈忍愛還租庸。", "往日用錢捉私鑄，今許鉛錫和青銅。", "刻泥爲之最易得，好惡不合長相蒙。", "萬國城頭吹畫角，此曲哀怨何時終。"]}