{"author": "釋居簡", "period": "宋", "type": "诗", "title": "酬晦齋謝司直和子壽宮使賦歸來望思之臺", "paragraphs": ["推恩保四海，寡恩徒自戕。", "父兮不念子，悠悠我心傷。", "父子至情天性也，戾豈自經溝瀆者。", "回天無藥愈狂酲，朽索胡爲羈六馬。", "邪心不作天不疑，皇恤江充劉屈氂。", "靈脩一悟倘可冀，抑免殺身傷父慈。", "千秋一言機發弩，墮甑已非何所補。", "歸來望思兮胡不歸，千古萬古一抔土。"]}