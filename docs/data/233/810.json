{"author": "釋居簡", "period": "宋", "type": "诗", "title": "芙蓉盛開", "paragraphs": ["霣霜槁百卉，拒霜獨開花。", "寒驅煖消落，秋借春韶華。", "酣酣羅珍姿，表表駢翠葩。", "晴雲剪新綺，落日明丹砂。", "瀣冷褪宿艷，葉散摘零霞。", "離騷比君子，城闕藏山家。", "二月三月時，紅紫相矜誇。", "西風一摇落，亂委隨蓬麻。", "花中障頹瀾，晚節禮有加。", "芳潔以類從，薰蕕分等差。", "梅追元氣回，菊制暮景斜。", "弗使四時氣，斷續令人嗟。"]}