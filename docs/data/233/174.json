{"author": "釋居簡", "period": "宋", "type": "诗", "title": "西湖夜歸觀打魚懷趙京兆", "paragraphs": ["德人天游樂者全，亦以此樂均魚鳶。", "陶然亦復忘所樂，西湖澄澈如心淵。", "管領西湖人不少，前後無如趙京兆。", "至今畫手畫西湖，不著綠蓑人獨釣。", "胡爲今夜月滿湖，大船小船皆得魚。", "魚登罔罟叫不得，那知老子今歸歟。", "滔滔京兆萬人海，平地翻濤渺無蓋。", "活魚之外尤活人，人在甘棠頌遺愛。"]}