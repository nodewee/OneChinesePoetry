{"author": "釋居簡", "period": "宋", "type": "诗", "title": "粟隠", "paragraphs": ["坤壤大如許，或謂藏於斯。", "此理頗未安，如之何勿思。", "鄉來雲夢吞八九，眇而眡之竟何有。", "是中餘地渺無邊，盡吸西江斟北斗。", "區區載笑觸與蠻，流血如海骸如山。", "蟭螟之國蚊睫間，開邊拓土久不還。", "隠淪蕭洒塵囂外，六合塵囂在其內。", "俗子先標出大門，我欲乘風跨鵬背。"]}