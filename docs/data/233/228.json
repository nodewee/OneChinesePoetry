{"author": "釋居簡", "period": "宋", "type": "诗", "title": "與應真遇", "paragraphs": ["神游八極乘風車，小復按轡凌谽谺。", "龍湫下瞰不咫尺，下有深竇無底無津涯。", "應真長年一捫膝，俯觀塵滓井底蛙。", "朝來岩室忽閴寂，水流山空鵲槎槎。", "浮雲出岫杳杳不可馽，錫聲小振巔雲丫。", "問之何以出山去，一笑不知山日斜。", "共看八紘浄如洗，五雲明潔從東嘉。", "山川所鍾一人耳，半千千載何其遐。", "經綸才大輔以德，八斗一石初何加。", "天公不忍世寂寞，憖遺一老爲國華。", "一經指授豹則虎，未獲印可龍仍蛇。", "去尋宿覺言外意，助發康樂毫端花。", "粲然穎脫世間語，簡古佶屈仍聱牙。", "稱揚此老長不老，豈憚弱水蓬萊賒。", "綸巾羽扇凜如畫，恍然來泛叢霄楂。", "群仙奔走敬且肅，百神呵護嚴不譁。", "知公醉經不以酒，玉盌自澆新露芽。", "謂言正傳僅如縷，邪說詖行紛於麻。", "正音一震擊聾瞽，洗空亂耳秋池蛙。", "廉隅道喪日滋甚，習俗侈靡相矜誇。", "清風儉德起頹俗，革去極侈仍窮奢。", "黄金羈勒駕款段，青絲絡頭閑渥洼。", "小施尺箠試鞭策，駑驥庶毋遺等差。", "振衣小作一年別，傴指盈闕之蝦蟆。"]}