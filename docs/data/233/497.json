{"author": "釋居簡", "period": "宋", "type": "诗", "title": "碧銜霞行", "paragraphs": ["雙銜金勒明霞碧，暗花隠起雲如刺。", "霜零燕澗草根甜，長鳴振鬣飛無跡。", "一朝群空十二閑，在圖八駿亦靦顔。", "鄉令生並人間世，躑躅吞聲敢伸喙。", "真人開國宗承祖，猶有幽燕兩抔土。", "要須馬上駕群雄，九重跨出蒼玉虹。", "短鞚長驅當峻坂，却後伸前如履坦。", "紫駝峯薦碧琳腴，餘瀝婁分明玉瓚。", "圉人太僕不敢侮，爪剔爬搔謹程度。", "屹立亭亭時却顧，趯嚙誰能犯其怒。", "鄉聞天馬曾作歌，大宛西極都蒐羅。", "鳳膺龍脊非凡駟，馬肝遂誤文成死。", "遂使劉郎葬茂陵，不到昆臺十二層。"]}