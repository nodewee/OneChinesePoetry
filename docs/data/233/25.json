{"author": "杜甫", "period": "唐", "type": "诗", "title": "宿花石戍", "paragraphs": ["午辭空靈岑，夕得花石戍。", "岸疏開闢水，木雜今古樹。", "地蒸南風盛，春熱西日暮。", "四序本平分，氣候何迴互。", "茫茫天造間，理亂豈恒數。", "繫舟盤藤輪，策杖古樵路。", "罷人不在村，野圃泉自注。", "柴扉雖蕪沒，農器尚牢固。", "山東殘逆氣，吳楚守王度。", "誰能扣君門，下令減征賦。"]}