{"author": "釋居簡", "period": "宋", "type": "诗", "title": "昭君行", "paragraphs": ["楚山有美傾人國，家傍江城逐臣宅。", "逐臣賦並日月明，琵琶遣入穹廬鳴。", "哀彈不作胡兒語，冩漢遺音吊亡楚。", "泪如鉛水濕春風，苦心只與春風訴。", "曲中愁緒亂風絲，因風寄鴈雲南飛。", "漢家彈作昭君怨，試問昭君別怨誰。", "天生尤物天還如，仰天自笑蛾眉誤。", "不如强醉枕琵琶，暫時栩栩夢還家。", "昭陽未有承恩地，閼氏孰與寧胡貴。", "不須頻下思家泪，漢女雄猜如阿雉。"]}