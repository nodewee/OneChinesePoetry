{"author": "釋居簡", "period": "宋", "type": "诗", "title": "謝司令惠賜茶", "paragraphs": ["昨尋密齋覓茶喫，倒屣踉蹌笑相逆。", "一杯青白勝黄白，好風兩袖來無跡。", "晴窗午景浣風味，露飽秋蟬謾塵蛻。", "周詩雖記苦如荼，浮俗但知濃若醴。", "歸來急足敲晨扉，香鬰密雲光陸離。", "圭零璧碎不復惜，自候泣蚓聲悲嘶。", "不妨爲佛先拈出，油然雪乳翻秋色。", "更需佳士細商評，我恐眼中無此生。"]}