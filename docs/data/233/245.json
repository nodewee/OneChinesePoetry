{"author": "釋居簡", "period": "宋", "type": "诗", "title": "迓回菴譙卿持節東淛", "paragraphs": ["廷尉天下平，軒輊論錙銖。", "時稱無冤民，傳載西京于。", "舊史讀至此，遺恨輒有餘。", "元康神爵間，趙蓋靡其軀。", "陵遲至五鳳，繼以韓楊誅。", "孝宣不足道，定國其爭乎。", "不得言則去，何苦但囁嚅。", "大哉平恕心，至是果有諸。", "公乎開禧末，定見了萬殊。", "大本固易拔，滋蔓非難圖。", "在辟疑惟輕，寸田齋以虛。", "觸藩豈無羝，漏網固有魚。", "執中事寬大，吹春甦槁枯。", "近者獲自新，遠者免自洿。", "至仁不勝用，盛德多陰儲。", "一節雄東藩，六月馳軺車。", "歌謠沸先聲，弩矢觀前驅。", "清風方泠然，列城斯凜如。", "民物破鬰陶，雲翳亦展舒。", "歛此一道惠，歸爲商鼎需。"]}