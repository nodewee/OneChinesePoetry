{"author": "釋居簡", "period": "宋", "type": "诗", "title": "別宣城元僚府掾二趙柬諸名勝三十韻", "paragraphs": ["大緘遣吏牘，小緘手自抄。", "兩緘九鼎重，只覓一把茅。", "把茅住山人，莫識所以然。", "或云爾當去，雲毳風翩翩。", "問之何因爾，拱默俟風旨。", "就列乃陳力，尸素輒屏棄。", "靜推尸素元，展轉竟未安。", "一日不自營，一日不敢餐。", "竹疎不肯蕃，梅瘦不肯肥。", "豆瘠不加實，菊瘁不受醫。", "種植係勤墮，肥瘠繄天時。", "極力敢不勉，强智終奚爲。", "年年縣官租，急不啻星火。", "今年水粘天，經冬首陽餓。", "人言爾何愚，冉冉霜茁顱。", "料不閲墳典，豈暇觀奇書。", "所學昧日損，區區使人忿。", "不識諸方玄，况復衆妙本。", "列剎鼓鍾沸，四方走檀施。", "問爾胡不然，我則異於是。", "孄安只牧牛，琛師獨種田。", "老農與老圃，聖智願學焉。", "日日洗缽盂，吾豈尸吾廬。", "丁寧勿它斥，只斥山澤癯。", "謬聞世道隘，樂此山林大。", "山林今復然，老我不足汰。", "西南天一隅，首丘亦有狐。", "雲爲故山雨，珠曾還合浦。", "竹扉閴無人，柏子芳嫋雲。", "貝葉照窗几，沈潜報知己。"]}