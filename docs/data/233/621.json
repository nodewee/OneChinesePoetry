{"author": "釋居簡", "period": "宋", "type": "诗", "title": "陪陳中書游兩仙堂", "paragraphs": ["透雲兩鴻鵠，何年忽卑飛。", "指爪泥上留，弗與歲月移。", "大聲疾璆琳，萬竅不敢嘶。", "琅然答空山，玲然震清溪。", "俯仰半千載，日日春菲菲。", "緒餘及草木，草木竟莫知。", "坐令萬金産，不直五字奇。", "江左數六謝，選中輒見推。", "清新輩阿連，亦豈媿客兒。", "開元天寶間，有客償心期。", "玉頹沈香北，健筆揮珠璣。", "天威不可奪，人爵不可縻。", "此邦非故鄉，每至輒倦歸。", "樓居寄逸想，更較先後爲。", "有美池上仙，凜凜岩壑姿。", "轍飛兩公後，惄若饑渴思。", "作堂肖公像，疊嶂雙溪西。", "幻出天上人，對峙玉羽衣。", "乾坤浩蕩春，盎盎在兩眉。", "清冰照人冷，恍如吟嘯時。", "泠泠氣欲仙，擬馽游龍騎。", "世隘烏足容，才大不得施。", "至今騷雅流，臨風揮涕洏。"]}