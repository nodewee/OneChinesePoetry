{"author": "杜甫", "period": "唐", "type": "诗", "title": "暮秋枉裴道州手札率爾遣興寄近呈蘇渙侍御", "paragraphs": ["久客多枉友朋書，素書一月凡一束。", "虛名但蒙寒溫問，泛愛不救溝壑辱。", "齒落未是無心人，舌存恥作窮途哭。", "道州手札適復至，紙長要自三過讀。", "盈把那須滄海珠，入懷本倚崑山玉。", "撥棄潭州百斛酒，蕪沒瀟岸千株菊。", "使我晝立煩兒孫，令我夜坐費燈燭。", "憶子初尉永嘉去，紅顏白面花映肉。", "軍符侯印取豈遲，紫燕騄耳行甚速。", "聖朝尚飛戰鬬塵，濟世宜引英俊人。", "黎元愁痛會蘇息，夷狄跋扈徒逡巡。", "授鉞築壇聞意旨，頹綱漏網期彌綸。", "郭欽上書見大計，劉毅答詔驚羣臣。", "他日更僕語不淺，明公論兵氣益振。", "傾壺簫管黑白髮，儛劒霜雪吹青春。", "宴筵曾語蘇季子，後來傑出雲孫比。", "茅齋定王城郭門，藥物楚老漁商市。", "市北肩輿每聯袂，郭南抱甕亦隱几。", "無數將軍西第成，早作丞相東山起。", "鳥雀苦肥秋粟菽，蛟龍欲蟄寒沙水。", "天下鼓角何時休，陣前部曲終日死。", "附書與裴因示蘇，此生已媿須人扶。", "致君堯舜付公等，早據要路思捐軀。"]}