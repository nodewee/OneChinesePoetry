{"author": "釋居簡", "period": "宋", "type": "诗", "title": "直院盧蒲江爲余作壽木怪石", "paragraphs": ["草枯藍田山，飲羽誤入神。", "歸來落清夢，起冩贋虎真。", "槎牙虎邊樹，霜虬蛻脩鱗。", "鄉來一寸根，今者千歲苓。", "凍雪壓不低，華風吹不春。", "落子大蔽牛，婁起厦屋傾。", "日月弗知老，保此堅與貞。", "年年姚家黄，角逐魏紫榮。", "十里春風香，走殺陌上人。", "夭妍極遠到，不得一月程。", "居然事顔色，只與朝菌盟。", "安知有耆艾，落落仍亭亭。"]}