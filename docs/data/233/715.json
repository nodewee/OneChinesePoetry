{"author": "釋居簡", "period": "宋", "type": "诗", "title": "代人與趙倉使", "paragraphs": ["江淮倚襄沔，兩紀當分拏。", "皇天憗一老，一正遺萬差。", "長城蔽江漢，雙駿騰渥洼。", "英靈萃千載，智勇出一家。", "以德不以威，以靜不以譁。", "以信不以欺，以儉不以奢。", "躋人上衽席，含哺相咿啞。", "胡馬飲江水，獰飈掃蒹葭。", "月明戍樓嘯，風急秋城笳。", "邊勳一夔老，史筆五色花。", "遺烈在伯仲，奎畫崇褒嘉。", "遞迭吹塤箎，嘈雜空淫哇。", "玉節飛先聲，一道爭傳誇。", "單騎造閶闔，三舍日未斜。", "野䔩飯山舘，龜手疲馬檛。", "霰雪皴衣稜，敢憚千里遐。", "雙旌與五馬，所至弓刀遮。", "慘舒出顧盼，輝光生齒牙。", "笑公後其樂，白日無精華。", "次邊隔江東，糴湧無從賒。", "赫炎苗不蘇，瀲灧圬不芽。", "紫葵圃不畦，黄粟山不畬。", "扶携及襁褓，顛踣如蓬麻。", "相看盡菜色，槁立疑帝豝。", "精明見家法，了事才咄嗟。", "所急先民天，以次清胡沙。"]}