{"author": "釋居簡", "period": "宋", "type": "诗", "title": "杜侍郎之遂寧", "paragraphs": ["寧爲輕以清，抑爲重而填。", "重輕惟時中，舉輒麗吾正。", "誠齋振家學，本末盡誠敬。", "所施見倫次，所矚洞遐隠。", "喧啾雄地籟，靜勝了天定。", "一經早授受，吳霜未侵鬢。", "精明紫荷橐，所藴固未盡。", "玉堂與天遠，仙槎向人近。", "旌旄屋頭州，維翰倚東屏。", "歛此一道惠，徒引兆庶領。", "泉山跨鰲碧，橫江秀而整。", "吾親在其下，枌榆接封畛。", "家有老吟僧，河海借餘潤。"]}