{"author": "杜甫", "period": "唐", "type": "诗", "title": "奉贈李八丈判官", "paragraphs": ["我丈時英特，宗枝神堯後。", "珊瑚市則無，騄驥人得有。", "早年見標格，秀氣衝星斗。", "事業富清機，官曹正獨守。", "頃來樹嘉政，皆已傳衆口。", "艱難體貴安，冗長吾敢取。", "區區猶歷試，炯炯更持久。", "討論實解頤，操割紛應手。", "篋書積諷諫，宮闕限奔走。", "入幕未展材，秉鈞孰爲偶。", "所親問淹泊，泛愛惜衰朽。", "垂白亂南翁，委身希北叟。", "真成窮轍鮒，或似喪家狗。", "秋枯洞庭石，風颯長沙柳。", "高興激荆衡，知音爲回首。"]}