{"author": "釋居簡", "period": "宋", "type": "诗", "title": "謝周和州叔子", "paragraphs": ["陰陰濃綠成新幄，荼蘼試粧催芍藥。", "緩鞚青絲果下騮，時與華風相領略。", "風乎不違主人意，吹開宿酲換新醉。", "玉山自起不須扶，隠若長城一萬里。", "和州歸來賈如玉，高著十連酬不足。", "倚闌目送斷鴻飛，閑按新聲翻舊曲。", "疇曩方岩丈人厚，話到君侯布衣舊。", "不知灞上故將軍，何如細柳真將軍。"]}