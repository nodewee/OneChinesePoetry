{"author": "釋居簡", "period": "宋", "type": "诗", "title": "哀三城", "paragraphs": ["歲逢虎牛禍折萌，蕩蕩蜀道猶可評。", "嗾姦反正善其計，振槁拉枯徒爾勤。", "初雖覆杯可撲滅，終焉决海難爲平。", "智人三尺眼前暗，明玉一玷磨弗晶。", "因仍擾擾不知了，殘金欲灺連韃人。", "武功夙著沖與寔，貂蟬貴欲兜牟成。", "孽成孤鳳鳥不度，守有可死生無因。", "兩公氣節固相類，又類射虎飛將軍。", "西和寅仲出儒素，開禧總餉先垂名。", "太丘是父有是子，衝樓跨竈前無倫。", "話頭講明有定見，不與姦諂相因循。", "犬戎日衆我日寡，貔貅乍屈還乍信。", "賀蘭飽鮮方醉醇，嚙指不讎南霽雲。", "慟哭秦庭不肯援，有嚴玉帳無分兵。", "借令空弮可持滿，飛鏑已盡風中鳴。", "三城父兄一時陷，况復骨肉懷親親。", "有生必死死有所，此死可羞尸素群。", "矜韜衒略謾蠢蠢，妬功嫉效徒逡逡。", "幸災之跡弗容掩，不掉之尾何足云。", "鄉來益昌倡大義，阿源流芳千載榮。", "勝天倘可恃人衆，公道莫於行路聽。", "後先忠節貫日星，野史孰愈良史真。"]}