{"author": "杜甫", "period": "唐", "type": "诗", "title": "奉寄河南韋尹丈人", "paragraphs": ["有客傳河尹，逢人問孔融。", "青囊仍隱逸，章甫尚西東。", "鼎石分門戶，詞場繼國風。", "尊榮瞻地絕，疎放憶途窮。", "濁酒尋陶令，丹砂訪葛洪。", "江湖漂短褐，霜雪滿飛蓬。", "牢落乾坤大，周流道術空。", "謬慙知薊子，真怯笑揚雄。", "盤錯神明懼，謳歌德義豐。", "尸鄉餘土室，難說祝雞翁。"]}