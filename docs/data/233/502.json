{"author": "釋居簡", "period": "宋", "type": "诗", "title": "天台宋紫薇光祿挽章", "paragraphs": ["閑適與康寧，山林只一人。", "風流兩晉舊，翰墨四朝新。", "五袴歌宣化，三盤載縯綸。", "垂楊閑意緒，華頂老精神。", "廣樂千齡會，溟波幾度塵。", "壺中留白日，庭下擁朱輪。", "荷嫩衣重製，蘭馨佩更紉。", "玉頹千日釀，俗蛻百年身。", "賦裏尋詞客，橋邊問應真。", "靈光猶在魯，商嶺謾逃秦。", "入社宜歸洛，休耕不起莘。", "騎箕渺何許，長嘯玉樓春。"]}