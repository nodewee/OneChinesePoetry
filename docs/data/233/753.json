{"author": "釋居簡", "period": "宋", "type": "诗", "title": "懷趙府錄", "paragraphs": ["知義稱仲子，義豈仲子明。", "康章果何事，其如通國人。", "國人眼芒羊，眇視終不親。", "悠悠鹿爲馬，擾擾丹成青。", "軻豈好辯哉，隠若不得平。", "斥矯如斥羊，子孝俾孝信。", "高風既偃草，雄辯如建瓴。", "真固易爲贋，贋亦難逃真。", "至今百世下，粲粲日與星。", "向來宣城掾，趙擅梁楚聲。", "束書甫言歸，議者紛而紜。", "番騰巧如織，萋菲駢相新。", "老我若病瘖，不覺勇自鳴。", "掾自仙源來，世襲清流盟。", "家法凜雪霜，厥緒方振振。", "諸父相頡頏，渭陽更輪囷。", "佞賢决雄雌，霄壤與渭涇。", "軻死雖無傳，此舌死不泯。", "不與智者道，此道誰商評。"]}