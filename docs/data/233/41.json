{"author": "杜甫", "period": "唐", "type": "诗", "title": "入衡州", "paragraphs": ["兵革自久遠，興衰看帝王。", "漢儀甚照耀，胡馬何猖狂。", "老將一失律，清邊生戰場。", "君臣忍瑕垢，河岳空金湯。", "重鎮如割據，輕權絕紀綱。", "軍州體不一，寬猛性所將。", "嗟彼苦節士，素于圓鑿方。", "寡妻從爲郡，兀者安堵牆。", "凋弊惜邦本，哀矜存事常。", "旌麾非其任，府庫實過防。", "恕己獨在此，多憂增內傷。", "偏裨限酒肉，卒伍單衣裳。", "元惡迷是似，聚謀洩康莊。", "竟流帳下血，大降湖南殃。", "烈火發中夜，高煙焦上蒼。", "至今分粟帛，殺氣吹沅湘。", "福善理顛倒，明徵天莽茫。", "銷魂避飛鏑，累足穿豺狼。", "隱忍枳棘刺，遷延胝趼瘡。", "遠歸兒侍側，猶乳女在旁。", "久客幸脫免，暮年慙激昴。", "蕭條向水陸，汩沒隨魚商。", "報主身已老，入朝病見妨。", "悠悠委薄俗，鬱鬱回剛腸。", "參錯走洲渚，舂容轉林篁。", "片帆左郴岸，通郭前衡陽。", "華表雲鳥埤，名園花草香。", "旗亭壯邑屋，烽櫓蟠城隍。", "中有古刺史，盛才冠巖廓。", "扶顛待柱石，獨坐飛風霜。", "昨者間瓊樹，高談隨羽觴。", "無論再繾綣，己是安蒼黃。", "劇孟七國畏，馬卿四賦良。", "門闌蘇生在，勇銳白起強。", "問罪富形勢，凱歌懸否臧。", "氛埃期必埽，蚊蚋焉能當。", "橘井舊地宅，仙山引舟航。", "此行厭暑雨，厥土聞清涼。", "諸舅剖符近，開緘書札光。", "頻繁命屢及，磊落字百行。", "江總外家養，謝安乘興長。", "下流匪珠玉，擇木羞鸞皇。", "我師嵇叔夜，世賢張子房。", "柴荆寄樂土，鵬路觀翱翔。"]}