{"author": "釋居簡", "period": "宋", "type": "诗", "title": "再贈謝高士得之", "paragraphs": ["我曲非俗音，亦非正始音。", "閴然洞遺響，萬籟俱爲瘖。", "有弦不足彈，無弦不足尋。", "與之俱浮沈，適以冩我心。", "謝郎介潔彌明操，結喉深目蒼髯槁。", "劉生侯喜不相逢，弗聯石鼎歌南風。", "援琴速我城南道，爲我從頭冩懷抱。", "不是山林同苦心，更有阿誰彈得到。", "曲終月墮仍反聞，欲彈不彈心自論。", "小俟茶甘回齒頰，喚起胎仙舞三疊。"]}