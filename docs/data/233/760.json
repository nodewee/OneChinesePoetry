{"author": "釋居簡", "period": "宋", "type": "诗", "title": "毗陵三題  其一", "paragraphs": ["闖簷起淵潛，濤怒欲翻壁。", "兩雄競厥壯，跼領勇舒脊。", "令人未見神先悸，如見當年李生醉。", "醉鄉汗漫渺無津，墨蜚素壁風蜚腥。", "驤雲掀霧妙入神，不特神妙尤奪真。", "鄉來識真人已朽，所見不知如此否。", "或謂此兒鱗介胄，幻作人間寫生手。", "坐令五月六月間，商羊起舞旱魃走。", "客窗夜老聞天籟，逸響琅然風雨晦。", "曉入西游柱史家，因知壁有蜿蜒沕。"]}