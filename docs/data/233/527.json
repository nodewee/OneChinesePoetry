{"author": "釋居簡", "period": "宋", "type": "诗", "title": "水月菴", "paragraphs": ["心蟾光朣朣，性靜湍不起。", "悠哉小天地，萬化渺無蔕。", "清苕半洚水月菴，碧蟾夜夜先清涵。", "曩曾借榻坐凉樹，細數秋毫闚夜潭。", "猶來清圓捉不得，何地容茲老豪逸。", "脩名與月俱不死，衮衮東流幾時息。", "鄉來萬州賦此詩，寥寥百歲無此奇。", "詩在天西錦官寺，珠璧照人覺形穢。"]}