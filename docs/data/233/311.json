{"author": "釋居簡", "period": "宋", "type": "诗", "title": "雪中登西菩寺參寥舊居分月閣聞讀書聲", "paragraphs": ["誰平讀書琅琅然，四山響答皆清圓。", "山空無人渡雙澗，更與流水相潺湲。", "凍雲壓山吹不皺，雲際稜稜展瑶甃。", "廣庭萬舞亂零飛，老枝檠重如僧瘦。", "吞蟾縞夜洞八窗，弗煩凍手挑殘釭。", "蠅頭萬字不足數，冏冏寒入青眸雙。", "辨才昔與參寥子，秣馬問途端自此。", "要汝勇追龍象躅，爲我辛勤十年讀。"]}