{"author": "釋居簡", "period": "宋", "type": "诗", "title": "佛手岩雨過", "paragraphs": ["白雲裹山裹不盡，高處露頭低露脛。", "一條懸水透雲飛，雪色蜿蜒伸脊領。", "畫然怒卷風霆震，銀鱲玉鱗俱奮迅。", "滂然纔歇四山明，濕盡悠悠雲萬頃。", "是時豁達縱雙明，岩巘更無毫髮隠。", "太華巋然不較多，直上削成五千仞。", "想應有路近丹梯，未必無花開玉井。", "便欲搴花供歲晚，更擥藕根刳短艇。", "徑上明河欲盡頭，塊藐九州聊一瞬。"]}