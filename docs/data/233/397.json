{"author": "釋居簡", "period": "宋", "type": "诗", "title": "讀南遷錄", "paragraphs": ["垂垂胡運風燈掣，不悟鼎中猶鱍剌。", "後庭玉樹不摇春，只看婆娑雙勃脫。", "提刀策馬兆自南，夢中宿憤方深銜。", "子生母死託諸母，禍既滋蔓難夷芟。", "骨肉相殘甚於寇，倒把太阿歸女手。", "寧能同死不同生，掎角亟圖鄰壤捄。", "奮戈禿體空無前，傾巢倒穴成播遷。", "飄零左衽餘南冠，孫又生子罹腥羶。", "回頭九十年中事，水淺蓬萊人換世。", "順昌之捷金刀回，商虢破竹丘山頹。", "韓劉亦復不世出，英勇棄捐如擲礫。", "短檠伴語南遷話，泪眼不晴徹遥夜。", "應是天歸古汴都，却教胡羯先驅除。"]}