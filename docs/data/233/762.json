{"author": "釋居簡", "period": "宋", "type": "诗", "title": "毗陵三題  其三", "paragraphs": ["故國有喬木，獨孤去思處。", "陳祠後庭曠，落落肆蟠踞。", "輪囷平地起，婆娑半天去。", "亭亭若爲高，滴翠重於霧。", "冰雪不知凜，春秋不知數。", "雲仍今幾何，梁棟亦云婁。", "攀可梯天雲，涉可航海具。", "玄鶴問耆壽，老鳳停孤翥。", "前年雷破山，裂木如折筯。", "俯觀數州地，屹立障瀾柱。", "雖云不附麗，亦豈無佽助。", "百圍振虛籟，言嗟漆園誤。", "溜雨四十圍，詩史誕彌著。", "鏘然古柏行，誰領末後句。", "一畮蔽蒼苔，回顧空蕃庶。"]}