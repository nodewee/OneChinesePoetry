{"author": "釋居簡", "period": "宋", "type": "诗", "title": "木犀著雨", "paragraphs": ["空山雨淫秋，妬我庭中犀。", "犀敷粟玉英，浸漬仍葳蕤。", "有如春方中，名品嗟淋漓。", "因依海棠泪，著此霜蟾枝。", "聞此輒掩耳，代犀前致辭。", "燕脂怨無香，姿色獨媚時。", "烘晴睡未足，已驚胡馬嘶。", "彫零怕隨雨，嫣然成愴悽。", "鮮明擅韶華，不足較等夷。", "自憐宮樣黄，不結春風知。", "木蘭固可友，宿莽亦可師。", "正色俗子憎，濃馥天風吹。", "苔痕浄如染，綠展承霏霏。", "故家換骨法，降真合傳衣。", "大山與小山，騷雅同衿期。", "至今百世下，猶有薌林詩。", "何心與物競，有泪無從揮。"]}