{"author": "釋居簡", "period": "宋", "type": "诗", "title": "酬嘉興別駕謝司直", "paragraphs": ["攙春藝蘭茝，采采山之阿。", "雪砌拓餘地，華風日編摩。", "芳潔漸可冀，榛莽常婆娑。", "紫牙茁新馥，薰蕕相錯磨。", "引類聯根株，圖蔓費斧柯。", "何補種殖勤，苦心忘鬢皤。", "九畹與百畮，恨少不恨多。", "薿薿廣庭玉，比德元同科。", "餘光燭槜李，散彩摇清波。", "太湖跨三州，如此明月何。"]}