{"author": "杜甫", "period": "唐", "type": "诗", "title": "憶昔行", "paragraphs": ["憶昔北尋小有洞，洪河怒濤過輕舸。", "辛勤不見華蓋君，艮岑青輝慘么麼。", "千崖無人萬壑靜，三步回頭五步坐。", "秋山眼冷魂未歸，仙賞心違淚交墮。", "弟子誰依白茅室，盧老獨啓青銅鎖。", "巾拂香餘搗藥塵，階除灰死燒丹火。", "懸圃滄洲莽空闊，金節羽衣飄婀娜。", "落日初霞閃餘映，倏忽東西無不可。", "松風澗水聲合時，青兕黃熊啼向我。", "徒然咨嗟撫遺迹，至今夢想猶佐。", "祕訣隱文須內教，晚歲何功使願果。", "更討衡陽董鍊師，南浮早鼓瀟湘柁。"]}