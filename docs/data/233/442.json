{"author": "釋居簡", "period": "宋", "type": "诗", "title": "秋潦歎", "paragraphs": ["疾雷振秋杪，急雨動旬浹。", "風中三重茅，露卧且病涉。", "四郊漫漫空湧波，田叟田嫗鵜在河。", "陣頭雨過陣頭起，濕稼不多潢潦多。", "風雨聲中哭聲苦，泪眼不晴多似雨。", "不憂饑殍更流移，憂欠今年縣官賦。", "縣官勤儉知歲饑，定有德音來撫綏。", "老姦黠胥能巧詆，莫將白紙欺黄紙。"]}