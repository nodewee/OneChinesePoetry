{"author": "杜甫", "period": "唐", "type": "诗", "title": "敬贈鄭諫議十韻", "paragraphs": ["諫官非不達，詩義早知名。", "破的由來事，先鋒孰敢爭。", "思飄雲物外，律中鬼神驚。", "毫髮無遺恨，波瀾獨老成。", "野人寧得所，天意薄浮生。", "多病休儒服，冥搜信客旌。", "築居仙縹緲，旅食歲崢嶸。", "使者求顏闔，諸公厭禰衡。", "將期一諾重，歘使寸心傾。", "君見途窮哭，宜憂阮步兵。"]}