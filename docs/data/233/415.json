{"author": "釋居簡", "period": "宋", "type": "诗", "title": "經筵賜茶楊文昌席上得貴字", "paragraphs": ["龍泓薦春甘，茶荈絕衆卉。", "屑瓊作玄玉，不惜萬金費。", "厥貢來四方，特立建溪貴。", "諸儒方重席，飄飄凌雲氣。", "方圭與團璧，錫自一經既。", "得從稽古力，不敵稽古味。", "小苦政不惡，回甘亦差慰。", "雪漲忽翻乳，珠碎僅成璣。", "月團三百片，下下敢髣髴。", "宏功適胥稱，厚享可無謂。", "餘瀝逮蔬筍，疏瀹固所畏。", "悠然記新分，嘉定次癸未。"]}