{"author": "杜甫", "period": "唐", "type": "诗", "title": "湘江宴餞裴二端公赴道州", "paragraphs": ["白日照舟師，朱旗散廣川。", "羣公餞南伯，肅肅秩初筵。", "鄙人奉末眷，佩服自早年。", "義均骨肉地，懷抱罄所宣。", "盛名富事業，無取媿高賢。", "不以喪亂嬰，保愛金石堅。", "計拙百僚下，氣蘇君子前。", "會合苦不久，哀樂本相纏。", "交遊颯向盡，宿昔浩茫然。", "促觴激百慮，掩抑淚潺湲。", "熱雲集曛黑，缺月未生天。", "白團爲我破，華燭蟠長煙。", "鴰鶡催明星，解袂從此旋。", "上請減兵甲，下請安井田。", "永念病渴老，附書遠山巔。"]}