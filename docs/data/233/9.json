{"author": "杜甫", "period": "唐", "type": "诗", "title": "惜別行送向卿進奉端午御衣之上都", "paragraphs": ["肅宗昔在靈武城，指揮猛將收咸京。", "向公泣血灑行殿，佐佑卿相乾坤平。", "逆胡冥寞隨煙燼，卿家兄弟功名震。", "麒麟圖畫鴻雁行，紫極出入黃金印。", "尚書勳業超千古，雄鎮荆州繼吾祖。", "裁縫雲霧成御衣，拜跪題封向端午。", "向卿將命寸心赤，青山落日江潮白。", "卿到朝廷說老翁，漂零已是滄浪客。"]}