{"author": "釋居簡", "period": "宋", "type": "诗", "title": "王司理之官南徐", "paragraphs": ["南徐非古徐，或云古徐州。", "鄉來徐州牧，亦有大耳劉。", "手携紫髯生，分踞很石籌。", "不知何所籌，楚醪相獻酬。", "石無一日轉，名有千年留。", "石很不足道，人很寧弗瘳。", "君掾南徐官，盍爲南徐謀。", "誠開金石堅，德舉毫忽輶。", "鄙薄久自化，强矯終當柔。", "平反惟厥中，此外吾何求。", "君家老卿月，威惠半九疇。", "悠然豁斯道，付與諸郎由。"]}