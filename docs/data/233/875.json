{"author": "釋居簡", "period": "宋", "type": "诗", "title": "歌太湖迓常守王寺丞", "paragraphs": ["伊誰量太湖，三萬六千頃。", "天圍幾何寬，滿湖不畦畛。", "或疑湖底天可田，箋天亟問縣官請。", "况復周家有成法，盡底均作八家井。", "鯨鵬蛟鰐俱幽屏，藻荇糵爲禾黍穎，公田利與私田準。", "坐令虞芮俗，化作西伯境。", "野田無哭聲，夜厖亦不驚。", "晏眠早作日以寧，已輸再輸毋婁征。", "循良在上如西京，媚長牙爪俱逡逡。"]}