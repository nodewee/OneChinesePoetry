{"author": "杜甫", "period": "唐", "type": "诗", "title": "送顧八分文學適洪吉州", "paragraphs": ["中郎石經後，八分蓋顦顇。", "願侯運鑪錘，筆力破餘地。", "昔在開元中，韓蔡同贔屭。", "玄宗妙其書，是以數子至。", "御札早流傳，揄揚非造次。", "三人竝入直，恩澤各不二。", "願於韓蔡內，辨眼工小字。", "分日示諸王，鉤深法更祕。", "文學與我遊，蕭疎外聲利。", "追隨二十載，浩蕩長安醉。", "高歌卿相宅，文翰飛省寺。", "視我揚馬間，白首不相棄。", "驊騮入窮巷，必脫黃金轡。", "一論朋友難，遲暮敢失墜。", "古來事反覆，相見橫涕泗。", "嚮者玉珂人，誰是青雲器。", "才盡傷形體，病渴污官位。", "故舊獨依然，時危話顛躓。", "我甘多病老，子負憂世志。", "胡爲困衣食，顏色少稱遂。", "遠作辛苦行，順從衆多意。", "舟檝無根蔕，蛟鼉好爲祟。", "況兼水賊繁，特戒風飆駛。", "崩騰戎馬際，往往殺長吏。", "子干東諸侯，勸勉防縱恣。", "邦以民爲本，魚飢費香餌。", "請哀瘡痍深，告訴皇華使。", "使臣精所擇，進德知歷試。", "惻隱誅求情，固應賢愚異。", "列士惡苟得，俊傑思自致。", "贈子猛虎行，出效載酸鼻。"]}