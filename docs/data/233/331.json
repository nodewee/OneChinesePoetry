{"author": "釋居簡", "period": "宋", "type": "诗", "title": "閏月九日劉檢詳入山問近作", "paragraphs": ["北磵尋新築，東籬管舊香。", "雨交前九月，晴到後重陽。", "蟻慕無羊肉，鴻謀缺稻糧。", "餐英聊自笑，辟穀竟何傷。", "心遠喧常寂，山深拙可藏。", "息陰慙惡木，同調友孤芳。", "藂蓧緣苔砌，閑花蔓蘚牆。", "寒枝繁鳥雀，落照下牛羊。", "綠欠荷檠雨，青知橘未霜。", "歲華驚過鳥，秋思老吟螿。", "老子便幽事，深雲僦睡鄉。", "指呼閑部曲，嘯詠嬾封疆。", "率爾鳴天籟，泠然似野航。", "汲溪酬欵乃，濯足詠滄浪。", "蟻爲誰開國，蜂如我敬王。", "俗休嘲賦杼，騷謾吊沉湘。", "蘭茝新紉佩，芙蓉嫩製裳。", "不知元亮醉，何似接輿狂。", "更復求三益，何須饋五漿。", "龍山在何許，雲水渺相望。"]}