{"author": "釋居簡", "period": "宋", "type": "诗", "title": "謝晦齋倅嘉興", "paragraphs": ["春風藝蘭茝，采采山之阿。", "廣庭拓餘地，華風日編摩。", "芳潔漸可冀，榛莽常婆娑。", "紫芽茁新馥，薰蕕相錯摩。", "引類連根株，圖蔓費斧柯。", "何知種植勤，苦心忘鬢皤。", "九畹與百畮，恨少不恨多。", "薿薿謝庭玉，比德元同科。", "餘光燭槜李，散采摇清波。", "太湖跨三州，如此明月何。"]}