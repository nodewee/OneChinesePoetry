{"author": "釋居簡", "period": "宋", "type": "诗", "title": "桃花犬行", "paragraphs": ["非玄非黄花蒙茸，炫晝不減原上紅。", "無功指蹤走原野，兔盡倘可逃災凶。", "禁林都是秋聲樹，滿身何處沾紅雨。", "苔痕玉砌卧斜陽，又誤零霞低薄暮。", "楓宸紫闕芳霧濛，長門永巷泠泠風。", "夜嚴不聲白晝永，羊車所至隨從容。", "鬼瞰高明目不瞬，勾連狸怪狐妖逞。", "百步雖無檻虎威，雙睛何用軒轅鏡。", "熙陵以西一鉏地，寸金寸土君王賜。", "平分只與碧銜霞，生死恩榮略相似。", "相如飛轍自蜀都，初因狗監誦子虛。", "四夷來王亦典麗，御考自稱前進士。"]}