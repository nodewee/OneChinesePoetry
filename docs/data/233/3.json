{"author": "杜甫", "period": "唐", "type": "诗", "title": "魏將軍歌", "paragraphs": ["將軍昔著從事衫，鐵馬馳突重兩銜。", "披堅執銳略西極，崑崙月窟東嶄巖。", "君門羽林萬猛士，惡若哮虎子所監。", "五年起家列霜戟，一日過海收風帆。", "平生流輩徒蠢蠢，長安少年氣欲盡。", "魏侯骨聳精爽緊，華岳峰尖見秋隼。", "星躔寶校金盤陀，夜騎天駟超天河。", "欃槍熒惑不敢動，翠蕤雲旓相蕩摩。", "吾爲子起歌都護，酒闌插劒肝膽露。"]}