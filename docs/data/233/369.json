{"author": "釋居簡", "period": "宋", "type": "诗", "title": "雪中寄趙湖州容齋", "paragraphs": ["慶兆三回白，祥開嗣歲春。", "精求方懇懇，懸應忽逡逡。", "化母非無待，玄冥却有神。", "夜窗疑是月，曉砌不生塵。", "麰麥占年熟，郊原見日新。", "柳塘吹漠漠，銀浦剪繽繽。", "鶴幹勝寒重，猨枝撼落頻。", "折腰嗟勁節，低首吊蒼鱗。", "池草生吟思，溪梅寄遠人。", "不知吟嘯地，何似灞橋親。"]}