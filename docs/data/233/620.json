{"author": "釋居簡", "period": "宋", "type": "诗", "title": "太守陳中書問彰教近况", "paragraphs": ["徐君舊剪茅，小小亦堪巢。", "野客便招隠，閑情賦解嘲。", "村疎難得友，葵熟易爲庖。", "鼓吹分蛙部，琅玕長竹梢。", "瘦尋殘火種，冗剔故書抄。", "北崦雖移檄，西湖未絕交。", "貧優寧似負，推固不如敲。", "自審如衡石，誰能較斗筲。", "曲池風力皺，缺甃蘚文凹。", "曾枉行春旆，芳題滿近郊。"]}