{"author": "釋居簡", "period": "宋", "type": "诗", "title": "竹居", "paragraphs": ["水雲不羈隨所寓，破包不挂無竹處。", "眼前一日無此君，朽索徒將六駿御。", "豈無花木事幽討，自然南北如歧路。", "苕溪阿珂秀而古，虛心冏冏雲同趣。", "數椽老屋傍深雲，一畝清陰著環堵。", "歲寒門戶不勝冷，春夢池塘時得助。", "堅剛老節貫凌霜，冷澹生涯不受暑。", "客來燒筍然竹枝，客去呼兒紉竹布。", "更製芰荷供歲晚，旋采蕨薇歌日暮。", "便從此地賦真游，更把故山爲別墅。", "不妨月夜據胡床，細掃苔痕印芒屨。"]}