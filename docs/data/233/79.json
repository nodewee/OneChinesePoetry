{"author": "釋居簡", "period": "宋", "type": "诗", "title": "醒菴王大卿松柏屏障歌", "paragraphs": ["青青歲寒之淡交，柏也揖遜蒼髯梢。", "凜姿古調瘠而實，昔未成才先莫逆。", "執此能事柄者誰，彈壓玉霄王紫微。", "千古萬古不可追，落子亦復四十圍。", "公乎多才亦多藝，小試縯綸光帝制。", "復將餘墨散餘春，煙雲樹石皆精神。", "擎重雪枝寒不倚，霜幹相周不相比。", "山林豪逸並孤標，冠劍大臣橫勁氣。", "想當欲畫未畫時，積思凝慮全天倪。", "忽然直上盤雲霓，不見筆墨之畛畦。", "因依方寸亦磅礴，豈止一丘仍一壑。", "良木非摧石不崩，於戲九原不可作。"]}