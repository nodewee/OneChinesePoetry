{"author": "釋居簡", "period": "宋", "type": "诗", "title": "雲天瑞所藏李唐風雨圖", "paragraphs": ["砲車卷東南，白晝沙石昏。", "悠然隘西北，頃刻潭湫翻。", "晴窗展李畫，靉靆迷江村。", "乃知筆有神，巧剔造物根。", "信意潑濃墨，了不見墨痕。", "但見平林黯黯木欲折，輥底怒浪掀天渾。", "平地十步九蹉跌，奈此倚岸舟如盆。", "得非折天柱，恐是顛崑崙。", "不然於菟髑髏下，巨浸潜蛟勇鬭濤山崩。", "空江冥冥不知曉，更無一箇閑鷗鳥。", "斷岸微茫水亭小，三兩重茅都卷了。", "灕洒雲陰陰，翻然如惜金。", "西子宜淺粧，濃抹尤清深。", "於戲此妙不可尋，百金一筆不足臨，掩卷袖手空沉吟。"]}