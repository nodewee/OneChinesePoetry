{"author": "釋居簡", "period": "宋", "type": "诗", "title": "洪御史", "paragraphs": ["山林色色昧講明，不識更化云胡更。", "或云鄉來立仗馬，畫然勇作朝陽鳴。", "邕邕逸響猶在耳，寵以官名只三字。", "昔人謾煮水銀銀，妄冀錙銖相比類。", "衮衮王言獨超絕，盤誥丁寧古無別。", "眼兩腰重不自榮，回向高堂一簪雪。", "只今又上四緊頭，準擬鈞天侍冕旒。", "彈壓風煙看制勝，取之左右皆相應。"]}