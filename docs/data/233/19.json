{"author": "杜甫", "period": "唐", "type": "诗", "title": "遣遇", "paragraphs": ["磬折辭主人，開帆駕洪濤。", "春水滿南國，朱崖雲日高。", "舟子廢寢食，飄風爭所操。", "我行匪利涉，謝爾從者勞。", "石間采蕨女，鬻菜輸官曹。", "丈夫死百役，暮返空邨號。", "聞見事略同，刻剥及錐刀。", "貴人豈不仁，視汝如莠蒿。", "索錢多門戶，喪亂紛嗷嗷。", "奈何黠吏徒，漁奪成逋逃。", "自喜遂生理，花時甘緼袍。"]}