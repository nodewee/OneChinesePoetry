{"author": "釋居簡", "period": "宋", "type": "诗", "title": "辯才鐘", "paragraphs": ["井龍欲振茲山靈，忍使夜旦鐘不聲。", "西京舊賜禁猶在，即山鑄得蒲牢鳴。", "虛文破壁儼如故，縣官正令今重新。", "身歸柱後惠文手，加以束縛投諸囹。", "夜囹熖發照城闕，燎原不足方其明。", "民皆呼吏捄回祿，駿奔稽顙祈玄冥。", "及乎鄉邇寂無覩，更欲炙手嗟無因。", "朝聞夕報事從貸，雨濡露濯恩如春。", "鄉來光亦上牛斗，九疇分野當豐城。", "干將獨往莫耶在，延平濤浪今猶腥。", "何如坎井蟄不死，雨晹答響如谷神。", "百年逸事付僧史，不然簨簴重刊銘。"]}