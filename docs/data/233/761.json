{"author": "釋居簡", "period": "宋", "type": "诗", "title": "毗陵三題  其二", "paragraphs": ["太平寺壁滄煙浦，亭勻剪得尋丈許。", "初驚洶洶欲掀天，熟視方方不踰矩。", "潛珍毓怪疑無數，又疑勇鬭鯨鵬聚。", "掩歛光芒不呈露，定在崩奔漩澓處。", "三江既入九派分，南江北江相與隣。", "中泠一滴渾不得，滔滔清徹岷山脈。", "故家門掩岷山雲，送江入海闚蓬灜。", "山遥海闊三萬里，一芥不浮長止止。", "六鰲不動風不摇，爛銀城闕明霞起。", "回頭觀此破屋壁，千濤萬浪尋無跡。", "鄉來有術只觀瀾，只今觀畫寧無術。"]}