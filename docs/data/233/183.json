{"author": "釋居簡", "period": "宋", "type": "诗", "title": "飛湍", "paragraphs": ["飛湍衮衮飛當戶，平地隆隆萬鼉鼓。", "澎轟亂石震風霆，崩奔千仞無朝莫。", "濤神何許駕潮來，餘憤未平方震怒。", "又若飛廉聲萬竅，餘勇尚多無處賈。", "年時旱涸尚如此，况當八月九月雨。", "淵潛雖伏不能安，林棲欲寐還驚顧。", "山翁慣聽如不聞，只應自樂山中趣。", "對床展轉悲游子，咫尺華胥迷去路。", "欲隨胡蝶翩翩舉，空過夜遥忘栩栩。", "起來晨炊惡草具，誤作迅雷仍失筯。", "呼童秣馬不少駐，不待黎明出山去。", "出山定入紅塵去，欲去謂言姑小住。", "此聲不似鄭聲淫，聒耳雖喧君勿惡。"]}