{"author": "杜甫", "period": "唐", "type": "诗", "title": "奉贈鮮于京兆二十韻", "paragraphs": ["王國稱多土，賢良復幾人。", "異才應間出，爽氣必殊倫。", "始見張京兆，宜居漢近臣。", "驊騮開道路，鵰鶚離風塵。", "侯伯知何等，文章實致身。", "奮飛超等級，容易失沈淪。", "脫略磻谿釣，操持郢匠斤。", "雲霄今已逼，台衮更誰親。", "鳳穴雛皆好，龍門客又新。", "義聲紛感激，敗績自逡巡。", "途遠欲何向，天高難重陳。", "學詩猶孺子，鄉賦念嘉賓。", "不得同鼌錯，吁嗟後郄詵。", "計疎疑翰墨，時過憶松筠。", "獻納紆皇眷，中間謁紫宸。", "且隨諸彥集，方凱薄才伸。", "破膽遭前政，陰謀獨秉鈞。", "微生霑忌刻，萬事益酸辛。", "交合丹青地，恩傾雨露辰。", "有儒愁餓死，早晚報平津。"]}