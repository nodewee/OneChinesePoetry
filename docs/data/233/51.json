{"author": "杜甫", "period": "唐", "type": "诗", "title": "贈特進汝陽王二十韻", "paragraphs": ["特進羣公表，天人夙德升。", "霜蹄千里駿，風翮九霄鵬。", "服禮求毫髮，惟忠忘寢興。", "聖情常有眷，朝退若無憑。", "仙醴來浮蟻，奇毛或賜鷹。", "清關塵不雜，中使日相乘。", "晚節嬉遊簡，平居孝義稱。", "自多親棣萼，誰敢問山陵。", "學業醇儒富，辭華哲匠能。", "筆飛鸞聳立，章罷鳳騫騰。", "精理通談笑，忘形向友朋。", "寸長堪繾綣，一諾豈驕矜。", "已忝歸曹植，何知對李膺。", "招要恩屢至，崇重力難勝。", "披霧初歡夕，高秋爽氣澄。", "尊罍臨極浦，鳧雁宿張燈。", "花月窮游宴，炎天避鬱蒸。", "研寒金井水，檐動玉壺冰。", "瓢飲唯三徑，巖棲在百層。", "且持蠡測海，況挹酒如澠。", "鴻寶寧全祕，丹梯庶可凌。", "淮王門有客，終不媿孫登。"]}