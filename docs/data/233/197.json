{"author": "釋居簡", "period": "宋", "type": "诗", "title": "劉簿分賜茶", "paragraphs": ["吁嗟草木之擅場，政和御焙登俊良。", "雙龍小鳳取巧制，斷璧零圭誇襲藏。", "晴窗團玉手自碾，旋熁鐵坏玄兔盞。", "瓦瓶只候蚯蚓泣，不復浪驚浮俗眼。", "卯金之子我所識，戶外青藜扶太一。", "十襲携來訪賞音，清白猶能勝黄白。", "君家阿伶兩眼花，以德頌酒不頌茶。", "遂令手閲三百片，風味盡在山人家。", "潮從委羽山前漲，少得清漣入瓶盎。", "瓢瀹天漿睡足時，香縯絲綸九天上。"]}