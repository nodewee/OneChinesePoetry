{"author": "釋居簡", "period": "宋", "type": "诗", "title": "謝江東丘少卿漕使", "paragraphs": ["宣城阡陌連當涂，山田瘦瘠圬田腴。", "築塍作圬九十四，頻年風水圬爲湖。", "圬中饑氓水入戶，私迫公催猛如虎。", "三分更索水花苗，名色創聞氓不諭。", "流移轉徙道邊泣，併日不能謀一食。", "有生誰弗惜天年，望望誰寬倒懸急。", "江東使者愁上眉，惄然軫懷若調饑。", "疾呼官吏訪田里，蠲租除賦甦顛隮。", "勸糶開倉賑寒餓，氓命垂垂出湯火。", "貪殘俗吏漫窺窬，狡獪猾胥成㦬懡。", "家家禱公願公壽，千億子孫天地久。", "宣城彰教住山人，斐然相此歌謠聲。"]}