{"author": "釋居簡", "period": "宋", "type": "诗", "title": "漫塘名陳內機小齋曰能止", "paragraphs": ["莫闚殽與函，峭絕青錯磨。", "可無濟勝具，振衣披峩峩。", "更復游呂梁，虎眼漩作渦。", "堂堂濟深涉，如此忠信何。", "游子聽我語，審聽毋媕婀。", "通都橫九逵，平平非仄頗。", "並駕方崢嶸，輻輳相駢羅。", "嗜進弗知了，十步九跌蹉。", "何如反吾轅，自少不自多。", "怡然事天全，盎然毓天和。", "倦翼安故林，歸雲仍中阿。", "曉猿時自吟，好鳥時自歌。", "凉樹坐茂密，醉石眠坡陁。", "何須鶉奔奔，靜勝超凡科。"]}