{"author": "杜甫", "period": "唐", "type": "诗", "title": "奉贈太常張卿二十韻", "paragraphs": ["方丈三韓外，崑崙萬國西。", "建標天地闊，詣絕古今迷。", "氣得神仙迥，恩承雨露低。", "相門清議衆，儒術大名齊。", "軒冕羅天闕，琳琅識介珪。", "伶官詩必誦，夔樂典猶稽。", "健筆凌鸚鵡，銛鋒瑩鸊鵜。", "友于皆挺拔，公望各端倪。", "通籍踰青瑣，亨衢照紫泥。", "靈虯傳夕箭，歸馬散霜蹄。", "能事聞重譯，嘉謨及遠黎。", "弼諧方一展，班序更何躋。", "適越空顛躓，遊梁竟慘悽。", "謬知終畫虎，微分是醯雞。", "萍泛無休日，桃陰想舊蹊。", "吹噓人所羨，騰躍事仍暌。", "碧海真難涉，青雲不可梯。", "顧深慙鍛煉，才小辱提攜。", "檻束哀猨叫，枝驚夜鵲棲。", "幾時陪羽獵，應指釣璜溪。"]}