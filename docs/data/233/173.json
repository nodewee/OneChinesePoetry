{"author": "釋居簡", "period": "宋", "type": "诗", "title": "萬卷堂", "paragraphs": ["吾聞先進之野人，耕養之外三年通一經。", "區區三六一十有八載，六經未必皆知津。", "獵獵牙籤三萬軸，當時想見從頭讀。", "若將有限趁無窮，偃鼠飲河徒滿腹。", "何如一笑俱忘言，文字洗空如露蟬。", "等閑一嗅盡其要，蕭郎餘習三生前。", "萬卷堂中浩如海，一點胸中無芥蒂。", "蘢葱初日上闌干，坦腹便便日中曬。"]}