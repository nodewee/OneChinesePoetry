{"author": "釋居簡", "period": "宋", "type": "诗", "title": "烏𣡶角行", "paragraphs": ["村村花柳春菲菲，烏𣡶聲動清晝遲。", "梅花噎噎不成弄，黄鍾大呂相因依。", "川平野闊牛背穩，水坳山曲人煙稀。", "一聲一聲斷復續，十十五五喧牧兒。", "四郊喚得墮農起，不作陽關腸斷聲。", "凄其道傍駐馬遠，游子往往不減陽關悲。", "此聲豈解令人悲，朝燕暮越遠別離。", "亦復豈能使人喜，蕢桴土鼓相酣嘻。", "於戲此樂吾獨知，尚記天台委羽破雨開林扉。", "自鞭觳觫耦沮溺，白水沒膝同扶犁。", "是非利害不到耳，終日聽此嗚嗚吹。", "風淳調古相浹洽，不與市道趨澆漓。", "朅來脚踏軟紅陌，不聞此曲聞此詩。", "借翁語險久不和，邇來作者如塤箎。", "塤箎雖美與時背，豈若烏𣡶方適時。"]}