{"author": "釋居簡", "period": "宋", "type": "诗", "title": "讀岳鄂王傳", "paragraphs": ["百鈞不挽射羿弓，朔望酹酒馬鬣封。", "從來知子莫若父，許以徇國輸精忠。", "相州去謁大元帥，是時元帥方潛龍。", "華風忽與慶雲遇，千載一德明良同。", "南薰門外衆制寡，鐵路步上雌决雄。", "浮屠連牆望塵靡，枴子如山隨手空。", "僞齊可紿不可殺，兀朮可間毋庸攻。", "寇連諸道解如瓦，氣吐千丈長於虹。", "聲先到處皆春風，桀驁怙很摧枯蓬。", "中原跂踵戴舊德，蕭牆稔禍基元凶。", "當時劍握不倒置，直北馬首無由東。", "全尺寸地有餘刃，半九十里隳奇功。", "老羆既陷百尺穽，長城遂摧千丈墉。", "群姦尾摇蜂蠆毒，一蟇吻納蟾蜍宮。", "强胡妄冀脫虎口，殘喘忽重甦犬戎。", "難平者事有成算，可投之機無再逢。", "鄉來望諸報燕惠，無怨無怒方雍容。", "其誰掩卷輒慟哭，主父偃與齊蒯通。", "黄金臺圮置勿論，問之胡不達四聰。", "昔人已矣不可作，後來更復將焉從。", "審如機括發必中，誠與日月昭而融。", "將軍碧電摇百步，跨竈英勇尤折衝。", "乾坤不朽忠義骨，光騰抔土方朣朣。", "春秋不書六月雪，是日集霰回泠風。", "杞傳百世子配食，天定勝人還至公。", "亂臣賊子生看好，遺臭不老均翾蟲。", "坐令三光五岳氣，百歲左衽昏濛濛。", "周南滯留奮椽筆，折姦全直傳無窮。", "浯溪大字倘可法，燕然蒼蘚知誰礱。", "開禧之事如昨日，清淮灑血連天紅。", "動逾二紀不解甲，殘虜尚銳蘄黄鋒。", "噬臍太息復太息，遺恨黯黯齊崆峒。", "至今姦血澤遺類，忠憤鬰鬰填人胸。", "向使二子及見此，慟哭豈止喧旻穹。", "古愁連環不可解，除是帝舜開重瞳。"]}