{"author": "釋居簡", "period": "宋", "type": "诗", "title": "續當涂別駕林率菴賦謫仙李翰林", "paragraphs": ["齪齪復齪齪，未死如未生。", "公去月明在，留得青山塋。", "青山倚公高，屹立千載英。", "翠巘拓吟壘，飛瀑按酒兵。", "行客一仰止，折幾鄙吝萌。", "狂歌長短吟，邁古日月明。", "俊逸兼鮑謝，麗則儕雲卿。", "驊騮博艷姬，土苴群方兄。", "節峻玄霜嚴，義重紫禁輕。", "酹土土長燥，雷魁何由平。", "生男禁多才，此話聞阿庚。", "真才棄如土，大厦誰支傾。", "不用謝安石，大雅空垂名。"]}