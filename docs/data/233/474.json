{"author": "釋居簡", "period": "宋", "type": "诗", "title": "贈御前梁宮幹", "paragraphs": ["梁楷惜墨如惜金，醉來亦復成漓淋。", "天籟自響或自瘖，族史閣筆空沉吟。", "前日去尋子趙子，道院水亭秋色裏。", "幻成趙子騎蹇馿，瀟洒不減騎鯨魚。", "又冩深衣跨牛客，雲生谷口耕阡陌。", "按圖絕叫喜欲飛，棹筆授我使我題。", "我方拄眼孤山西，岑樓殘碧澹掃眉。", "見成一段詩中畫，宜雨宜晴四時挂。", "輸與滕王蛺蝶圖，坐收少室山人賈。"]}