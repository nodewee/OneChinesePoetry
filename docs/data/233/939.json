{"author": "釋居簡", "period": "宋", "type": "诗", "title": "大雄寺陳朝檜", "paragraphs": ["託根陳土隋風煙，送盡鯉魚蜚上天。", "六騑度江又如許，老彭社櫟將齊年。", "彭自有商觀五伯，區區社櫟奚爲者。", "君乎幹老舊時天，剛中紫鐵青銅堅。", "一年一年看妖妍，年年死在秋風前。", "輪囷孤頂鸞停翼，脫略霜皮蛟露脊。", "自古才難人弗惜，江東酒壺澆柱石。", "夜深風雨卷潭湫，霹靂一聲天地秋。"]}