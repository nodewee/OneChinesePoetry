{"author": "釋居簡", "period": "宋", "type": "诗", "title": "承天萬佛閣", "paragraphs": ["覩史何年宮，飛跨雙峨眉。", "又如聽經塔，湧出踞地維。", "不然鈞天人，來下觀闕隨。", "去年曾此游，入眼未始窺。", "西風一回首，峭峙凌煙霏。", "璇題翬萬椽，雕礎逾十圍。", "神速藐鬼工，莫知爲者誰。", "或曰金泉僧，短髮霜披披。", "信孚全吳地，幻此一段奇。", "胸中楚澤小，簷外吳天低。", "舉手斗可捫，縱脚雲可梯。", "江窮水屈折，港盡天畛畦。", "因知廣大量，不爲狹隘移。", "閣中優缽花，萬朵秋不萎。", "天子壽萬年，一年開一枝。"]}