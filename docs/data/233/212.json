{"author": "釋居簡", "period": "宋", "type": "诗", "title": "秀侍者致蕈", "paragraphs": ["葵藿不甘羊酪羶，筍蕨雋永非薨鱻。", "樹雞風度掃藜莧，蓋其氏者尤稱賢。", "敷腴孕秀茁枯朽，軟濕不齊相後先。", "春風薰陶紫芝秀，陸地挺特荷錢圓。", "雖非靈椿八千歲，要與風月三千篇。", "古源阿棠文人行，薦新已辦羅百籩。", "開端慷慨約同餉，一語不移金石堅。", "過門走致縯綸手，不記舊約篝燈前。", "小空在左輒反睨，解衣作質呼芳鮮。", "曉罌嫩汲井花水，地爐瓦鼎相周旋。", "蒲萄餘瀝正其味，鹽醯不御全乎天。", "綴盂獨當第一義，曾水洗空十萬錢。", "不須沆瀣更疏瀹，欲跨明月凌風煙。"]}