{"author": "釋居簡", "period": "宋", "type": "诗", "title": "漲水嘆", "paragraphs": ["去年水爲祟，數州害田稚。", "今年逾去年，低陌吞高阡。", "天時杳難度，耕者虞溝壑。", "問天如何其，天空無磴梯。", "蒼然不可詰，試詰天所司。", "司方責公田，皇暇恤我私。", "率先盈囷倉，又欲豐盛粢。", "長呼天不聞，問司胡不思。", "反裘惜奇毳，裏盡毳孰資。", "司云心是豐凶本，帝哀爾氓亂方寸。", "遂令腐爛不可支，甚若秦皇齊威尸。", "佞壬矯誑至於此，天橫傷殘乃其自。", "濤翻天上第一禪，所感召者誠宜然。", "或譏浮圖事吟牋，法當勿用浮圖言。", "少陵琳琅千萬篇，留人間者百不一。", "亦師粲可縛禪寂，不知此話何從出。"]}