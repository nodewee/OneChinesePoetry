{"author": "釋居簡", "period": "宋", "type": "诗", "title": "持鉢  其三", "paragraphs": ["顛風挾玄霜，跋扈清溪陰。", "長年把船尾，鐵面抵弗禁。", "面皴不暇問，腕裂龜文深。", "手中老篙竹，出水冰淋淋。", "一步一千里，進寸或退尋。", "抵死爲食謀，俛首潜呻吟。", "勞人凍入骨，寸心攢萬針。", "樂哉田舍郎，坐擁廩若林。", "强使損緒餘，瞪目如病瘖。", "所得不盈把，粒米敵數金。", "沈思耕者志，豈異舟子心。", "其誰受此施，觀此受施箴。"]}