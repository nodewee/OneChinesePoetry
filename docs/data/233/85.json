{"author": "釋居簡", "period": "宋", "type": "诗", "title": "謝隨菴趙牧之墨竹", "paragraphs": ["胸中千畝不願餘，穎也戲劇資軒渠。", "湖州九原不可作，百年合浦今還珠。", "玄卿濃淡知權變，淋浪迅疾如馳電。", "爲君擊節賞此音，孝娥廟刻題黄絹。", "君胡不歌石鼎聯，兩手笑拍彌明肩。", "又不釣垂五十犗，六鰲一掣空重淵。", "幻成群玉參差立，露梢點滴鮫人泣。", "鶻落還從兔起時，一機纔失嗟無及。", "我住雙岩峯下寺，夢斷池塘無一語。", "家山新綠報平安，萬金墮眼寬西顧。", "葛陂頭角猶完全，鏡中觀影俱茫然。", "坐令野人破屋壁，萬里風煙生咫尺。"]}