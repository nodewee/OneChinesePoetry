{"author": "釋居簡", "period": "宋", "type": "诗", "title": "劉檢詳新除", "paragraphs": ["南北分疆後，關河氣不清。", "有才皆瑣屑，臨事少崢嶸。", "嵩華俱崷崒，岷峨獨抗衡。", "卯金重耀德，藜杖復尋盟。", "火老隨秋灺，凉深伴月生。", "虛凝仙掌泫，縹緲慶雲明。", "肯室高名節，寬西舊老成。", "空群嘉駿産，跨竈大家聲。", "問望公輿論，芬香藹旦評。", "尺書賢十部，全璧藐連城。", "一歲尋佳處，重陽欠好晴。", "風輕茱未紫，露重菊初榮。", "春玉新嘗稻，挼香試剪橙。", "滿城風雨句，不足配餐英。"]}