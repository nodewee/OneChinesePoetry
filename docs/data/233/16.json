{"author": "杜甫", "period": "唐", "type": "诗", "title": "詠懷二首 二", "paragraphs": ["邦危壞法則，聖遠益愁慕。", "飄颻桂水遊，悵望蒼梧暮。", "潛魚不銜鉤，走鹿無反顧。", "皦皦幽曠心，拳拳異平素。", "衣食相拘閡，朋知限流寓。", "風濤上春沙，千里侵江樹。", "逆行少吉日，時節空復度。", "井竈任塵埃，舟航煩數具。", "牽纏加老病，瑣細隘俗務。", "萬古一死生，胡爲足名數。", "多憂污桃源，拙計泥銅柱。", "未辭炎瘴毒，擺落跋涉懼。", "虎狼窺中原，焉得所歷住。", "葛洪及許靖，避世常此路。", "賢愚誠等差，自愛各馳騖。", "羸瘠且如何，魄奪鍼灸屢。", "擁滯僮僕慵，稽留篙師怒。", "終當挂帆席，天意難告訴。", "南爲祝融客，勉強親杖屨。", "結託老人星，羅浮展衰步。"]}