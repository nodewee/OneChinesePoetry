{"author": "釋居簡", "period": "宋", "type": "诗", "title": "代人與荆襄李制帥", "paragraphs": ["桃花武陵原，千騎訪舊游。", "舊題鬼神護，苔蘚封蛟虬。", "是時原中花，炫晝爛不收。", "稚耄相懽呼，再拜羅道周。", "一聞謦咳聲，曰似吾故侯。", "侯今飛上天，盟在滄江鷗。", "公來席未溫，玉帳凉生秋。", "粘天洞庭北，襄楚當襟喉。", "小屈經綸手，平分宵旰憂。", "風清鸚鵡洲，月滿黄鶴樓。", "黄鶴去不返，萬竈棲貔貅。", "白羽青綸巾，坐寢淮南謀。", "文武固一道，貂蟬出兜鍪。", "致身須黄閣，看鏡方黑頭。", "故家邁種德，台輔不足酬。", "頹支鄒魯瀾，末障洙泗流。", "載觀統有宗，抑使俗不浮。", "古道復大明，殊俗皆蒙休。", "况夫蜀文章，眉獨稱雄酋。", "多應峩眉月，只照東家丘。"]}