{"author": "釋居簡", "period": "宋", "type": "诗", "title": "杜侍郎坐上得彝字", "paragraphs": ["春事三分二分了，策勳淑景還宜早。", "野桃官柳嫌春少，却笑上林鶑易老。", "豈知老榦空斗南，七八千歲春酣酣。", "無人聞此不大笑，有口只與莊生談。", "金鐘大鏞在東序，瑚璉陸離雜雕俎。", "歌工在列樂在懸，更復明堂須柱礎。", "一枝老我苕水湄，煮字不充亭午饑。", "丹崖蒼壁信手題，詠歌事業銘鼎彝。"]}