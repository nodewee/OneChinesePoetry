{"author": "釋居簡", "period": "宋", "type": "诗", "title": "酬子壽謝宮使七夕見寄", "paragraphs": ["吾門開康莊，吾心洞秋旻。", "泓澄湛無底，方寸無涯津。", "美人隔秋水，數月一合并。", "昨宵七月七，游子脚不停。", "仰看烏鵲橋，遥盼牛女星。", "籲天致私禱，席地羅廣庭。", "乞巧問天孫，逐物昧己靈。", "齊東田野間，語言殊不經。", "夫何古猶今，競作奔奔鶉。", "玉霄眇空闊，銀漢橫青冥。", "不須賦解嘲，且復歌閑情。"]}