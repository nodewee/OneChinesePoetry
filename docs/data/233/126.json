{"author": "釋居簡", "period": "宋", "type": "诗", "title": "昭臺行  其二", "paragraphs": ["將軍發機陰中的，功如熟稼生螟蟘。", "母儀天下極尊榮，非道得之非所得。", "一朝樂去悲相隨，霜露既降風凄其。", "惸惸吊景將安之，不自爲計終奚爲。", "關中舊約三章法，法當夷宗讎逆節。", "况復曾孫誅大臣，項背相望眉不顰。", "昭臺不隔昭陽路，花落鳥啼春幾度。", "麟角鳳觜皆可煎，惆悵君恩非斷弦。"]}