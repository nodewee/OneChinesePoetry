{"author": "韋驤", "period": "宋", "type": "诗", "title": "和潘通甫芍藥十韻", "paragraphs": ["衆卉已蕭索，朱欄始盛開。", "尚先秋後菊，肯羡臘前梅。", "秀出絲頭軟，紅深膾縷堆。", "疏明憐點襭，巧麗愛重臺。", "倍得花神力，偏當吏部才。", "雨枝成堕髻，風葉自扶腮。", "彩筆真難寫，金刀未易裁。", "狂香晴轉暴，醒態曉方迴。", "議品須推貴，論功鄙接栽。", "仙宫疑彷彿，安得不徘徊。"]}