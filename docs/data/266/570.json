{"author": "韋驤", "period": "宋", "type": "诗", "title": "雪後遊琅邪山聯句", "paragraphs": ["南溪約幽尋，西嶺極遐觀。", "初陽色朦朧，殘雪光汗漫。", "相望樓殿間，宛在雲霄半。", "泉聲减琤淙，山勢欲飛竄。", "巖寒雨花霏，谷暖煙絮亂。", "幽鳥度喬林，驚猿折枯幹。", "決決漲溪流，輝輝披野岸。", "蘭芽吐尚微，冰乳凝未泮。", "佛屋對峰尖，禪庵倚崖斷。", "軒窗愛虛豁，赤白從漫漶。", "竹敲玉玲琅，松溜珠璀璨。", "寧将瓊礫分，未省蘭蒿判。", "行幽兔跡深，瞩遠鴉翅緩。", "登宜阮孚屐，隱稱嵇康鍛。", "結遊賢躅多，鑱石清詩爛。", "極目窮躋攀，投隙違羈絆。", "榮觀太帝書，暫憩飛仙館。", "石立翠屏張，霞收丹錦散。", "覘坐客爐擁，負暄僧衲換。", "選勝唯務得，陟危寧復憚。", "誰乘泛海槎，直欲傍銀漢。", "况有凌雲才，何妨舉風翰。", "景多苦冥搜，歡解惬佳玩。", "乃情慰懸想，昔傳非謾讕。", "題輿真莫儔，刻燭愧非伴。", "玉局共藏機，瑶琴越操縵。", "謡澤喜年豐，評文同月旦。", "大筆肆滂葩，小巫成泚汗。", "造適寓林泉，貪縈任冰炭。", "通侻去末禮，從容占奇段。", "促節歌更新，銜杯酌無算。", "敢謂良會難，堪爲畫圖看。", "感慨非獨醒，賡酬每三嘆。", "翔步雖異途，清懽歸一貫。", "灑落似青冥，拘攣豈狴犴。", "絕頂所見稀，清狂茲興罕。", "立飫謝珍鮮，行庖後樵爨。", "唯恐三節来，難留千騎駻。", "何時金鼇客，重親玉皇案。", "迴首念斯遊，馳精杳無畔。"]}