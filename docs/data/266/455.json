{"author": "韋驤", "period": "宋", "type": "诗", "title": "次韻和鄧德夫再和書懷别用三十韻", "paragraphs": ["飛文侔羽檄，執議有金科。", "于役同之贛，夫君僅自鄱。", "相逢多所樂，末禮去其苛。", "魚詠蒸然罩，材忻茂者莪。", "窮姦摧狡穴，辨枉愈綿痾。", "日食餚幾變，宵憂寐欲吪。", "恤冤防夏旱，驅害逐春儺。", "覈實當由已，指蹤奚自他。", "囚衣應足蝨，吏案已勝駝。", "居似蛇存蟄，歸如繭化蛾。", "險途須屢叱，行旅勿輕呵。", "白雪風中絮，青錢水上荷。", "佳辰憐爽曠，秀句好彫瑳。", "束卷儒風舊，嚴裝武貎番。", "分岐茲泮渙，迴首則猗那。", "蟻酒慵爲酌，藜羮糝不鹺。", "輕遺逸士帽，倒踏謫仙靴。", "恍忽東西驛，躊躇上下波。", "嚶鳴忻得侣，妖艷况方瘥。", "引脰鄰于鶴，離腸迥若沱。", "版徒猶相武，筆吏解封酇。", "易失時兼勢，難淹軸與薖。", "莘耕方釋耒，磻釣亦收蓑。", "勉力攀翔鳳，何心躍遁騾。", "養軀宜氣適，乘興且顔酡。", "淡泊延詩伯，伊優遠舞娥。", "加功草封岱，著意弔沉羅。", "即是金扉對，無辭墨綬拖。", "仳違臨晚蘀，聲問約新禾。", "何日瞻天馭，同聽白玉珂。"]}