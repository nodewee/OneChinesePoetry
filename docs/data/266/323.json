{"author": "韋驤", "period": "宋", "type": "诗", "title": "和朱尉首夏偶書見寄", "paragraphs": ["蹭蹬瓜期失，山城獨滯留。", "馳驅更萬態，寒暑過三周。", "底裏繇前固，隄崖懶外修。", "僅能違吐茹，豈謂足陽秋。", "所幸偷安佚，兹心在討求。", "門闌方事隙，園落見春休。", "秀色孤花載，晴光隘葉浮。", "池魚行有隊，林鳥語多羞。", "蘆笋青簪短，丁香翠幄稠。", "藏身咍野繭，努角笑蝸牛。", "庭擁芭蕉扇，墻披薜荔裘。", "清風如遠俗，危坐自忘憂。", "目極山兼水，雲飛越與甌。", "官曹雖鞅掌，野興易牽鉤。", "缿絕侵疆訟，閽無覆刺投。", "優閒爲佐局，邂逅得吾流。", "酒薄猶思共，詩成罔不酬。", "肺懷非異致，議論詎相矛。", "受代何辭晚，謀懽且自由。", "他時遂暌阻，徒爾念英遊。"]}