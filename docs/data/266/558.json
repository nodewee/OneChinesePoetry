{"author": "韋驤", "period": "宋", "type": "诗", "title": "介亭二十韻呈杭守祖龍圖", "paragraphs": ["列石何年出，危亭不日成。", "兩行分磊落，八顧壯經營。", "表裏山川秀，朝晡氣象清。", "江湖俱有趣，天地豈無情。", "聚井看棋布，重城視带縈。", "望通魚鼈遠，勢壓鳳凰輕。", "鳥背飛來見，雲頭過去平。", "屈盤疏一逕，浩蕩接雙盈。", "難秘神僊境，茲逢賞識精。", "元侯挾餘裕，樂俗沸休聲。", "物外籠真概，胸中愜雅誠。", "有時陵翠靄，極目聳紅旌。", "九萬鵬程近，三千客履榮。", "樽罍卑北海，篇詠小宣城。", "峴首空多嗜，蓬萊謾自評。", "古今爲絕觀，風月快平生。", "覧景聰明曠，書銘意思宏。", "優游傲圭衮，端正等權衡。", "愷悌均吾衆，中和得所行。", "此心非苟豫，奚愧介之名。"]}