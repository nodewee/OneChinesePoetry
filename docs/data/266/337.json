{"author": "韋驤", "period": "宋", "type": "诗", "title": "送劉睦州移京西漕", "paragraphs": ["賢傑恬榮進，朝廷睠舊材。", "優閒輟爲郡，按舉復行臺。", "憶昨巡荆北，于時會歲菑。", "轉輸憂國計，假易緩民財。", "吏議烏能避，邦條不可裁。", "謫遷知咎戾，忠信即基胎。", "解印離江滸，分麾泝浙洄。", "列城遺厚愛，千里沛餘才。", "火玉堅難變，霜松翠弗摧。", "壯行心所勇，膠祿素嘗咍。", "履道期終固，謀身絕外猜。", "子文忘愠色，嚴助樂歸來。", "撫俗專求瘼，提綱獨整頹。", "察幽窮蔕芥，屏惡自渠魁。", "犴獄春多草，賓階雨不苔。", "溪山圍几席，風月侑樽罍。", "毫痩清吟苦，弦高雅曲哀。", "黄堂成臥治，青律再飛灰。", "況味安符竹，胸襟傲面槐。", "桐廬聲績遠，蓂陛寵光催。", "近部勞經畫，兼資藉瑋瑰。", "使旌蜺夭矯，宸詔鳳毰毸。", "肅肅途将戒，元元慕若孩。", "車攀朝柅軸，舟遁夜張桅。", "被命恭雖益，封章懇以推。", "讓廉儀組紱，貪冒愯駑駘。", "京輔非輕寄，天衷未易迴。", "功名當盛獲，藴蓄豈空培。", "輿論蘄皆惬，高懷願更恢。", "壯猷那久抑，早晚詠良哉。"]}