{"author": "韋驤", "period": "宋", "type": "诗", "title": "滁上閒日陰晴聯句", "paragraphs": ["陰晴淮海氣何殊，一昔風光互慘舒。", "大塊養春禆造化，繁雲閒日蔽居諸。", "暖回沙磧催來雁，寒徹冰池怯上魚。", "山色晦明如代謝，花枝涼曝似相於。", "朝暾忽蕩川原净，夕翳還籠井落疏。", "快適得朋釃醁酒，困眠無興讀殘書。", "紅霞灼灼飛琳館，煙靄濛濛襲隼旟。", "定與物情均燥濕，殆非星好有盈虚。", "連空雪意迷高柳，遶舍陽和坼嫩蔬。", "林外昏鴉啼野盡，城頭新月上簾初。"]}