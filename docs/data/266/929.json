{"author": "韋驤", "period": "宋", "type": "诗", "title": "晚洲嶺", "paragraphs": ["行行晚洲嶺，高若離人寰。", "肩輿薄層霄，身在杳靄間。", "朝天及青泥，誰謂蜀道難。", "豈如茲峻陟，不類羊腸盤。", "斗上五千尺，步步須躋攀。", "隆冬猶汗浃，睥睨唯心寒。", "旁霑宿雲潤，下視飛鳥閒。", "恍如陶公夢，插翼衝天關。", "潛慕漢忠臣，叱馭毋盤桓。", "古語固有之，酖毒比宴安。", "君恩思未報，何敢惮險艱。", "臨風一長吟，所嘆兩鬢斑。"]}