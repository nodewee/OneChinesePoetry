{"author": "韋驤", "period": "宋", "type": "诗", "title": "和觀雪二十韻", "paragraphs": ["紛紛隨朔吹，及物任洪纖。", "足以稱爲瑞，疏哉比撒鹽。", "朝飛收羽翼，夜象晦鉤鈐。", "農望先知喜，童心豈易厭。", "對疑銀界色，啖勝露華甜。", "寸隙期皆徧，微埃迥不兼。", "豪筵賓酒壯，遠塞虜兵殱。", "長坂愁羈旅，空山困隱潛。", "塵懷經歲撓，清興此時添。", "已變瓊鋪砌，還驚絮撲簾。", "扁舟誰念戴，采筆自追淹。", "野思生猶淺，詩情雅若爓。", "凝眸萬頃白，引袖六花尖。", "和寡思琴操，貲高憶酒簾。", "江潮雲蓋水，樓閣玉妝簷。", "折竹驚寒雀，衰葭擁暮鶼。", "冷官饒寂寞，僻邑飬安恬。", "坐患凶年久，行憂癘氣漸。", "探深評尺咫，均慶及閭閻。", "仰恃賢侯德，無勞太史占。"]}