{"author": "韋驤", "period": "宋", "type": "诗", "title": "暑雨言懷和潘倅十八韻", "paragraphs": ["暑雨應時至，年來民氣和。", "池塘假灔澦，畎畝小滹沱。", "跧縮栖梁燕，淋浪貼水荷。", "一番新滌垢，何處不盈科。", "旦市猶無蹟，寒門愈可羅。", "庭柯均見濯，簷溜獨成波。", "獵子愁收弋，田翁喜荷蓑。", "蜂衙忘刻候，蛙吹恣吟哦。", "篋恨書生蠧，場憂麥化蛾。", "凉風颯以度，清興迥然多。", "公退書帷寂，詩餘道服拖。", "雖非侔擊玉，僅可比鳴鼉。", "屢促低弦軫，頻傾濁酒蠡。", "自存惟浩氣，兼養類菁莪。", "衣葛疏仍補，羮藜淡不鹺。", "百瓴舒足力，六字習心呵。", "未有焚魚興，寧爲扣角歌。", "茲辰拜高詠，適足慰蹉跎。"]}