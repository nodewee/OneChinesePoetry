{"author": "韋驤", "period": "宋", "type": "诗", "title": "待拒霜開一首", "paragraphs": ["予憐拒霜好，獨立冠彫窮。", "故臘新移至，今年曲愛隆。", "栽培曾倩圃，灌溉每呼僮。", "覆護障炎日，枝撐禦暴風。", "欲高殱隘葉，待盛拓芳叢。", "不取蒿萊蔽，那妨雨露濛。", "翠行疏密等，微徑往來通。", "恐折頻敺雀，憂衰屢滅蟲。", "清秋方淡薄，碧蕊已玲瓏。", "占表如争勝，藏身若養蒙。", "綠幢擎蓶扈，圓玉琢青葱。", "美操寒中辨，丹心日已充。", "不甘爲菊後，漸見出籬東。", "雖本生成力，寧非養治功。", "從容延晚節，次第待輕紅。", "肯學楊花雪，悠悠負主翁。"]}