{"author": "韋驤", "period": "宋", "type": "诗", "title": "和潘通甫六月十二夜月", "paragraphs": ["去望猶三夕，光華宛矣同。", "炎天幾及半，午夜喜當中。", "爽氣乾坤滿，清輝宇宙通。", "恍瞻銀界白，遽失火雲紅。", "庭葉霜花泛，池波雪色融。", "閭閻消烈暑，寥廓散輕風。", "快若離深甑，飄然出大籠。", "秋毫歸一鑒，宿翳却千重。", "誰弄桓伊笛，徒思范蠡篷。", "魁杓俄轉北，箕尾漸回東。", "林静疏瑶圃，橋虛臥玉虹。", "餘凉入幽室，暗霧泫深叢。", "緯象光仍小，銀河派自洪。", "依希太清境，彷彿廣寒宫。", "鳥宿羣疑定，人閑萬慮空。", "調琴閒對客，酌酒旋呼童。", "莫語身兼世，休論萍與蓬。", "且來明月下，舉白聽梧桐。"]}