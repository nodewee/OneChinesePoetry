{"author": "韋驤", "period": "宋", "type": "诗", "title": "答曹子方少年弄篇翰一首", "paragraphs": ["虚堂隱几坐，忽忽若假寐。", "颯然清風來，頓爾爽昏思。", "新詩執在手，展讀過三四。", "初言少年弄篇翰，喜道白髪聊自戲。", "次驚老境今且迫，豈甘物役汩其志。", "輕視富貴如浮雲，極論窮通鈞一意。", "高談念平時，健句存遠記。", "請老愧襲常，先期乃吾事。", "君年纔知命，耳順予闕二。", "自此七星霜，投紱去朝市。", "是時取高篇，却託冥鴻寄。", "公方處要途，利達沛材智。", "見詩當不嗔，猶認舊書字。", "其來不待索，應亦念衰瘁。", "君年方如我今日，那肯抽簪餌芝术。", "庶幾得以警幽情，莫忘采真揮勁筆。"]}