{"author": "韋驤", "period": "宋", "type": "诗", "title": "又和倒韻", "paragraphs": ["匿疵真有德，值物不偏恩。", "細或穿幽隙，悠然被廣原。", "皚皚均旦暮，浩浩壹乾坤。", "凛冽添寒氣，蒼茫返混元。", "鵠鷗潛失影，狐貉暗忘魂。", "竹重風旌褭，池凝曉鑑昏。", "飛毫玉兔脱，蟠徑素龍蜿。", "陵弱侵庭柳，埋青抑砌萱。", "屑瓊誰措手，鍊粉若爲盆。", "當迥墻頭積，迴飈瓦口噴。", "羣飛停啅噪，萬醜掩瘢痕。", "窮巷情方憚，豪堂勢自温。", "蕭條孤驛路，冷落古祠閽。", "亂轍分明印，雙鴟彷彿蹲。", "何時飄絮定，著處白雲屯。", "酒榼傾浮螘，吟牋染戲鴛。", "妙才窺賦象，佳興襲遊園。", "冰鑑清相照，瑶枝俯可捫。", "剡舟那遽載，郢唱且重翻。", "啖齧深憐武，栖遲酷愛袁。", "韓詩高孰抗，謝賦久仍存。", "肅肅東方騎，優優北海樽。", "危樓登郡堞，遠目瞰江村。", "摛藻踰梁苑，申嚴過棘門。", "雄辭端獬豸，險句崪崑崙。", "綴韻金聲恊，揮毫墨電奔。", "豐年見先兆，沴氣已横吞。", "氛靄銷中夜，球琳冒短垣。", "清光交素魄，餘潤浃枯根。", "嘉瑞由嘉政，輿歌莫厭繁。"]}