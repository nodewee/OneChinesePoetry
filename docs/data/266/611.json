{"author": "韋驤", "period": "宋", "type": "诗", "title": "雨後城上種蜀葵效轆轤體聯句", "paragraphs": ["不惮移根遠，姑憐向日姿。", "春風從自得，夜雨况相資。", "敏速飛霜钁，婆娑擁碧枝。", "幽葩兹有待，雜卉漫多奇。", "野藿非余尙，庭蘭盍爾知。", "傾心安所守，衛足豈其私。", "得地何妨徙，干霄固可疑。", "采幢須夏節，綠餅與秋期。", "莫以叢生陋，唯其秀出宜。", "遷非拔茅進，愛豈揠苗爲。", "色解凌溪錦，花應當酒巵。", "遶欄窠尙小，傍砌影猶卑。", "援護情宜倍，栽培力已施。", "桃蹊容爛熳，竹逕聳參差。", "不待毛嬙妬，何嫌魯相辭。", "土簁憂壓嫩，竹插爲扶欹。", "疏密齊行列，芳華遞疾遲。", "纖莖簪閒導，繁蕊珥交垂。", "恐踐禽須逐，防侵草必夷。", "飬完先固本，採折俟乘時。", "屢戒園夫守，頻煩墨客窺。", "拾來同地芥，吟就比江蘺。", "泛與蕭蒿長，偏饒雨露滋。", "何如君子德，修直任榮衰。"]}