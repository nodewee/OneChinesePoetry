{"author": "韋驤", "period": "宋", "type": "诗", "title": "秋日即事呈同僚", "paragraphs": ["瀟灑臨霜夕，清居守決曹。", "嚴城吹角罷，隔壠聽猿號。", "警卒持更切，呼囚報鑰牢。", "訟庭澄一水，塵事戢千毛。", "簷閴蚊雷絕，池虛蛙吹逃。", "逍遥静襟慮，抖擻敞袛裯。", "樹木彫零盡，星辰氣燄豪。", "月微椶影薄，風急雁聲高。", "憶昔随羣學，當時髧二髦。", "讀書圖皦皦，感古動忉忉。", "意趣青雲近，煇光白玉韜。", "百錢寧問卜，一釣冀連鼇。", "直諒謀相與，回邪欲盡鏖。", "自期非幹蠱，幸遇豈屯膏。", "翻媿彫文陋，難逢異数褒。", "葳蕤從末宦，淟涊著青袍。", "斂翅鷹棲臂，垂頭驥伏槽。", "安能枉尋尺，猶得飽藜蒿。", "但恃心如砥，那矜目察毫。", "窮通任甄治，險惡遠波濤。", "養浩雖潛孟，折腰誠愧陶。", "常咍強蛇足，敢嘆抑牛刀。", "衮衮途泥裏，悠悠日月慆。", "居然成俗態，何足謂賢勞。", "貧賤非無賴，清平况夙遭。", "邊隅虛障候，弓矢載鞬櫜。", "途易家音數，官閒坐食叨。", "人皆譏野僻，我獨固持操。", "寂寞幾塵甑，包并或餔糟。", "趨時聊勉勉，樂道每囂囂。", "肺腑兹尤慰，朋從義不謟。", "相逢甚優渥，得興且遊遨。", "勝賞當隨地，秋郊况附壕。", "山嵠正堪屐，溪曲尚容舠。", "莫計空清俸，須令貰濁醪。", "菊香分嚼蕊，蟹美共持螯。", "談席爭揮麈，詩壇讓擁旄。", "縱横新義論，嗣絕舊風騷。", "氣鋭千戈立，辭抽萬繭繅。", "功名休掛齒，志業本夔臯。"]}