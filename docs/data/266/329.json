{"author": "韋驤", "period": "宋", "type": "诗", "title": "送王學士赴京東漕", "paragraphs": ["重寄屬名卿，除書拜寵榮。", "山東移使節，天上動星明。", "經畫幾三載，恩威盡列城。", "詢求皆疾苦，課入自豐盈。", "酣宴咍無取，焦心憫未宏。", "孟陽魂已愧，劉晏譽還輕。", "報國胸襟壯，紓民術學精。", "休風鼓羣吏，高論滿諸生。", "詎奮身干進，難排翼傳聲。", "褒功形聖詔，易地近王京。", "持節將新命，遮車見衆誠。", "拳拳思遠託，冉冉即修程。", "風颺旌旗活，雲收鼓吹清。", "山川開爽氣，草木有餘情。", "行健途疑促，吟豪思欲傾。", "越吳鈞慕戀，齊魯樂奔迎。", "萬里宣材力，中朝倚辦營。", "僉諧猶有待，輿議豈能平。", "器尚虛兼濟，謀終贊仰成。", "宸衷方外藉，安可憶登瀛。"]}