{"author": "韋驤", "period": "宋", "type": "诗", "title": "過金陵上僕射王舒公", "paragraphs": ["天眷皇圖盛，真儒德性高。", "文章追孔孟，事業過伊皋。", "難進輕三幣，功收變一陶。", "斗樞符斡運，主柄贊持操。", "萬務繇吾揆，千齡慶所遭。", "邦財理豐本，民力較秋毫。", "惠徧農無乏，輸均役不騷。", "保兵知警守，祿吏絕貪饕。", "信令朝廷重，伸威塞境牢。", "深謀壓夷狄，侵地復岷洮。", "萬里耕桑富，中原氣象豪。", "河淤開億頃，海貢集千艘。", "著義尊經典，更科待雋髦。", "養材從引類，設學派紛袍。", "試士先三尺，傳師或六韜。", "進賢輕似汲，去弊勇如薅。", "化俗遷狙詐，乘時等鳳翺。", "赤心全皦皦，鄙議過滔滔。", "表正銷羣靡，言深决衆謟。", "郭崔奢自減，楊墨謬皆逃。", "勳烈輕銘鼎，光華外奏驁。", "台階迴遠趾，仙觀乞閒曹。", "異寵藏珍带，優恩避節旄。", "鍾山歸舊隱，槐府輟先勞。", "不宰經綸效，潛忘簡策褒。", "煙雲供嘯咏，風月相遊遨。", "古寺唯輕屣，秋溪只小舠。", "羮調梅斂實，旱救雨收膏。", "寰宇恬安枕，衣冠賦執翿。", "何時傳入覲，羣望慰嗷嗷。"]}