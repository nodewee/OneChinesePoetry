{"author": "韋驤", "period": "宋", "type": "诗", "title": "和雪三十韻", "paragraphs": ["密雪連空散，同雲蓋野繁。", "朝暉掩羲馭，暮象蔽天垠。", "皦皦漫長陌，霏霏集短垣。", "杉松蒼翠奪，禽鳥語聲吞。", "病足樵斤斂，尋蹤獵騎奔。", "金莖迷沆瀣，銀界變崑崙。", "光借寒儒牖，威消貴胄門。", "酤簾表深巷，爨屋露幽村。", "可響紅爐燼，難忘醁酒樽。", "竹梢低欲折，梅蕚重猶存。", "沒谷吟當楚，離江咏去袁。", "高才題不盡，妙曲寫仍翻。", "旅雁宵飛戢，栖雞曉舌捫。", "塞嚴添玉壘，林迥化瓊園。", "遠岸舟藏鷁，高樓瓦匿鴛。", "秋濤千浪疊，夜甲萬軍屯。", "綴若凝酥潔，堆如琢琥蹲。", "脂車休旅傳，鏘佩放天閽。", "不以多爲瑞，誰言即也温。", "神鋒翦何利，地軸卷無痕。", "暗與春工敵，清隨朔吹噴。", "朽株銀作葉，圓沼璧爲盆。", "照耀偏宜月，侵陵只有萱。", "藩籬白羽插，略彴素虬蜿。", "汀鷺難求侣，城烏不辨昏。", "流年垂改籥，危坐祗銷魂。", "自視豐和兆，心窮造化元。", "紛紛霑動植，渺渺助乾坤。", "屏盭殊強力，滋枯獨飬原。", "芸然知矣否，雨露未成恩。"]}