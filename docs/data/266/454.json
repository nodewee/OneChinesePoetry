{"author": "韋驤", "period": "宋", "type": "诗", "title": "春杪書懷三十韻呈同事鄧令", "paragraphs": ["覆囚将訖事，春杪興蹉跎。", "亭館依游好，雲天氣候和。", "江山秀色遠，桃李綠陰多。", "燕熟巢仍補，鶯新語尚訛。", "逕深無過轍，門閴可張羅。", "雨漬苔錢積，風旋柳絮渦。", "落花衝蟻陣，側葉露蜂窠。", "朝霧開如掃，晴絲蕩不梭。", "鳴禽多了了，舞蝶並傞傞。", "物意良俱得，人情亦自阿。", "軒窗資坐嘯，杖履起行歌。", "屋角鶱飛翼，簾旌動翠波。", "畫圖連璧带，香穗接庭蘿。", "筆穎牽詩癖，茶槍戰睡魔。", "清談屢揮麈，酣飲必空螺。", "語射憐當鵠，論書憶換鵝。", "九霄明日月，萬國富山河。", "輕减中原役，韜藏絕塞戈。", "壯猶攄闊略，嵬論闢么麽。", "束帛丘園走，封軺驛傳過。", "拔才方迅疾，飬拙且婆娑。", "鳬鶴形難壹，鷦鵬好自頗。", "痔醫榮足賤，墦乞詐宜訶。", "投步安夷坦，存心謝揣摩。", "勢窮嗟屈賈，道樂慕淵軻。", "豹隱潛加澤，牛山戒執柯。", "忘非羞搏虎，招議畏鳴鼉。", "末宦難縈束，高懷固岌峨。", "踏青筵已曠，鑷白鏡慵磨。", "聊作逍遥詠，君其謂我何。"]}