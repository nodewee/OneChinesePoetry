{"author": "韋驤", "period": "宋", "type": "诗", "title": "和孫叔康探梅二十八韻", "paragraphs": ["臘過春将近，江梅想已苞。", "逢時在南國，探信出東郊。", "徑雪晴初掃，河冰薄易敲。", "尋香望林隙，驚素辨山坳。", "躍馬迴賓雁，飛旟懾蜡猫。", "初芳得消息，喜氣自并包。", "豈待鶯聲促，寧憂蝶足跑。", "先容爲桃李，脱跡遠蕭茅。", "此日花神睠，他年驛使譊。", "前騶傳已的，後乘聽猶聲。", "獨被陽功早，奚論地勢磽。", "新葩同衆閱，秀句仗誰抄。", "湛湛塵纓濯，纖纖痒背抓。", "金絲纔出莟，珠琲遍攢梢。", "攀折誠難忍，将承亦旋教。", "重疑仙界種，復過歲寒交。", "瑩潔疏情竇，精神動目窅。", "貪幽頻倚杖，薄晚倦迴鞘。", "有酒安辭釂，無魚孰嘆庖。", "輕裘忘擁腋，短髮任垂髾。", "坐不娛歌舞，盤非貴烙炮。", "量尊鍾與鼎，器隘斗兼筲。", "勇作先春計，甘從玩物嘲。", "瓊英行漸盛，玲賞莫輕抛。", "次第篘兵釀，隨宜饌野肴。", "投閒集簪履，盡日卷旌旓。", "隴笛終當起，塗歌或載呶。", "空枝徒取恨，片片若爲膠。"]}