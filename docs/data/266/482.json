{"author": "韋驤", "period": "宋", "type": "诗", "title": "按水旱之灾将畢呈叔康太守", "paragraphs": ["使符星火急，騎馬徧郊原。", "水旱生靈瘁，朝廷惠澤存。", "縱横来履畝，高下必分村。", "訴牒秋雲積，批毫墨電奔。", "豈無憂歲計，何敢隘君恩。", "不許胥徒欬，寧從僕馭繁。", "恐驚民室困，愁蹴路塵翻。", "縣令非能此，邦侯預戒言。", "流離烏忍去，愷悌莫輕論。", "輙代疲甿手，爲詩謝戟門。"]}