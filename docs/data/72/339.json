{"author": "牟巘", "period": "宋", "type": "诗", "title": "送家自昭長慈湖", "paragraphs": ["眉山鍾神秀，翁季天下偉。", "直到仲虎輩，奕奕殊未已。", "家爲文章家，百年兼兩侍。", "存翁名侍從，頤山古膚使。", "秘書性具存，文脈益演迤。", "前除羅玉樹，乃復有令子。", "超趨夐不群，老氣壓紈綺。", "早歲瑟僴篇，短檠午夜几。", "要渠紹編剗，教示正勤止。", "家寶未輕出，吾儕方側耳。", "一朝著斑衣，束書事行李。", "堂上白髮翁，爲爾顔色喜。", "濤江日日靜，酒酣可以起。", "慈湖在何許，精廬屹其沚。", "我欲鼓枻游，浩渺曷涯涘。", "長風駕高浪，瞥忽可千里。", "如此寧不超，踔厲前無比。", "須知歸宿處，其道元甚邇。", "鯉庭尊所聞，固自有源委。", "願毋厭凡近，讀書愈窮理。", "修程與遠業，亦從今日始。", "合沓來衆譽，烜赫繼世美。", "持以貽家尊，良足當甘旨。"]}