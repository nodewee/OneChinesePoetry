{"author": "方回", "period": "宋", "type": "诗", "title": "送康彥博文夫吉州教長句二十韻", "paragraphs": ["廟廊謁賢飯吐哺，留子翰林不肯住。", "閻公大學今儒宗，邀子同宿玉堂霧。", "曰我天南有嚴親，滫瀡旨甘奉朝暮。", "得一泮水廣文官，匹馬扁舟遂南渡。", "未愛紅藥當階翻，但憶芝山携酒句。", "江東自鄱泝江西，郡曰青原洲白鷺。", "歐陽文逮周益公，誠齋詩傳楊長孺。", "比戶弦誦家書燈，子往爲師異瓜戍。", "人才爐冶入老手，鏌鋣干將由我鑄。", "即今場屋已無用，五言省題八韻賦。", "人心天理不可磨，秉彝物則常如故。", "五天竺國身出神，三蓬萊山臂生羽。", "緇黄引之入迷途，殘魄零魂應悔誤。", "昌黎原道孟七篇，除蚘剗蟯剔魚蠹。", "子當以此據臯比，正正邪邪明舉錯。", "本根樹立謹心術，節目設張行法度。", "子曾精讀萬卷書，子又遠遊萬里路。", "諸生北面孰不服，窮理盡性擺傳註。", "天民先覺敢自許，作成後進定無數。"]}