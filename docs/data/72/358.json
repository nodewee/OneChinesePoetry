{"author": "牟巘", "period": "宋", "type": "诗", "title": "寄閻靜齋徐容齋二學士", "paragraphs": ["斯人宗工國司命，容齋有容靜齋靜。", "海涵岳峙俱偉人，心同道同不同姓。", "向來先後持玉節，共仰福星在吳分。", "一公歸領集仙班，一公繼登六鼇禁。", "大名本是宰相職，高搴書帷地步峻。", "導密亦是翰林長，快埽槐廳消息緊。", "天教兩翁轉鴻鈞，赤子到頭合蘇醒。", "東南秀士頗不乏，當年著意極搜引。", "而今造化况在手，想見姓名猶見省。", "石生已起有溫生，我愛莫助德怲怲。", "苦爲百草憂春雨，坐待風霜發苕穎。"]}