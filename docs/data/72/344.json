{"author": "牟巘", "period": "宋", "type": "诗", "title": "聚星堂", "paragraphs": ["建武重名節，狂奴態猶故。", "客星復何事，一夕感乾度。", "風聲激末造，駢首死黨錮。", "而五百里內，乃有賢人聚。", "行行望德星，高陽里中去。", "德隆則星晷，時網不足與。", "元氣之所全，政在簪盍處。", "乃知忠賢類，天每下其顧。", "二老甘隠淪，四海起尊慕。", "有如子孫行，已是廊廟具。", "深期任世道，相期扶國步。", "皇路方險巖，傾輈當急赴。", "赤手徒捧塊，詎障奔流怒。", "濡迹本捄時，其忍諉諸數。", "事蓋有至難，竟乖天所付。", "汝南榜堂皇，考亭繪縑素。", "室有聚星事，四遠競傳布。", "老眼苦昏暗，見畫如隔霧。", "卷還坐太息，冰炭擾百慮。"]}