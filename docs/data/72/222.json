{"author": "方回", "period": "宋", "type": "诗", "title": "皇甫巨川父年八十八母年八十四歌", "paragraphs": ["屈二指兮郎罷九秩，雖則九秩兮髯猶如漆。", "梁之郊兮黍稷櫛櫛，父曰兒歸兮吾督汝銍。", "加六算兮聖善九旬，雖則九旬兮髪猶未銀。", "汴之水兮魴鯉鱗鱗，母曰兒歸兮我甘汝珍。", "夫婦偕老兮古無此比，父母俱存兮今誰其擬。", "祿養于南兮云胡不善，汴梁言還兮晝錦樂只。", "二老有子兮又有孫，壽且康兮施及後昆。", "逮老及彭兮永貞厥根，澤詩薰書兮益大寧齋翁之門。"]}