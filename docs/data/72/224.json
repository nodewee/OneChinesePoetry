{"author": "方回", "period": "宋", "type": "诗", "title": "輔德廟碑歌", "paragraphs": ["綠之渚兮浣侯衣，青厥蟾兮神所依。", "未壯而逝兮匪夭，白首者拜兮莫之敢非。", "潮來兮潮往，侯朝出遊兮夜歸。", "侯昔家兮今廟，奠椒醑兮神其我釂。", "渺渺兮綠之渚，子陵在上兮子胥下。", "羊裘孔樂兮鴟夷猶怒，勾吳炎漢兮俯仰今古。", "侯之願兮天不違，保我民兮靡兵靡饑。", "水無蛟蜮兮山無貙豹，有蘋有芷兮歲其報。", "彭殤共盡兮孰盡而神，不死者心兮幻者身。", "雨八荒兮先我桑梓，刊此石兮百世之史。"]}