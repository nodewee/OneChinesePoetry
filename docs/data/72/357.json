{"author": "牟巘", "period": "宋", "type": "诗", "title": "和顧伯玉陳朝檜", "paragraphs": ["長城大雄古剎裏，一庭老枿質已死。", "依約僅見左紐紋，垂柯布葉乃如此。", "相傳云是陳朝檜，欲論往事皆死鬼。", "冰懸雪跨黄塵盡，何煩皂莢相料理。", "只應孤根鐵石堅，不怕如壺之赤螘。", "四旁那復有生意，生意却從中心起。", "陳氏機淺根枝弱，雖有子孫何足倚。", "崢嶸霸業隨手壞，五傳不堪重屈指。", "君語居然多硬語，千載興亡雜悲喜。", "隋唐而來尤可感，區區未數錢與李。"]}