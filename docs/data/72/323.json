{"author": "牟巘", "period": "宋", "type": "诗", "title": "和善之遊龜溪乾元寺", "paragraphs": ["疇昔侍吾翁，尚記入霅年。", "米麯家家釀，蒲荷處處田。", "龜溪見鶴林，欲去遭挽牽。", "借屋度長夏，對牀時醉眠。", "或登左顧亭，風物清且妍。", "回顧一甲子，往事隨奔川。", "翰林左綿秀，宮錦不上船。", "肯尋兩翁遊，來弄明月泉。", "弄泉珠麗袖，吟詩箭脫弦。", "是誰修月斧，斲地成空穿。", "猶有半泓碧，奈此筆如椽。", "乃知宇宙內，小大常相懸。", "惟堪供我輩，古瓦生茶烟。", "雲乳聊一啜，松風灑禿顛。"]}