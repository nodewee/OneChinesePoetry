{"author": "方回", "period": "宋", "type": "诗", "title": "贈馬唐卿數學環中吟", "paragraphs": ["揚子雲易爲太玄，邵堯夫易爲皇極。", "溫公之易曰潜虛，觀物行成有七易。", "環圓其形刳其中，圓則能轉中則容。", "譬如門牡必有牝，環中居士心與同。", "車各雙輪三十輻，與之運行謂之轂。", "轂之兩端鑿竅穴，良工於此膏其軸。", "老子教人舉一隅，莊子推廣言戶樞。", "圓而能容無滯礙，大德若容百川輸。", "居士易應有師授，言人咎休頃刻究。", "厥祖三世登巍科，乃翁八旬享高壽。", "環外人賦環中篇，何時吳門吾過船。", "携酒與汝談此事，月窟天根玄又玄。"]}