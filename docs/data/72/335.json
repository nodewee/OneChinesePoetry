{"author": "牟巘", "period": "宋", "type": "诗", "title": "次韻程晉輔", "paragraphs": ["一宿蘧廬托，百事弁髦棄。", "平生意何如，猶動沾沾喜。", "我喜在丘壑，富貴非所睨。", "况子好山居，泉甘野芳媚。", "鹿門時上冢，了不慕城市。", "或嫌人村遠，知一未知二。", "試看近市者，事奪紛夢寐。", "正墮膠網中，輾轉悞身世。", "舉手謝逋客，士固各有志。", "結習奈已深，坐上漫同異。", "山空陰綠凈，長日惟宜睡。", "夜半呼僮奴，發火燃枯蒂。", "滿紙詩已成，文采一何麗。", "墨池漲玄雲，晴窗藹微霨。", "自子來此山，與山相昆弟。", "又將三昧手，於焉小游戲。", "向來蜀之日，往往召狺吠。", "逌爾付一噱，千載息攘袂。", "變滅今安在，但有山繞翠。", "可憐七十翁，嬉遨尚童稚。", "坐聞酒如川，留客爛漫醉。", "亦思翩然去，芒屩踏初霽。", "就林煨短茁，带泥落花蘂。", "清絕恐無分，得已吾欲已。", "那堪迫暮末，來日能餘幾。", "城外土饅頭，區區誠過計。", "卓哉荷插翁，曠達未可毀。"]}