{"author": "牟巘", "period": "宋", "type": "诗", "title": "餞潛岡南提舉", "paragraphs": ["君前郡文學，端自吾州始。", "壇坫日以高，到處執牛耳。", "平生灑落胸，作事故奇偉。", "飛上南樓去，坐得數千里。", "全楚带五嶺，古俗甚豐美。", "一昨干戈後，或未識瑚簋。", "禾穭生黌宮，學士氣如洗。", "此行纍佩印，良爲吾黨喜。", "三閭屈大夫，四海習鑿齒。", "堂堂始興公，亦從韶石起。", "何地不生賢，幸勿遐陋視。", "著意絢荒餘，文物中州比。", "况復多蜀客，誰其顧瑣尾。", "相與噢休之，我頗念桑梓。", "垂老猶惜別，何以當馬箠。", "願君爲廣厦，大庇天下士。"]}