{"author": "方回", "period": "宋", "type": "诗", "title": "遊石頭城", "paragraphs": ["卧龍起草廬，扶漢有餘忠。", "欲結紫髯客，共追黄星公。", "一言根本定，萬里氛翳空。", "指此爲虎踞，長嘯吞西風。", "夫豈樊吾圃，以虞他人攻。", "烏林逸元惡，入蜀愴途窮。", "汝亦趙佗輩，區區帝江東。", "吾意本謂何，劍佩殊不同。", "後來矯虔人，藉口欺盲聾。", "九折劍閣棧，一泥函關封。", "盜賊柄干將，姦雄非英雄。", "老我弔古癖，徘徊梵王宮。", "城壞遺甃泯，江徙孤岸穹。", "中原芳草外，戰塵春濛濛。", "酒盡欲下山，目極斜陽紅。"]}