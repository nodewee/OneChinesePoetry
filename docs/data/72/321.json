{"author": "牟巘", "period": "宋", "type": "诗", "title": "和德問弟苦雨", "paragraphs": ["鵓鳩朝喚晴，竹鷄莫催雨。", "翛翛晴雨間，平生睡足處。", "剝啄忽以詩，使我浪愁苦。", "此事屬天公，底用强如許。", "淋漓不得休，土偶復於土。", "君何見之晚，三歎詠集栩。", "不如兩忘言，危坐擁敗絮。", "向來夏畦勞，抱甕漢陰圃。", "旱澇相乘除，天地只此數。", "爲我語老農，未用輕喜怒。", "使有二頃田，亦欲荷鋤去。", "我評昔遜世，幼安勝根矩。", "毋爲苦近名，江湖多數罟。", "但看采榮者，隠約殆終古。", "彼以膏自煎，謝去非吾侶。", "無已則沮溺，躬耕諒所取。", "吾儕固長貧，正坐力不武。", "所營薄少耳，摶沙尚難聚。", "却笑杜陵翁，欲把漏天補。", "胡不歸自謀，颼颼破茅宇。", "天邊金老鴉，已放晴曜吐。", "馬嘶群動起，吾惟守環堵。"]}