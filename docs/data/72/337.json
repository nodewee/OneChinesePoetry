{"author": "牟巘", "period": "宋", "type": "诗", "title": "同賦開元宮避暑詩", "paragraphs": ["避暑如避虎，山林每逢旃。", "誰知浩穰內，自有清靜緣。", "同來戴牟張，作計良亦賢。", "是時正流汗，赤日行中天。", "勞坐苦役役，何異烹炰煎。", "居然得勝地，神觀爲爽然。", "凉飆起珍簟，妙香汎瓊篇。", "坐客易生感，泉隠獨談玄。", "靜者躁之君，方寸湛其淵。", "勿謂火勝月，此意諒默傳。", "我戶隔珠庭，遥企玉真仙。", "仙遊雖云邈，肯逐大化遷。", "曲池况未平，中多蒲與蓮。", "更有離離者，使我增愁涓。"]}