{"author": "方回", "period": "宋", "type": "诗", "title": "送呂主簿還任永豐", "paragraphs": ["吾友陸太初，擢第歲丙辰。", "同舟下歙灘，羣英對楓宸。", "於時程訥相，中書秉洪鈞。", "拔我魏靜翁，丞郎厠朝紳。", "明年去其位，出使洞庭濱。", "回也實同行，兩見桃源春。", "己未入江險，鄂城飛戰塵。", "近歲亡國相，再造誇庚申。", "金陵留舉子，始獲識偉人。", "公年二十三，太初之館賓。", "回年三十四，太初之鄉鄰。", "四十六載別，世事難具陳。", "後歲公七袠，明年我八旬。", "雪髯對舉酒，談詩如有神。", "健筆涸湖海，便腹羅星辰。", "匪玉亦匪珠，自有席上珍。", "近世澆薄俗，百僞無一真。", "二老舉措間，復還天地淳。", "醉鄉闢坦途，永無荆與榛。", "傍觀果孰識，無懷葛天民。", "一邑主簿領，內省忘屈伸。", "歸隠匡廬峰，寄雁或可頻。"]}