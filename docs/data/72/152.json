{"author": "方回", "period": "宋", "type": "诗", "title": "再送王聖俞戴溪", "paragraphs": ["宇宙喜一統，於今三十年。", "江南諸將相，北上揚其鞭。", "書生亦覓官，裹糧趨幽燕。", "青原有王老，歷世羲獻賢。", "自浙而江淮，北理彭城船。", "不上郭隗臺，不飲盧溝泉。", "問之果何往，往陟泰山巔。", "觀古封禪碑，討究秦漢鎸。", "森森楷木林，上香先聖前。", "滕州孟子廟，鄒縣有墓田。", "我亦嘗過之，如親聞七篇。", "羨君今勇往，插翅如登仙。", "嗚呼古先哲，何以百世傳。", "我等生後世，倏忽銷如煙。", "嗟嗟此何故，男子若婦然。", "少游勝伏波，此論何其偏。", "七戰歿牖下，畢萬自有天。", "誓死或不死，求全終罕全。", "吾聞溪中禽，有曰信天緣。", "魚過得飽食，終不流饑涎。"]}