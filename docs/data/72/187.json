{"author": "方回", "period": "宋", "type": "诗", "title": "寄題沈可久雪村", "paragraphs": ["吾聞昔人善賦梅，嘗是夢中見春來。", "前村深雪天未曉，焉知昨夜一枝開。", "江村一雪復一雪，三白豐年與玉屑。", "多事詩人要閒管，想像高唐寫奇絕。", "真曾質明杖屨無，前隨牧童後樵夫。", "暗香何處費摸索，寒生吟癖浩然馿。", "平生我有脊梁鐵，明年八十凍不折。", "卿用卿法自雪村，橫斜獨玩書窗月。"]}