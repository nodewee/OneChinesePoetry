{"author": "方回", "period": "宋", "type": "诗", "title": "韓蘄王湖上騎馿圖爲王孫葉葉賦", "paragraphs": ["取日虞淵戰臨平，鼓起金山麾伏兵。", "既不畫此背嵬軍陣形，國容貂蟬佩葱珩，軍容金甲馬朱纓。", "又不畫此生面真儀刑，昔王不肯專樞庭。", "清凉居士以自名，散遣萬騎還屯營。", "獨控長耳遊林坰，林間坐石樵叟爭。", "不無醉尉呵夜行，孰識朱門抗旄旌。", "王孫妙年萬事輕，欲蹈箕潁遺浮榮。", "龔侯淡墨勝丹青，作此灞橋風雪征。", "龍變不測人中英，諦觀豈是寒書生。", "丈夫出處吾能評，不可長劍即短檠。", "得時用世身名亨，否哉履道幽人貞。", "葉葉用意何崢嶸，大司馬侃孫淵明。"]}