{"author": "黄力敘", "period": "宋", "type": "诗", "title": "送陳隨隠歸江西", "paragraphs": ["詩在天地間，風清月明處。", "若爲深閉門，而可覓佳句。", "夫君小元龍，豪氣隘區宇。", "青春發詩材，秀茁長膏雨。", "流水與行雲，吾不見滯住。", "乘月滌吟毫，玉椀三危露。", "超詣自透脫，悟在觀劍舞。", "入宮畫蛾眉，胡爲衆女妒。", "君詩亦何憾，千載一時遇。", "向也詩道昌，吟聲喧禁籞。", "應制沈香亭，龍巾曾拭唾。", "今焉詩道厄，短筇策江路。", "悲嘯梁甫吟，侘傺離騷賦。", "浮雲時卷舒，睨此知出處。", "此其隨之義，大隠會境趣。", "天地梅又春，風緊雪飛絮。", "一笠灞橋馿，吟鞍且臨汝。", "得句從人傳，傳今亦傳古。", "要知是家傳，審言以傳甫。", "傳之而又傳，衣鉢傳宗武。"]}