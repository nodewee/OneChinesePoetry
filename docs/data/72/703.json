{"author": "陳允平", "period": "宋", "type": "诗", "title": "嘆鏡辭", "paragraphs": ["憶妾初嫁時，金屋藏窈窕。", "忽見洛陽人，鬻鏡長安道。", "明月掌上寒，團團復皎皎。", "千金買得歸，惜之如重寶。", "奩開雙鳳飛，带結青鸞裊。", "當時照妾顔，妾顔正年少。", "如今照妾顔，妾顔羞已老。", "對鏡頻嘆嗟，掩鏡徒懊惱。", "不恨妾嫁遲，惟恨妾生早。", "此恨空綿綿，天涯滿芳草。", "君不見長江逝水無逆流，歲去年來多白頭。"]}