{"author": "褚伯秀", "period": "宋", "type": "诗", "title": "呈周清溪", "paragraphs": ["清溪千仞餘，中有一道士。", "彼亦何人斯，景純慕若此。", "吾鄉汝南英，大滌隠君子。", "好客仍收書，東老未足擬。", "竹宮需賢才，師命促共理。", "無心雲出岫，有類月印水。", "樂與物爲春，自然人鑑止。", "二千年再來，雅號乃默契。", "挈世返真淳，爲教立儀軌。", "潛增翠蛟潤，益壯天柱勢。", "近聞築玄都，崇崗枕龍耳。", "充庭蘭玉茂，五雲樓閣起。", "笙鶴時往來，塵寰一俯視。", "紛爭夢未醒，王侯到螻蟻。", "君壯我垂老，別日嗟激矢。", "相逢且盡歡，昇仙不如醉。"]}