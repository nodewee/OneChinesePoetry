{"author": "牟巘", "period": "宋", "type": "诗", "title": "贈陳一齋", "paragraphs": ["謝公文物郡，山川如錯綉。", "轉眼成蕭瑟，富覽寧復有。", "自我識君子，再挹中嶼秀。", "卓犖妙言語，經術更兼茂。", "早歲六典書，嘐嘐發孤咮。", "春官失分寸，苦不入吾彀。", "天意將有待，本郡煩客授。", "鄉人弟子行，月旦師友舊。", "朝隨貢篚入，莫處儒席右。", "固知致遠業，當時無近售。", "多士皆景附，三道共輻輳。", "而我初何心，高下隨所就。", "澹然守吾一，擁書坐清晝。", "交帚謝俗物，冰雪凜懷袖。", "獨於吾輩人，倒屐惟恐後。", "誰云一縫掖，不如雁門守。", "好賢篤緇衣，同心藹蘭臭。", "况乃諸老翁，夜艾耿殘宿。", "殷勤見尊禮，能使風俗厚。", "頗憐世議隘，或用儒爲詬。", "元氣須愛護，大體必爭捄。", "誦言百僚上，大作萬間覆。", "君當自此升，儒藴獲盡究。", "是爲斯文福，豈弟神明祐。", "平生聞人善，喜氣如饙餾。", "作詩繼魯頖，千歲俾眉壽。"]}