{"author": "牟巘", "period": "宋", "type": "诗", "title": "送陳正德教諭常熟", "paragraphs": ["此邦自是高陽里，陳太丘家好孫子。", "十年閉戶養雋聲，我先子後一時起。", "前時送兄今送弟，綵衣拜親親爲喜。", "人言昆令而季强，羨君清標如玉峙。", "善和尚有千卷書，一一窮探親夜几。", "新詩那更翻手成，便當拾芥取青紫。", "小營甘旨束書去，且煩私淑青衿士。", "天公應念友于情，任國相望纔尺咫。", "蘇州明白照兩縣，正好高吟清影裏。", "吳江定作對牀留，笑隔垂虹膾鮮鯉。", "托好我已三世深，待老敢當二生侍。", "蕭蕭風雨起送客，萬里飛鴻看雙眥。", "端明老子舊家聲，一舉先鞭從此始。"]}