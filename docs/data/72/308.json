{"author": "牟巘", "period": "宋", "type": "诗", "title": "羅漢臣拄笏亭", "paragraphs": ["爽氣鍾於西，峨眉橫太白。", "春風吹不暖，暑路有積雪。", "月照平羌冷，雲頂七頂濕。", "游戲兩謫仙，銀河洒醉墨。", "遂令漢嘉郡，千古占一色。", "一從殊方走，江山頗蕭瑟。", "流落各天涯，相逢未相識。", "微聞莊舄吟，握手話疇昔。", "乃知此邦秀，終不斷地脈。", "權門車如霧，衆甘炙手熱。", "而君獨幾先，惟恐涴我笏。", "偉哉百尺樓，西望即鄉國。", "爽氣今已回，何妨高拄頰。", "里中表聖公，千載推汲直。", "當年幾諫紙，扣笏良鯁切。", "意欲摧百士，死職非所惜。", "此笏豈其遺，正自峭風骨。", "願君善藏之，擊邪看他日。", "也無羨堆牀，富貴竟何益。", "長鑱白木柄，乃我手中物。", "惟有故鄉夢，與君共愁絕。", "何當駕雙鵠，萬里遡寥碧。"]}