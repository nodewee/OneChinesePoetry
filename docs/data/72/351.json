{"author": "牟巘", "period": "宋", "type": "诗", "title": "鳳凰山澗石圖", "paragraphs": ["南湖山人小戲劇，夜半鈞天聞拊擊。", "音節疏宕鳳起舞，至今筍簴遺樅業。", "君來訪古用此時，地老天荒何處覓。", "矻矻渡盡澗與岡，确犖徑微予趾棘。", "重華忽已三千載，鳳鳥一去無消息。", "石兮石兮奈爾何，搔首湖滣徒佇立。", "群仙拍手相勞苦，但知簸空吸寒碧。", "殷勤問翁今何如，方瞳炯炯映丹頰。", "頗記三生石上無，讀書雙趺雨苔澀。", "歸來舉似翁一笑，飛鴻踏雪那可憶。", "子其爲我謝群仙，不妨天遊復八極。", "袖中行記真畫圖，留向人間作奇特。"]}