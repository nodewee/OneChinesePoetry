{"author": "牟巘", "period": "宋", "type": "诗", "title": "俞好客又號菊莊爲賦數語", "paragraphs": ["人生自作計，北屋連南莊。", "其間復何有，積粟埋屋梁。", "敢村有退士，用意獨異常。", "種菊一萬株，規作歲晚糧。", "老農與老圃，工勤略相當。", "春雨茁陳根，柔荑綠於秧。", "剪翳披厥穎，葉盛在本昌。", "啜之付茗椀，聊誑藜莧腸。", "秋高飽風露，粲粲枝間黄。", "使天而雨金，不可以爲糧。", "此賜何敢慢，再拜然後嘗。", "挼挲不勞咀，迸入牙頰香。", "三嚥下丹田，字之曰黄粱。", "其情性具烈，毋以他饋傷。", "爲爾制頹齡，使爾壽而康。", "彭澤有公田，秫種半頃强。", "正使及秋成，所得亦已凉。", "奈何不少忍，决去驚鴻翔。", "百匝繞東籬，采采不盈筐。", "高吟發清餓，持此送一觴。", "珠玉實其腹，千載有耿光。", "子亦慕陶者，閉戶歌慨慷。", "但得三徑存，何慮一莊荒。", "老我饑不死，誰與辟穀方。", "作詩聊以贈，一笑爲發棠。"]}