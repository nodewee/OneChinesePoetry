{"author": "牟巘", "period": "宋", "type": "诗", "title": "送婁伯高遊吳", "paragraphs": ["桃花水暖清明前，長堤柳色青如烟。", "男兒年少重意氣，春風買醉吳江船。", "西湖三月春更好，笙歌錦繡神仙鳥。", "紫燕樓深翠黛間，碧羅天凈楊花老。", "興亡往事置勿論，千金不惜酬歌尊。", "酒酣莫作後庭曲，游人思斷江南魂。", "去去知君訪陳迹，吳山吳水青歷歷。", "花殘鈿碎館娃空，春草年年爲誰碧。", "君行正樂我爲愁，白髮送君思舊遊。", "平生漫浪無似我，努力功名須黑頭。"]}