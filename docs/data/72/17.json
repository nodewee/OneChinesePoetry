{"author": "趙崇懌", "period": "宋", "type": "诗", "title": "金精歌", "paragraphs": ["東風飛霖雨，一洗桃李塵。", "快馬紫遊韁，來賞金精春。", "連林翠氣妙不動，時作佛髻螺頭青。", "劖劖天壁面削起，中可建旗坐萬人。", "豁然呀呀，怫然憑憑。", "蹲蹲者爲虎豹，兀兀者爲墉城。", "千年老狖學春吟，白日龍雷藏樹陰。", "蓮花峰下久無路，時有樵子攀藤尋。", "丹光出屋水涔涔，白鶴飛去棲桃林。", "桃今幾熟枝尚青，石田玉子無龍耕。", "雲蒸甑腹爛青{飠卂}，雪凍地骨迷黄精。", "靈君久矣鞭玉麟，今作天上何公卿。", "崖前老竹屢生米，夜有石犬當階鳴。", "我亦三生家石鼓，花落花開不知數。", "人間漁沫吹秦橋，漫有姓名刻洞府。", "試爲靈君覓杯水，水中白晝青虬起。", "便令紫霧生風霆，一舉直上九萬里。"]}