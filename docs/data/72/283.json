{"author": "牟巘", "period": "宋", "type": "诗", "title": "東野平陵圖", "paragraphs": ["鞅掌不可耐，壯士縛申卯。", "驅馿古平陵，水木樂幽茂。", "苦吟到斜日，危坐類持釣。", "俗情見擺落，鵝雁極衆口。", "兩曹第忍之，適滿百乃報。", "吾終不以此，而易彼升斗。", "小裁鶴料案，官事竟未了。", "斯人坐詩窮，咎在虧天巧。", "有如發其羃，爲謔豈不暴。", "理宜得嫌憎，枵腹鎮雷吼。", "區區尤李氏，此頗天意不。"]}