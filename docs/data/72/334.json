{"author": "牟巘", "period": "宋", "type": "诗", "title": "適安齋", "paragraphs": ["天圓如旋磨，萬古幾曾息。", "日轂環之走，西墜俄東出。", "聖賢法天運，所以長汲汲。", "大禹生胼胝，孔弗遑煖席。", "客寢何太康，人或規不及。", "亦有功名者，齋內運甓百。", "不放身暫閒，苦欲勞筋骨。", "如何適安齋，燕處甘暇佚。", "此齋匪侈麗，易安取容膝。", "竹几對藜牀，左右置書冊。", "有時值佳友，從容遂竟日。", "體適任屈伸，意適任語默。", "惟其適之安，適且忘吾適。", "向來孤山老，保此踰耄耋。", "以安遺子孫，此計固已得。", "人生天地間，何事非吾職。", "夜思晝所爲，然後安可即。", "况君抱修能，當念踵前業。", "相期在萬里，無從守一室。", "精義以致用，龍蛇豈其蟄。"]}