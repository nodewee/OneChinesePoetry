{"author": "方回", "period": "宋", "type": "诗", "title": "寄題松江下砂唐氏竹友", "paragraphs": ["趙子昂書今第一，竹友二字大踰尺。", "結交此君者爲誰，松江其家吾未識。", "想見彷彿如渭川，千畝比封環乃宅。", "根竹可曾掘作鞭，笋出不忍煮爲食。", "青琅玕棲紫鳳凰，可待九成擊夔石。", "老夫客居杭州城，一葦可航不三日。", "不問主人即直造，誰知亦復有此癖。", "夢到霜松雪梅邊，龜殻踞兮蛤蜊食。", "取此三友并友之，月明半夜吹長笛。"]}