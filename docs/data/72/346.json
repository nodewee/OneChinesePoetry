{"author": "牟巘", "period": "宋", "type": "诗", "title": "次史德載韻示諸孫", "paragraphs": ["我家無絳帳，貧賤人所棄。", "忽聞唔咿聲，老懷倍歡喜。", "比鄰亦驚怪，捩眼不敢睨。", "先生史魚直，自謂骨不媚。", "珠玉在短褐，深藏未輕市。", "而况門閥高，指不屈第二。", "肯應童蒙求，爲爾覺昏昧。", "袖中一卷書，傳之自名世。", "爾幸近得師，盍勉從學志。", "人品分中下，教法初無異。", "采芑復采芑，我田自新美。", "那似斥鹵濱，彌望荒白葦。", "短園圍敗屋，不見花藥麗。", "頼此小窗明，晴光開霮䨴。", "日長書好讀，所講先孝悌。", "泥牛共土狗，勿復事嬉戲。", "後池蒲稗深，竟日群蛤吠。", "也勿向池邊，照影如孔翠。", "低頭勤筆硯，翻墨滿裾袂。", "男兒十四五，年紀非幼穉。", "不妨笑阿翁，憒憒長如醉。", "先生有雪霜，嚴威不汝霽。", "今朝發長吟，閉門苦覓句。", "老年謝丸藥，殆似陳無己。", "區區古人心，今人知者幾。", "平生潁川教，不作功名計。", "但令本根在，浮華終易燬。"]}