{"author": "牟巘", "period": "宋", "type": "诗", "title": "送洪竹堂", "paragraphs": ["家住西湖西，愛吟仍愛竹。", "富貴豈不好，變滅如轉燭。", "一昨流落後，破垣竹猶綠。", "往事何用訪，得此良自足。", "胡爲被書誤，彈冠向苕曲。", "三年飯脫粟，不飽而况肉。", "頗有青衿子，對之尋舊讀。", "時復吐佳句，家山如在目。", "不知竹是伴，誰護蒼玉束。", "官滿還滯留，欲歸未可卜。", "無錢買扁舟，遷居更勿促。", "悠然謝此君，行止任遲速。", "新年雨雪深，忽已歸期告。", "天公似有意，爲爾開晴旭。", "士固不可料，窮久理當復。", "東風吹浩蕩，萬里奔鴻鵠。"]}