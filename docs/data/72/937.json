{"author": "鄧林", "period": "宋", "type": "诗", "title": "效晉樂志拂舞歌淮南王二篇  其二", "paragraphs": ["唐明皇，自言榮，金輿翠輦游華清。", "廣寒宮殿凝水晶，霓裳羽衣沈香亭。", "沈香亭，泛流霞，流霞瀲灧隊五家。", "誰知野鹿銜宮花。", "我欲度關關有兵，願作雙丹鳳，蜚瑶京。", "蜚瑶京，隠烟霧，錦繃酥酪，香囊塵土。", "劍閣縈紆家何許，梧桐葉葉鳴秋雨。"]}