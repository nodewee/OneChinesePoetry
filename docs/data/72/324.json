{"author": "牟巘", "period": "宋", "type": "诗", "title": "和善之遊法華", "paragraphs": ["勝游得勝士，欲濟得健艣。", "如此正自佳，寧論晴復雨。", "徐行看前山，雲氣互吞吐。", "借我烏藤枝，急奔青蓮宇。", "跋疐良亦疲，籧篨可能俯。", "呼酒酹此脚，一笑失枝拄。", "吾懷已曠然，阿香殷餘怒。", "牀敷相對睡，不暇參佛祖。", "晨光報新霽，生色浮宿莽。", "諸峰忽自獻，頗自作眉嫵。", "絕頂瞰具區，勇往不可戶。", "而我跛躄者，遲鈍誰比數。", "窘步竟難陪，內熱生心腑。", "龐通遠相要，淵明喜欲舞。", "籃輿叩隠廬，趺坐直香縷。", "四士苦未還，踏破辛夷塢。", "俱是青雲客，那得薄圭組。", "新笋甜如蜜，新茗白勝乳。", "山靈倘見容，吾欲老茲土。", "預愁下山去，塵事紛旁午。", "試問白木鑱，何如長柄麈。", "他日蒙菜把，終當作地主。", "此翁無乃癡，紞如已五鼓。"]}