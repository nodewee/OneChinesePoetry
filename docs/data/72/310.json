{"author": "牟巘", "period": "宋", "type": "诗", "title": "送姚子敬", "paragraphs": ["方聞興秀孝，久矣無令舉。", "公車冷於冰，吾已棄如土。", "提書向孔牆，萬代禮樂主。", "而與先簿正，厥有聖法寓。", "士也得所歸，至窮亦云遇。", "於惟京頖舊，幸不生蒿穭。", "斯文諒在茲，天意豈輕付。", "之子抱淵靜，蕭然守環堵。", "光彩難自閟，珠玉滿囊楮。", "一從鶚表飛，諸公共稱許。", "如何但熟睨，引鼎力不武。", "棲遲冷掾間，無乃太廉取。", "相縻共升斗，端欲重黌宇。", "勿嫌屋打頭，硉兀氣未吐。", "六月取一息，千里始跬步。", "期君在遠業，看君即軒翥。", "風雨忽道別，悢悢寡悰緒。", "從今閉柴荆，何以慰衰暮。"]}