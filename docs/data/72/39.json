{"author": "章粲", "period": "宋", "type": "诗", "title": "絜矩書院示學子", "paragraphs": ["四時配四德，元亨利與貞。", "天德元最重，方春木主生。", "夏火物暢茂，是爲德之亨。", "金利秋向實，水貞冬日成。", "既貞又爲元，循環未嘗停。", "天高而地下，陰降復陽升。", "氣理本同運，天人特異名。", "性情即理氣，其義明且精。", "元亨利貞理，因時有足徵。", "生長斂藏氣，依理常偕行。", "仁禮義知性，一初同聖氓。", "惻隠至羞惡，辭讓是非情。", "天人二而一，如射中鵠正。", "奈何天無心，人欲易纏縈。", "無心自無妄，通復皆一誠。", "吁嗟其有欲，天理隨榛荆。", "殘忍仁斧斤，貪冒義蝗螟。", "禮失之綿蕞，知止於絜缾。", "天人一而二，如水分渭涇。", "大哉古聖人，一念天是承。", "仰觀俯以察，天降地上騰。", "夭桃華灼灼，好鳥鳴嚶嚶。", "木德自此盛，我心惟和平。", "恢炱行熾景，是月陰陽爭。", "天明一暢達，朱光布八紘。", "動極必生靜，慎哉柔道乘。", "金行兆新涼，宇宙日清泠。", "萬寶就凝實，羣葩委芳菁。", "三陰行肅物，戒哉色與聲。", "冬至甲子夜，一葉開堯蓂。", "凝陰雖已剝，初陽才有萌。", "觀天於閉塞，掩身身欲寧。", "諸君子其來，我詩爾其聆。", "子能悟此理，見義自瓏玲。", "子或昧此理，見義等聾盲。", "善根有由蘗，端緒微微呈。", "觸物動惻怛，致愛先雛嬰。", "在天元之時，春意方勃興。", "聲身貫律度，動作鏘璜珩。", "三千三百儀，曒曒朝陽昇。", "在天亨之時，夏氣方敷榮。", "利物合於義，秋揫味金腥。", "貞固守以知，冬藏令玄冥。", "一心一太極，彼此無損增。", "至哉子朱子，講道於考亭。", "若明通公溥，萬古破說鈴。", "仁元明可配，禮亨通可稱。", "義利公所在，知貞溥所能。", "若東南西北，隨方有依憑。", "春元東甲乙，夏亨南丙丁。", "北貞壬及癸，西利辛及庚。", "若震離兌坎，隨用無變更。", "火則離玄黄，木則震主青。", "秋則兌金說，冬則坎水盈。", "四者誠昭昭，請細與君評。", "真精妙凝合，我得氣之英。", "所學背斯理，南轅馳幽并。", "當其泉達時，浩浩江河傾。", "當其火然時，炎炎已煌熒。", "萌蘗得所養，拱把可霄崢。", "富貴真浮雲，無爲羨金籯。", "榮華忽飄風，無爲寵辱驚。", "鴆妖用之媒，錢神事之兄。", "四者苟能充，於利必無營。", "厚酒促亡家，冶容擅傾城。", "四者苟能充，於欲必先懲。", "曉起敞吾門，參前倚輿衡。", "晦息安其身，主敬常惺惺。", "勿謂闇室暗，冏如對日星。", "勿謂閒居閒，凜如警雷霆。", "仁暴判舜桀，義利別軻牼。", "存心不以敬，焦火寒凝冰。", "事惟非與是，一閒谷爲陵。", "慎勿思鴻鵠，常期肖螟蛉。", "復坐吾語汝，而學發新硎。", "造道有標的，求己見準繩。", "竭力事父母，夔夔謹鷄鳴。", "同氣曰兄弟，急難念脊鴒。", "婦道順爲正，子職孝蒸蒸。", "友義切以偲，詩歌木丁丁。", "何莫非此德，拳拳服諸膺。", "何愧百年身，何慊萬物靈。", "四者誠存存，心乎鏤爲銘。", "然而仁與義，又對立門庭。", "知者義所藏，禮者仁所形。", "猶之四時運，陰陽爲之經。", "春夏陽日長，秋冬陰日凝。", "又若仁義中，仁尤莫與京。", "元猶五常仁，吾因伊川程。", "益信春猶仁，通貫如建瓴。", "惟仁爲器重，惟知亦不輕。", "守之不以知，惟仁莫能勝。", "須知守之固，尤在見之明。", "若夫信猶土，是猶綱之宏。", "聖門戒去信，重於食與兵。", "四端斯無違，一心斯有恒。", "天行以不息，異乎有慾棖。", "日進以無疆，同乎一貫曾。", "此爲義理源，源潔流乃清。", "精體兮實踐，見汝顔之瞠。"]}