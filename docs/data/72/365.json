{"author": "牟巘", "period": "宋", "type": "诗", "title": "再和楊求仁何道二山韻", "paragraphs": ["雪堂西席雪江水，廣文先生是鄉里。", "此翁平生事崛奇，欲上虛空鞭騄耳。", "邇來深藏老鋒鍔，未許容易試越砥。", "插天光氣尚歷歷，若爲著渠岩石裏。", "仲華本願郡文學，百年功名一日起。", "崢嶸今不少自貶，吾道毋乃太孤峙。", "苦將新句調山靈，不遣陳迹蹋死鬼。", "世俗貴耳不貴目，誰得其皮兼得髓。", "翰林主人墨客卿，會將此事全付子。", "吾衰正復何所用，兩錢之錐漫苴履。", "固知梅老難抵當，夜半偏師來研壘。", "襆硯囊筆俱堅坐，爾以不戰淹客晷。", "天地凍合萬木僵，軍中頗怪多墮指。", "春風呼酒爲解嚴，十部從事賢一紙。"]}