{"author": "方回", "period": "宋", "type": "诗", "title": "題寒山拾得畫像", "paragraphs": ["我讀寒山拾得詩，唐初武德貞觀時。", "此必前朝老進士，開皇大業不仕隋。", "長歌短舞芙蓉句，開元元和尚無之。", "一箒天台國清寺，掃滅人世貪嗔癡。", "文殊師利復現世，僧俗未妨疑傳疑。", "或題松下讀黄老，臆辨二叟果爲誰。", "諺云橘皮錯認皮，九方臯馬遺黄驪。", "嗚呼甚矣吾衰矣，郁郁都都焉雄雌。"]}