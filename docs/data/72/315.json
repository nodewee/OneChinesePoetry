{"author": "牟巘", "period": "宋", "type": "诗", "title": "和德清曹魯郊七十一吟", "paragraphs": ["元日書甲子，曉槃問五辛。", "頗記絳縣老，宜有善頌陳。", "君乎生是歲，早晚戰伐塵。", "明年七十二，舊諜無糾紛。", "斜飛滯棲枳，旁觀歎積薪。", "欵乃來澤國，比屋多嚬呻。", "何由躋壽域，君勿開荒榛。", "遺以大有年，在在鼓腹人。", "非徒事勾稽，耄稚情日親。", "溪流甚清泚，鵞山亦嶙峋。", "胡爲動鄉思，便欲乞其身。", "駕言登東山，遐眺窮崖垠。", "有時於沂浴，庶幾遠俗氛。", "平生布衣舊，方今鼎鉉巨。", "挽留不聽去，好語溫如春。", "悠然復少住，終惠此邑民。", "九十以珍重，八十起渭濱。", "如君老益壯，眼明無眵昏。", "精力殊未衰，齒宿意自新。", "盍陪英俊游，可是枯槁倫。", "而况二三子，左右參魚鱗。", "從翁取青紫，且姑置垂綸。", "憶昨初相識，氣象清以淳。", "而我已索如，髮短不可耘。", "蓬廬辱再訪，頓覺雙眉伸。", "大笑向我言，六甲那解輪。", "惟須飲美酒，分餉良已勤。", "珍重君子意，自酌不及賓。", "和氣何盎盎，喜色何津津。", "長我梨與棗，平地即仙宸。", "勿使他饋傷，小大相參辰。", "悛誦長短歌，尤足夷我神。", "倘來視富貴，高情渺浮雲。", "想其下筆時，健能斡千鈞。", "君倡我當和，撚髭簷屢巡。", "向來九老集，往往多沉淪。", "亦欲相從去，病憊力弗臻。", "似聞紀初度，先我十二旬。", "看君詠薰風，笑我醉霜旻。", "所期在千載，天地見本真。"]}