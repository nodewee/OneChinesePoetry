{"author": "方回", "period": "宋", "type": "诗", "title": "寄題婺源戴氏蒼山歌", "paragraphs": ["大蒼山，小蒼山，有若醉翁亭外滁山環。", "萬梅萬竹萬松柏，萬巖萬壑超人寰。", "河洛以來萬萬卷，上至姚姒下孔顔。", "蠅頭細字藏數世，晁張韓柳筆追還。", "三道八韻果何用，時文之學久已刪。", "星源幸有此一老，妙齡早悟向上關。", "明年古希滿七十，不知京洛有塵闤。", "花間自與鶑蝶賞，果熟朝共猿猱攀。", "文人才士過從每樽酒，樵夫牧子亦許荆同班。", "海內一統三十載，書文車軌過荆蠻。", "捐軒棄冕考槃磵，清朝乃容此士閒。", "神仙窟宅何可到，蓬萊弱水隔險艱。", "安得插翅一飛往，穿深憩密弄潺湲。", "王摩詰心似可擬，陶淵明徑焉能扳。", "既而思之各有分，命所當得天不慳。", "大蒼山，小蒼山，此非百頃之家不能辦，遊人未易窺豹斑。", "題詩寄往聊想像，我有把茅獨蝸跧。"]}