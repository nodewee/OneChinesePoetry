{"author": "牟巘", "period": "宋", "type": "诗", "title": "和孟能靜總管西莊閒居九日見招", "paragraphs": ["風物居然好，亭池穩處安。", "上饒初奏最，西墅且追歡。", "朗誦詩千首，高眠日幾竿。", "放懷聞孟浩，乘興過蘇端。", "近局人人喜，閒居事事寬。", "扶筇差可强，投社亦非難。", "歲月期鮐背，功名付鼠肝。", "相將斟壽斚，一笑拂塵冠。", "紅蕾春猶小，黄花晚更寒。", "摩挲話銅狄，惟許鶴來觀。"]}