{"author": "方回", "period": "宋", "type": "诗", "title": "龔侯玉豹圖", "paragraphs": ["龔侯之先楚兩龔，遠孫挺挺有祖風。", "五鼎食肉不掛意，萬卷讀書曾用功。", "草字隸字各神妙，古詩律詩俱豪雄。", "雖有一癖好畫馬，不比人間凡畫工。", "颯爽脩髯雪三尺，長安市上無人識。", "等閒幅紙寫驊騮，或者終身求不得。", "我未嘗求忽得之，袖出玉花驄一疋。", "開卷如聞嘶風聲，蹴踏青天砲霹靂。", "曹霸昔遇唐明皇，畫出此馬真龍驤。", "黄金拜賜南薰殿，赫奕門戶生輝光。", "昇平難保金易散，晚歲奔波逃戰場。", "却得少陵詩一首，名撐宇宙相悠長。", "龔侯不干萬乘主，但欲追尋窮杜甫。", "老筆一洗韓幹肉，天閑至寶落環堵。", "詩非杜甫畫勝曹，無乃心神漫勞苦。", "龔侯此筆游戲耳，別有文章垂萬古。"]}