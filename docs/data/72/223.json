{"author": "方回", "period": "宋", "type": "诗", "title": "王御史野塘圖歌", "paragraphs": ["野塘之水兮其色油油，以畜以泄兮灌我良疇。", "弋有鳬雁兮盟有鷗，我出而仕兮可則進，脫如不可兮還我鋤耰。", "水之上兮山之下，稷黍棗栗兮野塘之塢。", "秋收其實兮於粲滿筥，車既膏兮馬不前，退而家食兮孰予敢侮。", "我思野塘兮繄古之沂，有懷其人兮瑟聲希。", "可由求赤兮賢寧不希，登之廊肆兮佩玉黼黻，否則豈無春服兮詠雩風而與歸。"]}