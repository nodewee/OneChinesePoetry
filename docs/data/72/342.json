{"author": "牟巘", "period": "宋", "type": "诗", "title": "和馬侯游何山", "paragraphs": ["自還吳興居，頭童而齒豁。", "信意時出教，所覽深以廓。", "何山在何許，細路穿木末。", "躋攀不憚勞，歷歷見郛郭。", "晴嵐堆紫翠，正在吾屋角。", "世事苦坌並，我但專一壑。", "嗟彼競利者，爲計自各各。", "緬懷安定公，雅合居臺閣。", "平生惟自道，未有輕造脚。", "朅從海陵來，姑蘇亦暫泊。", "湖學得公重，學子有攸託。", "南園慶曆間，六老曾會酌。", "當年馬太守，高誼誰能若。", "直卿爲之記，文字誠磊落。", "厥今同姓侯，胸次有活著。", "長篇俄寫就，傳寫腕欲脫。", "昨聞上湖墳，寒色正錯莫。", "樵木不爲禁，宰樹歎濯濯。", "新祠已卜龜，華表佇立鶴。", "神游倘來下，曠達離塵縛。"]}