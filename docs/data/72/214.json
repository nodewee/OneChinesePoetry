{"author": "方回", "period": "宋", "type": "诗", "title": "贈魯至道", "paragraphs": ["種薰不生蕕，種蕕不生薰。", "人力異培植，草木各有根。", "或不然此說，宜以變化論。", "蛟魚無頭角，作龍行雨雲。", "麴糵釀成酒，醒者皆醺醺。", "不見昔諸子，摳衣孔聖門。", "仲由氣暴虎，不使行三軍。", "欲俾賜也訥，故曰天何言。", "不見孺悲子，取瑟使之聞。", "色黄而在裳，深取六五坤。", "志學及從心，非變尚何云。", "南山隠霧豹，養其所變文。", "明明德新民，此書洙泗孫。", "所謂新者何，拾舊新是勤。", "服可古衣冠，耕須故田園。", "世惟有舊染，不可留一痕。", "變人先變己，毋我求道原。", "下愚彼不移，烏喙無蘭蓀。", "昏昏與曉曉，火蟄仍復蟠。", "人生悟此理，寸丹還一元。"]}