{"author": "陳允平", "period": "宋", "type": "诗", "title": "香奩體", "paragraphs": ["小院薰風滿，閑庭白晝長。", "蜻蜓楊柳岸，鸂鶒芰荷塘。", "雲合朱檐卸，山高翠閣涼。", "蔓滋青薜荔，芽長紫良薑。", "簾幕深深地，闌干曲曲廊。", "淡烟瑶草細，流水碧桃香。", "幡影重門靜，苔痕小篆荒。", "螭盤丹鼎雪，龍吸露臺漿。", "琴古翻新調，笙沉靘舊簧。", "雨聲犀角枕，月色象牙牀。", "掌上雙鸚鵡，屏間兩鳳凰。", "石函藏寶劍，金鑰啟瑶箱。", "扇雉團清影，奩鴛試曉妝。", "霞綃衣窄索，雲錦珮玎璫。", "鬢攏金蟬矗，釵橫玉燕翔。", "袂飄天水碧，裙濺鬰金黄。", "太液簫初遠，蓬壺漏未央。", "流星飛碧落，零雨下銀潢。", "去去人千里，迢迢天一方。", "斷腸春洛浦，殘夢夜瀟湘。"]}