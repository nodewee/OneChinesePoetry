{"author": "牟巘", "period": "宋", "type": "诗", "title": "題洪崖先生出市圖", "paragraphs": ["洪崖先生住何許，支離擁腫之爲伍。", "蕭然行李偶出市，束書瓢劍略可數。", "自謂生在三皇前，野鹿標枝何太古。", "當時但以結繩治，書中正復作何語。", "輿馬絡頭亦復來，雪精胡爲馽紲具。", "只呼張老無不可，面謾三郎直戲侮。", "承平無事相娛嬉，力追遐風來湛露。", "一朝恍惚思草昧，此意似已厭繁膴。", "千村萬落荆杞生，宛是洪荒一風土。", "袖中紙馿不吃草，拍手還向洪崖去。"]}