{"author": "牟巘", "period": "宋", "type": "诗", "title": "送陳正德長慈湖", "paragraphs": ["本齋之孫盛詞華，下視流輩十倍過。", "家書雖散尚千卷，其奈儲無儋石何。", "二昆研席相與共，勘辨不遣毫髮訛。", "一朝束書慈湖去，慈湖之學自象梭。", "人之高明騖高遠，不由梯級陡上坡。", "而其下者保固陋，終歲無路登嵯峩。", "萬形惟實乃無弊，此道自古傳思軻。", "慈湖論心論無我，真意初不煩鎸磨。", "虛明一語更超絕，不肯與人同其波。", "却笑禪宗用心錯，我每讀此毋麾哦。", "微言日絕諸老盡，獨抱永感如宿疴。", "君家詩友講貫熟，持之以注豈在他。", "我耕我穫粒我腹，而彼徒夢笠與蓑。"]}