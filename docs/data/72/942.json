{"author": "鄧林", "period": "宋", "type": "诗", "title": "綠珠詞", "paragraphs": ["涼臺瀟灑臨清波，幄翠簾珠明綺羅。", "哀絲豪竹按新歌，紅潮素臉春風和。", "主君歡娛美人醉，報有無情使車至。", "幾叢蘭麝俱委塵，獨指綠珠可當意。", "衆中偏是承恩深，妾身雖賤無二心。", "君前判命效一死，玉笛收聲紅日沉。", "輕裾飄向闌干角，花鈿散地金釵落。", "到頭不負齊奴約，猶勝識字空投閣。"]}