{"author": "方回", "period": "宋", "type": "诗", "title": "送程桂軒子方還蜀治先墓", "paragraphs": ["周宣中興常武雅，程伯休父爲司馬。", "其先重黎掌天地，此佐尹氏征伐者。", "顔曾思復有七篇，孰云軻死道不傳。", "洛中二程忽突起，乃有明道與伊川。", "西蜀名士古相繼，東坡外家亦程氏。", "吾州紫陽此姓多，宰相訥翁顯近世。", "猗哉古渝程子方，年高七十彌健强。", "子公禮甫侍入峽，灑掃松楸脩墓藏。", "孝思祖考安遺體，何惜往來萬餘里。", "曳裾岷峨山上雲，鼓棹灧澦堆前水。", "儒流不與常人同，何况此郎娛此翁。", "自古搜詩得句處，往往車中與舟中。", "夔州十歌劉賓客，百花潭北子美宅。", "二老遺蹤可訪尋，飛龍舞蛟轟霹靂。", "五月重午離西湖，九月重九趨成都。", "盍簪之別澆菖蒲，若堂之封酹茱萸。", "小春早梅仲春柳，蜀地吳天兩俱有。", "古渝何必卜故廬，不如再飲西湖酒。"]}