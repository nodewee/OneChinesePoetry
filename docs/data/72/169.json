{"author": "方回", "period": "宋", "type": "诗", "title": "題十六羅漢畫像", "paragraphs": ["一釋迦佛起天竺，羅漢五百又十六。", "中華止繪十六僧，貫休十八老筆續。", "千無萬無無更無，芥子須彌一掃俱。", "阿字義門總深入，畫圖豈止伐顓臾。", "咄，伏虎降龍兩尊者，此卷寫一犬如獅一仙鶴，精妙絲毫無苟且。", "筆墨游戲真，古今劫火燃。", "捲起短軸且飲酒，西窗萬里開青天。"]}