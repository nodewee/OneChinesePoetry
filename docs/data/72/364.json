{"author": "牟巘", "period": "宋", "type": "诗", "title": "題喊泉亭", "paragraphs": ["大龍小龍天下絕，水簾高掛三千尺。", "呂梁懸水那復言，便應壓倒棲賢峽。", "我來覓水洗雙眵，怪底老崖枯欲裂。", "龍公何處抱寶眠，閟蓄精枯未渠泄。", "誰知水火本無根，重陰可以陽氣徹。", "倚空長嘯山爲開，以虛爲感感尤烈。", "千山屭贔方沍寒，鍾乳淙流忽飛發。", "珠璣噴薄雜霏霧，瓊瑶傾瀉濺白日。", "若非捲取銀河水，那得變幻在呼吸。", "看泉須看無泉時，自無而有乃奇特。", "龍公作事真狡獪，吾儕用意亦奇崛。", "經營小立看未了，洞門忽已雲霏濕。", "龍公龍公可以止，何如翻手作飛雪。", "便將豐年報明主，蒼生赤子俱函活。", "火雲六月汗如漿，更爲渠儂洗炎熱。", "一笑回首謝龍公，神用俱停天地寂。"]}