{"author": "陳允平", "period": "宋", "type": "诗", "title": "採桑行", "paragraphs": ["妾本秦羅敷，家住曲江曲。", "門前楊柳青，春風啼布穀。", "樹頭桑初芽，家家蠶始浴。", "相呼出採桑，採桑如採玉。", "屈曲迴高枝，攀條剪柔綠。", "朝晴採桑南，暮雨採桑北。", "採得桑歸遲，小姑怨相促。", "陌上綺羅人，問妾眉何蹙。", "妾恨妾自知，問妾何所欲。", "消磨三十春，漸喜蠶上簇。", "七日收得繭百斤，十日繅成絲兩束。", "一絲一線工，織成羅與縠。", "百人共辛勤，一人衣不足。", "舉頭忽見桑葉黄，低頭垂淚羞布裳。"]}