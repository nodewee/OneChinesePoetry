{"author": "方回", "period": "宋", "type": "诗", "title": "題雲泉題詠", "paragraphs": ["天一生水，坎卦象旃。", "二陰一陽，坤之中淵。", "天而非此，必爲旱年。", "澤自空降，其雲油然。", "地而非此，民何以田。", "曰有畎澮，泉出于山。", "六坎之卦，次坤次乾。", "在屯爲雲，在蒙爲泉。", "至於需卦，復以雲言。", "既亨既養，需厥成焉。", "萬物始生，孰爲之元。", "水爲物母，乳之而蕃。", "雲爲水胎，泉爲水源。", "雲初一縷，霶霈八埏。", "泉初一滴，洶湧滔天。", "君子心學，攸體攸研。", "觀象於坎，奚水之專。", "中剛內實，處險常安。", "於雲於泉，復究厥觀。", "水之始初，未波未瀾。", "心之始初，萬善俱完。", "如雲欲雨，如泉欲川。", "發而中節，養蒙亨屯。", "無爲而成，地平天全。", "心之動也，化育攸關。", "我心未動，厥亦有傳。", "雲之動天，不可復還。", "盍亦求諸，未雲之前。", "泉之動矣，不可復返。", "盍亦求諸，未泉之前。", "心之既發，收之孔艱。", "心之未發，泉本雲根。", "不睹不聞，無倪無端。", "戒慎恐懼，以操以存。", "洎及發也，電激河奔。", "一言蔽之，敬爲入門。"]}