{"author": "牟巘", "period": "宋", "type": "诗", "title": "送呂錫入閩省覲", "paragraphs": ["吾友鄧善之，從游多佳士。", "其間最妙齡，英英有呂子。", "虛中風寒處，子獨鍾秀美。", "憶昨初過我，丰度如冰峙。", "不肯逐利名，惟耽玩文史。", "閉門肆探討，往往窮日晷。", "刻意逗幽深，飛辨摘譌記。", "我欲濬其源，融液會衆理。", "何事遽索去，明發事行李。", "八詠須恣游，三山亦甚邃。", "人生著綵衣，侍官真樂只。", "行當拜家慶，親顔爲渠喜。", "非復舊阿蒙，有子能如此。", "便可置膝下，家室勿輕視。"]}