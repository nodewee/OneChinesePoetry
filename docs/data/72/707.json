{"author": "陳允平", "period": "宋", "type": "诗", "title": "春閨怨", "paragraphs": ["妾家住在湘江曲，門枕湘江春水綠。", "年年長是暮春時，兩岸垂楊啼布穀。", "自君話別湘江頭，獨上層樓彈箜篌。", "蛾眉不掃遠山碧，滿堤芳草春正愁。", "舉頭不見君，但見湘江雲。", "江雲散復聚，妾心空如熏。", "舉頭不見君，但見湘江水。", "江水去復回，妾顔爲誰美。", "湘江雲，湘江水，雲水悠悠何日已。", "舉頭望君君未歸，門前楊柳空依依。"]}