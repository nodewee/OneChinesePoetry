{"author": "牟巘", "period": "宋", "type": "诗", "title": "史彥明致樂堂", "paragraphs": ["高堂有壽母，黄髮映兒齒。", "天方畀修齡，康寧燕多祉。", "怡然人子心，何物堪倫比。", "和氣爲愉色，皆自深愛始。", "郁穆涵春風，融怡妙天理。", "此是謂至樂，樂則焉可已。", "再拜爲獻言，忠養極娛侍。", "隨時換輕煖，每侍進修瀡。", "初非假外內，至樂皆在此。", "况能以志養，先意而承旨。", "魽鮓故自珍，歡不如菽水。", "有時平反歸，兒喜親亦喜。", "吾以名吾堂，致樂義最美。", "試看紀孝行，昔曾今日史。", "會有邦人士，升堂奉醇醴。", "俾爾登期頤，俾爾宜孫子。"]}