{"author": "牟巘", "period": "宋", "type": "诗", "title": "文本心參政約游西山分韻得頂字", "paragraphs": ["僕僕事行役，度盡千峰頂。", "恣覽亦云倦，困卧殊未醒。", "西爽俄見要，前約欲重訂。", "結習若猶在，寧復計兩脛。", "天際豁輕陰，溪頭橫短艇。", "挳手謝籃輿，信步蹋荒徑。", "適意自忘遠，迷途誰爲詗。", "此翁平生意，故自略畦町。", "何妨一笑回，呼僮催煮茗。", "兩年已三至，我如飫黿鼎。", "無乃太屬厭，徒欲逃酩酊。", "老筆忽先倡，高標誰與並。", "尚記去載游，金碧光炯炯。", "何處非吾鄉，一氣相滓溟。"]}