{"author": "陳允平", "period": "宋", "type": "诗", "title": "春遊曲", "paragraphs": ["長安二月東風裏，千紅陌上香塵起。", "都人歡呼去踏青，馬如游龍車如水。", "兩兩三三爭買花，青樓酒旗三百家。", "長安酒貴人未醉，岸頭芳草日半斜。", "誰家女子嬌似玉，約莫青春十五六。", "鬰金羅带蘇合香，琵琶自度相思曲。", "相思曲，聲斷續，斷續回文不堪讀。", "回文斷續有續時，離腸寸斷無續期。"]}