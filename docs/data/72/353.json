{"author": "牟巘", "period": "宋", "type": "诗", "title": "王維畫孟浩然騎馿圖", "paragraphs": ["窮浩然，老摩詰，平生交情兩莫逆。", "也曾携去宿禁中，堪笑詩人命奇薄。", "只應寂莫歸舊廬，此翁殷勤殊未足。", "作詩借問襄陽老，詩中猶苦憶孟六。", "悠悠江漢經幾秋，一夕神交如在目。", "分明寫出騎馿圖，丰度散朗貌清淑。", "更有個倜一片心，不是相知那得貌。", "行行復行向何許，酸風吹馿耳卓朔。", "向來十上困旅塵，馿饑拒地愁向洛。", "不如乘輿且田園，萬山亭前大隄曲。", "鯾魚正肥甘蔗美，雞黍可具楊梅熟。", "一樽相與壽先生，醉歸勿遣馿失脚。"]}