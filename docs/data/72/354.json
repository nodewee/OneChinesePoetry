{"author": "牟巘", "period": "宋", "type": "诗", "title": "和王寅甫御史遊南山韻", "paragraphs": ["平生愛山苦趼足，况此對面美冠玉。", "也曾杖屨極躋攀，稍度灣碕轉虛曲。", "徑踏青螭脊上行，所歷漸高山漸束。", "紅亭白塔出湖外，下瞰諸峰等臣僕。", "祖禪晏坐服生獰，法席宏開儼清肅。", "何人梵唄呼僧定，劃然透戶如擊筑。", "浮嵐暖翠忽紛披，依依精舍傍修竹。", "至今猶作咿唔聲，飽食頗慚空洞腹。", "崎嶇竟日亦已勞，應接滿前端爲目。", "道人對境了無羨，折脚鐺中煨脫粟。", "小立爲爾起深悟，願事掃除甘播掬。", "崢嶸歲月苦難記，三寸穉杉俄立鵠。", "山中老宿亦向盡，訪舊無人空感觸。", "細評道人似豪家，臺殿耽耽枕岩谷。", "當時氣象雄一方，誰教劫火燒糜竺。", "十年舊觀未全還，金錢奔走傾緇俗。", "何山試問何所有，一溪清泠嗽寒綠。", "入門使我意也消，不省人間有華辱。", "殆是高人勝士徒，山靈笑許茲論篤。", "曠蕩幽深兩俱勝，胡不重游勇奔鹿。", "多病歡娛久去心，良辰美景寧相屬。", "昏昏午窗供坐凉，跳丸西走白日速。", "夜來可奈風雨盡，盡力催花亦良酷。", "痛殺新紅三萬片，園林慘澹餘老木。", "作詩遣愁愁未遣，那知翻作愁根窟。", "古人真欲焚筆硯，苦語殆可書紳笏。", "頗憐阮屐共嵇鍛，更笑周妻與何肉。", "留連一物即是礙，羨君開襟少嚬促。", "愛詩乃復宜相似，句語卓犖光透幅。", "倦還始覺心和平，人生有手莫操牘。"]}