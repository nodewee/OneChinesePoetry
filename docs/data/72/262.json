{"author": "方回", "period": "宋", "type": "诗", "title": "次容齋喜雪禁體二十四韻", "paragraphs": ["燠寒節若無嗟若，不寒而燠疫癘作。", "叵堪窮臘陽氣泄，况乃炎方土風惡。", "大塊積蓄久醖釀，元造斡回驟飄落。", "朝曦掩翳九烏死，夜吹呼號萬騎掠。", "餞歲纔轟爆竹聲，鞭春初截土牛角。", "芳芽脆甲縮芹薺，饑喙枵腸訴烏鵲。", "小遲尚可詫祥瑞，大快一舉洗汙濁。", "蟄蟲且當伏深穴，貞松决不仆幽壑。", "孤舟獨釣柳何奇，衡門空宇陶如昨。", "凍手三噢復三咻，泥屐一前仍一却。", "未妨獵騎濕鞍韉，政恐征車埋軫較。", "誰方輕暖擁文貂，我欲豪飲欠金錯。", "雀窺囷廩絕粃糠，蛛軃簷榱收網絡。", "老人畏怯小兒喜，富翁驕傲寒士虐。", "蜚蜮定復掃蠻蜑，歸雁未敢度幽朔。", "銜枚猛將死不懼，煨芋野僧貧亦樂。", "九頭鬼車悉逃遁，三足畢方能距躩。", "眼生燈暈蝶栩栩，膚澀衾稜雞喔喔。", "預占麥餌堆村場，絕喜米價減郛郭。", "忽得膚使奇麗句，韻未易賡筆屢閣。", "潁陰故事聚星堂，汶叟先生元祐脚。", "禁體物語繼醉翁，即今再見蘇龍學。", "幸公憂國僕無與，煎水烹茶聊一酌。"]}