{"author": "牟巘", "period": "宋", "type": "诗", "title": "山水圖", "paragraphs": ["凝塵不去鼠行几，劃見巨然與千里。", "修眉拂略遠意開，碎點孤烟樹如薺。", "髯龍鬰鬰新翠摇，我覺鄭公殊嫵媚。", "懸知自是棟梁具，歲晚霜雪須飽試。", "舊聞北岳鍾沍寒，長松造天冰裂地。", "蒼皮玉骨不受凍，礧砢千丈世絕擬。", "誰能爲我試貌取，奇姿偉狀來眼底。", "張君平生飫所見，雅復愛此秀而美。", "雖然莫作差池觀，老壯險夷同一致。"]}