{"author": "牟巘", "period": "宋", "type": "诗", "title": "九日", "paragraphs": ["秋風颯以至，今日重陽日。", "明明對南山，尚想陶彭澤。", "向來建威幕，頗見有此客。", "驅車不少留，駕言公田秫。", "如何又棄去，此意誰能識。", "寄奴趣殊禮，風旨來自北。", "只今王江州，建白功第一。", "故是僧彌孫，舉動殊足惜。", "飲媿望柴桑，稍欲自湔滌。", "殷勤白衣餉，猶恐不我即。", "中路候籃輿，要致已甚迫。", "葛巾赤兩脚，頹然向州宅。", "此翁本坦蕩，焉能苦違物。", "一時可計取，中實未易屈。", "華軒有何羨，自載返蓬蓽。", "終身書甲子，凜凜義形色。", "如使磷且緇，安得爲玉雪。", "籬邊有佳菊，弄黄正堪摘。", "我方持空觴，千載高風激。"]}