{"author": "方回", "period": "宋", "type": "诗", "title": "義犬行", "paragraphs": ["君不見周興西旅貢厥獒，今日天下新建櫜。", "遠方不許進異物，閒却三略兼六韜。", "又不見王孫昔歎走狗烹，今日天下永太平。", "保全功臣决無此，花村夜不爭雉鳴。", "陸平原家養黄耳，繫書不隔江淮水。", "金陵音問還洛陽，往來何啻萬餘里。", "杜少陵寓鄜州居，舊物低徊入衣裾。", "宗文宗武共入蜀，愛憐想亦如相如。", "古滕東溪王御史，先公豈弟世無比。", "一犬育之十五年，送葬至墓不食死。", "一飯糟糠何足論，恒飽不饑謝乾坤。", "垂深井韁馬救主，銜明月珠蛇報恩。", "世上紛紛輕薄子，翻雲覆雨喪廉恥。", "動輒反噬不識人，可似韓盧烏喙之徒知義理。"]}