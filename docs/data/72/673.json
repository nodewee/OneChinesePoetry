{"author": "牟巘", "period": "宋", "type": "诗", "title": "有翅天馬圖", "paragraphs": ["何年塵鏡昏乍洗，金背湧出狀怪詭。", "自古空言馬生角，今乃見馬生兩翅。", "恐是渥漥種，往往感龍氣。", "龍惟神，飛行天，若傅兩翅何足貴。", "想似穆天子會瑶池，肉多身重不得飛。", "一朝乘之逍遥出六合，奔風軼電那容追。", "萬里一息日未旰，當時從官無乃疲。", "或云車轍馬迹往往有，如此安用彼翅爲。", "徒留誕譎誑後世，我願觀者更勿疑。", "我聞西王母，參目而虎首，物以類應固宜爾。"]}