{"author": "方回", "period": "宋", "type": "诗", "title": "寄題暢上人文溪別業詩", "paragraphs": ["愛僧予尤愛詩僧，千偈萬頌傳五燈。", "寒山拾得兩奇絕，妙壓神秀盧慧能。", "四明北郭四十里，文溪之名四海稱。", "文溪上人貌古怪，吟壇突兀高千層。", "我雖未到燕坐處，想見蘚薜樅行藤。", "上之所陟聳樓閣，星辰日月危欄凭。", "下之所種足鋤耒，芋菔黍粱滿甑蒸。", "有時挑包大都會，省臺貴顯皆其朋。", "紫陽山叟年八十，吟號夜蛬書秋蠅。", "厥今流俗所不齒，獨肯惠顧談上乘。", "門前車馬熱如火，兀坐相對森寒冰。", "氣臭吻合風味似，萬里可並橫坐肱。", "文溪文溪有別業，松陰百穀禾千塍。", "何當插翅渡潮海，月門吾敲堂吾陞。", "春華櫻李杏桃藥，夏果榛椇蓮藕菱。", "西風九日東籬菊，十月早梅霜霰凝。", "短才題詠匪騷雅，有愧蹇羌慚觀興。", "公詩自是第一等，紙上龍變青雲蒸。", "文溪有集定脫稿，庶越韓門島可澄。", "老夫所作豈敢並，鵰鶚風前跧凍鷹。", "誰歟作記已六載，敢不服膺今戴憑。"]}