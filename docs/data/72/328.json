{"author": "牟巘", "period": "宋", "type": "诗", "title": "李千秋訪數語代謝", "paragraphs": ["昔有孟萬年，脫帽狂不休。", "今有李千秋，吟詩醉愈遒。", "我久聞佳句，一面苦未酬。", "殷勤忽過我，意氣殊相投。", "能道太白語，便可太白浮。", "清論或抵掌，烏紗猶在頭。", "而我已頹然，頗有此樂不。", "偉抱自卓犖，下國難淹留。", "同來玉雪郎，外家乃名流。", "好歌鳳將雛，飛上丹極遊。"]}