{"author": "牟巘", "period": "宋", "type": "诗", "title": "真隠詩", "paragraphs": ["招隠費招呼，習隠聊習步。", "素隠爲素餐，充隠似充數。", "悠悠千載內，罕與真隠遇。", "少小慕真隠，每誦坡老句。", "朅來法華遊，正在題詩處。", "真境忽在前，更慕坡所慕。", "真則思慮泯，不真精爽騖。", "真則光塵合，不真圭角露。", "真書無欹仄，真味無反惡。", "真樂無安排，真逸無疲苦。", "所以要任真，從其訝箕踞。", "所以貴葆真，從他笑椎魯。", "但看真隠廬，蕭然只環堵。", "青山以爲屏，白雲常在戶。", "隨宜種花藥，快意掃庭宇。", "可作真率會，可說真實語。", "可飲真一酒，何者非天趣。", "玄真乃詩流，季真是仙侶。", "拉之相與俱，巾屨此容與。", "坐聞雛鶴鳴，時看蒼虬舞。", "疏散略邊幅，誰客復誰主。", "吾亦忘吾真，酣歌下山去。"]}