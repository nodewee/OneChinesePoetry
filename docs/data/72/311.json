{"author": "牟巘", "period": "宋", "type": "诗", "title": "題張老山從好堂", "paragraphs": ["世有嗜土炭，恣啖等粱稻。", "海上逐臭夫，自謂姣且好。", "好惡一失正，萬境眩顛倒。", "亦有欲富者，蠅營無不到。", "洗削誇鼎食，執鞭甘隸皂。", "於此還有人，深耻貨賂冒。", "一笑視千駟，貧賤守以道。", "厥好豈爾殊，吾自有至寶。", "但恐好不真，回奪諒難保。", "老山殊絕塵，褰裳衣欲縞。", "區區名與利，何曾挂懷抱。", "世人定不愛，昌歜與羊棗。", "吾意各有在，端未恨枯槁。", "從好以名堂，一室聊笑傲。", "心惟有所好，乃能無所好。", "好仁者夫子，不知歲年老。", "益晚而好易，易編窮所好。", "彼富如浮雲，非義是所悼。", "諒茲得其從，聖言極探討。", "孰重復孰輕，辨之亦既早。", "而我方忍饑，四壁浄如掃。", "舍魚取熊掌，因用儆衰耄。"]}