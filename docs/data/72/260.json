{"author": "方回", "period": "宋", "type": "诗", "title": "秀山霜晴晚眺與趙賓暘黄惟月聯句", "paragraphs": ["一峰何崢嶸，萬象悉匍匐。", "心包元氣并，影立太空獨。", "遥瞻極乾端，俯瞰際坤軸。", "飄飄凌雲身，杳杳送鴻目。", "揮袖裨八風，開襟吞百瀆。", "醒脾嚥醇清，滌髓盪痼俗。", "斗摘紫垣杓，日攀黄道轂。", "川令夷若奔，林訶魍魈伏。", "螺蚌視三神，盃盎閲四隩。", "參旗摩右肩，崑苑踏左足。", "營營蟻磨旋，戢戢蜂房簇。", "羶俎饜前臑，詩瓢慳半菽。", "歷測尊盧年，桴窮沃焦谷。", "疇非浮點漚，吾亦寄粒粟。", "氣形孰融結，高深誰濬矗。", "媧皇不能補，共工多事觸。", "飛思騰虛遨，殫精馳逈矚。", "浩浩蔑垠涯，渾渾曷邊幅。", "百刻倏汐潮，九行遞朏朒。", "達觀等鵬鷦，殊趨殽燕蝠。", "仙馭鞭虬螭，神駕軌驪騄。", "寰中無遁照，象外有玄燭。", "推尋製字蒼，究考畫卦宓。", "萬變既日滋，百靈遂宵哭。", "某氏馬錫三，何人鼇釣六。", "底所真蓬瀛，是間自濠濮。", "佳辰每難值，奇賞詎嫌數。", "達士多放曠，拘儒例踧蹜。", "味同僑札交，臭異智輔族。", "稽首禮初梅，掀髯叫餘菊。", "節屆小大寒，歲得中下熟。", "野禮講蜡迎，侲朋閲儺逐。", "皴膚剝枯蘚，瘦髪立凍木。", "青鍼抽麥麰，絳粒茁櫻薁。", "烏龍特嵯峨，白雁幾灣洑。", "霞譙抹微綃，烟市皺輕縠。", "畫嶂屏橫縱，字溪篆直曲。", "蘭非灌能馨，柏豈撼可禿。", "長岡脩蛇馳，短阜矮鼈縮。", "一塔聳錐穎，千畦界棋局。", "冷祠逃鼪鼯，荒塚嚇鴟鵩。", "汲窟仆桔槹，穫場眠碌碡。", "橡實翻籜瘦，筍萌認鞭斸。", "莽啼潜鈎輈，籬嚼偃觳觫。", "樵肩瘡長鑱，獵臂袒偏裻。", "相勞聲阿邪，力作響蓬撲。", "聞磬認禪窗，指旛窺佛屋。", "邃森踰二林，美秀埒三竺。", "籠影夜龕燈，板聲曉堂粥。", "匪經陸老學，孰識陳尊宿。", "兵比休虎屯，盜俱就鯨戮。", "耨鎛衍新畬，燧亭隳舊築。", "連營釋鞞琫，四野競畚梮。", "別墅喧榼壺，圜扉靜敲朴。", "今各有緼袍，昔俱無旨蓄。", "駸駸熙運開，沓沓壯觀復。", "閭閻一燼空，棟宇萬礎續。", "貨廛富鮑鱐，米市積穜稑。", "登臨恣夷猶，生息頼亭毒。", "掃陰開晚晴，破沍作春燠。", "磽疇蹙龜紋，涸澮開瓦卜。", "昏聲沸羣鴉，暮色隠孤鶩。", "店遥旅叱馿，隴隔穉喚犢。", "鴂謠音哳嘲，僂荷步彳亍。", "浦溆出漁艇，碕磧泊商舳。", "僧包側肩挑，奚囊俯腰束。", "護舍荒吠狺，投林倦翔速。", "驛蹄雷鏗鍧，野燎星熠煜。", "警棚報鼕鼕，栖塒呼喌喌。", "相與忘是非，足堪了昏旭。", "矧茲瑞六霙，預云宜百穀。", "狐兔各深藏，蝻蝝靡遺育。", "潜魚未撥剌，駭獸或躑躅。", "倒影已巔崖，餘凌尚丘麓。", "宿孽芽嫩黄，流澌醖嬌綠。", "聯拳一舂鋤，格磔雙屬玉。", "搯苗攬奇辛，擘蕾嗅幽馥。", "蟄戶咸伺霆，燒痕漸矜曝。", "審觀寒向闌，追念暑嘗酷。", "凉既免炮燖，溫又救皸瘃。", "大化有乘除，勝殘無斷屬。", "是邦信巍巍，厥聞久昱昱。", "淮海分揚州，斗牛躔北陸。", "秦漢會稽吳，隋唐新定睦。", "戶歌楚人騷，家佩桐君錄。", "入籠盡參芝，盈室肯薋菉。", "輝鳳遠媒翳，祥麟哂童牿。", "棟材茂椅桐，躍冶乳鏐鋈。", "賢守宋廣平，興君劉文叔。", "徵隠屈黈旒，哀惸極膏沐。", "緬懷解劍耕，遐想負薪鬻。", "咳唾變興亡，咄嗟異榮辱。", "蕘夫被儒衣，耕叟闢家塾。", "道味調漆膠，誼聲協敔柷。", "嚴范盛蒸嘗，軒萊恪尸祝。", "勃興畏後生，朋來樂私淑。", "駢肩長裾曳，比屋短檠讀。", "高科接踵武，雅德棻被服。", "委巷致聘旌，徒步胹公餗。", "車引太僕騶，馬給上林蓿。", "豈惟供爪牙，固將倚心腹。", "文華凌屈宋，武略邁頗牧。", "袁絲却腐閹，丙吉雪冤獄。", "差毫別同和，立界辨剛慾。", "達汝媲稷臯，退吾儕綺角。", "中焉斂韜略，外也滅表襮。", "村詁訂荄箕，俚授折都郁。", "四經審鈎弦，三秀攻珞琭。", "處士傲貂紳，俠徒競雞踘。", "里閭劇華腴，官府務涵霂。", "喝雉投彩瓊，落鵰捷鳴骲。", "高貲軼陶朱，雄辨騁張祿。", "美釀壓郫筒，大烹椎獠犦。", "舞殘金鳳欹，歌緩翠蛾蹙。", "千樓向笛吹，萬室陶巾漉。", "餘尊霑皂隸，殘炙飫童僕。", "遐征罕齎糧，酗寢或枕麴。", "間嘗極備無，一是耻嘑蹴。", "金彩剪勝幡，沙囊篆符籙。", "秋棗溲䍧膏，冬稻熬狼臅。", "城市雖馮扶，郊野尚軒嚳。", "四時務鋤耰，千村鳴杼柚。", "顆粒本牛衣，絲縷出蠶䒼。", "䌖商何羨閩，藥市勿詫蜀。", "盛年念疇昔，微夢怳忽倏。", "已知壯心違，未覺老顔恧。", "久黏簿書黐，幸脫簪冕梏。", "得與麋鹿羣，敢兼熊魚欲。", "席珍非待聘，有玉謾韞匵。", "冥心同子綦，徐步效顔歜。", "一麾斷鵷班，百舉閲餼告。", "仙忝真應宗，詩愧玄英屬。", "親故焮妖災，怨讎騰謗讟。", "字幼窘空空，省躬危毣毣。", "卑飛類鷦鷃，逸步謝驊驌。", "庶幾便幘幍，焉能事鞲絭。", "雙洪洶奔濤，孤派澀凝瀑。", "窗徒聚雪螢，袍未釋銀鵠。", "之子虞一夔，伊人鄭七穆。", "三足分鼎鐺，兩鋒交箭鏃。", "塼埴冀良陶，糲疏就精鑿。", "誠難角妙染，繆許啐餘莤。", "狂吟動千字，豪飲輒百斛。", "墨淡立兒研，盃遲走童趣。", "自倚大戶寬，豈畏險韻複。", "膽癢生芒稜，唾圓洗塵醭。", "登山石同憩，臨流泉共匊。", "被褐敵裘綺，羹藜勝粱肉。", "磚罏煎茱茶，瓦豆飣茈菔。", "園無迂叟花，亭有醉翁蔌。", "椶疎摘麈柄，莎軟敷狨褥。", "藤陰皆帷幬，松韻即筇筑。", "逸興春空雲，耐交歲寒竹。", "山腴嘬糟貍，海異吮醤鱟。", "黎斑屑鷓鴣，端眼濯鸜鵒。", "書窮蕭衍評，奕妙王粲覆。", "生平嗜好迂，我輩友誼篤。", "矢詩一賡酬，言志雙啟沃。", "析理精洛伊，談史究溫涑。", "望之真堂堂，毛遂豈碌碌。", "虞初九百篇，方朔三千牘。", "酸醎糅鹽梅，杗桷裁棫樸。", "論文如有競，見義每相勗。", "燕樂思鹿鳴，切磋慕淇澳。", "公直性所鍾，辛勤起常夙。", "枿佞請尚方，抨妖官硩簇。", "扣閽幡屢舉，寓直被曾襆。", "剛腸挫未衰，勁氣老彌肅。", "百粵轉沅湘，九河交濟濼。", "魂驚舞波帆，力弱掀淖輻。", "道異十獲禽，理難百中鵠。", "晞顔寧如愚，尚老且緣督。", "浮榮等槐蟻，往事付蕉鹿。", "樂天心自怡，知命頞奚顣。", "于野同人亨，勿藥無妄福。", "攀附聯瀛登，廣胖適沂浴。", "寄興本真率，成章仍豐縟。", "時能一來遊，傾篋買醽醁。"]}