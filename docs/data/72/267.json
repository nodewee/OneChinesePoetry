{"author": "方回", "period": "宋", "type": "诗", "title": "聽孫鍊師琴", "paragraphs": ["名畫元不出畫工，善書决不屬書史。", "子春伯牙非伶官，古能琴者必君子。", "枕流漱石今孫郎，電眸冰齒霜髯張。", "灑埽書室焚古香，信手爲吾調宮商。", "琮琮琤琤泉落澗，嗈嗈喈喈鴻度漢。", "從容整暇未肯忙，小俟吟猱觀抑按。", "急如快劍斫蛇分兩截，琉璃瓶碎玉簪折。", "似有鸞膠再補完，細視冰弦元不絕。", "又如電走雹飛驅霹靂，老樹百丈龍爪入。", "得非獺髓滅瘢痕，依舊烏桐淨如拭。", "睥睨黠鼠伏狸奴，殺機一動與之俱。", "鷹揚頗類師尚父，牧野秉鉞行天誅。", "臨河而聞殺鳴犢，曳輪不往反乎覆。", "許由不受堯天下，一瓢雖無吾亦足。", "聖門此意傳不傳，耿耿精靈月在天。", "孫郎何處得授受，長江秋霽印嬋娟。", "五音本無根舌齒，六律發揮憑手指。", "音律之外求七情，萬變悉從心上起。", "孫郎胸次夫何如，貯儲古今萬卷餘。", "孰謂七弦軫上之神聖，不本二尺檠邊之功夫。", "少年學琴欲學渠，勿但彈琴當讀書。"]}