{"author": "牟巘", "period": "宋", "type": "诗", "title": "趙春谷約游北山次陳本齋韻", "paragraphs": ["病士痼於懶，舉世少匹亞。", "未省讀道書，低頭蒙絳帕。", "夢想北山北，戶限久不跨。", "折簡許我游，籃輿暫相借。", "腹鳴肩自舉，悠然謝銜靶。", "邂逅得水竹，神明湛吾舍。", "山亦紫翠橫，了不費要迓。", "平生赤兩脚，城市所深怕。", "何妨巖石間，共永一日暇。", "高情偉卓犖，不在古人下。", "喜客見眉宇，煮茗掃風榭。", "老山澹一癯，龜息聞靜夜。", "攝衣倒凌景，回首憐俗駕。", "吾儕偶會弁，小語輒雷咤。", "風雨萬慮清，詎肯隨物化。", "商山尚局促，而况彼畦夏。"]}