{"author": "牟巘", "period": "宋", "type": "诗", "title": "次韻仲實秋夜", "paragraphs": ["空庭兩犀株，吹香滿前軒。", "頗疑顧虎頭，幻此金粟繁。", "或是乘鸞女，月窟分天根。", "更與瀉浩露，盡洗蜂蝶喧。", "苦無好事者，爲我載一尊。", "而我子張子，古誼夙所敦。", "肯將新詩句，到我羅雀門。", "何殊小山賦，欲招楚客魂。", "犀首纍佩印，陋矣不足論。", "老我罕出戶，東牆甘曝暄。", "應同花下醉，式副我願言。"]}