{"author": "牟巘", "period": "宋", "type": "诗", "title": "德清孫氏和樂秀明堂", "paragraphs": ["人生致足樂，莫如令兄弟。", "綽綽而有裕，其中自春意。", "龜溪有二孫，能篤友于義。", "同居五十載，闔門數百指。", "幾微無間言，輪囷有和氣。", "粵從鴻雁散，惟恐棠棣廢。", "欲挽古道回，茲事良非易。", "亦既成新居，始得遂初志。", "和樂揭高扁，秀明屹對峙。", "怡然兩白髮，塤箎伯仲氏。", "子孫皆雍睦，閭里亦順悌。", "復如無事時，難得真可貴。", "唐史傳孝義，頗記張劉李。", "跡其屢易世，往往干戈際。", "義風不少衰，大書乃無媿。", "嗟哉廣明后，旌命曾弗至。", "雖有篤行者，誰爲紀姓字。", "我聞二孫名，不覺爲之喜。", "兩記信實錄，聯名盡名士。", "先見衆論公，必得一行史。", "行看表門閭，鄉邦誇盛事。", "我詩甚鄙拙，願爾多壽祉。"]}