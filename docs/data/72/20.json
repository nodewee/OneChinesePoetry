{"author": "章采", "period": "宋", "type": "诗", "title": "摇摇花行", "paragraphs": ["摇摇花，長安城南道。", "小草欣欣造物勻，三月來來野田好。", "女郎厭踏王孫園，出郊更覺春嫣然。", "五家蹙成錦繡谷，雙鬟妙舞玳瑁筵。", "合歡扇裁七寶月，蔭步蓋簇空青天。", "分司自訟狂驚坐，拾遺勸我莫近前。", "此時摇摇絕低小，媚紫得映車閒鈿。", "幸承踏歌羅襪暖，偶荷細摘春心憐。", "豈如黄土岡頭古柟樹，花開花落無人覷。", "一枝折頓固弗班，五陵雋賞初何預。", "嗚呼世無賞音兮竟大奇，古柟蒼蒼雲雨垂。"]}