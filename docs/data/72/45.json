{"author": "王奕", "period": "宋", "type": "诗", "title": "祖庭觀丁歌", "paragraphs": ["吾祖河汾文中氏，受恩未報夫子靈。", "末孫願言無忝爾，幸際天地還清寧。", "奔波水陸數千里，袖香今得拜祖庭。", "天欲使觀周禮在，時哉巧值開上丁。", "北方學者曹博士，新膺上命來交承。", "聖門不敢負所學，事事必欲行六經。", "爾時己丑八月朔，大中門闢天微明。", "左開毓粹右觀德，燈毬燦爛交流星。", "奎文閣下爇柴燎，柏林鳩鵲爭飛鳴。", "金絲堂前班引出，笙鏞隠隠金石聲。", "三氏諸孫列左右，皎潔宿鷺排圓汀。", "各崇尊長例就位，深衣徵及江南生。", "禮官三請詣磬所，朱扉咿𠵣開中扃。", "太常金樂交佚奏，秩秩籩豆環簪纓。", "首從先聖告祝後，鄒兖次第彝罇傾。", "却詣齊國父母廟，泗沂分配隨重輕。", "五賢推尊孔道者，俎豆亦得陳其誠。", "春秋天下祀文廟，太常四丁惟魯行。", "青衿白髮老學校，觀丁未有如斯榮。", "儼然清都聽雅樂，耳目變換心神驚。", "南門禮畢飲福胙，公堂交錯飛兕觴。", "飲餘獨立杏壇下，予懷縹緲欣嘅并。", "恭惟素王師萬世，道如日月行天晴。", "幾年讀易坐甕牖，景仰闕里真蓬瀛。", "誰令溟渤化清淺，溫凉親得瞻儀形。", "吁嗟麟踣鳳不至，青霄栩栩飛梁楹。", "想當削跡伐木日，諾仕委曲隨人情。", "不知無可無不可，與時潛躍無將迎。", "君臣大義要不廢，豈應絃轍俱紛更。", "匡圍宋害走列國，哀誄漢祠垂千齡。", "誰云木壞文寖喪，墓林楷理猶縱橫。", "文謨武烈悉斯燼，春秋無復陳嘗蒸。", "皇王帝伯禪林休，尼山泗水常朝廷。", "孔林黄屋已八至，功與泰山爭崢嶸。", "惜哉祥符天子幸，生晚不得隨公卿。", "封疆萬里撤私町，冠珮此夕仰大成。", "八表雲昏塵瞇目，仲孫宣子視獨瞠。", "觀周反魯學益進，矇與瞍語聞驚霆。", "兩生此日既見聖，中道未有傾蓋程。", "簞瓢道不在房杜，深慚禮樂孤汾亭。", "歸與玉斗授論語，願與諸子歌菁菁。", "庶乎可以報罔極，蠢生未必終頑冥。", "斐然成歌記祀事，刊作學者座右銘。"]}