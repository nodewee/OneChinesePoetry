{"author": "陳允平", "period": "宋", "type": "诗", "title": "遊仙曲", "paragraphs": ["中秋月正明，夜半飛紫瓊。", "拂袖天上去，攬衣朝太清。", "縹緲黄金闕，迢遥白玉京。", "離離百寶幢，裊裊九華旌。", "簫韶起碧落，散花飄群英。", "翺翔鸞鶴舞，清徹雲璈聲。", "凌凌九霄寒，風露薄青冥。", "弱水三萬里，仙路眇蓬瀛。", "不赴瑶池宴，相約董雙成。", "吹笙騎鳳凰，飛上芙蓉城。"]}