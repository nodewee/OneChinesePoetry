{"author": "方回", "period": "宋", "type": "诗", "title": "題羅觀光藏陳所翁墨竹", "paragraphs": ["陳其姓，名曰容。", "稱所翁，善畫龍。", "葛嶺翹材酒杯客，不分虎，不憑熊。", "晚節寫此籜龍兒，真是老筆善藏鋒。", "我嘗遥望識其貌，古面無髯雙鬢蓬。", "畫龍撇竹匪二技，造化雖異機軸同。", "竹即是龍龍即竹，鬼施神設非人工。", "龍耶竹耶勿惱我，拓樓長嘯萬里天宇空。"]}