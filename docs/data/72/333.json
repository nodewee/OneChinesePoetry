{"author": "牟巘", "period": "宋", "type": "诗", "title": "送唐同知", "paragraphs": ["平生一寸心，神遊夢華錄。", "喜君晚相遇，風景宛在目。", "肯爲此邦來，大是渠儂福。", "我但飲若水，生意已俱復。", "軋軋寒女手，何事嗟空軸。", "欲去復停車，爲爾兩眉蹙。", "猶是前叔度，五袴回餘燠。", "千家萬家喜，吾意始云足。", "路穩驅車去，祖帳紛相屬。", "賀下不賀上，此語傳古俗。", "况携善頌歸，親舍喜可掬。", "炰羔傾家釀，歡聲動鄰曲。", "麾節願早還，春風棠樹綠。"]}