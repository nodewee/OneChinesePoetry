{"author": "方回", "period": "宋", "type": "诗", "title": "寄題汪稱隠海陽船亭", "paragraphs": ["望之有若船，其實止一亭。", "世情作風濤，平地有滄溟。", "中裁宮室製，外肖舳艫形。", "片帆可萬里，眇視蛟龍腥。", "吾友汪定翁，積世家海寧。", "海寧亦海陽，難考山海經。", "季子棟此宇，世皆稱寧馨。", "乘桴否運革，作楫良辰丁。", "漳饒兩分教，奕葉家氈青。", "記者弘齋老，文辭摇斗星。", "不慕蓬萊島，不求楚江萍。", "野水無人渡，何時一揚舲。"]}