{"author": "牟巘", "period": "宋", "type": "诗", "title": "善之入霅蘭皋置酒小詩紀坐中事", "paragraphs": ["病翁禁酒仍禁脚，不省人間有行樂。", "主人善最客善之，邀我來同雞黍約。", "清樽快吸船落琭，頗悔從前謝杯酌。", "故人久別如此酒，一時傾倒慰離索。", "更擘新笋供春淘，狐泉槐葉未須學。", "殷勤入鼎煮過熟，老饕恣吞不勞嚼。", "人生難得是合併，開口一笑良不惡。", "呼車載我雨中歸，阿香推車散飛雹。", "分明戒我輕破戒，故把春衫都濕却。", "我亦投牀作雷吼，無數殘紅枕邊落。"]}