{"author": "毛吾竹", "period": "宋", "type": "诗", "title": "鈞天", "paragraphs": ["鳶飛魚躍，鳬短鶴長。", "各適其適，孰尤彼蒼。", "奈何人異於萬物，身備乎五常。", "學關乎經濟，志效乎忠良。", "乃使蝸蚓同槁乎土壤，鴻雁俱逐乎稻粱。", "精神所著，夢遊八荒。", "浴銀河翻月之浪，熏旃檀带露之香。", "戴芙蓉九華之冠，披雲錦五色之裳。", "騎祥麟兮翳綵鳳，攀若木兮拂扶桑，直造乎玉皇香案之傍。", "白虎守關御劍芒，熒惑執法齒髮張。", "臯夔丘旦列雁行，肅然鳴佩諧宮商。", "關張衛霍立兩廂，相向盾甲明如霜。", "千官拜起低復昂，星輝霞彩難爲祥。", "一人殿中立宣揚，令臣奏事無恐惶。", "臣愚幸覩天日光，願拜短疏裨毫芒。", "讀罷帝親把袖藏，曰汝所奏見未嘗。", "政如藥性和溫良，一一可以瘳民瘡。", "又如百煉昆吾鋼，用之國可無妖祥。", "惜哉無遇徒心傷，亟宜歸世朝君王。", "君王神聖今禹湯，勤求賢雋食不遑。", "扶天大象親提綱，充庭至寶皆琳琅。", "尚憐空谷遺幽芳，蒲輪鶴詔紛相望。", "賜汝紫綬黄金章，衮衣赤舄坐廟堂。", "燮調萬化躋時康，凌轢周漢超虞唐。", "賜汝斧鉞羽林鎗，專征不義誅暴强。", "火鈴霹靂杵金剛，攝伏百怪回瀾狂。", "載命玉女斟霞觴，賜汝天醖九霞漿，一飲盡蛻藜藿腸。", "令汝身貴家亦昌，不論中國蠻與羌，蟲魚草木皆春陽。", "天子萬壽永無疆，汝乘白雲來帝鄉，二十八宿參翱翔。", "臣辭草茅不敢當，遜于稷契暨殳斨。"]}