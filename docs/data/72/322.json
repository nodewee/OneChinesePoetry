{"author": "牟巘", "period": "宋", "type": "诗", "title": "和無逸子敬獨姥山", "paragraphs": ["維址呀洞戶，雲氣一縷烟。", "老龍蓄精祐，萬石護其巔。", "從此叩林屋，倒翻水中天。", "金庭漫隔凡，窮探未擬旋。", "轟豗四面動，兀坐孤寂然。", "頗疑北山脈，跨湖潛屬聯。", "歸來夢所歷，跳波撼晝眠。", "種橘化爲枳，我髮日已宣。", "何時崦邊路，去伴毛公仙。", "獨姥舊聞名，俚俗訛已傳。", "一朝得妙語，塗抹乃更妍。", "天姥似失色，葉姥休語年。", "而我復自笑，槁乾非葉鮮。", "聊以調二士，鼓棹還延緣。"]}