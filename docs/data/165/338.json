{"author": "韓元吉", "period": "宋", "type": "诗", "title": "送朱元晦", "paragraphs": ["前年恨君不肯來，今年惜君不肯住。", "朝廷多事四十年，愚智由來各千慮。", "君來正值求言日，三策直前真諫疏。", "詆訶百事推聖學，請復國讎施一怒。", "天高聽遠語不酬，袖手翩然尋故步。", "我知君是諫諍才，主上聰明得無悞。", "一紙底用教鶡冠，百戰應當啟戎輅。", "江山千里正風雪，歲月崢嶸倏將暮。", "有田可耕屋蓋頭，君計未疏吾亦去。", "君歸爲謝武夷君，白馬摇鞭定何處。"]}