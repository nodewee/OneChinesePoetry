{"author": "韓元吉", "period": "宋", "type": "诗", "title": "喜呂令防歸", "paragraphs": ["閒居玩編簡，蕭然罕朋儔。", "古士信可佳，欲語不見酬。", "豈如平生交，臭味能相投。", "別久得會面，笑談解人憂。", "況君復比鄰，共此一壑幽。", "招邀接步武，文字資討求。", "昨朝喜君來，快若沈疴瘳。", "開口四五笑，亹亹談未休。", "鷄鳴任風雨，疇能記窮愁。", "因知名教地，至樂真天游。", "新凉動梧竹，柴門掩清秋。", "三徑無雜華，茙葵散金甌。", "年豐魚蟹熟，樽酒亦易謀。", "相過勿厭數，此外俱悠悠。"]}