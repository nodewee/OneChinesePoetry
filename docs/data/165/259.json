{"author": "韓元吉", "period": "宋", "type": "诗", "title": "避暑靈泉分韵得水字", "paragraphs": ["閒居亦無營，歲月駛流水。", "適聞新蟬鳴，袢暑遽如此。", "佳哉二三友，久要復鄰里。", "憐我疾病除，慰我懷抱喜。", "居然肯見顧，岑寂聊啟齒。", "空山百無有，翠阜映清泚。", "幽泉俯伴月，盎盎真石髓。", "坐久得清凉，山瓶還屢恥。", "一杯樂所遇，靜勝有真理。", "誰能走懸箔，赭門趁朝市。", "炎歊不可觸，暑雨欣漸止。", "幸有故人風，相過時洗耳。"]}