{"author": "韓元吉", "period": "宋", "type": "诗", "title": "玩鞭亭", "paragraphs": ["黄鬚鮮卑勇無策，自馳駿馬來窺賊。", "賊奴但怪日繞營，起看飛塵已無跡。", "寶鞭不惜棄道傍，坐令老嫗知興亡。", "百年社稷有天意，奸鋒逆焰徒鴟張。", "孤城遺跡森在目，平湖無波春草綠。", "却對青山憶謝公，公老猶嫌人姓木。", "邊兵已重朝士輕，中原有路何由行。", "柙中虎兕不可制，江左夷吾浪得名。"]}