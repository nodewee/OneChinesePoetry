{"author": "韓元吉", "period": "宋", "type": "诗", "title": "歸耕堂", "paragraphs": ["退之手板愧丞相，淵明束带羞督郵。", "紛紛雀鼠待一飽，豈若植杖耘西疇。", "劉郎大耳最叵信，剛道田園不可求。", "摩挲髀肉事鞍馬，堅卧百尺營高樓。", "安知南陽扶耒手，談笑爲君分九州。", "我來龜溪二三載，此策未辦誠淹留。", "喜君負郭有餘地，百金賣劍歸換牛。", "樹頭布穀曉相應，築室坐占林塘幽。", "詩成使我佳興動，叩角便作商聲謳。", "他年釜甑得長滿，區區肯顧監河侯。"]}