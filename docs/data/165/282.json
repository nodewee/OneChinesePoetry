{"author": "韓元吉", "period": "宋", "type": "诗", "title": "丹青閣", "paragraphs": ["傑閣跨虛壑，危欄轉層峰。", "城郭麗朝暉，山水涵秋容。", "幽尋適暇日，況有佳客從。", "微官厭趨走，野性便疏慵。", "少攄泉石願，一洗塵埃胸。", "却上陸羽亭，褰裳踏風松。", "東軒俯喬木，高花爛芙蓉。", "感此節物換，愧爾樵漁蹤。", "清談且蕭散，酌飲亦時供。", "興闌勿遽嘆，勝遊當復重。"]}