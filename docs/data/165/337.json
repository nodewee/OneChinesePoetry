{"author": "韓元吉", "period": "宋", "type": "诗", "title": "重九日中甫子雲二兄會別龍山", "paragraphs": ["秋風作霜楓葉丹，扁舟未發龍山灣。", "山頭窣堵半天出，十年笑我幾往還。", "今年結束值重九，愛此山水照高寒。", "親朋話別情總厚，兄弟白首仍蒼顔。", "相留一笑不易得，爭挈美酒羅盤餐。", "登高正爾在高許，下視擾擾真塵寰。", "追思姑孰有故事，雅宴亦復同此山。", "雖云小異得佳客，主人鬚蝟懷胸奸。", "滄波至今洗遺恨，豈若我輩同清歡。", "是時郊原新雨足，歷歷煙樹明江干。", "放懷自知人境異，極目頓覺天宇寬。", "惜無五絃寄妙手，已有征雁橫雲端。", "南飛休論九萬里，東游更渡五百灘。", "明宵酒醒會相憶，夢繞百級憑飛欄。"]}