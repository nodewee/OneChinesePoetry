{"author": "韓元吉", "period": "宋", "type": "诗", "title": "跋北齊校書圖", "paragraphs": ["高齊校讎誰作圖，一時紬書亦名儒。", "網羅卷軸三千餘，俗儒非真類迂愚。", "雌黄是正定不無，虛文末學徒區區。", "豈識治道通唐虞，文林高館希石渠。", "後來御覽嗟何書，修文偃武事益誣。", "轉頭鄴城已丘墟，峨冠廣袖長眉鬚。", "丹書寫此猶不渝，高鬟侍女曳紅裾。", "兩騅帕鞍立奚奴，罷琴涉筆傾酒壺。", "蘭臺供擬信樂歟，不知畫手安用摹。", "無乃逞巧聊自娛，千年視之一欷歔。", "君不見文皇學士十八人，謀猷事業皆功臣。", "瀛洲舊圖應更真，諸君尋觀爲拂塵。"]}