{"author": "韓元吉", "period": "宋", "type": "诗", "title": "同尹少稷賦巖桂", "paragraphs": ["江南秋盡猶無菊，只有幽香滿巖谷。", "紛紛千樹散黄金，翠葉離披剪寒玉。", "繁枝疑從缺月墮，嫩葉不受微風觸。", "芳枝冷淡誰與妍，霧雨陰晴自膏沐。", "不妨松竹共行伍，要使芝蘭盡臣僕。", "小山有句嗟未盡，騷經已斷誰能續。", "每至凋零足惆悵，尚喜爐薰駐餘馥。", "爲君掃地斗量歸，猶勝胡椒夸百斛。"]}