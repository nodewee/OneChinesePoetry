{"author": "韓元吉", "period": "宋", "type": "诗", "title": "梵隆大師乞詩隆能琴阮爲鼓數行", "paragraphs": ["扁舟望涵山，一塔白雲裏。", "東西互迎送，目盡三十里。", "下有布金園，軒窗面流水。", "上人富願力，物物盡經始。", "莊嚴萬人緣，功就只彈指。", "空齋了無事，鳴琴對清泚。", "游魚應朱絃，萬籟入流徵。", "我來不忍去，一聽賞幽耳。", "雨餘新月上，雲物紛可喜。", "莫作箕山吟，秋風坐中起。"]}