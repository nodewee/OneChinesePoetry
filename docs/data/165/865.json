{"author": "關耆孫", "period": "宋", "type": "诗", "title": "遊東屯", "paragraphs": ["呼船渡西瀼，策馬行東屯。", "猶有竹下屋，依然柴作門。", "林深多鳥雀，山對有猱猿。", "世隔券尤在，堂非基自存。", "稼雲迷曠野，屏翠隨層軒。", "土厚疑吾里，溪清何處源。", "餐英金有種，飯粒玉爲根。", "蘆筍戀春渚，蕨芽蕃故園。", "山名竊諸葛，城榜爲公孫。", "雲雨峽前夢，琵琶山後村。", "留人惟野趣，隔世絕塵喧。", "牆度鳥飛影，泥留兔走痕。", "漁樵老歲月，藜莧過朝昏。", "槎漢我初返，梯參君暫捫。", "車徒今附驥，行列舊同鵷。", "休沐因閑日，攜持訪古原。", "摧頹一弊節，走逐雙朱轓。", "凉飆薄巾袂，佳氣浮酒樽。", "出遊有此樂，相視而無言。", "則爲樵夫嘲，甚於人言煩。", "取君古錦囊，盛我浣花番。", "歸去待星上，隨江看月翻。"]}