{"author": "韓元吉", "period": "宋", "type": "诗", "title": "送許侍郎知宣州", "paragraphs": ["我公名滿東西川，一持使節幾十年。", "橋經萬里坂九折，兒童學語知公賢。", "上皇詔下嗟見晚，歸來荷橐趨甘泉。", "平生所學欲盡試，新語僅奏囊中篇。", "兩淮破碎頼整理，百工蠱敝資鑱鎸。", "念公雖老猷自壯，何謂宜去請益堅。", "玉音三諭不可挽，一麾且復臨江壖。", "宣城景物今更妍，木瓜如瓠栗如拳。", "敬亭山下躡遊屐，疊嶂樓中呼酒船。", "謝公已往詩句在，公有妙語真齊肩。", "却招李白弔杜牧，收攬風月酬雲煙。", "中原未復敵未滅，政成請公須著鞭。", "吾君有意詢黄髮，廟堂之謀當萬全。"]}