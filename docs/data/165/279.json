{"author": "韓元吉", "period": "宋", "type": "诗", "title": "題潘叔玠家達觀亭", "paragraphs": ["車塵蔽重城，俯首但闤闠。", "誰知達觀亭，自與空闊對。", "青山接簷楹，白塔見雲外。", "迢遥眼界浄，妙處心境會。", "平生九垓期，洗耳聽天籟。", "一爲簿領縛，局促無可奈。", "每憑君家欄，曠若解鈴釱。", "躋攀得遐矚，頓覺天宇大。", "頗慚北山移，欲賦楚臺快。", "泰然發天光，閒目了無礙。"]}