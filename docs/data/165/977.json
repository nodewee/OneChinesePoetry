{"author": "程叔達", "period": "宋", "type": "诗", "title": "進敬天圖", "paragraphs": ["自幸躬逢時盛治，人欣官備掌絲綸。", "頻年館閣更新進，屢世階墀作近臣。", "憶昔中興開六位，旋禪歷數轉雙輪。", "禎符龍馬南江出，寶籙臺垣北極陳。", "端拱明堂時御世，溯源清廟允尊親。", "無爲效舜惟恭己，受攝如堯只布仁。", "四海群生回泰運，萬幾一日起黎民。", "曾聞洪範平康福，尤守丹書敬勝身。", "昨見江湖雖飲馬，將來京洛靖烽塵。", "吾儒所學惟誠正，稽古欽哉有誡詢。", "四國八風生萬象，九重一語定三辰。", "遥祈天鑒納遺老，抃舞溫和渾是春。"]}