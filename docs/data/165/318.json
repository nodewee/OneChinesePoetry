{"author": "韓元吉", "period": "宋", "type": "诗", "title": "食田螺", "paragraphs": ["幾年客勾吳，盤饌索無有。", "鯹鹹咀彭蜞，臭腐羹石首。", "牛心與熊掌，夢寐不到口。", "朅來靈山下，空腸尚雷吼。", "苜蓿映朝餐，杞菊富肴簌。", "相過有賢士，無以侑巵酒。", "跰𨇤樽俎間，見此青裙婦。", "百金買市城，競拾不論斗。", "枵中本離化，黝質真坤耦。", "稍稍被寒泉，纍纍付清滫。", "舒觴頗甘豢，窒戶還畏剖。", "芼薑摘其元，璀璨置瓦缶。", "中年消渴病，快若塵赴帚。", "含漿與文蛤，未易較先後。", "吾生亦何爲，甘此味豈厚。", "醢之自周官，況我乃田叟。", "尚殊鼠供蘇，復類蟆餉柳。", "北風飫竹實，南俗夸針取。", "雖非綠紋酌，僅免青泥嘔。", "據龜定應用，噉鰒良可醜。", "誰能事顔色，此腹嗟敢負。", "詩成調兒曹，吾意真亦偶。"]}