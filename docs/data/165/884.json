{"author": "王正己", "period": "宋", "type": "诗", "title": "天開圖畫亭", "paragraphs": ["夜來殘暑鏖西風，秋聲摵摵先井桐。", "纖雲四捲天開容，一碧萬里磨青銅。", "使君退食新凉逢，厭看凝寢江雲濃。", "領客欲送孤飛鴻，城隅高亭濕青紅。", "曠望四野開心胸，前瞻江山勝而雄。", "瑠璃波光群玉峰，水墨正爾難爲工。", "天開地闢今古中，此景自若無初終。", "天豈爲我施新功，我心得之眼相從。", "收入几席無遺蹤，錦囊得助防詩窮。", "向來神秀造化鍾，李成郭熙將無同。", "强名圖畫託天公，撫掌一笑浮金鍾。"]}