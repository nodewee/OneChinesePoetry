{"author": "韓元吉", "period": "宋", "type": "诗", "title": "送趙任卿蕪湖丞", "paragraphs": ["青山照濡須，江駛不可渡。", "當年黄鬚兒，跨馬識其處。", "奸雄有遺跡，草木尚西顧。", "孤城千家邑，政爾橫故戍。", "翩翩佳公子，儒雅稱風度。", "金門向蓬萊，曾未試闊步。", "疇令一官卑，僅乃高尉簿。", "得非多言窮，定坐能詩故。", "相從十年間，了不見喜怒。", "千金第深韞，至寶可輕付。", "江山落君手，判斷得佳句。", "誰歟招得仙，我欲起謝傅。", "似聞王師出，鼙鼓近營駐。", "老生固常談，愚者亦千慮。", "一樽別時酒，且用慰遲暮。", "去去無久留，功名有夷路。"]}