{"author": "韓元吉", "period": "宋", "type": "诗", "title": "清暉閣", "paragraphs": ["臺府填都會，乃與山水期。", "青溪带秦淮，渺若萬頃陂。", "主公金閨舊，官曹日追隨。", "閉閣理萬事，朱欄俯漣漪。", "晴波納遠景，摇蕩扶桑枝。", "浩然江湖興，頗與魚釣宜。", "風月朝暮佳，軒窗有餘姿。", "向來非無人，未發此段奇。", "嗟我老病軀，時來矚須眉。", "停杯待舉網，屢醉倒接䍦。", "意適反無語，欠公壁間詩。", "只今入幽夢，官居類雞栖。", "公亦那久留，濯纓詠來思。", "不知鳳凰沼，何如習家池。", "新霜著羣木，歸舟颺旌旗。", "寄言坐上客，酒至幸勿辭。"]}