{"author": "韓元吉", "period": "宋", "type": "诗", "title": "七夕與孟婿約湯朝美率徐行中遊鶴山", "paragraphs": ["城市競時節，幽尋固難同。", "舊聞鶴山奇，欲往歲屢窮。", "茲辰尚殘暑，夙駕乘西風。", "楚俗候飛鵲，階庭閙兒童。", "誰能事針縷，覓巧瓜果中。", "起携東牀友，況得下榻翁。", "青蒲有傑客，放懷適相從。", "一招雲中仙，共呼潭底龍。", "翠壁聳崷崒，龜魚澹遊空。", "泉源幾萬斛，石竇藏豐隆。", "久知神物交，解致零雨濛。", "我田甚無多，例思年穀豐。", "公才正類此，時至會有庸。", "竹間小招提，閴靜無鼓鐘。", "枕石潄甘井，荔丹啟筠籠。", "若據兩石羊，摩挲古狄銅。", "高談劇霏屑，壯氣吹長虹。", "可無樽酒綠，遂使老頰紅。", "醉語或不省，嘯歌亦舂容。", "歸歟興難盡，月明照風松。"]}