{"author": "魏杞", "period": "宋", "type": "诗", "title": "送吳僉判之官濠州", "paragraphs": ["舉觴屬明月，送君江上舟。", "王事知有程，翩然不可留。", "濠梁古佳郡，觀魚記莊周。", "年來邊徼清，桑麻被田疇。", "有詔蠲民租，拊摸頼郡侯。", "樂入芙蓉幕，君其贊嘉猷。", "僉曹簿領餘，拄頰興未休。", "淮山千萬疊，丐君回青眸。", "才命各有時，行止非人謀。", "主公方拔士，入奉甘泉遊。"]}