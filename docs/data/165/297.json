{"author": "韓元吉", "period": "宋", "type": "诗", "title": "送楊安止罷信幕赴調", "paragraphs": ["後生仰前輩，今世思古人。", "豈重歲月久，所懷風俗淳。", "昔我家閩中，龜山實其鄰。", "出門尚羣盜，欲往志不伸。", "相從朋舊間，得語盡可珍。", "俯仰今幾何，遺編半埃塵。", "白頭入幕府，始與夫子親。", "夫子龜山裔，麕䴥見祥麟。", "晚同柱後史，無心問平津。", "典刑在眉睫，溫然異羣倫。", "向來簿領中，挾書聽諄諄。", "豈不開我塞，異聞此其真。", "亦或舉樽酒，笑談忘賤貧。", "同僚各分散，世事日以新。", "遥憐鄭公鄉，俎豆猶莘莘。", "彈冠定不苟，家庭有書紳。", "道學固未泯，吾謀復誰陳。", "尚想金馬門，西湖醉餘春。"]}