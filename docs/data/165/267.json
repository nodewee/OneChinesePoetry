{"author": "韓元吉", "period": "宋", "type": "诗", "title": "松江感懷", "paragraphs": ["忽忽倦行役，栖栖問窮途。", "生涯能幾何，所抱詩與書。", "淒涼吳淞路，不到十載餘。", "當年路傍柳，半已陰扶疏。", "繫舟上高橋，春水正滿湖。", "鷗鳥如有情，見人遠相呼。", "境豁目爲縱，興長心特舒。", "尚想張季鷹，此焉賦歸歟。", "生前與身後，底用論區區。", "但當酌美酒，一鱠江中鱸。"]}