{"author": "韓元吉", "period": "宋", "type": "诗", "title": "李編修器之惠詩卷", "paragraphs": ["塵埃僕僕日走趨，胸中倒懸一字無。", "迫人簿領推不去，眼明忽見千驪珠。", "矍然驚呼此詩歟，如醒乍解病獲蘇。", "歸來明燈喜無寐，手不忍釋自卷舒。", "語新格健意有餘，風骨峭硬中含腴。", "猛如橫陣舞刀槊，清若雅宴調笙竽。", "我窮已極君益迂，學此似費千金屠。", "前有太白後長吉，君家詩名宜復初。", "明明天子開石渠，歎我短後追長裾。", "時平合第從臣頌，請君早上承明廬。"]}