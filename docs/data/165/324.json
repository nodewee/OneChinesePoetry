{"author": "韓元吉", "period": "宋", "type": "诗", "title": "鄭仲南五梅圖", "paragraphs": ["江南酒美樽不空，十年醉倒梅花中。", "經行所見略可譜，一一秀骨含仙風。", "不將鉛華污真色，亦有醉臉勻春紅。", "重英千葉兩何好，玉立但喜肌微豐。", "紅綃金縷變新樣，品異獨許天香同。", "花開到處即吾圃，水寒月淡煙空濛。", "醉來踏雪更起舞，長歌目送南飛鴻。", "自後春歸厭寂寞，坐覺桃李難爲容。", "忽驚橫軸入吾手，世上猶有丹青工。", "扶疏清影卧空碧，一笑似喜曾相逢。", "君家亭館安用此，此物自昔添詩窮。", "詩成妙手儻不惜，畫我曳杖穿芳叢。"]}