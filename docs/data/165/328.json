{"author": "韓元吉", "period": "宋", "type": "诗", "title": "桐柏觀三井龍潭下爲瀑布", "paragraphs": ["一水赴壑如奔雷，兩山壁立堅誰開。", "山高石限水不去，萬古鬭怒何轟豗。", "盤渦散作鍾與釜，往往石上相縈迴。", "泓渟歲久深莫測，人言海眼良可猜。", "不知蛟龍底無用，局促石竇真窮哉。", "未能九土霈一雨，尚與千里清炎埃。", "往時金虯墜玉簡，中使奉詔從天來。", "百年舊事今寂寞，但有雪浪飛崔嵬。", "杜鵑花開蘭正發，雙闕萬丈晴雲堆。", "寒聲徹耳心骨爽，凌風一上吹笙臺。"]}