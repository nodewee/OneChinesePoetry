{"author": "張恪", "period": "宋", "type": "诗", "title": "安定山", "paragraphs": ["常懷玉壘李謫仙，精神浩瀚游八表。", "頂摩蒼天弄白日，方丈蓬萊思清矯。", "吾鄉夙號山水邦，縈青繚白雜蒼縹。", "人間要自有佳趣，何必東瞷扶桑曉。", "江郎秀色照閩吳，咀嚼自可忘幽悄。", "爛柯山與浮雲齊，突星騎石凌飛鳥。", "何獨此山名未燿，無乃潛德避喧擾。", "定是壺中小有天，衆星未易立譚了。", "物之顯晦固有數，巧曆誰能窮忽秒。", "我聞雁岩古來無，山經不載事沉杳。", "後世奇祕始發見，游人足迹竟盤繞。", "九華妙觀人未覩，劉郎當時眼偏瞭。", "固知有物必有遇，此理甚明非深渺。", "豈惟安定名不腐，自覺劉郎才力少。", "我詩那能爲重輕，九鼎借助鴻毛小。", "群豪自可繼唐賢，聯名况有詩僧皎。"]}