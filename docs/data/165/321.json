{"author": "韓元吉", "period": "宋", "type": "诗", "title": "陸務觀寄著色山水屏", "paragraphs": ["我居面山俯潺湲，憑軒卧牖皆見山。", "山光水影入懷袖，秀色爽氣非人寰。", "故人憐我新結屋，猶恐看山未能足。", "丹青寫作何許圖，不礙閉門聊縱目。", "千峰繚繞生白雲，小舟蕩漾橫江濱。", "樓臺高下出蘭若，杳渺似有鐘磬聞。", "坐驚巖壑環四壁，寥落高秋變春色。", "方壺瀛洲遠不隔，武陵桃花定誰識。", "君不見韋侯絕筆畫古松，黑雨白日摧虬龍。", "杜陵老翁三歎息，況有山木洪濤風。", "又不見玉堂真仙草詔罷，靜愛春山郭熙畫。", "文章信美身不閒，青嶂白波眼中借。", "我今乘間身未衰，杖藜獨步哦新詩。", "出門見山入見畫，佳興自喜來無時。", "卧龍山腰鏡湖尾，知有高齋照清泚。", "功名逼子未得休，歸坐玉堂應記此。"]}