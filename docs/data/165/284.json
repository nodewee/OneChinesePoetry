{"author": "韓元吉", "period": "宋", "type": "诗", "title": "溪山堂次韵", "paragraphs": ["幽人誰與娛，作堂面溪灣。", "堂中有山色，朝暮來雲間。", "正作杜老狂，頗異韓子奸。", "超然物外景，便覺非人寰。", "登臨得遐矚，似破天壤慳。", "詩成隠几笑，溪山亦開顔。", "繚繞明鏡中，參差峨髻鬟。", "苦無俗客語，但聞鳥間關。", "出門曳藜杖，頼有此往還。", "虛名兩蝸角，自鬭觸與蠻。", "時平衆賢聚，君胡得長閒。", "會從車騎出，勒石燕然山。", "正恐萬里塗，高轅不容攀。"]}