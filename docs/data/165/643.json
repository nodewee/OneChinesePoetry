{"author": "韓元吉", "period": "宋", "type": "诗", "title": "少稷家觀雪賦江字三十韵", "paragraphs": ["雪暮來無際，長吟坐北窗。", "未嫌光奪月，先恐勢填江。", "雲色生冰柱，風聲倒石矼。", "疏簾纔的皪，破屋漸錚鏦。", "始訝烏能白，旋驚馬盡䮾。", "會朝瓊飾弁，獵較素綢杠。", "玉帝開宮闕，瑶姬擁旆幢。", "仰空蜂作陣，窺徑蝶成雙。", "價重連城璞，明逾釘壁釭。", "冷烟紛莫辨，凍溜不成淙。", "計拙夸遼豕，塗窮笑越尨。", "戴牛迷象齒，覆鹿誤羊羫。", "酪乳浮茶鼎，花甆瑩鼓椌。", "崖枯頻畏住，鵠瘦暫胮肛。", "共想周王宴，誰虞漢使降。", "獻衣知念札，加璧殆追逄。", "蹇駟深憂沒，籃輿重莫扛。", "淹鍾應預賜，增斗定先撞。", "短日棲窮巷，豐年卜萬邦。", "緇塵異羈旅，華髮逐耆厖。", "處士欣尋戴，參軍豈遇龐。", "裘穿心易怯，履敗足微跫。", "荷笠閒垂釣，迴船穩繫樁。", "清狂時仄帽，泥飲屢空缸。", "酬唱才皆敵，歌嘲語或絃。", "閉門嗟懶惰，授簡愧愚憃。", "戈戟森磨厲，韶鈞富擊摐。", "絮鹽翻雅況，蘭竹變新腔。", "取醉華燈爛，催歸戍鼓𪔔。", "晴簷成夜雨，更聽隴頭瀧。"]}