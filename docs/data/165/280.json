{"author": "韓元吉", "period": "宋", "type": "诗", "title": "列岫亭用范伯升韵", "paragraphs": ["自我來南溪，池塘幾春草。", "結茅依雲端，愛此山回抱。", "奇峰七十二，羅列景逾好。", "豈殊謝公窗，澄江更縈繞。", "孤城千家邑，一目可盡了。", "植葵思夏深，種菊待秋杪。", "物華靜中見，至理得深造。", "東山與魯郊，底用評大小。", "平生丘壑心，計拙詎能巧。", "亭臯遠俗客，曳杖日頻到。", "簞瓢樂未改，在澗槃亦考。", "況有吾人詩，飄然異郊島。"]}