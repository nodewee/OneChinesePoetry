{"author": "韓元吉", "period": "宋", "type": "诗", "title": "南巖", "paragraphs": ["官曹簿領無時空，一春蹙蹙塵埃中。", "溪南十里巖谷好，俗駕屢整無由窮。", "前時相邀雨斷道，今時不雨天亦風。", "乃知書生不解事，每以慳澀勤天公。", "興來邂逅始一往，相與縱轡隨飛鴻。", "野棠著子梅杏老，密葉尚带殘花紅。", "崢嶸屋宇吁可怪，無乃開闢煩豐隆。", "却尋危徑山巉絕，俯仰曠野迷西東。", "涓涓寒流滴冰雪，一酌爲我凉心胸。", "山川何曾歲月計，可憐翠阜紛磨礱。", "人生歡笑不易得，此會幾許誰能同。", "春禽正喧日已暮，歎我歸期還匆匆。"]}