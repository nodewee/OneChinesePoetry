{"author": "韓元吉", "period": "宋", "type": "诗", "title": "送蘇季真赴湖北憲司屬官", "paragraphs": ["憶昔聞君未相識，春雨繫船吳市側。", "逆風白浪不成行，坐聽親朋談歷歷。", "豈意飄零晚相見，俱捧江東從事檄。", "拙鳩未省厭榆枌，威鳳誰令安枳棘。", "今年喜君若有遇，去我還爲遠行役。", "一樽忍話故園事，童穉吁嗟髮今白。", "君家聲名塞宇宙，翰墨縱橫富奇策。", "未容世職踐明光，聊佐輶車司郡國。", "衡山洞庭忽在眼，禹牒黄車有遺跡。", "詩成不用弔靈均，爲訪桃花招隠客。"]}