{"author": "韓元吉", "period": "宋", "type": "诗", "title": "戲贈范元卿", "paragraphs": ["憶昔苕溪醉中語，屈指淒涼十寒暑。", "紛紜世事去如雲，兩鬢蒼蒼各如許。", "春風學省數會面，抗袂吁嗟走塵土。", "我慚屢戰不能奇，袖手歸來仆旗鼓。", "喜君射策有新功，雙鵠聯翩仍一舉。", "胡爲不上金馬門，簿領卑棲猶噲伍。", "風前未厭鷫鸘敝，筆下懸玄鳳凰吐。", "閩山千里要佳句，應弔雙龍一懷古。", "元戎好士見此客，定肅弓刀按歌舞。", "素英丹荔雖已過，海珍正可羅樽俎。", "鷓鴣勾舟木葉墮，秋晚上寒更風雨。", "請君彊飯趣歸程，莫爲梅花思羈旅。"]}