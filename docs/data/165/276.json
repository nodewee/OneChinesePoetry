{"author": "韓元吉", "period": "宋", "type": "诗", "title": "趙仲縝梅川", "paragraphs": ["堂前面羣山，堂下俯流水。", "揚雄一區宅，歲晚何在此。", "將無山水佳，更爲風物美。", "城隅三家渡，華屋照清泚。", "舉手招梅仙，低頭叫陸子。", "前松後梧竹，左桂右蘭芷。", "江花漾茶甌，巖樹排棐几。", "客來索無有，樽酒間圖史。", "不作隠士廬，合號君子里。", "吾人天潢秀，時至當决起。", "飽餐南嶽芋，閒曳東郭履。", "山名不負儂，因之得名字。", "彈冠可前卜，問舍真早計。", "笑殺陶淵明，酒資良未遂。"]}