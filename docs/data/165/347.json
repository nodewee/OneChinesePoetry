{"author": "韓元吉", "period": "宋", "type": "诗", "title": "隆興甲申歲閏月游焦山", "paragraphs": ["荒村日晴雪猶積，繫纜焦公山下石。", "江翻斷崖石破碎，瘞鶴千年有遺跡。", "瘦藤百級躋上方，浮玉南北江中央。", "檣竿如林出煙浦，酒船遠與帆低昂。", "老鴟盤風舞江面，殺氣淮南望中見。", "神龍只合水底眠，爲洗乾坤起雷電。", "觀音巖前竹十尋，大士不死知此心。", "醉歸更喚殷七七，賸種好花開鶴林。"]}