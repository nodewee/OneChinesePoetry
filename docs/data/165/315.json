{"author": "韓元吉", "period": "宋", "type": "诗", "title": "次韵子雲種竹", "paragraphs": ["官居地多隙，種竹及春早。", "蕭然三畝園，便可事幽討。", "層巒寓巖石，一目惜盡了。", "移根互掩映，取徑作深杳。", "飛來幾烏鵲，相喚亦栖繞。", "微風與新月，屢舞欣嫋嫋。", "乃知亭館閒，有竹自能好。", "堂前藝梅花，堂後列萱草。", "叩門有俗客，未至跡已掃。", "遥憐敬亭下，巷僻客仍少。", "庭隅方解籜，相對亦社保。", "吟哦五字句，飲水良不飽。", "春雷發頭角，繭栗未應小。", "卜居如有得，破地出池沼。", "胸中千畝計，豈顧萬事擾。", "他年醉林間，準擬成二老。"]}