{"author": "韓元吉", "period": "宋", "type": "诗", "title": "寒食前三日携家至丁山", "paragraphs": ["春事已過半，豫懷風雨憂。", "苦無親朋樂，自携兒女遊。", "丁山峙城南，老稚載一舟。", "狹徑登詰曲，軒窗居上頭。", "遐觀接去鳥，俯視臨清流。", "溪花正爛漫，堤柳綠且柔。", "杳靄煙雲間，前瞻帝王州。", "田野亂棋布，山川莽相繆。", "病妻不能飲，取酒自勸酬。", "鮮妝誰家婦，造席爲我謳。", "風光亦可醉，景物似見留。", "惜無百金資，買此林壑幽。", "歲月實易得，里閭尚沈浮。", "歸來暮鐘響，蘋風動滄洲。"]}