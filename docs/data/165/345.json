{"author": "韓元吉", "period": "宋", "type": "诗", "title": "觀蓮", "paragraphs": ["廣寒仙子衣作裳，夜從宓妃款英皇。", "朝游洛浦暮瀟湘，紅粧翠羽森成行。", "仙姿不作時世妝，或凝朝霞豔秋霜。", "臨流顧影濯滄浪，游魚屬玉雙鴛鴦。", "長庚北斗相低昂，笑中如花語如香。", "徘徊醉著清漏長，炯然開奩照湖光。", "湖風吹水洒面凉，明珠落佩千鳴璫。", "碧筩宛宛中可觴，爲君行歌酌天漿。", "瑶池玉井遥相望，歸舟浮空月茫茫。"]}