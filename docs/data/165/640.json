{"author": "韓元吉", "period": "宋", "type": "诗", "title": "次韵唐與正喜雪二十韵", "paragraphs": ["窮臘逢三白，山城兩換年。", "破寒初淅瀝，作態正翩翾。", "倚杖心逾喜，搔頭意自便。", "直疑填巨壑，豈惜沍長川。", "宮粉慙施白，仙禽恨奪鮮。", "銀牀凝露綆，玉柱澀風絃。", "徑滿巇難認，窗虛隙易穿。", "共尋瑶草路，俱誦蘂珠篇。", "獵騎朝羣擁，漁燈夜獨然。", "凌風幾閬苑，照日盡藍田。", "賸約佳賓集，先煩好句傳。", "荷枯疑璧碎，柳細訝絲牽。", "有士迷青眼，無人笑黑肩。", "豐年期不日，瑞氣靄非烟。", "竹密還爭舞，梅疏只鬭妍。", "輕鷗隨浩蕩，戲蝶伴聯翩。", "强續麻衣詠，真逢縞带賢。", "凋零屬國節，片段廣文氈。", "短棹尋安道，高樓憶仲宣。", "名駒紛照夜，無復愛連錢。"]}