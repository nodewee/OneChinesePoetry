{"author": "韓元吉", "period": "宋", "type": "诗", "title": "歸樂堂", "paragraphs": ["百歲自逆旅，微官更周流。", "應知歸來樂，不減萬戶侯。", "淵明一縣尹，折腰憎督郵。", "松菊繞東籬，田園事西疇。", "素琴酌樽酒，稚子相獻酬。", "朱侯青雲士，頗復有此不。", "方爲功名驅，乃與賢達侔。", "築堂寄閒暇，笑談指林丘。", "蕉黄間荔丹，蠔山薦新篘。", "嗟我實何人，市朝亦淹留。", "因君動佳興，擬作汗漫遊。", "安得二頃田，可卧百尺樓。"]}