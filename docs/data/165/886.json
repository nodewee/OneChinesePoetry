{"author": "蔡如松", "period": "宋", "type": "诗", "title": "國師南巖詩", "paragraphs": ["七閩山秀江逾碧，俗知禮義亡姦慝。", "賊潮何事率淮民，擁衆南來稍蠶食。", "椎埋却冢荒徑裏，醉飽呼天爛漁弋。", "孽駒躡迹逞神怪，河海波騰雲潑墨。", "門開啟聖像雙闕，臺築三清伴紫極。", "一朝春燕飛入宮，九龍帳底生荆棘。", "舉宗屠肆血腥穢，骸骨無人坎墳域。", "群凶睨目暗招邀，起火狐鳴乘月黑。", "雪峯禪客漏遺種，物色漳川俄訪得。", "蘆黄葦白秋風多，欲話辛酸語還塞。", "易衣傳入虎狼口，翻覆死生難可測。", "至今尚餘下輦處，巧作妖言相誕惑。", "我曾親到國師巖，父老頗能爲記憶。", "吐冤戟手駡從效，陰與群姦爲羽翼。", "孤僧逼將上車去，水石含悲空寂默。", "唯有霜鍾音韻清，破寒千里傳消息。"]}