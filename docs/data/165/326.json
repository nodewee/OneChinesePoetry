{"author": "韓元吉", "period": "宋", "type": "诗", "title": "永豐行", "paragraphs": ["丹陽湖中好風色，晴日波光漾南北。", "湖岸人家榆柳行，風颭低昂似迎客。", "繫船並岸聊一呼，老農指是官田圩。", "長衫紫領數百輩，見我羅拜長嗟吁。", "政和回頭五十載，官長築圩宛然在。", "東西相望五百圩，有利由來得無害。", "官圩民圩奚所拘，此地無田但有湖。", "圍湖作田事應爾，底用徹地還龜魚。", "民圩不堅自招水，水潦何常鎮如此。", "官圩六十里如城，削平爲湖定何理。", "請看今來禾上場，七百頃地雲堆黄。", "縣官糴米三萬斛，度僧給牒能商量。", "我聞此語汗生面，千聞豈如目一見。", "吾君神聖坐九重，輕易獻言誰復辨。", "却憶吳中初夏時，畚鍤去决湖田圍。", "雞驚上籬犬上屋，水至不得携妻兒。", "無田赴水均一死，善政養民那得爾。", "寄言父老且深耕，爲汝馳書報天子。"]}