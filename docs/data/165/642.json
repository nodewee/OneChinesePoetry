{"author": "韓元吉", "period": "宋", "type": "诗", "title": "投贈徐平江三十韵", "paragraphs": ["上聖恢方域，吳門翊帝京。", "千秋季子國，百雉闔閭城。", "屏翰資良牧，文昌輟貳卿。", "龍墀虛紫橐，虎節駐紅旌。", "河潤功初洽，棠陰政已成。", "農桑歸愷悌，弦管樂升平。", "世仰韋公譽，人高白傅名。", "雲樓凌月府，花島爛蓬瀛。", "香霧凝春晝，橋虹卧曉晴。", "清規三不惑，盛事二難并。", "舊俗寧論化，重臨倍有聲。", "向來宣使指，曾是格刑清。", "自覿銅魚拜，欣聞竹馬迎。", "五湖歌吹滿，兩郡吏民爭。", "嚴助書頻賜，蕭卿治欲更。", "還應對宣室，俱議直承明。", "鼎席猶虛位，戎亭正息兵。", "安危均注意，中外等持衡。", "補衮才猷壯，康時智略宏。", "天津飛驥足，雲路逸鵬程。", "疇昔參賓從，頑疏荷鑒評。", "馳驅奉刀筆，談笑接簪纓。", "夢結閩陬遠，心驚漲潦橫。", "寄身侔困鮒，盡室逭長鯨。", "官牒霑微祿，恩波拯再生。", "膺門憐舊契，禰薦及難兄。", "未釋鹽車駕，徒懷瓦釜鳴。", "幾年良自哂，一飽定誰營。", "洛下裘空敝，新豐酒獨傾。", "知公行入輔，故吏敢言情。"]}