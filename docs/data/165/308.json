{"author": "韓元吉", "period": "宋", "type": "诗", "title": "次韵韓子師遊三洞過赤松", "paragraphs": ["山城一雨足，水滿高下塘。", "好風從西來，蕭然終夕凉。", "孌彼池間蓮，當軒洗紅粧。", "官事無時休，涉筆雁鶩行。", "豈知青雲客，夙駕遊寶坊。", "坐厭市井塵，步尋松桂香。", "陰崖有靈湫，玉簡帝所藏。", "摘石收澗碧，梯空擷林芳。", "金盤薦麟脯，冰壺注瑶漿。", "更語妙道根，寶篆開函琅。", "路轉九曲溪，著足千仞岡。", "舊聞井中丹，清宵發神光。", "直欲餌碧霞，誰能擣玄霜。", "朝來得君詩，險韵句復長。", "使我鴻鵠心，欻爲天際翔。", "仙人亦舉手，笑我徒奔忙。", "語默付一笑，物我當兩忘。", "獨携非有生，但醉無何鄉。"]}