{"author": "楊恬", "period": "宋", "type": "诗", "title": "和頓公", "paragraphs": ["昔居山中誰見親，青山對面同笑顰。", "引泉養竹與爲友，徜徉不覺冬復春。", "三年相看不知厭，聲音笑貌無久新。", "雖非多聞與直諒，堂堂不愧琴張仁。", "已將物我等一致，政自兀兀忘吾身。", "離群索居亦已久，昔如形影今參辰。", "强託鳴琴寫風韵，欲憑妙筆摹精神。", "繡衣使者古君子，天球大訓東序珍。", "胡爲喻蜀久持節，登車攬轡勞拊循。", "朅來堂上寓幽賞，不爲豺虎埋雙輪。", "悠然獨酌對三友，更邀風月爲嘉賓。", "謝胐忘形許入室，李白對影成三人。", "寄謝山中五賢者，德不孤立當有鄰。", "寥寥千里十餘載，乃逢青眼屈復申。", "夷齊西周兩餓叟，展禽東魯一絀臣。", "引而高之自孔子，不爾埋沒隨埃塵。", "君不見黄梅嶺上一拳石，意氣已若驕峨岷。"]}