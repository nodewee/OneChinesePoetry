{"author": "韓元吉", "period": "宋", "type": "诗", "title": "次韵少稷梅花", "paragraphs": ["君不見江城梅花春欲動，剪冰仙人作花供。", "客來酒盡甘啜醨，常恨公田無秫種。", "雪晴梅蘂更可愛，百匝來看地猶凍。", "杖藜一笑答春風，豈必鳴鸞與歌鳳。", "幽香要自己心清，冷艷不禁還目送。", "興來往往得佳句，落紙揮毫字尤縱。", "却驚車陣有勍敵，旋結趙叟盟衡雍。", "孤芳未省須刻畫，百卉應先厭嘲弄。", "我如蟋蟀鳴苦遲，君似驊騮驟難控。", "相如上林晚奏雅，靈均喜橘工記諷。", "不妨聊繼廣平公，東閣疏枝與君共。"]}