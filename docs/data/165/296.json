{"author": "韓元吉", "period": "宋", "type": "诗", "title": "送湯朝美還金壇", "paragraphs": ["騰駒輕卧駝，野蔓欺落木。", "舉頭便干霄，春至亦重綠。", "人生百年內，萬事紛過目。", "得爲蠖步伸，失作蠵頸縮。", "古來曠達士，一視等蠻觸。", "功名本時命，用舍豈榮辱。", "湯公涉南荒，歲月猶轉轂。", "幾年卧新州，寧肯事雞卜。", "身安一瓢飲，志大五車讀。", "朅來靈山隈，跫然慰虛谷。", "濯足山下泉，愛我泉上竹。", "相從一長笑，忍效阮生哭。", "胸中經濟略，欲語動驚俗。", "誰知天意回，歸棹如許速。", "春風正浩蕩，江水清可掬。", "海濤拍千峰，挂席下浮玉。", "遥欣倚門念，三徑歡僮僕。", "送君得無恨，我步嗟局促。", "要看萬里途，更試參雲足。", "家山幸毋留，吾皇思陳牘。"]}