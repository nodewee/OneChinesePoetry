{"author": "韓元吉", "period": "宋", "type": "诗", "title": "次韵子雲送兒女至昭亭見寄", "paragraphs": ["巖巖昭亭山，度歲一再行。", "吾親在其下，有路如砥平。", "風物歲時佳，豈問楚與荆。", "胡爲不得往，使我涕泗橫。", "出身備王官，敢自頹家聲。", "聖皇察庶獄，小大必以情。", "哀矜且勿喜，死當使之生。", "念昔棲閩陬，孤童共營營。", "菽水曾幾何，青紫望一經。", "弟兄亦云幸，假節仍專城。", "別離乃頻有，僕奴費邀迎。", "安仁賦閒居，要自賢西征。", "板輿日歡侍，兒女森在庭。", "豈比隔山岳，空書問安寧。", "薄田可負郭，不歸定誰令。", "壯士志中原，邊塵暗幽并。", "擬躡冒頓居，端謀渭南耕。", "書生復何事，三入老承明。", "應知當饋歎，廊廟資扶傾。", "忍作寒蟬喑，願爲威鳳鳴。"]}