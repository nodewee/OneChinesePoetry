{"author": "韓元吉", "period": "宋", "type": "诗", "title": "題陳季陵家巫山圖一首", "paragraphs": ["蓬萊水弱波連天，五城十二樓空傳。", "行人欲至風引船，不知路出巫山前。", "巫山仙子世莫識，十二高峰作顔色。", "暮去朝來雨復雲，却將幽恨感行人。", "江流東下幾千里，日日饑鴉噪船尾。", "靈帳風生酹酒漿，古廟煙青客遥指。", "崧高漫說甫與申，道旁況有昭君村。", "蛾眉妙手不能畫，枉學瑶姬夢中嫁。", "黄牛白馬江聲寒，昭君傳入琵琶彈。", "漢庭無人楚宮遠，陽臺寂寞空雲間。", "君家此畫來何許，照水煙鬟欲相語。", "要須媠服令侍旁，不用作賦迴枯腸。"]}