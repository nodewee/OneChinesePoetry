{"author": "韓元吉", "period": "宋", "type": "诗", "title": "李仲鎮懶窠", "paragraphs": ["我性天下懶，自謂世莫雙。", "朅來官中都，懶極濟以憃。", "有如千黑魚，東西轉橋矼。", "又如橐駝卧，厭逐羣吠尨。", "鼻洟任縱橫，胞轉徒胮肛。", "紛紛夸奪兒，見我語輒哤。", "平生李公子，老大同鄉邦。", "奈何奪我有，收斂付一窗。", "作窠寓以名，異音乃同腔。", "金馬可避世，何殊鹿門龐。", "君看富貴塗，機危甚緣橦。", "爭榮僅錙銖，力欲九鼎扛。", "金朱擁丹轂，視之亦螻蛖。", "愛君陽羨居，有田種蘭茳。", "溪山带城郭，松竹環旌幢。", "連娟幾脩眉，清歌艷明釭。", "客至即盡醉，不待金石撞。", "尚餘詩語工，詞源倒三江。", "好懶得真懶，使我心益降。", "何時半作分，臨流聽琤淙。"]}