{"author": "鄭若沖", "period": "宋", "type": "诗", "title": "紀夢", "paragraphs": ["包括乾坤一環堵，拍手千門輝藻黼。", "編茅何事傍雲根，川觀巖居天固予。", "憶昔卧病歲壬午，夢行澗石憩衡宇。", "常充達庵表其門，大楷金書爰仰覩。", "吉符應已分行藏，二紀唐捐惜無補。", "我生六年哀怙恃，三殤相繼泣同乳。", "隻影危蹤巢在幕，孽子孤臣氣如縷。", "千金不忍坐垂堂，十稔詎能酬鞠撫。", "六張五角具孤虛，萬死一生逃險阻。", "矛頭淅米劍頭炊，耕常得晴刈常雨。", "菲末葑根有荆棘，鼠牙雀舌皆强禦。", "意行足下起關山，夕計朝謀成齟齬。", "先時敗事後失機，囀喉觸諱默招侮。", "貧來富往見交情，行信言忠貽罪罟。", "一本難令親者親，四海何由兄弟普。", "數奇嘗愧李將軍，五窮未嗟韓吏部。", "人生美惡半乘除，我常一味無甘苦。", "五十知非計已遲，見機而作今猶愈。", "結廬茲境了前緣，端居漫作溪山主。", "列壑攢峯無聳峭，疊穎飛柯不瞋拒。", "一室凝塵號全拙，茶鐺酒壺編簡聚。", "草亭臨流倚夢溪，觀罷魚游呼鶴舞。", "地饒松竹秀而腴，林生蘭蕙香頻吐。", "泉清洗耳何妨枕，晴軒炙背還堪俯。", "採藥尋梅度嶺去，空翠霏煙迎步武。", "乘堅策肥彼何人，藜杖枝筇自撐拄。", "人家燈火照籬落，山頭月色窺松戶。", "隨雲歸逐度溪風，自喜此身輕一羽。", "意安不厭飯藜蔬，睡美那能候鐘鼓。", "少壯顔從鏡裏非，利名心向尊前腐。", "長因橫逆反忠仁，詎向艱深探城府。", "事變起滅真浮漚，身世行藏俱逆旅。", "玉堂茅舍一蘧廬，鷃起鵬摶各飛舉。", "蠻觸戰爭兩蝸角，雞蟲得失了無補。", "興廢紛紛汗馬牛，賢愚泯泯埋塵土。", "長嘯勿礙天地郛，游思還從竹素圃。", "要知歲晏日斜時，此心只與虛空侶。", "一觴一詠姑自娛，斷不傷今更思古。", "力命悠悠詎足論，漫述平生記軒廡。"]}