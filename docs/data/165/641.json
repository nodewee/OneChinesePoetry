{"author": "韓元吉", "period": "宋", "type": "诗", "title": "湯丞相生日二十韵", "paragraphs": ["寶歷千齡會，神槎八月流。", "人知挺生傑，天欲中興周。", "文筆超三古，聲名溢九州。", "宏才自伊呂，餘事豈應劉。", "繄昔開黄閣，于今尚黑頭。", "裴公旋卧護，蕭相暫居留。", "舄奕稽山綬，光華綠野遊。", "銀輿壽母貴，玉耳上公優。", "嗣聖資爰立，昌時副聿求。", "來歸嘉季子，入覲偉韓侯。", "今日恢王略，蒼生跂廟謀。", "中原尚紛擾，絕塞要懷柔。", "勝算如先定，成機會可投。", "洪源端欲汎，前箸匪無籌。", "日月符羲馭，乾坤協禹疇。", "行看靜蛇豕，俱議息貔貅。", "考有中書第，官無太尉酬。", "兩京期汛掃，九廟得重修。", "祉福天方錫，勳庸世未休。", "斯民納仁壽，公壽幾千秋。"]}