{"author": "韓元吉", "period": "宋", "type": "诗", "title": "雪中從邢懷正乞酒", "paragraphs": ["櫑具高拄頰，風塵客長安。", "長安不宜客，歲暮仍苦寒。", "夜聞陰風喧，曉看雪漫漫。", "天公非惡劇，笑我貂裘單。", "坐令歌南山，白石空巑岏。", "正不妨我嘯，憑高事遐觀。", "四海同一雲，更覺天地寬。", "平湖發遠景，松竹如龍鸞。", "巉然兩峰高，玉峙峨瓊冠。", "緬懷邢公子，重城有家園。", "水石带林沼，幽亭厭雲端。", "仙粧映疏梅，秀色若可餐。", "璇題散冰筯，晶鹽貯牙盤。", "清歌出絕唱，筆閒走波瀾。", "幾欲泥君飲，持杯聽幽蘭。", "君家碧琳腴，到手無復殘。", "正豈須羔兒，尚能追清歡。", "蹇馿不敢出，强作哦詩酸。", "詩成不能寐，起舞清夜闌。", "儻可致麴生，當築白玉壇。"]}