{"author": "蔡如松", "period": "宋", "type": "诗", "title": "九侯山神詩", "paragraphs": ["誰言少康真禹子，子孫九人流到此。", "誰言鬼侯遭紂虐，冤魄至今靈故壘。", "誕哉二說太荒唐，未識根原有初始。", "我曾南自五羊回，杖屨空山問遺址。", "數間古屋傍林巒，一簇偶人皆劍履。", "斷碑仆地蒼蘚沒，滿庭落葉秋風起。", "歲時伏臘走村翁，醵錢買酒烹羊豕。", "粵巫擊鼓細吹角，整日歌呼乞新祉。", "饑烏攫肉舞盤間，野蝶尋馨投盞裏。", "愚民驚怪相駭誕，巧囀笙簧縈俗耳。", "那知三代去已遠，鬼神豈肯歆非祀。", "漳川遐僻在窮閩，北去中州幾萬里。", "從來不及風馬牛，廟食胡爲而至是。", "濫觴曲士妄穿鑿，湍激妖狐因倚恃。", "噓烟吹霧作精變，歷古冥冥無辨理。", "何當濟會狄梁公，爲我乘時皆斥毀。"]}