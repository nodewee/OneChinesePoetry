{"author": "韓元吉", "period": "宋", "type": "诗", "title": "毛文仲惠文編", "paragraphs": ["平生毛公詩，訓傳固已久。", "紛紜齊魯失，浪自開戶牖。", "至哉一言蔽，可用嚴墨守。", "淵源見雲仍，夢澤吞八九。", "雕章與棘句，錦繡間瓊玖。", "嶷如犀始擢，粲若蚌初剖。", "肉食乃聞韶，晝日或見斗。", "三百篇未忘，七十子何有。", "應如摩天刃，要是修月手。", "時來豈無用，妙處端不朽。", "君看夸奪兒，在後熟顧叟。", "喧啾蛩負戶，嘈囋蟬蔭柳。", "誰令口鳴悲，正使心欲嘔。", "豈無熊羆士，底問牛馬走。", "岧嶢金閨門，豪傑自先後。", "而君尚窮滯，履敝衿見肘。", "才名三十年，骯髒驚白首。", "我慚拜嘉賜，幼婦連虀臼。", "相望百里遠，曾未共樽酒。", "期君頌中興，步出次山右。"]}