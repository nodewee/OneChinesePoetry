{"author": "韓元吉", "period": "宋", "type": "诗", "title": "凌風亭", "paragraphs": ["西山如層城，壁立有堅對。", "逶迤雉堞出，一水相縈带。", "誅茅發頹垣，偶與嘉景會。", "天風無邊來，雲日爲破碎。", "誰能了蘋末，直欲跨鵬背。", "飄然壓塵土，九壤真一塊。", "王喬幸齊驅，禦寇亦同載。", "不知吏役縛，且樂公事退。", "春光到花木，欄檻愜清快。", "相期睨南溟，整我飛霞佩。"]}