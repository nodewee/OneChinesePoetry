{"author": "韓元吉", "period": "宋", "type": "诗", "title": "清曠亭送子雲得有字", "paragraphs": ["歡期苦難逢，離別乃易久。", "天涯老兄弟，況復親白首。", "田園固不足，功名亦何有。", "今年送兄行，正爾作太守。", "池陽古名郡，地控大江口。", "舟來武昌魚，車載桑落酒。", "登臨得齊山，端不負重九。", "公餘亦堪樂，尚有此客否。", "天威動江淮，狂寇行授首。", "努力幸馳驅，腰看印如斗。"]}