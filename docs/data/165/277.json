{"author": "韓元吉", "period": "宋", "type": "诗", "title": "題鄭舜舉蔗庵", "paragraphs": ["吾州富佳山，脩竹連峻嶺。", "居然縛塵埃，一見輒心醒。", "豈知刺史宅，跬步閟清景。", "古木盤城隅，石徑幽且迥。", "當年徐常侍，坐愛雲水冷。", "溪南羣峰秀，矗矗錐出穎。", "鄭公閉閣暇，獨步毘廬頂。", "曰此氣象殊，逍遥步方永。", "喚客倒清樽，燃薰煮奇茗。", "庭空無一事，賓吏絕干請。", "佳處由漸入，斯語煩記省。", "淵明嘗有語，結廬向人境。", "恍如白蓮社，揮麈對宗炳。", "誰云忙裏閒，要識動中靜。", "我來款妙論，散策步林影。", "心田豁叢茅，氣馬罷征騁。", "他時記棠陰，老意亦深肯。"]}