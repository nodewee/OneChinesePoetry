{"author": "韓元吉", "period": "宋", "type": "诗", "title": "魯公堂", "paragraphs": ["魯公之節非一死，其誰碑之子曾子。", "魯公之德人未知，其誰堂之張紫微。", "繼公作郡五百載，登堂思公宛如在。", "江南遺墨處處傳，魯公去作麻姑仙。", "一杯相與借風月，但見雲碧開池蓮。", "紫微聲名今第一，歸上鸞臺應不日。", "笑談千里無兵戎，臨川草木生春風。", "他年道傍兒女說，不思魯公思張公。"]}