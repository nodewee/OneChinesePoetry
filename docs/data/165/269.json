{"author": "韓元吉", "period": "宋", "type": "诗", "title": "望靈山", "paragraphs": ["嶽鎮古所錄，茲山諒其遺。", "憶從西江來，恍惚欣見之。", "初疑春雨晴，雲物出怪奇。", "稍稍對巖壁，森森面嶺奇。", "紛紜類列障，散漫如連帷。", "磅礴千里間，衆景皆奔馳。", "頗訝地軸湧，未覺天柱虧。", "不讓崑崙高，遂使泰華移。", "諸峰七十二，磊砢略可推。", "駢觀擁佛髻，遠睇凝蛾眉。", "大或覆鐘鼎，細亦銛刀錐。", "石柜一何高，梯天此爲墀。", "崩騰鐵馬羣，中有大將旂。", "身居萬石貴，氣壓累卵危。", "雄傑亦莫狀，清深亦餘姿。", "蛟螭護絕磴，草木忘四時。", "豈知水晶宮，閟藏神所司。", "陰崖彼何靈，頸斷不敢悲。"]}