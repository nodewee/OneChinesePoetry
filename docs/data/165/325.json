{"author": "韓元吉", "period": "宋", "type": "诗", "title": "龜峰行", "paragraphs": ["吾聞靈龜不願死有用于清廟，但願曳尾安泥塗。", "所以漆園吏，坐歎清江使者逢豫且。", "龜峰之龜定何物，不在泥塗之下，乃在萬仞之上高突兀。", "是耶非耶遠莫測，安然不動藏其穴。", "伊昔帝堯有聖德，此龜無乃負圖出。", "圖成授帝埋其骨，猶使琢石志之存彷彿。", "又疑神禹碑，刊在衡山巔。", "碑高上與日月並。", "此猶其趺棄不取，神鬼守護踰千年。", "我欲詰其端，此事恍惚無迹，往往皆在太古前。", "斗中神人被髮立，蜿蜒佐之從汝蟄。", "九陰司存當在此，今汝巢南失其職。", "又聞巢縣事，頗似伊尹生空桑。", "母嫗避水欲徙去，待汝兩眼生赤光。", "遂令萬室之邑化作魚與鱉，汝乃遁走至此藏。", "上天震威趣汝壽，使汝扶服死且僵。", "醜形質磔在石筍上，不可以鑽，不可以灼，不可以搘牀。", "奈何猶復不自斂，荒崖斷壑反以名字彰。", "因思支祁鎖頸泗水中，帝以巨鎮岌峨壓其宮。", "名之以山不以峰，豈有形狀與此同。", "吁嗟此山氣象槃礴亦雄偉，奇峰羅列三十二。", "或如威鳳昂其喙，或如俊貓立且戲。", "石鍾孤撐危欲墜，蜃樓矗起見天外。", "大眺么麽不足記，神旗鐵壁非一類。", "何用獨取汝之名字，豈汝黠且庸。", "鼓妖衒怪百里內，使汝生存跌宕安可制。", "我初信汝靈，今復知汝凶。", "江湖波濤洶湧不一濡汝足，雲霧呼噏陰晴變態猶無窮。", "不知造物安用此，徒以動蕩耳目夸兒童。", "何時巨靈引手擲汝八荒外，舉頭直見天穹窿。"]}