{"author": "韓元吉", "period": "宋", "type": "诗", "title": "寒巖分韵得水字", "paragraphs": ["青山如幽人，不肯住城市。", "客從城市來，一見消吝鄙。", "平時與周旋，況復非俗士。", "我初見南山，秀色紛可喜。", "謂言官塵埃，洗滌端在此。", "經時未一至，引望若千里。", "昨朝得休暇，佳興難自已。", "秋原麗新晴，景物爲清美。", "獨遊已不惡，更約二三子。", "初從澗壑危，稍入巖石倚。", "白雲隨杖藜，蒼烟生屐齒。", "主翁亦好事，結茆脩竹底。", "庭空百無有，屈曲但流水。", "客來了不問，花草自紅紫。", "豈無一樽酒，欲飲還遽止。", "歸鞍不可速，吾亦聊洗耳。"]}