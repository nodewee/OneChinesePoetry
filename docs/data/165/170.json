{"author": "釋咸傑", "period": "宋", "type": "诗", "title": "偈頌六十五首  其六二", "paragraphs": ["去年八月間，得旨與安閑。", "擺動水雲性，縱步到陽山。", "元宅諸子弟，忻然力追攀。", "菴居三箇月，開懷宇宙寬。", "忽接四明信，來書意盤桓。", "天童虛法席，使君語猶端。", "迢迢遣專使，不問路行難。", "山僧臨晚景，不敢自相瞞。", "搥鼓樂與行，四衆亦欣歡。", "先師未了底，應是起波瀾。", "一回飲水一回噎，臨濟德山俱汗顔。"]}