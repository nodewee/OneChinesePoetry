{"author": "韓元吉", "period": "宋", "type": "诗", "title": "連日得雜花數株藝之池亭感而有作", "paragraphs": ["七十已過半，所向意不如。", "一官計大州，僕僕畏簡書。", "酒薄不可醉，歌舞見已疏。", "亦有淡生活，詩成自相紓。", "池面數尺地，荆棘試翦除。", "爲覓桃李花，養根待春初。", "日暮公事已，呼童細耘鋤。", "稍稍浄朽壤，依依列荒墟。", "歲月能幾何，坐見紅綺舒。", "更須土脈動，藝柳分芙蕖。", "賞心固難事，寓目良有餘。", "即此且痛飲，三年冀安居。", "勿言傳舍耳，吾生亦蘧廬。", "苟無名利著，朝市均樵漁。"]}