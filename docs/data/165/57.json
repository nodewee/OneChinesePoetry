{"author": "釋克勤", "period": "宋", "type": "诗", "title": "頌", "paragraphs": ["使乎不辱命，臨機貴專對。", "安禪捋虎鬚，著著超方外。", "不唯明窗下安排，掇向繩床拶嶮崖。", "拈椎豎拂奮雄辯，金聲玉振猶奔雷。", "九旬落落提綱宗，衲子濟濟長趨風。", "解粘去縛手段辣，驅耕奪食猶雍容。", "秋風忽作要歸去，了却武陵一段事。", "勃窣理窟乃胸中，行行不患無知己。", "臨行索我送行篇，要棘蓬與金剛圈。", "短歌須要十數丈，長句只消三兩言。", "金毛獅子解翻身，箇是叢林傑出人。", "不日孤峰大哮吼，五葉一花天地春。"]}