{"author": "韓元吉", "period": "宋", "type": "诗", "title": "雪中以獨釣寒江雪分韵得獨字", "paragraphs": ["常年待三白，此語未免俗。", "誰言歲將徂，一雪自云足。", "魃妖與癘鬼，不待巫茢逐。", "初喜沒馬蹄，還驚上牛目。", "三日雪不休，冰澌被茆屋。", "我貧固無事，尚賦一囊粟。", "長饑望年登，政恐麥不宿。", "天公豈相撩，饋以萬頃玉。", "朝來一堪煮，茗椀薦新菊。", "窗中有佳致，一水卧寒綠。", "城闉閴在眼，況復見巖谷。", "相過二三子，共喜醅甕熟。", "狂歌且暫醉，夜半還秉燭。", "猶勝杜陵翁，山中掘黄獨。"]}