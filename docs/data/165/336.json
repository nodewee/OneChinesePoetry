{"author": "韓元吉", "period": "宋", "type": "诗", "title": "次韵沈信臣遊龍焙", "paragraphs": ["武夷仙人厭塵埃，金鞭白馬飛崔嵬。", "丹砂已就不可識，尚有瑶草分靈栽。", "千花剪巧綴密露，秀色不待春風催。", "東溪路入三千里，山如舞鳳連翩來。", "槍旗未動供採掇，壘鼓夜作空山雷。", "蒼虬繞圭龍護璧，面爲鐵石口瓊瑰。", "烹煎鬭水出好事，珠瓔玉字相縈迴。", "已嗟雙井甘退步，况復日注真難儕。", "我來竊食端爲此，把玩一日三徘徊。", "手𣂏清泉弔陸子，底用濁酒窮歡咍。", "頭風快愈春睡散，老眼尚爲羣書開。", "知君此遊更不惡，坐有纖纖時捧杯。"]}