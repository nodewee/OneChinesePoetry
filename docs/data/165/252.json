{"author": "韓元吉", "period": "宋", "type": "诗", "title": "子雲兄命賦祿隠", "paragraphs": ["子牟居江湖，而有魏闕心。", "方朔待金馬，與世相浮沈。", "古來曠達士，豈必棲山林。", "吾兄官湖南，一室橫古今。", "朝披祝融高，暮涉湘水深。", "閒爲漫郎飲，戲效愚溪吟。", "聖賢雖云邈，彝訓夙所欽。", "斗水幸見收，西江等蹄涔。", "吁嗟咸陽市，敝帚希千金。", "應携忘言子，一和無絃琴。"]}