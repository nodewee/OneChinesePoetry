{"author": "韓元吉", "period": "宋", "type": "诗", "title": "題畫卷", "paragraphs": ["少年喜登臨，兩脚不憚軟。", "支筇上雲山，得酒輒三返。", "一從老將至，所向意先懶。", "豈惟心事乖，要自脚力短。", "不如空齋坐，此畫一舒卷。", "超然函丈間，意作千里遠。", "漁舟已逍遥，茅屋更蕭散。", "江干所遊歷，物色猶在眼。", "浮生固幻景，況乃幻中幻。", "低頭顧吾廬，何如住山澗。"]}