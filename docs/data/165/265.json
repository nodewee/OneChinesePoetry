{"author": "韓元吉", "period": "宋", "type": "诗", "title": "豅豁巖", "paragraphs": ["蒼崖兩分張，絕壁千丈起。", "溪流忽奔注，萬石相披靡。", "跳波作驚雷，跬步清見底。", "攀藤上巉巖，却立半空裏。", "幾年天師廟，欄柱岌無址。", "幽禽答遠響，山花亂紅蘤。", "我來不知疲，危棧劣容屣。", "同僚具壺觴，脚軟正須此。", "塵埃得遐矚，真賞契心耳。", "只應潭中龍，見客亦驚喜。"]}