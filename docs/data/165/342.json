{"author": "韓元吉", "period": "宋", "type": "诗", "title": "方務德元夕不張燈留飲賞梅務觀索賦古風", "paragraphs": ["昨日風雨今日晴，綠水橋南春水生。", "使君元夕罷高宴，亭午邀客花間行。", "危亭直上花幾許，水仙夾徑梅縱橫。", "不須沈水薰畫戟，簾幕自有香風清。", "門前紛紛鳥鵠亂，隠几坐愛寒江明。", "憶昨淮南戎馬動，豈謂景物還新正。", "遺民歸公十萬口，鼙鼓日日嚴刀兵。", "眼看指麾盡摩撫，閭里愁歎成歡聲。", "酬功端合侍玉輦，安得坐嘯江干城。", "景龍燈火公尚記，耆舊出語兒童驚。", "我來兩月濫賓客，況有別駕能詩名。", "相從一笑說萬事，重費美酒勤杯觥。", "東風摇蕩入煙柳，歌管錯雜催離情。", "詔書徵拜那可後，爲公前馬遥相迎。"]}