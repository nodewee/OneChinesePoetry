{"author": "韓元吉", "period": "宋", "type": "诗", "title": "戲韓子師", "paragraphs": ["讀書堂前霜月明，讀書堂後霜風聲。", "主人讀書已萬卷，足踏省戶還專城。", "朅來掩關卧不出，左擁韋編右瑶瑟。", "似聞天女亦愛靜，便喜蘭房長英物。", "我舍應門纔一兒，趙子尤作仙果遲。", "白頭相看輒浩歎，玉樹獨滿君家墀。", "我歌聲長君且聽，不特交遊幸同姓。", "極知玉盎有新醅，每恨金觴乃無柄。", "從君泥飲不作難，景物過清天復寒。", "犀錢湯餠未免俗，琵琶與箏當合彈。"]}