{"author": "元在庵主人", "period": "宋", "type": "诗", "title": "石堂歌", "paragraphs": ["吾斲石堂無變怪，土缶瓦鼓閑遊戲。", "一钁相隨萬事空，十二時中牢捉繫。", "牢捉繫，不在三閒前後際。", "拍將兩手笑呵呵，這箇消息不容易。", "不容易，拈起石頭拈不住，放下石頭放不去。", "去與住，認取石堂門前路。", "不開窗，不閉戶，塞破世界無覓處。", "煖則乘風凉則眠，烟霞雲外朝還暮。", "朝還暮，不貪榮，不貪富，不戀妻帑及兒女。", "隨緣自在度時光，看著古今都錯誤。", "皇天后土莫相瞞，翻來覆去能幾許。", "前賢後聖說多般，千經萬論從頭注。", "渠不省，渠不悟，一任從渠失故步。", "我自知，我自顧，富貴渾如草頭露。", "人與我，愛與妬，對境不生無喜怒。", "清涼世界乃吾臺，是非海裏終不覷。", "不向君王殿上行，不入豪家問尊貴。", "紅妝豔粉任安排，誇逞從他鬭能會。", "英雄强弱只一般，嘍囉巧拙說甚彩。", "少年才子漫風流，絕代佳人臭囊袋。", "一息不來何所尋，萬兩黄金不容带。", "都是空，必竟敗。", "唇鏘舌劍遞相欺，縱使金印如斗大。", "儘數收拾滿倉箱，不知前面能幾歲。", "一著錯分明，輸却無贏落。", "聚散還同浮水漚，頃刻之閒難捉摸。", "不向根基上乘尋，个个急後抱佛脚。", "早悟解，早悟解，不如石堂一大塊。", "石堂壞時從他壞，這一大塊元自在。", "堅且耐風霜，雪雨摧不碎。", "祁寒隆暑沒遮欄，春去秋來任推載。", "四方八面透玲瓏，石堂裏面快活睡。", "覺後還將恁麽時，撒手便行無布擺。"]}