{"author": "衛涇", "period": "宋", "type": "诗", "title": "上親庭壽", "paragraphs": ["中興申甫來高崧，卜人吉夢占維熊。", "生賢應有造化工，吾家積善慶所鍾。", "公跨鸞馭從蓬宮，襟懷廓落凌秋空。", "居鄉惠愛先困窮，譚笑萬戶生春融。", "在官履行潔且忠，此心須信天可通。", "福善有道非濫蒙，歲寒乃知柏與松。", "從今風虎依雲龍，扶摇萬里乘長風。", "結知丹扆恩厖鴻，金貂赤舄華吾宗。", "尊榮安壽仁之功，從教綠鬢宜方瞳。", "義方垂教慚倥侗，青氈欲使揚祖風。", "勉策駑駕追逸蹤，它年樂事來迎逢。", "燕山嘉譽難獨隆，宴堂清曉祥雲濃，槐庭晝永陰重重。", "千歲風月誰與同，敬祝王母偕僊翁。"]}