{"author": "徐僑", "period": "宋", "type": "诗", "title": "雲山歌", "paragraphs": ["雲山窈兮風微，山徑繚兮雲依。", "蘭馨兮晨晞，松樛兮夕暉。", "有禽消摇其間兮不去，飛俛啄兮蔌薇。", "昂吟兮綠筠枝，春與鼯騰兮秋鶑與啼。", "希鸞鵠兮志亦幾，絕樊弋兮隨所棲。", "空碧臨臨兮山四圍，泉咽咽兮流以時。", "寧易地兮潁若箕，與世相忘兮幽人期。", "山雖高兮步坦夷，雲雖深兮光陸離。", "胸洞洞兮陶然以怡，祗天命兮安厥宜。"]}