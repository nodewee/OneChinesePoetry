{"author": "柴中行", "period": "宋", "type": "诗", "title": "送許郎中出知漳州", "paragraphs": ["君子重出處，兒女多依違。", "孰知退有義，一辭若發機。", "刑部今其人，識遠渺造微。", "時方事疾走，而我心獨非。", "老色未上面，健筆駃于飛。", "宛然傲霜菊，燦燦黄金輝。", "勉留鵷鷺行，夫豈少輕肥。", "一麾即得請，衆目駭見稀。", "了不露纖芥，舒卷流清{山/徽}。", "凉風稱歸棹，灝氣浥征衣。", "婆娑慰邱園，咳唾落珠璣。", "因風來錦囊，猶足慰依依。"]}