{"author": "徐僑", "period": "宋", "type": "诗", "title": "游石洞", "paragraphs": ["我來叩石洞，嶄絕何從登。", "天開一間路，崖列兩連屏。", "有水泠泠來，委蛇貫中行。", "五丁修磴道，引步若余迎。", "昏暮坐危閣，蕭颼風雨聲。", "不知身何許，似有通山靈。", "晨興窮所歷，石轉泉逾清。", "絕頂一带垂，方諸函明泓。", "想當春夏交，雪練輸浮輕。", "欲去重倚徙，拳石提蒲生。", "歸與置窗几，聊以誌餘情。"]}