{"author": "韓淲", "period": "宋", "type": "诗", "title": "初八日傳聞光州虜退又云東海之捷", "paragraphs": ["疆埸未云靜，家國疑摇摇。", "深乎帷帳籌，公卿日以朝。", "虜勢固不壯，虜騎固爲驍。", "强弱士氣少，戰守民力凋。", "荒山澗壑冷，歲暮風蕭蕭。", "百草皆爛死，撲面黄葉飄。", "梟鶹互鳴嘯，狐豺紛躑跳。", "禿鬢祗枯藜，竚立天益寥。", "恭惟我壽皇，恢復悉有條。", "咄哉開禧臣，妄動尤虛囂。", "女貞亦分裂，幽燕亂無聊。", "賢愚世運厄，隆替華夏焦。", "羌戎漢威靈，河隍唐僖昭。", "民老曾何知，但願歸富饒。", "中外持論平，致君舜與堯。"]}