{"author": "王績", "period": "唐", "type": "诗", "title": "春莊走筆", "paragraphs": ["野客元圖靜，田家本惡諠。", "枕山通箘閣，臨磵創茅軒。", "約略栽新柳，隨宜作小園。", "草依三徑合，花接四隣繁。", "野婦調中饋，山朋促上樽。", "曉羹猶未糝，春酒不須溫。", "賣藥開東鋪，租田向北村。", "夢中逢櫟社，醉裏覓桃源。", "猪肝時入饌，犢鼻即裁褌。", "自覺勳名薄，方知道義尊。", "所嗟同志少，無處可忘言。"]}