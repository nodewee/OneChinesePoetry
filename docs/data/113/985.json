{"author": "徐璣", "period": "宋", "type": "诗", "title": "監造御茶有所爭執", "paragraphs": ["森森壑源山，嫋嫋壑源溪。", "脩脩桐樹林，下蔭茶樹低。", "桐風日夜吟，桐雨洒霏霏。", "千叢高下青，一叢千萬枝。", "龍在水底吟，鳳在山上飛。", "異物呈嘉祥，上奉玉食資。", "臘餘春未新，素質藴芳菲。", "千夫{口砉}登壠，叫嘯風雷隨。", "雪芽細若針，一夕吐清奇。", "天地發寶祕，鬼神不敢知。", "舊制遵御膳，授職各有司。", "分綱製品目，簿尉監視之。", "雖有領督官，焉得專所爲。", "初綱七七夸，次綱數弗差。", "一以薦郊廟，二以瀹賓夷。", "天子且謙受，他人奚可希。", "柰何貪瀆者，憑陵肆姦欺。", "品嘗珍妙餘，倍稱求其私。", "初非狐鼠媚，忽變狼虎威。", "巧計百不行，叱怒面欲緋。", "再拜長官前，茲事非所宜。", "性命若螻蟻，蠢動識尊卑。", "朝廷設百官，責任無細微。", "所守儻在是，恪謹焉可違。", "君一臣取二，千古明戒垂。", "以此得重劾，刀鋸弗敢辭。", "移官責南浦，奉命去若馳。", "回首鳳凰翼，雨露生光輝。"]}