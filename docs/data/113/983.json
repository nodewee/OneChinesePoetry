{"author": "徐璣", "period": "宋", "type": "诗", "title": "漳州別王仲言祕書", "paragraphs": ["百草各有種，春至不栽培。", "交情重故知，豈論才不才。", "相識十年初，再見天之涯。", "共飲一盃酒，粲若紅顔開。", "人生有此樂，知復能幾回。", "契闊幾已深，矧爾病與衰。", "朔風從何來，吹白枝上梅。", "天寒日欲莫，又乃行色催。", "君去江水西，我歸近天台。", "東西道路長，未可心膂摧。", "明朝碧雲多，佇思良徘徊。"]}