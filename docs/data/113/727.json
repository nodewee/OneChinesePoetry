{"author": "姚舜陟", "period": "宋", "type": "诗", "title": "楊高士聽彈琴", "paragraphs": ["我來請雨謁龍公，日脚已歛雲沖融。", "解衣盤礴暫小憇，清談對此兩相翁。", "霏霏鋸屑引意靜，爇鼎忽聞彈絲桐。", "少年水師貌頗古，十指捲袖如剝葱。", "初爲宮聲變羽調，雅澹更覺神雍容。", "是時晝晷屋角轉，洶湧萬木鳴西風。", "吹蟬得志競清嘯，恍異人境如天宮。", "茲山頗疑洞府外，地有奇石皆玲瓏。", "是何美韵愜振玉，意欲直造無何中。", "塵埃自嘆百僚底，誰謂一日欣遭逢。", "更須霖雨起焦旱，茲遊可記傳無窮。"]}