{"author": "徐璣", "period": "宋", "type": "诗", "title": "登三層樓與王仲言聯句", "paragraphs": ["南州冬日佳，風和霜氣收。", "出門訪良友，散策尋清游。", "負郭有野趣，荒草带寒流。", "信步任所止，款扉得深幽。", "初若隠者居，忽上雲中樓。", "攬以三層顛，恍與萬象浮。", "綠野寬作圍，青山遠相蟉。", "凌然欲輕舉，久乃思冥搜。", "團團荔枝林，往往叢葉稠。", "時於陰木間，略見碧瓦溝。", "蒼然晚烟集，紅者楓樹頭。", "竚立思轉賒，顧盼目不周。", "何意城中身，而對海上州。", "要須千幅盡，未可一語酬。", "時已梅萼春，景邁浙水秋。", "遠地得心賞，良會非宿籌。", "黄柑况可餐，綠酒方出篘。", "十年真契闊，再見方綢繆。", "矧茲天一方，無異水上漚。", "把盞不知暮，論文殊未休。", "俄驚庭葉落，始覺昏鴉投。", "獨憐下弦月，未掛初旬鈎。", "絕景尚可揖，歸途諒匪脩。", "何當鴈蕩間，相與老一丘。"]}