{"author": "胡榘", "period": "宋", "type": "诗", "title": "次忠定史越王丹桂韻", "paragraphs": ["霧隠森森小山碧，不嫁東風矜國色。", "流芳端自蕊珠仙，曾是先皇親拔識。", "一身便足當三千，氣韻乃在黄香前。", "聊同蕖菊領秋色，不與桃李爭春妍。", "日幄雲幛護青蒨，丹霞爲臺月爲殿。", "露滋韶豔染猩袍，風引清芬吹雉扇。", "結根只合帝子鄉，價重未可瓊瑶償。", "濟川小試舟楫利，作醴更助椒蘭香。", "仙籍英聲在丹地，紫殿名高非濫吹。", "影斜遥漢玉蟾寒，香渡鎖窗金鴨睡。", "運際千齡遭聖明，氣使萬里開塵氛。", "一枝昔已擅風采，五方今正傳氤氳。", "後塵江梅誰比數，獨抱孤根對青女。", "幸分餘馥霑後來，一吐寒花照霜宇。", "佇看一諾輕千金，嫣然顧笑舒丹心。", "願公千秋長在廣寒宮裏住，容我驂鸞共來去。"]}