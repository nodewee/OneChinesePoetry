{"author": "徐璣", "period": "宋", "type": "诗", "title": "記述二十韻爲趙沂公作", "paragraphs": ["日月交輝際，乾坤欲整時。", "謀謨無遠近，顧盼有安危。", "國倚宗臣重，人惟正統推。", "將軍兼問古，中尉不言私。", "美德開初禩，清風起四維。", "山河春藹藹，雨露夜垂垂。", "川浩黿鼉穴，田豐鼠兔窺。", "險辭萋莫已，深網障無遺。", "流謗看金策，純誠表竹枝。", "丹心元未改，隻影去奚疑。", "能勝歸天道，云亡忽事宜。", "蜀關幾犬豕，淮岸邇旌旗。", "將相通新好，朝廷說舊規。", "渠奸甘授首，盛代鞏丕基。", "褒敘還宗祏，光昭在鼎彝。", "凄凉餘謚法，慷慨付諸兒。", "汨水芬芳地，三閭絕好詞。", "子蘭真已矣，靳尚亦奚爲。", "樂事云悲事，新知匪故知。", "續騷何日了，千古泪如絲。"]}