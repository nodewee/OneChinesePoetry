{"author": "徐璣", "period": "宋", "type": "诗", "title": "哭朱嚴伯", "paragraphs": ["脩麓長髯客，風儀野老邊。", "夕陽烏袖薄，細雨葛巾偏。", "握手相從日，寒雲未雪天。", "釅醅篘不盡，鮓醢罄無捐。", "共舸浮江北，聯吟就幾篇。", "梅花知老矣，流水尚依然。", "倚杖臨臯別，東風白髮前。", "官途三載遠，世事古人先。", "疋布心曾許，交情後莫傳。", "蕭蕭瓜井暮，瑟瑟故廬烟。", "衰病身如木，懷思淚欲泉。", "磨詩終未穩，空向月嬋娟。"]}