{"author": "胡榘", "period": "宋", "type": "诗", "title": "濠梁凱歌", "paragraphs": ["春殘天氣何佳哉，捷書夜自濠梁來。", "將軍生擒僞駙馬，虜兵十萬冰山摧。", "何物輕獧胡羯，萬里烟塵暗邊徼。", "邊臣玩寇不却攘，三月淮堧蹀血。", "廟謨密遣山東兵，李將軍者推忠精。", "鐵鎗匹馬首破陣，喑嗚叱咤風雲生。", "摧殺群妖天與力，虜醜成擒不容逸。", "失聲走透虜鼓搥，猶截騰驤三百匹。", "防圍健使催賜金，曹家莊畔殺胡林。", "遊魂欲反定懸膽，將軍豈知關塞深。", "君不見往日蘄王邀兀朮，圍合狐跳追不得。", "夫人明日拜函封，乞罪將軍縱狂逸。", "豈知李侯心膽粗，捕縛猘纔須臾。", "金牛走敵猛將有，沔州斬賊儒生無。", "宗社威靈人制勝，養銳圖全無輕進。", "會須入汴縛酆王，笳鼓歸來取金印。"]}