{"author": "杜知仁", "period": "宋", "type": "诗", "title": "和範孫閑行溪西得梅數花韻  其二", "paragraphs": ["孤根要先覺，一花已後會。", "而况萬香中，晚乃誇狂醉。", "東皇兆群物，無物居其最。", "對梅欲著語，當在梅之外。", "君看龍蛇蟄，中有江河沛。", "其元陽復雷，其真歲寒檜。", "於梅觀此妙，眼力憐湛輩。", "無能根本求，僅爲色香嗜。", "一元無識者，孤真可知矣。", "君獨邃玄機，命筆開風氣。", "奇哉天根詞，與世呼夢寐。", "猶疑轉語下，未爲梅之至。", "願聞第一義，更作向上計。", "會有先天翁，當發無極喟。"]}