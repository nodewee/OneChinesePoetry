{"author": "徐璣", "period": "宋", "type": "诗", "title": "送蔡侍郎鎮建寧", "paragraphs": ["熙洽壬辰際，剛明十載初。", "祥風開宇宙，粹質産瓊琚。", "年齒終童右，文章兩漢餘。", "體將時格變，名向榜頭書。", "多病侵絲鬢，清顔侍玉除。", "溫恭扶國是，端直屏姦渠。", "良月春先暖，豐年日自舒。", "潜藩來騎鼎，故里去程徐。", "北虜盟方締，蠻陬孽已鋤。", "願言歸補衮，敷澤徧坤輿。"]}