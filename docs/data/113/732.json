{"author": "衛涇", "period": "宋", "type": "诗", "title": "爲楊仲起壽", "paragraphs": ["天台高壓東南州，秀鍾千古生公侯。", "君才槃槃第一流，學優顔閔卑由求。", "天意端爲斯文憂，妙齡掉鞅從英游。", "筆力挽强回萬牛，金玉精美價未酬。", "文章從古天地讐，演起大業難延留。", "騰驤萬里須騏騮，行看大對悟凝旒。", "擢冠多士騎鰲頭，歸來雙親喜氣浮，充閭佳瑞樂事修。", "煙霄衮衮殊未休，整頓乾坤攄壯猷。", "策勳稷契伊呂周，請公爲酬白玉舟。", "他年名遂高千秋，却揖劉阮尋浮邱。"]}