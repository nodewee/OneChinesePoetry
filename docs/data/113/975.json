{"author": "徐璣", "period": "宋", "type": "诗", "title": "送太守傅尚書易鎮當塗二十韻", "paragraphs": ["帝業江淮表，丕承七十年。", "太平南北共，內禪子孫傳。", "弓矢深櫜橐，桑麻鬰壠阡。", "江河春混混，雨露夜涓涓。", "治久情多縱，才卑氣或偏。", "穹蒼宜予弼，淵默正思賢。", "四世忠勳積，三朝節概全。", "威儀新禹服，光彩舊星躔。", "本以文爲治，尤知政有權。", "粟紅初穰穰，榆散亦翩翩。", "國似傳東魯，名能躐潁川。", "殊恩方錫馬，盛美又臨軒。", "易鎮旌旗遠，趨朝劍履便。", "想知環去旆，咸似渴思泉。", "典誥黄麻出，衣冠紫禁聯。", "安危看去就，扶掖頼精專。", "江岸梅花小，山城桂影圓。", "歌思惟兩地，動化及無邊。", "相復中興舊，書重說命篇。", "元勳列青史，焜燿祖宗前。"]}