{"author": "徐僑", "period": "宋", "type": "诗", "title": "同官三人率慶裘元量司直於湖中有詩呈諸公", "paragraphs": ["欲晴未晴還不雨，無日無風又無暑。", "煙薄微籠四岸山，空翠却向湖中聚。", "今日之游誠佳哉，湖山文字中銜盃。", "相爲此約亦已久，天相其逢資追陪。", "吾儕官閑無一事，平生丘壑詎輕棄。", "相從於此合鍾情，無奈同襟欲分袂。", "西風著意向芙蓉，綠柳未疎花正濃。", "勸君慢理江頭楫，更作一日來從容。"]}