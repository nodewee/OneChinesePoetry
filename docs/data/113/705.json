{"author": "胡榘", "period": "宋", "type": "诗", "title": "詠丹桂", "paragraphs": ["碎瓊揉香作肌骨，霽日吹紅染膚色。", "人間何處有此葩，一種風流初未識。", "東隅月戶編三千，夜修玉闕瀛洲前。", "拂摇桂子偶墜此，雨露培植開韶妍。", "史翁移根出葱蒨，雕斛持歸翠微殿。", "一朝麗質冠百昌，御墨分題落團扇。", "何年流轉江南鄉，一本奚翅千金償。", "分枝接葉色已淺，縱有此花無此香。", "絕愛西山佳麗地，藹藹修林倚清吹。", "寧論斜日杏花酣，未許熙春海棠睡。", "是時金氣初高明，宇宙軒豁澄埃氛。", "青霞絳雪互點綴，濃芬賸馥飄氤氳。", "鷲峰繁黄今不數，破裓僧練裙女。", "試看香御擁紅雲，肅奉虛皇遊碧宇。", "携持寶鏡吹波金，寒光萬頃空人心。", "煩君控取紅鸞住，便恐香魂夜飛去。"]}