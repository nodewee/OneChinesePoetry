{"author": "杜知仁", "period": "宋", "type": "诗", "title": "和範孫閑行溪西得梅數花韻  其一", "paragraphs": ["寒梅我故人，歲必以文會。", "涴墨尚可覆，未知凡幾醉。", "晚乃得此詩，山靈以爲最。", "置身風月上，出語色香外。", "駕言孤絕處，壞枝委顛沛。", "懸崖折披竹，斷澗强病檜。", "窮交僅如此，過是藐無輩。", "碧眼苦好奇，於焉有深嗜。", "迎長得一花，以爲時可矣。", "遂若天下春，筆頭頓生氣。", "我屬閉關日，一枝偕寤寐。", "敢賀微陽來，尚虞堅冰至。", "結束果何在，飄零初不計。", "政恐負歲寒，或爲識者喟。"]}