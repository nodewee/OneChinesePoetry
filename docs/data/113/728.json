{"author": "衛涇", "period": "宋", "type": "诗", "title": "送蓋少卿晞之赴太平州", "paragraphs": ["三釜果何樂，萬鍾豈云輕。", "當知昔賢士，及親乃爲榮。", "憶昨使東淮，循陔蘭芳馨。", "維先司徒公，大篇寵其行。", "喜我諧祿養，勸之力身名。", "俛仰四十載，歲月何崢嶸。", "髯卿世濟美，中外稔踐更。", "勇退甫宴娛，起家俄詔徵。", "秩真二千石，選授參陪京。", "時哉春陽中，光風助嚴程。", "歌廉盛襦袴，迎伋森旆旌。", "矧伊太夫人，九十顔如嬰。", "朱轓從板輿，此樂誰能并。", "緬懷平生好，相友真弟兄。", "我今抱永慕，撫舊祇愴情。", "塗山古名邦，官府號太平。", "故秋適淫潦，所至多疲氓。", "政須事安集，未可施敲榜。", "長江戍水犀，形勢足干城。", "時雖急規恢，不用邀功能。", "君年壯於我，宏圖在南溟。", "報國豈憂晚，事親宜竭誠。", "道院日餘暇，北堂慶方增。", "戲綵供笑粲，捧觴壽期齡。", "孝立忠亦遂，俗美政易成。", "奏最亟歸來，勿云厭承明。"]}