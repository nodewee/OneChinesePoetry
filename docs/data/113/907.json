{"author": "柴中守", "period": "宋", "type": "诗", "title": "跋山谷書范滂傳帖", "paragraphs": ["小春晝日如春晚，飲罷披圖清興遠。", "夜光照屋四座驚，金薤銀鈎真墨本。", "當年太史謫宜州，腸斷梅花棲戍樓。", "拾遺不逢東道主，翰林長作夜郎囚。", "蠻烟瘴雨森鈇鉞，更值韓盧搜兔窟。", "老色上面懽去心，惟有忠肝懸日月。", "郡丞嗜好殊世人，投箋乞字傳兒孫。", "平生孟博是知己，筆下寫出精神騫。", "興亡萬古同一轍，黨論到頭不堪說。", "刊章下郡漢道微，清流入河唐祚絕。", "先朝白晝狐亦鳴，正氣消盡邪氣生。", "殿門斷碑仆未起，中原戎馬來縱橫。", "生蛟入手不敢玩，往事凄涼重三歎。", "蘭亭瘞鶴徒爾爲，好刻此書裨廟算。"]}