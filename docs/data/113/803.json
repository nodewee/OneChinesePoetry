{"author": "徐僑", "period": "宋", "type": "诗", "title": "行行歌", "paragraphs": ["行行兮何之，郊之疇兮山之徑。", "耕藝兮雨晴，樵牧兮昕暝。", "室廬兮其倫，老稚兮其性。", "負者蹇兮趨者勁，役而歌兮遊以詠。", "機杼兮國資，雞犬兮家政。", "草萋萋其青兮，木蔚蔚其盛。", "吭林鳴兮尾川泳，空雲騰兮月出嶺。", "威之霜兮風以令，胡然而然兮。", "森森兮天之命，職我其間兮毋不敬。"]}