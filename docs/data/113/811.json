{"author": "徐僑", "period": "宋", "type": "诗", "title": "張家渡買魚", "paragraphs": ["北堂老人性嗜魚，有魚一飯空無餘。", "行水登舟喜動色，幾月乃得三四食。", "溪涸舟膠挽不去，舍舟行行溪上路。", "路入茅舍惟一翁，網挂壁頭兒負舂。", "問之有底不出漁，水動魚藏溪作風。", "强之不能許觴醪，翁爲持網兒持篙。", "挾艇過臨叢藻岸，踏竹下網屢成漫。", "忽然得鯉僅如掌，翁笑官有福可仗。", "我舟猶在極目涯，乃坐其艇與之往。", "烹魚一開慈顔驩，膠舟旋亦辭涸灘。", "兩日舟移無十里，吁嗟有此行路難。", "漁翁飲酒得錢去，一葉如飛烟水暮。"]}