{"author": "徐璣", "period": "宋", "type": "诗", "title": "傳胡報二十韻", "paragraphs": ["胡虜無仁義，興衰匪百年。", "如何憑氣力，久欲靖中邊。", "異類依天角，黄頭住海𤲬。", "愚堪呼鹿豕，健每學鷹鸇。", "猰狄時方憊，燕雲耗頗傳。", "姦臣貪拓境，黠計落空拳。", "氈毳分伊水，旌旗濕汴川。", "鶑花春自老，風雨夜相連。", "文物東南盛，舟車蜀廣聯。", "規模垂翼翼，鼎石頼乾乾。", "五福祥光近，千齡厚澤綿。", "雨晴均化日，豐穰慶秋田。", "禽獸聞相噬，干戈鬭欲纏。", "瓜分爭塊壤，鼎沸逐埃涓。", "亡北惟堪伺，良圖盍自堅。", "藩籬兼謹守，閫外勿輕捐。", "晉趙非殊異，山河本渾全。", "人心方激切，天道有回旋。", "王佐存諸葛，中興仰孝宣。", "何當渭橋下，拱揖看駢闐。"]}