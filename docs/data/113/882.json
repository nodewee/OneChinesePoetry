{"author": "徐僑", "period": "宋", "type": "诗", "title": "竹門", "paragraphs": ["竹門何爲設，護此自在身。", "而有不知者，謂隔一切人。", "門有閉有開，人有疏與親。", "閉以謝俗客，開以納嘉賓。", "或方計財利，我方甘窶貧。", "或方圖宦達，我方埋隠淪。", "豈惟乖趨尚，誠亦困糾紛。", "若夫道義交，開益所願聞。", "清幽能共適，淡薄能相因。", "與夫學問徒，講說敢辭勤。", "義理滋我悅，詩書陶我真。", "俱不役殽酌，且無昏精神。", "然當時省己，勿或浪尤人。", "古人重晚節，氣衰當志新。", "古人貴老成，齒頹資德尊。", "初心苟無負，斯不愧斯門。"]}