{"author": "方輗", "period": "宋", "type": "诗", "title": "里中張氏母出與邑宰母宴餞以詩", "paragraphs": ["張氏母袁稱壽星，生紹興庚申今有百五齡。", "子孫耕稼食可飽，女婦紡織衣稱情。", "白髮既脫生黑髮，耳目聰明長步行。", "五朝皇帝恩廣大，一老平時身太平。", "鄉里皆慶喜，縣官問姓名。", "闔門漏屋下，上詣縣官廳。", "太夫人之面可識，太夫人之堂可升。", "即前再拜問起居，謝官下念田里氓。", "尊高年以長其長，凡爲人子沸歡聲。"]}