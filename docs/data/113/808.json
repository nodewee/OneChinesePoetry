{"author": "徐僑", "period": "宋", "type": "诗", "title": "樵夫行", "paragraphs": ["晨征已輸行者早，紛來歛避樵夫道。", "樵夫辛苦刈樵歸，昏莫結束更起炊。", "夜半出門星月暗，崎嶇露草寒濡衣。", "入市博得升合糧，歸來分與妻兒嘗。", "依前剝剝上山去，不住朝朝莫莫忙。", "樵夫樵夫休懊惱，世路艱難勤亦好。", "蝗蟲四起米價高，憐汝饑勞我未飽。", "我苦閑愁雪滿顛，烹葵煮藜過年年。", "夜枕欹傾半眠醒，或起浩歎窺星天。", "逢人說事只憂國，長哀無告窮已極。", "天下奸弊紛如麻，虎狼搏攫殫麋麚。", "愁眠忍餓不敢出，羸瘠膏髓堪推撾。", "冤氣干天天垂災，連年禾稼同枯荄。", "斯人每恨不速死，樵夫縱苦未及此。", "安得人仁公且剛，一掃蠆螫完民瘡。", "感動和氣時覆斗，樵夫飽食我醉酒。", "待與樵夫齊高歌，昔談王道今如何。"]}