{"author": "魏徵", "period": "唐", "type": "诗", "title": "缺題五古詩 一", "paragraphs": ["大道夷且長，窘路狹且促。", "脩翼無卑棲，遠趾不步局。", "舒吾凌霄羽，奮此千里足。", "超邁絕塵驅，倐忽誰能逐？賢愚豈常類，稟性在清濁。", "富貴有人籍，貧賤無天錄。", "通塞苟由己，志士不相卜。", "陳平敖里社，韓信釣河曲。", "終居天下宰，食此萬鍾祿。", "德音流千載，功名重山嶽。"]}