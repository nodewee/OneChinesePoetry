{"author": "徐璣", "period": "宋", "type": "诗", "title": "送張尚書出鎮建寧", "paragraphs": ["焚罷南坡藁，星華接履聲。", "艱時曾倚重，鉤黨頼持平。", "仲甫思全衮，元戎正本兵。", "丰儀麟閣貴，威重犬戎驚。", "聖主憂遐遠，朝端擇老成。", "邇臣宣惠化，七嶺動懽情。", "風俗移刀劍，田閭遂鑿耕。", "試茶龍井碧，開硯鳳潭清。", "秋日江沙渺，晴天鼓角鳴。", "稻香隨使驛，桂影伴仙程。", "美玉非藏韞，黄金笑滿籝。", "寬和無白髮，卑遜有高名。", "登用唐三世，樞機漢九卿。", "鼎司虛正席，丹扆待忠誠。"]}