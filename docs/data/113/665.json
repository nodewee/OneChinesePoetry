{"author": "王汶", "period": "宋", "type": "诗", "title": "水心先生墓下作", "paragraphs": ["排雲上殊庭，備物儼神道。", "含酸步逶迤，積疹思遐漂。", "乘風來帝旁，駕說落窮島。", "百聖集會期，萬化資斧藻。", "瞻前鳳漂漂，顧後龍矯矯。", "寶璐列中華，韶音被夷獠。", "肅肅闕里牆，萋萋墓林草。", "誰尸兩楹夢，而復悲一老。", "曩余稚養蒙，今日幸茹蓼。", "超然欲徑陳，窅爾竟虛抱。", "育德德何成，果行行何造。", "沔彼江海流，不納此行潦。", "青松露珠團，怪石紫煙遶。", "千年萬年垂，封樹等穹昊。"]}