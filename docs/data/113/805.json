{"author": "徐僑", "period": "宋", "type": "诗", "title": "次陳和仲惠雲山歌韵", "paragraphs": ["幽人尋坦道，爲言柔履剛。", "所利在艱正，未取馬逐良。", "雲山坐深窈，無人蘭自芳。", "青青松與竹，障暑拒雪霜。", "人跡所罕到，亶爲煙雲鄉。", "老我志彫落，髮蒼而視茫。", "懷哉此丘壑，閑蹤寄忀徉。", "人事輒往復，世慮忘暄涼。", "書數種，琴一張，竹布充野服，筇杖替游韁。", "生來坦率得自遂，客至嘲誚庸何傷。", "非故逃名甘寂寂，攻嫌助長病茫茫。", "君詩明澹起予意，留取伴我山中藏。"]}