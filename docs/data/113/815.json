{"author": "徐僑", "period": "宋", "type": "诗", "title": "滕丞洎沖天觀先以詩來次韵謝之", "paragraphs": ["我本山林人，出處無意固。", "君亦如山泉，隨地爲流注。", "方其居山時，文豹隠冥霧。", "又如出岫雲，散漫欻無據。", "憶昨我與君，相逢同一處。", "時時湖光亭，襟抱一披露。", "君橫膝上琴，我踵戶外屨。", "梅花落園春，辭君一朝去。", "詩筒遽寥寥，粵從浙濡渡。", "雁去燕復來，不得一字附。", "撫懷興長嗟，恍然此散聚。", "何期老鶴臞，短翮忽舒布。", "九皋聳孤唳，羣仙翕清譽。", "高寒玉峰巔，爲爾肯一駐。", "杭嚴兩西湖，未必置愛惡。", "瞥從子陵臺，來踏蘇公路。", "山友而水賓，風曉而煙暮。", "行止初何心，同是一真趣。", "願於人海中，更覓山中句。"]}