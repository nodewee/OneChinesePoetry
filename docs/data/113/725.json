{"author": "鄭晦", "period": "宋", "type": "诗", "title": "浮丘祠", "paragraphs": ["青天志欲騎長虹，半生雙眼四海空。", "題詩遠寄廣成子，筆力萬仞摇崆峒。", "前年鶴背乘天風，翻然回首江之東。", "束書歸隠黄山中，山中偶遇浮丘翁。", "人生寰宇總過客，呼酒澆愁醉李白。", "十畝耕雲種紫芝，酣歌擊石嫌春窄。", "招浮丘，乾坤到處堪遨遊。", "丈夫有志身徇國，逢時無意干封侯。", "皇天恩澤盈遐陬，忍視吳楚森戈矛。", "黄金白璧豈足尚，我愛文章有官樣。", "長篇欲向庵壁題，憑陵豪氣三千丈。", "住庵道人請書壁，禿毫轟雷停不得。", "飛香灑雪淋漓濕，一夜寒風瘦蛟泣。"]}