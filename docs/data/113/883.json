{"author": "徐僑", "period": "宋", "type": "诗", "title": "虎邱謁和靖祠", "paragraphs": ["涵養當用敬，進學在致知。", "如車去隻輪，跬步不可移。", "夫子受師說，惟敬實所持。", "升堂逮易簀，參倚日在茲。", "遺言落人間，考論極研幾。", "是心要收斂，中不容毫釐。", "大學著明法，格物及楷梯。", "放心苟不收，窮格將安施。", "古人貴爲己，末俗多外馳。", "豈無實踐者，茲焉當反思。", "晚生拜遺像，敷衽跪陳詞。", "願言服予膺，沒齒以爲期。"]}