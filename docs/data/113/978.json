{"author": "徐璣", "period": "宋", "type": "诗", "title": "漳州送王益統制謫歸時方收峒寇", "paragraphs": ["京口丘都督，江淮第一人。", "竭心安宋代，决策斬蘇嚚。", "猛將親經選，高材近莫倫。", "六鈞來有力，一騎去無塵。", "塞靜良弓隠，時明枉事伸。", "遷車行地遠，歸詔及春新。", "恃險猺奴蠢，招亡鼠技貧。", "衆情懽殺賊，國本在安民。", "功過今方使，忠誠正可陳。", "能言學李固，茲日願亡身。"]}