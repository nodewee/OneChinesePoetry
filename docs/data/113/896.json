{"author": "余復", "period": "宋", "type": "诗", "title": "西陂", "paragraphs": ["涉海波濤險，登山足力疲。", "胡爲赤鑑遊，海角山之涯。", "崎嶇亂石間，况復乘船危。", "茲遊固有意，訪古傷今時。", "荒陂存遺跡，缺處十丈餘。", "父老向我言，先疇爲農師。", "當時大父行，相與築此堤。", "堤成百物豐，師承及見之。", "稻蟹不論錢，况敢論糠粃。", "一朝壞不修，驚心傷鼓鼙。", "田家歲作苦，土狹何由支。", "憶昔禾黍地，石水數斗泥。", "前功嗟已廢，繼者今其誰。", "曾聞部使者，詢問及故基。", "水利固可究，具文怨徒欺。", "又聞勸農吏，楚楚多奇姿。", "朝遊暮始還，山水窮清暉。", "有念不及此，但見冠蓋飛。", "公家急相歛，星火驚文移。", "農無地可耕，歲入何從規。", "今幸長官賢，願言拯我饑。", "作書白太守，經營得如茲。", "珍重父老言，豈爲兒童戲。", "皇華如觀風，此老誠可資。"]}