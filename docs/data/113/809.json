{"author": "徐僑", "period": "宋", "type": "诗", "title": "舟溪吟", "paragraphs": ["舟溪羣山俱有情，禺昂環列如逢迎。", "東出雙秀高沖天，推先兩峰當我前。", "二水南來炯相顧，合流于西疑欲住。", "成此溪山一段清，中有一園十畝平。", "著我翛然數間屋，遶屋但栽竹與菊。", "扶杖行舒景物娛，開卷坐對聖賢讀。", "嗟余藐焉天地間，居然分得此清閑。", "毋餒浩然有以老，也應不負爾溪山。"]}