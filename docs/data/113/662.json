{"author": "韓淲", "period": "宋", "type": "诗", "title": "題孫伯符墓", "paragraphs": ["自無太史慈，孰對孫伯符。", "羣舒有餘地，周郎或知予。", "既推道南宅，以濕謾相濡。", "本擬馳中原，掃滅鄴中都。", "天乎許貢客，一箭失壯軀。", "黽勉付後事，張昭乃其奴。", "赤壁之火攻，僅可保全吳。", "公瑾復不長，伯業益荒蕪。", "至今春草生，高墳在姑蘇。", "傳言尚相點，經行倍踟躕。", "異代歲月速，誰爲我非夫。", "酹酒起英爽，白楊鳴赤烏。", "荆州或已分，曹劉竟稱孤。", "堂堂破虜冢，歸命誠足俘。"]}