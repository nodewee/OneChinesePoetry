{"author": "姚舜陟", "period": "宋", "type": "诗", "title": "題常樂寺五雲臺", "paragraphs": ["虛空本無雲，一氣誰所主。", "雲空兩無礙，起滅自散聚。", "吾聞心歸源，空殞亦無所。", "應知不空者，物感自如雨。", "君看賢首師，自視木與土。", "與雲亦奚期，況問色有五。", "云何坐說法，瑞應乃如許。", "休疑諸天集，未必衆龍吐。", "雲空法如是，我說無說故。", "堂中嫡孫在，客至當問取。"]}