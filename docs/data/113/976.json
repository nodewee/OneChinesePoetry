{"author": "徐璣", "period": "宋", "type": "诗", "title": "上葉侍郎十二韻", "paragraphs": ["侍從西湖宅，安閑近水心。", "門開春郭靜，橋度野池深。", "山翠連龍起，雲樓學虎臨。", "芙蓉通遠渚，槐柳步回陰。", "盛業歸宗匠，斯文並古今。", "典謨存大雅，金石振餘音。", "疇昔留藩管，江淮擁带襟。", "雍容平宇宙，瀟洒在園林。", "玉富淵難測，仙癯鶴可尋。", "步趨垂雜組，言笑響鳴琴。", "補衮心無替，彈冠迹未沉。", "于今幽興極，正可辨清吟。"]}