{"author": "徐僑", "period": "宋", "type": "诗", "title": "送施持正司理解官", "paragraphs": ["人生會合難，四海皆兄弟。", "解后若爲寮，爲情乃其至。", "嚴陵雖陋邦，山水固佳致。", "宦遊於其間，亦未爲失計。", "嗟嗟我輩人，志不在名利。", "所趨必踏正，所論必根義。", "聖門有格言，胡不慥慥爾。", "險夷融一心，相與共守此。", "維君更直諒，多聞且知禮。", "責善有忠告，規失無因避。", "人或苦難合，我匪以爲具。", "始如石落落，終似旂旎旎。", "入議必追聯，出遊必連軌。", "朝夕恃驩比，同襟能有幾。", "君今先我去，落漠將何委。", "政此黯銷魂，臨分不我鄙。", "絕無兒女悲，慨慷及治己。", "竊聞之先儒，物我均一理。", "達人宏大觀，曲士局偏倚。", "偏倚狹一隅，愛惡無公是。", "大觀歸衆善，寬平有餘地。", "理義固無窮，虛心知所止。", "感君謙自牧，使我愁翻喜。", "還以作贈言，相觀要終始。"]}