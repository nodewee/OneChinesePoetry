{"author": "徐璣", "period": "宋", "type": "诗", "title": "水仙花篇", "paragraphs": ["成陣風作車，宓妃波爲茵。", "良夕忽會遇，明月寒鋪銀。", "環珮凌秋空，笙簫亦具陳。", "何以慰寥廓，樂此相知新。", "採珠拾翠羽，言笑生華春。", "贈以金琅玕，捧以白玉人。", "酌醴動芳氣，妙與蘭茝紉。", "歡娛有聚散，美寶無賤珍。", "至今寒花種，清徹瑩心神。", "霜皚衆枿藁，孤媚良舒伸。", "杜鵑望帝魂，啼血何嚚嚚。", "妃子眠海棠，荒湎焉足鄰。", "姮女手栽桂，光彩相依因。", "故知蓬瀛姿，不染纖點塵。"]}