{"author": "呂南公", "period": "宋", "type": "诗", "title": "麻姑山詩 謁真君殿", "paragraphs": ["稽首香案下，索火續新烟。", "徘徊想功行，緬盡千載前。", "念昔魏晉間，士流罕身全。", "高人樂遺世，學者習虛玄。", "往往迷至道，琅琅漫清言。", "真君當此時，豈以口吻賢。", "獨持濟衆術，敢論名後先。", "陰隲竟感格，飛昇遂聯翩。", "嚴嚴白玉京，侍從皆羣仙。", "舊宅入祀典，列祠更他巔。", "平生豈有意，德在名自傳。", "浩浩一氣游，蕭蕭諸象專。", "孰能知真君，庸俗但告虔。"]}