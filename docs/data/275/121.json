{"author": "黄庭堅", "period": "宋", "type": "诗", "title": "衡山", "paragraphs": ["萬丈融峰插紫霄，路當窮處架仙橋。", "上觀碧落星辰近，下視紅塵世界遙。", "螺簇山低青點點，線拖遠水白迢迢。", "當門老檜枝難長，絕頂寒松葉不彫。", "纔到秋初霜已降，每逢春盡雪方消。", "猥岩老衲針常把，度夏禪僧扇懶摇。", "雷向池中興雨澤，鳥於窗外奏簫韶。", "游人未必長居此，暫借禪房宿兩宵。"]}