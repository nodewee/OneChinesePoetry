{"author": "呂南公", "period": "宋", "type": "诗", "title": "詠榴花", "paragraphs": ["敷敷英乍含，春盡葉已碧。", "垂垂實稍殘，秋晚花尚拆。", "鮮妍誰造化，遲暮我彩色。", "方託晨露滋，何知早霜烈。", "天時豈顧望，生理自溢逼。", "根柢或未衰，芳葩肯無益。", "徐孃老情重，武后善塗澤。", "所美出虛疏，其殃乃窮極。", "參差共沖氣，窈窕負靈識。", "草木可毋譏，吾傷在人德。"]}