{"author": "黄庭堅", "period": "宋", "type": "诗", "title": "頭陀贊", "paragraphs": ["梵語頭陀，華言抖擻。", "浄一真心，振三毒垢。", "如來親試，迦葉稱首。", "聖教推崇，哲人遵守。", "衣三食四，住處五名。", "曰十二行，對治修行。", "十三或八，要以三并。", "練磨三境，攝化三乘。", "起四歡喜，行四聖種。", "以戒爲基，止觀相踵。", "大矩崇規，鍊金烹礦。", "號菩薩僧，志惟堅勇。", "知足少欲，伏我受根。", "無取無著，情絕所存。", "若有讚者，同讚世尊。", "續佛慧命，開佛正門。", "在昔能仁，囑付彌勒。", "守護三寶，後五百歲。", "彌勒稱揚，此行爲最。", "適當其時，應身出世。", "阿蘭若處，作衆依歸。", "則先賢軌，髮薙肩垂。", "白麻劫貝，不隨染衣。", "表如玉雪，不受塵泥。", "心寂爲禪，心浄爲教。", "內外相應，方名脩道。", "事貴簡嚴，理惟幽奧。", "不具信根，玄關莫造。", "祈生兜率，天樂非貪。", "菩提熏種，慈氏言參。", "其或超越，罔假司南。", "十方法界，同我伽藍。"]}