{"author": "呂南公", "period": "宋", "type": "诗", "title": "覆船山", "paragraphs": ["峨峨覆船山，特起秀蟠勃。", "當前百十里，已見青突兀。", "行瞻漸詳諦，依約認毫忽。", "西峰自排列，儼若魁健卒。", "羣阜復東迴，欽如搢珪笏。", "橫岡挺戈劍，堅重不可杌。", "峻嶺擾騧驪，豪雄欲相揬。", "或寬侔放蕩，或迫類{甚乍}{甚卒}。", "或象喜紆餘，或同怒詬咄。", "林高盛巾幗，畬破露鬝禿。", "有險狀饑癯，有坌似壯腯。", "偉哉形態衆，盡敘難以猝。", "憶隨遊覽後，深入禪宅窟。", "樵徑坦復崎，遥村現還沒。", "是時五月晦，寒氣尚切骨。", "汲泉煮茶雲，石鼎沸鬻雪。", "夜垂紙帳卧，疑近鬼窸窣。", "曉引杖屨行，巖巒徧緣踤。", "幽坡獸跳𮛬，佳樹鳥咽嗢。", "飛瀑下層崖，鏗清斷污淈。", "分流浹田壤，千里利耕搰。", "愛此爽洒都，擬詠屢蹇訥。", "何由結廬舍，靜取蔬茹捽。", "夢想空洞靈，孤雲動飆𩖨。"]}