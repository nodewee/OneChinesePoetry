{"author": "呂南公", "period": "宋", "type": "诗", "title": "答陳公美", "paragraphs": ["少壯事已遠，舊文良可懷。", "百年能幾何，十載不得偕。", "念昔居鄉里，游處了無猜。", "飲食不相捨，談笑久所陪。", "拜君以爲兄，分密誰敢開。", "齒髮俱未老，未至衰與頹。", "我子在襁褓，君猶無嬰孩。", "君後獨捨去，爲吏天一涯。", "我又厭奔走，遠引不復來。", "歲月杳難恃，區區老吾儕。", "况從與君別，多事歲若排。", "心力不能究，衰病侵筋骸。", "二子皆已冠，如吾苦無才。", "君亦已有嗣，眉目秀且佳。", "人事知幾變，會合終不諧。", "昨者本不出，豪傑苦見咍。", "鬰鬰自不樂，誰爲予悲哀。", "幡然感其說，東走凌巔崖。", "不意君在此，得奉笑與詼。", "君顔蔚如故，大噱飛塵灰。", "我老應可怪，白髭生兩顋。", "新句辱先贈，古詩許見推。", "賢俊非獨少，故舊每所乖。", "作詩報嘉貺，亦聊以相催。"]}