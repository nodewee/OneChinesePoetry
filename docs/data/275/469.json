{"author": "呂南公", "period": "宋", "type": "诗", "title": "和得茶雜韵", "paragraphs": ["衰翁脾病怯飲茶，不但嗜酒成雄夸。", "夜長晝短讀書苦，佇待雞鳴愁日斜。", "秋蔬搜腸酒正惡，踏爐火慢煎雙脚。", "偶然接得西安角，險欲衝塵送高閣。", "沉吟却憶陳公子，慣在京華看貢篚。", "蒙山顧渚建溪春，花乳清泠徧知味。", "今來下國深秋景，酒厚花稀心未醒。", "盱水中泠亦試烹，豈須奔走揚州井。"]}