{"author": "任伯雨", "period": "宋", "type": "诗", "title": "述懷", "paragraphs": ["元符庚辰歲，孟冬十二日。", "任子丞大宗，碌碌奉朝籍。", "聖主訪落初，聽言勞日昃。", "諫路員有闕，求人恐不及。", "誰謂方遴選，邂逅首疏逖。", "詔旨忽中授，聞命旦夕惕。", "不是憂不合，愛君憂失職。", "既憂亦復喜，不是貪祿秩。", "平生慕古人，素願或可畢。", "精神倍疏瀹，激昂登文石。", "青雲開九天，清光親咫尺。", "每見情益交，肝膽盡剖析。", "敬承丁寧訓，重許以忠直。", "自喜千載遇，奮身遑他恤。", "志欲收主威，力先排巨室。", "切齒憤欽永，刻意望夔稷。", "不數千羊皮，豈讓一狐腋。", "勤勤履霜戒，不復慮不密。", "問夜欲自勞，百疏意何益。", "哀哉愛君心，不能當衆嫉。", "投湘爲獨醒，得罪因懷璧。", "尚頼天德廣，閱歲已再謫。", "仇人意未厭，窮荒必投斥。", "轉海僅萬里，艱危備經歷。", "有時遭颶風，天地如抹漆。", "雪浪山崩頹，轟豗飛霹靂。", "扁舟甚桔槔，俯仰顛倒立。", "雙檣捲欲折，繩斷水蘸蓆。", "鯨鱷口垂涎，噴咤烟雨集。", "萬怪競周章，腥臊助噓吸。", "平生仗忠信，安敢保瞬息。", "寅緣脫魚腹，島嶼稍登陟。", "天氣鬰欲流，土色焦成赤。", "草木蒸氛霧，亭午日未出。", "荒徑少人行，窸窣走虺蜴。", "居民傍溪滸，橫崖戶百十。", "矮屋盡棚欄，臭穢如圈櫪。", "家家啖菜粥，雜米無十一。", "小魚與細蝦，相尚珍鼎食。", "鳥言紛嘲哳，卉服坌蒙羃。", "顔色盡黄腫，太半抱瘴疾。", "其風貪以淫，其俗拙以僻。", "殆非人間世，宜爾太荒閴。", "我生本匹夫，賦性自真率。", "雅有江海志，仕宦特牽迫。", "一日偶遭際，用捨何敢必。", "但思忠邪分，於國繫休戚。", "周嫠不恤緯，我意何窮極。", "漆女倚門嘯，我情第堙鬰。", "嗚呼謀身者，所宜念陰隲。"]}