{"author": "畢仲游", "period": "宋", "type": "诗", "title": "送鄆州楊子安教授由京歸洛", "paragraphs": ["好去嵩陽客，清河穩放船。", "東州新學校，南郭富林泉。", "悟道先生敏，爲文子弟傳。", "烏皮常隠几，黄絹動成篇。", "太尉風流在，裴休理性玄。", "老松生幹直，大海得珠圓。", "肆筆君房好，論才賈傅傳。", "尚書行給札，博士久虛員。", "獻策諸公喜，談經衆手編。", "長鯨鱗鬣就，儀鳳羽毛鮮。", "小子甘環堵，窮途懶著鞭。", "家貧門外轍，酒價杖頭錢。", "官冷雖知命，身閒學問禪。", "功名看異日，交契懶同年。", "明月行梁苑，凉風度潁川。", "叫閽宜上疏，負郭莫歸田。", "散飲盃投地，更闌斗挂天。", "離懷吟不足，彈斷古琴弦。"]}