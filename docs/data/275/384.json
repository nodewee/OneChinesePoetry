{"author": "呂南公", "period": "宋", "type": "诗", "title": "初釀", "paragraphs": ["歲稔穀價卑，家家有新釀。", "諸鄰皆屢醉，吾舍只空盎。", "封書乞餘米，故舊不我相。", "淹旬乃分酬，如憊始賜杖。", "搔然且湛熾，督迫薪火旺。", "衰遲念盃觴，伺立久骯髒。", "夜聞觱沸韵，側枕屢欣暢。", "朝來見浮蛆，喜氣愈豪壯。", "槽端乍流瀝，指面已淫漾。", "肴蔬故稀荒，被服稍質當。", "無賓與酬酢，引滿自東向。", "須臾就醺酣，豈藉紅粉唱。", "人生但能醉，此外何足望。", "憂勤欲奚爲，一譽抵千謗。", "瓶罌幸未竭，吾盞且頻康。", "迴思冷醒時，愁寂可懲創。", "隔牆聞酨氣，涎活復嗟悵。", "非無畢公心，堅壁詎窺傍。", "如今粗沾給，後得戒初喪。", "太息富貴間，平生易遺忘。"]}