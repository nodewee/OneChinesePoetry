{"author": "胡志道", "period": "宋", "type": "诗", "title": "黄帝祠宇", "paragraphs": ["李侯神仙才，宇宙在其手。", "古篆誇雄奇，鐵柱貫金鈕。", "標榜黄帝祠，字畫氣渾厚。", "想當落筆時，雲夢吞八九。", "每傳風雨夜，蜿蜿龍蛇走。", "光怪發岩竇，草木潤不朽。", "鬼物煩撝訶，一旦忽失守。", "隨烟遽飛騰，無復世間有。", "因訪山中人，石刻尚仍舊。", "誰能一新之，易若運諸肘。"]}