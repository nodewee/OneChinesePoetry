{"author": "呂南公", "period": "宋", "type": "诗", "title": "憶亨甫", "paragraphs": ["詩老海上去，三年斷音塵。", "初非乘桴行，正以廩食勤。", "夢想不悟遠，聲容藐難親。", "忍無一紙書，不寄故國人。", "昨日見其子，來歸自東濱。", "能言別後意，憔悴不可聞。", "一被吏責繞，心腸載愁輪。", "忘餐躡偷黨，閱月馳空村。", "勞事欲歌詠，匆匆未成文。", "遂於筆硯間，章句絕所陳。", "亦復病肺渴，尋常廢清樽。", "唯餘滿頷鬚，增進玉雪痕。", "伊昔坐學舍，蕭條恨長貧。", "題詩日數首，大醉必繼旬。", "仰望官祿戶，謂如隔天雲。", "豈思曳尾龜，勝却居檻猿。", "不肯空谷卧，願爲監綬奔。", "毫釐一失差，千里豈得論。", "嗟我實蹇拙，平生畏侯門。", "乃無詩老愁，何耻鳥獸羣。"]}