{"author": "畢仲游", "period": "宋", "type": "诗", "title": "送太師潞國文公致仕赴闕朝覲歸洛", "paragraphs": ["事業觀前輩，河汾出異人。", "擎天爲柱石，蓋代服經綸。", "早歲登黄閣，羣公會紫宸。", "指揮平大盜，咳唾福生民。", "契合由天意，威行靜塞塵。", "飽聞鳴鸑鷟，久已畫麒麟。", "陰德歸宗社，昌言啟聖神。", "功成絕能口，道在不謀身。", "自昔規模定，于今風俗淳。", "立廷山不動，容物海無津。", "文力揮南斗，台光拱北宸。", "英姿元岌嶪，雄略只逡巡。", "慷慨遺軒冕，光華被縉紳。", "十年三冊命，四海一師臣。", "貴極多齊物，名高却任真。", "氣完神洒落，骨老石嶙峋。", "正殿需雲合，初筵醴酒淳。", "異恩非故事，全美勸朝倫。", "高卧鵷鴻集，忘懷鳥雀馴。", "鬻熊心益壯，尚父德逾新。", "行色嚴舟御，榮光照席珍。", "二疏翻小節，九老盡佳賓。", "坐上文章士，田間道義鄰。", "曹劉不難致，園綺會相親。", "穎脫居塵外，逍遥占水濱。", "孔光靈壽杖，山簡接䍦巾。", "賤子登門晚，微官侍坐頻。", "倦遊心落拓，多難骨酸辛。", "懷古悲寥廓，低顔任屈伸。", "鄒裾羞掃地，墨突自營薪。", "餓死猶思洛，當年偶過秦。", "填溝知幸免，彈鋏更何因。", "宦况淳于賤，交情鮑叔貧。", "廢書頑度日，逃飲病酬春。", "請謁衣冠弊，留連體貌均。", "不堪名碌碌，尚辱誨諄諄。", "器小甘無用，詞繁恥重陳。", "綵衣圍鶴氅，壽酒吹魚鱗。", "江海新歸計，乾坤舊化均。", "終篇懷感激，肝膽覺輪囷。"]}