{"author": "呂南公", "period": "宋", "type": "诗", "title": "麻姑山詩 問玳瑁石所出", "paragraphs": ["陂陀土中石，含彩若龜貝。", "伊誰攻取之，傳玩詫奇怪。", "山家厭搜鑿，養草事蔽蓋。", "閒名偶流聞，尚自困酬對。", "咨嗟人間世，豈直文爲害。", "大有可用姿，難能免侵敗。", "他山石不美，粗雜等頑塊。", "奈何亦爭求，爛漫入磨扢。", "情知既有物，順以除惡愛。", "不然悠悠生，孰在形器外。"]}