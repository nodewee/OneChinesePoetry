{"author": "朱彥", "period": "宋", "type": "诗", "title": "題方氏清芬閣", "paragraphs": ["干戈唐季風塵中，一代文章掃地空。", "先生詩鳴最晚出，句法未減元和工。", "玉壺藏冰不受垢，卜隠宛蹈嚴陵蹤。", "至今名字照人目，直與山水爲無窮。", "我舟南紀坐煩促，接歲風波仍轉蓬。", "緬懷先生酌溪水，梅花如霰落晚風。", "清芬築室家有法，亦見裔孫白雲翁。", "叔今策得待三接，仲也昔跨御史驄。", "乃翁歸來三十載，語笑但覺朱顔紅。", "翁不見東飛百勞西飛燕，南飛烏鵲北飛鴻。", "人生游宦正如此，我欲買田歸江東。"]}