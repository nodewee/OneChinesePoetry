{"author": "朱彥", "period": "宋", "type": "诗", "title": "題嚴子陵釣臺", "paragraphs": ["泊舟釣臺側，敬謁嚴子陵。", "碧山如佩環，水作鏘然聲。", "定知千載後，尚復有遺靈。", "長嘯明月下，緬懷今古情。", "世利濁於酒，末俗遭塵冥。", "毫髮不一直，戈矛豈相爭。", "先生得高蹈，萬鈞獨可輕。", "持釣偶自適，潜魚不吞醒。", "清風在人耳，凜凜見典刑。", "不如臺下水，方可濯塵纓。"]}