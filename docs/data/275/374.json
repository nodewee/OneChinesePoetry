{"author": "呂南公", "period": "宋", "type": "诗", "title": "有蟲", "paragraphs": ["堂陰闞曲沼，其浸可濫觴。", "有蟲宅其間，游息能自將。", "名號亂龜鼈，形軀亞蜣蜋。", "何知一生微，頗以氣調張。", "秋風七八月，泓浸稍減常。", "低回尚飄然，未若謀穴藏。", "十月水泉竭，泥沙暴枯霜。", "迷迷舊坻堮，影迹類已藏。", "延綿盈昃多，天雨斷霈霶。", "皆言此蟲絕，軀殻應碎殭。", "咨嗟亦含氣，所託異慨慷。", "邇來節令改，泰卦直春陽。", "甘霖一夕飛，灌注成濊汪。", "凌晨沼面漲，蟲輩早奮揚。", "上下逞風操，同形喜相望。", "如知出處時，故以偪仄忘。", "余嘗舍其側，終始得瞻相。", "因思物理深，未易草草量。", "江海非不大，其魚每屠傷。", "此沼固褊淺，其蟲乃靈長。", "浮生短與修，有命不可襄。", "運數苟未盡，憂悲豈其戕。", "安危與時俱，窮達須預防。", "所以真至人，如往皆暇遑。"]}