{"author": "畢仲游", "period": "宋", "type": "诗", "title": "贈盧礪", "paragraphs": ["東風吹大河，北客思故鄉。", "門前車且留，念此道路長。", "子服儒衣冠，其家有禁方。", "非徒學之精，而又心術良。", "聞聲辨生死，易臂知陰陽。", "救瘵先閭里，懶上王公堂。", "子來視余疾，反側方在床。", "頭風應手愈，珍重不敢忘。", "遺我刀匕藥，三年用康强。", "我家乏黄金，我才非庾郎。", "贈子不成禮，禿筆題藥囊。"]}