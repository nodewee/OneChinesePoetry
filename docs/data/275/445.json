{"author": "呂南公", "period": "宋", "type": "诗", "title": "過辭歸嶺", "paragraphs": ["老翁愛園廬，未省越鄰塢。", "婚姻挽他鄉，送客犯脩阻。", "委蛇上高嶺，四顧異吾土。", "相揖遽辭歸，驚如避豺虎。", "漂浮千世下，出意能近古。", "游子笑安居，相傳入名譜。", "黄塵壓碎石，歲月知何許。", "但有鬰蒼松，亭亭待斤斧。", "秋風吹我馬，路向此山取。", "因名重徘徊，不獨行役苦。"]}