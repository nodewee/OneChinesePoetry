{"author": "呂南公", "period": "宋", "type": "诗", "title": "五月二十五日三陂橋晚眺", "paragraphs": ["漲水久已退，擎泥草扶疏。", "平疇極我目，一來施犁鋤。", "九夏行過六，尚憂復污潴。", "哀咨此鄉民，耕力豈躊躇。", "地勢苦卑薄，况無古川渠。", "愁潦懼熯乾，不可保終初。", "昨者多暑雨，洪波日凌虛。", "新來滿旬晴，滲涸類灌蒩。", "垂秋且當蒔，到否知何如。", "搖搖衆農心，凜若畏簡書。", "遠瞻來南山，其壤似郊墟。", "依微綠秀間，浮白略散舒。", "間喜早稻吐，因高得紆餘。", "幸無風早催，聊濟升斗儲。", "天下有大福，唯民樂田廬。", "樂哉俟豐登，快我羈旅居。"]}