{"author": "呂南公", "period": "宋", "type": "诗", "title": "麻姑山詩 道法堂檢點三帝御書", "paragraphs": ["日脚退前楹，崇堂豁明凈。", "縑緗出百函，翰墨睹三聖。", "舒張溢牆壁，燦爛累籤㡠。", "鸞龍交飛翻，金石避堅硬。", "毫無半分弱，大至袤丈勁。", "真行體兼精，篆籀法畢正。", "篇章入題寫，作者一何幸。", "偉哉天縱能，豈謂學成性。", "名山徧藏蓄，終古得輝映。", "墨客徒醉心，黄冠荷覃慶。", "嘗思八世主，覆燾足仁政。", "詩書所敷揚，乃獨蔑此命。", "將非史官略，紀敘非盡併。", "不然天日資，肯特記名姓。", "或應淳古治，不以餘藝競。", "膚淺難考評，隨羣但稱盛。"]}