{"author": "呂南公", "period": "宋", "type": "诗", "title": "和次道村田歌", "paragraphs": ["蠶蛾已撒明年卵，蠶婦乍閒嫌夜短。", "圃柘無端長宿根，潭蘆不住抽新管。", "時哉樂矣犁鋤伴，箬笠團團麻袴軟。", "日出離家日入歸，豈論步武如輪轉。", "强丁屢歎牽車遠，稚子或訶鳴犢緩。", "暴雨晴雨忽蓊然，相驚不覺耕皋晚。", "老翁踞坐抵掌談，奬借專勤譏懶散。", "草衆當爭第一耘，塍高勿厭重新剗。", "中天節近香醅綻，篘面色如人面𧹞。", "里巷齊歌競渡聲，人人錢在雞巢滿。"]}