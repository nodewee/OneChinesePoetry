{"author": "畢仲游", "period": "宋", "type": "诗", "title": "蒙晁美叔秘監召觀書帖繼示長句次韵", "paragraphs": ["作官在閒地，而我不得閒。", "有懷南陽書，三載願未還。", "駕言覲中郎，踴躍心桓桓。", "軟言慰孤寂，芳樽潔晨餐。", "詞妙編簡動，理愜心意安。", "期爲高人知，匪效男女歡。", "珍怪漸傾寫，寶墨來三韓。", "內愧無衣裾，靦面依門闌。", "元匪白眉者，謬作青眼看。", "古書羅異代，千百猶未殫。", "如何二王迹，到今紙墨完。", "若獲摩尼珠，寘在承露盤。", "開緘龍蛇踴，偃蹇風濤寬。", "熟視已收卷，愛惜還重觀。", "筆意不可盡，始知學書難。", "永慚出納卑，敢近華省觀。", "珍重難再覿，出門猶據鞍。"]}