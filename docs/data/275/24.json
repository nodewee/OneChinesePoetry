{"author": "蘇轍", "period": "宋", "type": "诗", "title": "奉使契丹二十八首 燕山", "paragraphs": ["燕山如長蛇，千里限夷漢。", "首銜西山麓，尾掛東海岸。", "中開哆箕畢，末路牽一線。", "却顧沙漠平，南來獨飛雁。", "居民異風氣，自古習耕戰。", "上論召公奭，禮樂比姬旦。", "次稱望諸君，術略亞狐管。", "子丹號無策，亦數游俠冠。", "割棄何人斯，腥臊久不澣。", "哀哉漢唐餘，左衽今已半。", "玉帛非足云，子女罹蹈踐。", "區區用戎索，久爾縻郡縣。", "從來帝王師，要在侮亡亂。", "攻堅甚攻玉，乘瑕易冰泮。", "中原但常治，敵勢要自變。", "會當挽天河，洗此生齒萬。"]}