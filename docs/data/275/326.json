{"author": "胡志道", "period": "宋", "type": "诗", "title": "忘歸洞", "paragraphs": ["好山如故人，欣然見眉宇。", "又如梳曉鬟，紅綠相媚嫵。", "况茲愛山者，握筆喜臨賦。", "有岩巉然開，欲陟縱蹇步。", "清游亦不惡，勝境得飽飫。", "掃石坐晚凉，濃翠濕冠屨。", "好花續春遲，紛紛雜紅霧。", "仙家在何許，恐入桃源誤。", "竟爲彌日留，直待山月吐。", "謾尋流水歸，不記來時路。"]}