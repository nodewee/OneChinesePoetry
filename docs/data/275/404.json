{"author": "呂南公", "period": "宋", "type": "诗", "title": "麻姑山詩 至瀑布崖前", "paragraphs": ["忽過亂峰曲，隔林聞水聲。", "止車問樵夫，知是飛瀑鳴。", "下步入幽徑，蕭然覓澎渹。", "仰看百尺崖，倒瀉霜雪明。", "乍近骨肉健，久留毛髮驚。", "疑身是雷仙，滿耳鼓不停。", "六月地赤渴，平川露乾汀。", "此源一何長，奔注常淫盈。", "利澤固不淺，邦人昧嗟矜。", "徒聞晏豫時，相與憐凄清。"]}