{"author": "呂南公", "period": "宋", "type": "诗", "title": "麻姑山詩 三清殿西廡見穆質題名石刻", "paragraphs": ["香像壞已久，虛名在金石。", "深知無窮傳，須以託文墨。", "穆卿剛直者，公論觸權戚。", "至於禍福間，亦有隨俗迹。", "端知守財虜，倚此銷罪慝。", "秪今蚩蚩流，持論能引掖。", "憑誰致我語，解彼蚩蚩惑。", "欲慕穆卿賢，當充穆卿德。", "區區建香像，是乃卿瑕讁。", "用此而希卿，何殊以耳食。"]}