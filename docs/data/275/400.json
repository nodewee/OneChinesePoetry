{"author": "呂南公", "period": "宋", "type": "诗", "title": "寄朱九", "paragraphs": ["北風吹寒聲，切烈催歲暮。", "中歲楚人怨，愁絕不忍賦。", "念子太學居，辛勤即誰愬。", "陰爐擁文火，敗襖感陳絮。", "無錢買酒醪，醒坐若酣酗。", "三年詁訓藝，一月江淮路。", "歸夢識親庭，都城非屺岵。", "干時無好命，費力效章句。", "堆箱纂織辭，何以貿泉布。", "男兒營養意，汲汲水東注。", "三釜若後時，萬鍾猶不顧。", "勉思豹變義，勿守株下兔。"]}