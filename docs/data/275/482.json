{"author": "呂南公", "period": "宋", "type": "诗", "title": "西風", "paragraphs": ["西風一夜颼颼動，冷觸病身增疾痛。", "卧聽促織不成眠，起望明星還內訟。", "十年客路過秋色，五畝故園停歲種。", "學如觀海祗自奇，文似屠龍竟誰用。", "情知至足在飽煖，何事低心隨薦貢。", "桀溺從初豈有官，接輿却是能歌鳳。", "今雖未借邯鄲枕，昔曾屢歎南柯夢。", "哿矣歸哉有近期，會將物我分輕重。"]}