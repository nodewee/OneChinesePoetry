{"author": "呂南公", "period": "宋", "type": "诗", "title": "嗚呼行爲閩寇屢動州郡無兵而作", "paragraphs": ["君不見熙寧宰相經綸苦，不肯養兵累神武。", "多時州郡罷招軍，欲責耕民爲戰伍。", "詔書一日下九天，守令宣布周鄉田。", "十家嗟吁百家和，父子握手悲殘年。", "干戈不與鋤耰雜，此道幾迴輪歷甲。", "未能井牧似三王，何用匆匆謀混合。", "輿情有幸聞旒扆，斂鼓收旗防怨謗。", "爾來下國稍自安，其奈兵防已頹毀。", "大城有兵不千百，小城更少幾許力。", "一夫竊發數縣驚，坐恐饑癯皆盜賊。", "承平久矣稱繁富，儒生枉被高談誤。", "同聲敷奏盡哀矜，引手施行皆耗蠹。", "居不得寧輯，財安能充裕。", "嗚呼，爭得略如開元姚宋之民人，萬里東南開夜戶。"]}