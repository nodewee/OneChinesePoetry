{"author": "呂南公", "period": "宋", "type": "诗", "title": "理髮", "paragraphs": ["我髮日以少，我梳未嘗頻。", "過旬一理之，每理愁欠伸。", "壯長足癢屑，奔馳更埃塵。", "搔爬不覺勞，垢結類組紃。", "雖復强櫛沐，憚如負千鈞。", "鉤牽就平直，流汗益苦辛。", "當時結似拳，漸細傚梅榛。", "懸知又十載，幾許及變銀。", "萬物有盛衰，吾何爲喜嗔。", "借令但兩鬢，豈害有冠巾。", "人言髮既凋，乃稍異癡民。", "題詩且自賀，漸係老成人。"]}