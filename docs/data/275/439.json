{"author": "呂南公", "period": "宋", "type": "诗", "title": "偶遊僊都道先以長句見寄依韵奉答", "paragraphs": ["吹燈染小帖，借馬忤廐人。", "豈其事朝參，强欲觀雲泉。", "盥櫛具袍带，超遥石橋間。", "同征二十蹄，駑駿亂後先。", "朝曦遽突兀，送我溢背溫。", "樂郊民何知，桃李自滿園。", "逶迤松下路，不踐已八年。", "道翁喜吾來，煮茗巨石根。", "導我復勉我，攀躋繞巑岏。", "依依夢中遊，忽得驚覺魂。", "一聽鐘鼓響，載慚塵土昏。", "顧茲清泚流，照洗憔悴顔。", "曀曀金碧光，嘈嘈杉檜喧。", "樓臺有新增，碑版多舊觀。", "嘯客徧廂闥，周爰訊黄冠。", "白頭師靈仙，不免歸丘墳。", "太息五濁士，憑癡待飛翻。", "譬持數寸膠，擬救九曲渾。", "往者不肯說，來乎付誰怨。", "唯當悟至真，可入了世論。", "崔嵬黄守庵，本是劉伶褌。", "憶我初借卧，嗒焉過西曛。", "踏黑叩歸戶，倉忙遭駡言。", "寧知復來時，邂逅乃見尊。", "中從鮑兄至，三歲四五番。", "題詩不知我，命酌戒醒還。", "丹霞所未識，西望久目存。", "畏雨我獨止，于今負長嘆。", "鮑去死令長，無人辨龍蚖。", "我窮羞白襴，引分逃山樊。", "俛仰十五載，恍如畢晨餐。", "方爲此日游，忽計後戚懽。", "何以遣孤憤，隨鞍有殘樽。", "焚魚濯甆甌，浩蕩臨前軒。", "適舉共悄嘿，屢觴漸紛紜。", "步兵俄鼎來，四座驚欲奔。", "授我大紙卷，捧承疑未安。", "披張縱眼力，審是陳侯篇。", "上序天質壞，借余盡情文。", "下傷素交稀，慶快末契敦。", "憂我困跋履，且令慎盤飧。", "平生慣衆憎，讀罷腸輪囷。", "引筆欲作報，停杯類含酸。", "人間有義好，蘄嚮異轍轅。", "權勢之所在，萬夫呈肺肝。", "風雲苟不至，親戚爭棄捐。", "此謬匪朝夕，期誰反狂瀾。", "餘齡既蹉跎，乃得逸駕攀。", "感槩捨酒去，衝烟下耕村。", "黎明候鈴齋，再拜以謝聞。"]}