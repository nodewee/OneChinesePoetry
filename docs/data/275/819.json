{"author": "畢仲游", "period": "宋", "type": "诗", "title": "觀文與可學士畫枯木", "paragraphs": ["韋偃樹石名天下，後日良工無及者。", "任侯借我枯木圖，石氣蒼茫若唐畫。", "畫時只用床頭筆，與可親題是真蹟。", "霜皮合抱隠不彰，老蓋支離存半壁。", "梢摧骨朽心已穿，幹爛龍鱗體猶瘠。", "生意雖休根柢在，崛强杈牙倚天黑。", "膠流斷節文理深，笋枝剝落如針直。", "坐久疑行古塞外，凌空慘淡千年色。", "起身就視覺有神，不見筆痕惟淡墨。", "豈徒揮洒無人似，苦節清風貧到死。", "任侯珍重竟何如，不獨畫好心君子。", "若使與可爲俗流，枯木雖佳侯不收。"]}