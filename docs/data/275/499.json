{"author": "呂南公", "period": "宋", "type": "诗", "title": "道先賢良寄示長篇輒此酬和略希一笑", "paragraphs": ["閉門却埽未足高，遇酒輒醉豈其豪。", "窮山終歲擁書坐，澗谷曷日興雲濤。", "浮沉非工俗子惡，只與筆硯爲朋曹。", "流年侵尋路婉娩，鏡裏已復驚蒼毛。", "作爲文章世不用，似對婦女論鈐韜。", "欲陳肝膽自薦進，恐類衆蟻觀連鼇。", "嘗聞聲氣有求應，此日寂寞誰相遭。", "當歌無和亦已矣，豈意或有憐悲嗸。", "陳侯嵩丘降靈士，傳世事業師夔皋。", "有官未得斷國論，昭代尚把浮名逃。", "陔蘭芳香月桂老，靜卧感古成憂忉。", "題詩遠寄巧及我，稍比陳敵輕兵撩。", "龐涓疏軟孫臏銳，勝負不待明占招。", "惟當釋耒往共飲，不必皎潔分桀堯。"]}