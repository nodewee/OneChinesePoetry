{"author": "呂南公", "period": "宋", "type": "诗", "title": "魚蝦", "paragraphs": ["神龍在重淵，羣魚喜回環。", "自矜龍族類，安佚無後艱。", "曉戲腥浪餘，暮游浮沫間。", "輕則遠拂渚，深之下窮灣。", "或掉其尾萃，或昂其首頒。", "或揚鬣鋒銳，或耀鱗文斑。", "衆蝦亦恣睢，不慮器質孱。", "跳骹弄牙鬚，翕習事狠頑。", "漁師畏龍威，不敢數往還。", "操舟變色過，戰汗常盈顔。", "雖有網與矢，豈容垂且彎。", "魚蝦尚忿慍，出沒如嫉姦。", "一朝風雷動，波蕩若銀山。", "神龍捨淵去，恍惚達九關。", "魚蝦不自喻，固欲嚴追攀。", "奔衝競上擊，細大不肯閒。", "須臾雲霧息，墮落如見刪。", "或委頓砂礫，或摧傷草菅。", "里兒爭擇拾，窮血彌望殷。", "漁師嘯其徒，氣貌特愉憪。", "漉淵盡取之，不復計鋝鍰。", "魚蝦雖有悔，已死誰悲潸。"]}