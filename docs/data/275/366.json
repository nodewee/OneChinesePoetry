{"author": "呂南公", "period": "宋", "type": "诗", "title": "虛假行", "paragraphs": ["虛假復虛假，名陶不知瓦。", "養子役于人，不如生犬馬。", "公私嚴忌諱，勢利關取捨。", "奉生既疏違，喪死更苟且。", "苴麻不敢服，桐竹何由把。", "未得久哀呼，方當勤唯喏。", "百年聞罔極，一瞬經廬下。", "豈不近冠裳，驅牽到乖寡。", "沾沾荷鋤子，言動只山野。", "終制負凶縗，興辭淚如瀉。", "諸儒論鄙俗，不若都人雅。", "請問雨間民，誰爲稱情者。"]}