{"author": "呂南公", "period": "宋", "type": "诗", "title": "小蟲", "paragraphs": ["大螾身尺餘，輝彩盈首尾。", "小蟲未知名，長不過半指。", "相遭籬畔草，錯愕雜憂喜。", "孤征有令凶，忿鬭莫我止。", "交攻久騰突，反覆召傾毀。", "螾跳欲忘生，蟲怒乃抵死。", "奔衝徹心腹，劫捷沸唇觜。", "方磨雨痕沙，又墮足跡水。", "肥無敏才智，短有毒牙齒。", "吾豪且深侵，彼困漫决起。", "壯軀俄奄奄，恨血稍泚泚。", "蟲休遂馳歸，少頃復臨𦧇。", "安詳銜螾鼻，拖攃繞籬阯。", "却納幽穴中，其將食之矣。", "人間有勝負，不在校形體。", "樓蘭雖雄王，命盡傅介子。", "新家巨無霸，一戰亦爲鬼。", "苟惟性資悍，端可制魁偉。", "君看小蟲威，何獨畏封豕。"]}