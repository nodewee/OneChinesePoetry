{"author": "呂南公", "period": "宋", "type": "诗", "title": "哭劉郎中  其一", "paragraphs": ["谷風拂層冰，萬凍倏忽流。", "陽暉照積雪，寸片不得留。", "郎中冰雪人，清潔映北州。", "誰令司命家，速以風日收。", "得非峻節士，地下亦急求。", "哀哉吳隠之，已矣公儀休。", "衆皆殖貨利，我獨嫉貪牟。", "衆皆似芳春，我獨如霜秋。", "多藏豈不裕，害義固所羞。", "謀身豈不急，有命其何憂。", "辛勤洛宋倅，明白盱郡侯。", "未知居此官，數有斯人不。", "孤耿一德性，紛綸萬揶揄。", "嗚呼五十年，平步落九幽。", "象闕方肅肅，銘旌遽悠悠。", "吁嗟高論儒，何以示素修。"]}