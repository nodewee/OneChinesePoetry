{"author": "朱彥", "period": "宋", "type": "诗", "title": "寒光閣", "paragraphs": ["駕舟掠杭越，小泊清溪門。", "平生江令尹，邀我谿南園。", "丹碧氣成霞，樓疏何鬰盤。", "江城春事起，臘候已向殘。", "的皪小梅花，暗香媚山樊。", "冰髯絕可愛，青士聯蒼官。", "君家藝蘭畹，歲久蘭有蓀。", "我生真漫浪，嗜好無一存。", "尚作山水想，十年勞夢魂。", "歷眼滄洲趣，茲盟那可寒。", "他年釣竿手，來傍沈郎灘。"]}