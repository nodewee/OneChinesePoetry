{"author": "畢仲游", "period": "宋", "type": "诗", "title": "送范德孺使遼", "paragraphs": ["都門冠蓋如雲多，馬頭匼匝金盤陀。", "平明三節出城去，使華已過桑乾河。", "桑乾地寒氈作屋，冰霜滿野飛鴻鵠。", "道旁簫鼓動地迎，鐵面蕃兒皆拭目。", "金玦裝成寶刀利，銀鞍半露貂裘燠。", "日高賓館駐前旌，饋客往來隨酪粥。", "河間未弛新亭障，山後猶存舊風俗。", "幽燕婦女白如脂，露面來覘漢冠服。", "邊風吹雪罨氈城，氈城在處爲屯營。", "黄沙行盡到靴淀，新年下馬單于庭。", "庭中之人識漢事，而公赫赫傳家聲。", "君臣把酒重相勸，知有從來忠孝名。", "好言天子神聖武，際天接地皆王土。", "桑麻萬里富中原，制作千年還太古。", "白日親觀丹鳳翔，黄河近報神魚舞。", "不須鐵甲屯大荒，坐見長城倚天宇。", "况君總髮懷剛腸，往年司直中書堂。", "單騎走馬絕瀚海，而今復使天一方。", "平時出入雖故事，男兒舉足安可量。", "鄙人再拜贈公語，北邊射獵雲雪岡。", "平安烽火三萬日，羽林超距閒金湯。", "年年蕃馬輸漢地，後車碨礧牽玄黄。", "願持成效獻天子，歸來躍出尚書郎。", "歸來躍出尚書郎，鏘金鳴玉趨明光。"]}