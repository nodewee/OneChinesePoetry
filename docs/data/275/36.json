{"author": "蘇轍", "period": "宋", "type": "诗", "title": "奉使契丹二十八首 木葉山", "paragraphs": ["奚田可耕鑿，遼土直沙漠。", "蓬棘不復生，條幹何由作。", "茲山亦沙阜，短短見叢薄。", "冰霜葉墮盡，鳥獸紛無託。", "乾坤信廣大，一氣均美惡。", "胡爲獨窮陋，意似鄙夷落。", "民生亦復爾，垢汙不知怍。", "君看齊魯間，桑柘皆沃若。", "麥秋載萬箱，蠶老簇千箔。", "餘粱及狗彘，衣被遍城郭。", "天工本何心，地力不能博。", "遂令堯舜仁，獨不施禮樂。"]}