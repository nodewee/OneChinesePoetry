{"author": "呂南公", "period": "宋", "type": "诗", "title": "秋色", "paragraphs": ["秋色今又動，凄然悟衰殘。", "筠床讀書軒，一卧八九歎。", "少壯非所惜，塵勞苦間關。", "端爲智慮傾，得此悄悄顔。", "筋骨衆疾劫，肺肝百憂攢。", "還當節律遷，刺促驚痟酸。", "夜眠却明燭，曉脾拒堅餐。", "從文未終篇，腰脊益痹頑。", "太息造物宰，勞余豈其偏。", "寧分無窮悲，直窘有限年。", "想彼向榮木，蕭森望雲端。", "雖無癭蠹虧，久竟歸朽乾。", "萬化有盡極，一身何足安。", "方當委順之，不必專憒煩。", "起坐仰星斗，環行繞簷欄。", "西風穿我懷，肅若臨矛干。", "世故屬無謂，悠悠諒何言。", "唯應就枕時，曠蕩如山樊。"]}