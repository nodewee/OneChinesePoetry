{"author": "呂南公", "period": "宋", "type": "诗", "title": "麻姑山詩 觀金龍潭", "paragraphs": ["鳴泉潄石出，湍壓東崖落。", "嶮石困衝撞，穿中若深鑊。", "轟如怒雷鬭，清響振林薄。", "行人每驚窺，心骨共矍索。", "傳言天寶帝，龍以黄金作。", "并投白玉簡，敕使臨淵壑。", "應雲啟靈祉，可不憂旱虐。", "豈思嵯峨間，雨霧長所託。", "寧須藏象物，乃以致滂博。", "茫茫八紘內，至理參冥漠。", "祈禳有舊文，千載引穿鑿。", "揚雄去不返，董相誣難削。", "勿怪洞中雲，陰森護纖蠖。"]}