{"author": "呂南公", "period": "宋", "type": "诗", "title": "君益惠竹杖", "paragraphs": ["衰來病衆難推盪，日覺筋骸非壯長。", "百畝鋤耘致苦辛，萬端應接皆牽强。", "稀曾起處鐘漏盡，多是歸時星月朗。", "滿腹經綸一意閒，墾田頭緒重新講。", "偶逢過客語文字，突兀破壞如夢想。", "太息諸書不救饑，幾曾貨利微能倣。", "故人憐我晚愁瘁，委曲相寬三復兩。", "卒歲嘗分蔽骭衣，方春又贈扶身杖。", "修飂一竹信瑰特，知自何山精産養。", "數節包絣鶴脛連，碎花黝糾彪皮爽。", "提携宛勝冰玉滑，頓卓便同金石響。", "野老生看每問名，耕兒熟見仍私奬。", "未諳黄鉞端許制，久慣青藜饒俗狀。", "靈壽杖堅負曳勞，朱藤飾僞功程枉。", "何如得此清峭幹，本與雪霜爭氣象。", "舊谷遺根未陸沉，末年遇主成真賞。", "已將蠟屐作游伴，更共文簦爲靜黨。", "測渡無憂石澗淹，助跳肯畏泥坑廣。", "時修疆畎便指畫，自牧雞豚誰放蕩。", "差可攓蓬訊髑髏，豈徒闢野披榛莽。", "傾危屢濟功轉積，安穩利征吾濫享。", "輒莫飛飛向葛陂，要當受侮敲原壤。", "古人五十徇鄉禮，我爲困窮聊早上。", "畫戟彤弓且勿思，蒼顔荷篠西村丈。"]}