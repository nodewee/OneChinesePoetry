{"author": "呂南公", "period": "宋", "type": "诗", "title": "初遊投子山", "paragraphs": ["東山未嘗到，興言往遊觀。", "尋幽味已淡，全勝交凡官。", "揚鞭遂出郭，樵路行縈彎。", "遇險輒捨馬，聽松頻側冠。", "霜天正枵寥，野吹何蕭酸。", "强步且數里，猶在荒林間。", "峰回得古寺，一叩雲中關。", "高僧奪睡出，迎對如嗔煩。", "解榻迸伏鼠，煮茶爆新泉。", "東亭一何高，岌若崖臨淵。", "西庵更爽亢，基與堂甍班。", "延緣徧登坐，共羨閒人閒。", "同遊二三子，取酒醺吾顔。", "約略脩市果，橫斜列山盤。", "飲語快不徹，望睫張無端。", "曦光忽銜西，歸思攻餘歡。", "撩樵灑醉毫，拂壁羅矛干。", "調笑下前坂，暮色凄漫漫。", "行矣重回首，林凹數聲猨。"]}