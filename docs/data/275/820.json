{"author": "畢仲游", "period": "宋", "type": "诗", "title": "楊照承議蘆雁枕屏", "paragraphs": ["畫師不肯傳風蝶，故作枯乾逞奇絕。", "清秋未合結繁陰，深戶何曾洒飛雪。", "雪裏鴨兒苦耐寒，眠沙枕浦白雲團。", "黄蘆槭槭枝葉乾，江頭鳴鴨恰飛起，恍如身到瀟湘間。", "瀟湘洞庭雲水隔，山路坡阤斷行客。", "從來冬景畫已難，况有翎毛似鶴白。", "已覺冰漫稻粱少，更疑水宿溪垠窄。", "生平有道付滄洲，今日床頭行動色。", "屏風主人家近便，我昔曾過潯陽縣，田蘆野雁嘗親見。", "出門解榻定相逢，借我江鄉今對面。"]}