{"author": "畢仲游", "period": "宋", "type": "诗", "title": "靜勝軒", "paragraphs": ["官居背西墉，有居惟蔀室。", "川原在其外，指掌千里隔。", "李侯富天巧，鑿壁盜山色。", "清風灑面至，竹蔭橫西北。", "坐令方丈地，萬古遺勝蹟。", "管氏南州來，謂侯有靜德。", "朱輪走岐路，夫子駕牛軛。", "權門聚冠蓋，夫子偃空壁。", "甘貧分始定，樂道心乃得。", "自怪塵土人，茲焉憩行役。", "欲爲居士操，聲淡不可識。", "欲學幽人吟，詞野不可易。", "忘懷古今混，問道乾坤窄。", "此意竟如何，青燈夜方寂。"]}