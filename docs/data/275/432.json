{"author": "呂南公", "period": "宋", "type": "诗", "title": "寄子發", "paragraphs": ["後事喜乖初，勞生擬何稟。", "思山有藏市，願起或成寢。", "交聲違本心，歎恨只愈甚。", "聽君東堂言，去計非苒荏。", "外危速官謗，內迫將母稔。", "不能傚飛鴻，爲悔比拾瀋。", "寒鄉有舊隠，秔稌歲充廩。", "及此掛吾冠，逍遥適衾衽。", "咨余方問舍，期就指冬凜。", "相邀林野娛，高詠略宋沈。", "閩蠻忽煽虐，白刃萬胸脩。", "驚奔託城闉，默若魚在槮。", "問君歸來信，延佇久纔審。", "亟聞漕臺公，推待過流品。", "縻留不許退，讒口亦旋噤。", "古人制行藏，緩走不爲𧾏。", "况今羣盜熾，巖谷豈安枕。", "秋風又開菊，庭砌鋪故錦。", "江鱸鱠絲肥，蔬果具豐稔。", "相思東堂遠，努力文字飲。"]}