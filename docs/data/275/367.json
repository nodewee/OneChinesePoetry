{"author": "呂南公", "period": "宋", "type": "诗", "title": "遊子篇", "paragraphs": ["遊子朱門兒，行樂畏不足。", "遐方寒苦士，自贊乞隨逐。", "朝馳錦韉末，夕讌鳳屏曲。", "雄豪棄殘賸，聲色化耳目。", "來時布素衣，羞耻見羅縠。", "幾許膏粱味，嗜好諱水菽。", "勞勞車馬塵，苒苒歲月速。", "家書懶拆封，舊業廢編牘。", "間嘗夢故國，驚覺如被辱。", "安知愜快餘，窮愁入皮肉。", "趨承偶踰節，况味稍𨃪跼。", "長年倚恩輝，積漸致輕凟。", "因逢故人語，始歎誤程躅。", "都城名利場，豈不多所欲。", "從前入關客，無慮共貧毒。", "商鄽聚珍貲，科舉仰廩祿。", "神乎奪我魄，而獨迷所屬。", "何人不謀身，計慮自不淑。", "寄聲風塵子，哀恨吾已酷。", "當知帝里游，有禍亦有福。"]}