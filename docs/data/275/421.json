{"author": "呂南公", "period": "宋", "type": "诗", "title": "麻姑山詩 三門橋望五星峰", "paragraphs": ["弄水石橋西，退蔭百尺松。", "看山同羽人，初問五星峰。", "爲我袖手指，當前秀蒙籠。", "平排五青尖，似拱寥陽宮。", "自外雖峛崺，其高莫能同。", "固知天下名，有以形類通。", "不然天精緯，詎或聚此中。", "他山岡阜名，頓拔亦俊雄。", "民耕牛羊踐，稱謂誰與宗。", "維此古洞府，羣仙屢從容。", "烟霞庇草木，題號更峻崇。", "融結俱土石，靈凡異遭蒙。", "想當有初物，豈自知所從。", "嗟嗟蓬蓽士，何用羨帝公。"]}