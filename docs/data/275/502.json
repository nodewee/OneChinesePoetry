{"author": "呂南公", "period": "宋", "type": "诗", "title": "送何齋郎赴選", "paragraphs": ["書堂四顧皆蒼山，禽魚樹石烟雲間。", "紙編屢絕筆屢{髟/聞}，十載一瞬忘青綸。", "誰令忽憶南薰關，盡箠打馬鳴鑣鐶。", "春風桃李紛妖嫺，辭家大笑涕不潸。", "由來磊落羞窮跧，下位亦足惠寡鰥。", "乘田委吏不敢閒，以日自愛維孔顔。", "當今俊傑登朝班，拔擢杞梓披榛菅。", "君能忼慨露豹斑，豈比嘿嘿貪食孱。", "果哉往矣步勿䟂，仕以行義賢可攀。", "僕姑百中初滿彎，書堂靜坐尻狂癲。"]}