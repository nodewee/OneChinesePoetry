{"author": "畢仲游", "period": "宋", "type": "诗", "title": "壽李少卿", "paragraphs": ["佳辰遡中元，大第羅燕席。", "今歲共茲日，冠蓋合佳客。", "中堂上壽遲，喜氣生四壁。", "男女燕雁行，樽俎皆潤澤。", "惟公臺省舊，况是文章伯。", "明星在中天，五福陰有力。", "惟茲基本厚，未止家萬石。", "共揖廟堂尊，蒼生日安宅。", "南園椿已大，悠久與之敵。", "長看堂上兒，白頭衣五色。"]}