{"author": "呂南公", "period": "宋", "type": "诗", "title": "關關春樹鶑", "paragraphs": ["關關春樹鶑，晨哢不知久。", "似欣融和景，樂得飛鳴友。", "可憐天性喜朋類，肯念同羣雜譽咎。", "年年日暖風暄時，園林無處無芳菲。", "高翔俛啄足自適，焉用戚促勤追隨。", "君不見花間柳下紛紜後，擘彈揮丸少年手。", "蒙籠枝上驚急來，不及吚嚶已分首。", "世間利害難預期，尠少德義多姦欺。", "雁奴傷損雉媒飽，儕輩豈不交傾危。", "古人惡熱曾吹虀，莫近王丹墓畔啼。"]}