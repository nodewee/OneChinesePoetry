{"author": "呂南公", "period": "宋", "type": "诗", "title": "送傅亨父", "paragraphs": ["相公坐東府，簡拔無留才。", "賢良得帥權，志與馮趙偕。", "以策屈羣力，勃如飛蚊來。", "河湟多新田，隴渭少驚埃。", "壯矣功利舉，趣時各賢哉。", "誰言夫子喙，不在此日開。", "手把經綸書，想望黄金臺。", "相期衢道亨，紙墨皆雲雷。", "臘雪拍馬睫，朔風穿僕懷。", "雖云行路難，足免壯士哀。", "去去合利見，少微近三台。", "得志亦遄歸，我有賀酒盃。"]}