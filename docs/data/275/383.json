{"author": "呂南公", "period": "宋", "type": "诗", "title": "哭劉郎中  其二", "paragraphs": ["仕則慕貴顯，貧仍憂子孫。", "陽窮詐恬淡，此道久滿門。", "嗟乎郎中心，違衆輒十分。", "登科未弱冠，白首兩朱轓。", "笑談傾一坐，絕口勢利言。", "遥聞朱頓流，索水洗耳根。", "服不至布絮，食不辭羔豚。", "自然清白行，皎皎不可昏。", "杳杳浚郊縣，蕭蕭栢林原。", "節士今已矣，誰表三尺墳。"]}