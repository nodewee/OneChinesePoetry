{"author": "呂南公", "period": "宋", "type": "诗", "title": "宿熯塘村", "paragraphs": ["盡日繞岡嶺，孤征凌險巇。", "春風處處豪，游子行安之。", "過午或未飯，人烟信遐稀。", "暮投熯塘村，正見牛羊歸。", "黯黯亂山腹，茅廬壓笆籬。", "陽光向餘霞，畏虎先掩扉。", "繫馬就屋尾，解冠挂門眉。", "怡聲問前程，乞火照寢衣。", "夜半雨忽惡，長雷撼坤維。", "奴僕亦睡覺，雨瀉百箭馳。", "草草卷席避，倚牆願晨雞。", "故園豈無情，一夢不可期。", "我有三畝宅，比鄰勇鉏犁。", "何曾問三旌，自足了四時。", "不肯卧寂寂，亦來走栖栖。", "幸無王事驅，或是奇鬼欺。", "咄咄復咄咄，生平笑狂癡。", "明朝遇清溪，莫洗脚上泥。"]}