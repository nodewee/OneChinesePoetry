{"author": "呂南公", "period": "宋", "type": "诗", "title": "偶題北軒", "paragraphs": ["說儒論四方，以北爲背明。", "蓋言幽陰位，有嚮即非亨。", "遂令口耳兒，惡北如近刑。", "安知壬癸交，於此兆萬靈。", "天元氣始降，坎水首五行。", "理數漸推遷，至兌乃秋成。", "餘陰與初陽，分此朔易庭。", "故爲始終地，變化容可輕。", "不但天道爾，人爲亦該并。", "帝王宅九垓，輔相羅賢英。", "德雖若伊周，稽首爲公卿。", "如其惡北面，誰以臣庶稱。", "吾知講析師，苟以巧自矜。", "何能亂達識，止可欺愚冥。", "吾來坐書屋，軒楹有北名。", "題詩非賦詠，聊以說儒憎。"]}