{"author": "畢仲游", "period": "宋", "type": "诗", "title": "濟陰", "paragraphs": ["東州女兒年十七，身在風塵如在室。", "紅腮綠領巧相宜，露浥海棠嬌滴瀝。", "態濃意遠畫不盡，對客無言却真實。", "濟陰縣令爲留連，樽俎相逢復相失。", "我讀古人書，又愛斯人美。", "既未能忘情，亦未能忘禮。", "以情敗禮禮之賊，以禮約情情有止。", "上不與汝礙崆峒之山，下不與汝隔滄浪之水。", "無山無水有城市，咫尺青樓三萬里。", "東家酒香噴蘭芷，對客醉歌而已矣。", "君不見魯國有男子，拒戶不開寧老死。"]}