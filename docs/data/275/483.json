{"author": "呂南公", "period": "宋", "type": "诗", "title": "渴虎", "paragraphs": ["九月十月霜漫漫，壙埌南野如羣邊。", "東風已作凍未解，日月曉望皆璚田。", "岡陵焦枯澗壑竭，草木性命俱沈綿。", "彪家於時若爲處，掩擁敗葉方閒眠。", "陽輝中天穴戶暖，起坐嘿毣喉方涎。", "虛腸未充多譖士，怒掌久斂悲盜泉。", "黄河泰山深且茂，恨不休止蘄安全。", "熬然宅此取饑渴，焉用武勇聲名傳。", "側聞近便長松塢，十頃池塘停滀古。", "不勝積潤在鱗蟲，浩有餘波沾畎畝。", "尾搖伊昔諱凶檻，腹滿願今同鼴鼠。", "世間遇合無必然，平行靜視皎日前。", "嗟來懇惻尚不就，避逐刺促渠爲賢。", "主人若不開文籞，歸卧幽林待天雨。"]}