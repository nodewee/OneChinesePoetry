{"author": "孫次翁", "period": "宋", "type": "诗", "title": "嬌娘行", "paragraphs": ["楚宮女兒身姓孫，十五綠鬢堆濃雲。", "臉花歌笑艷杏發，肌玉纔近紅瓊溫。", "仙源曾引劉郎悟，天教謫下風塵去。", "策金堤上起青樓，照水花間開繡戶。", "山陽天下居要衝，春行處處皆香風。", "花名樂府三千輩，惟君第一嬌姿容。", "畫舫驕馬日過門，過者知名求見君。", "侍君顔色肯一顧，方肯延入羅芳樽。", "遏雲數聲貫珠善，驚鴻舞態流風轉。", "不是當朝朱紫人，歌舞筵中難得見。", "朝英國士相歡久，學詩染翰顔兼柳。", "衛尉卿男號富兒，黄金滿載來見之。", "朝歡夕宴奉歌酒，春去秋來情愈厚。", "青絲偷剪結郎心，暗發深誠誓婚偶。", "深更不與家人露，藏頭掩面隨郎去。", "千里相從人不知，鴛鴦比翼凌雲飛。", "帝城風物正春色，與郎遍賞遊芳菲。", "郎去高堂負父意，父親惜子情難制。", "六禮安排迎入門，且圖繼嗣延家世。", "銓行補吏任忠州，整袖長江同泝流。", "瞿塘灧澦遍經歷，二年惟愛居蠻陬。", "解官入京重調轉，空閨獨坐居京輦。", "傷離感疾時召醫，無何楚客皆聞知。", "急具高堂報阿母，母怒大發如風雨。", "來見嬌娘大嗟怨，怒聲肆駡千千遍。", "扶奪上馬去如飛，爭奈郎蹤相去遠。", "回到娘家三四春，雙眸盈疾愁見人。", "蕙心蘭性欲枯死，盤金匣玉都埃塵。", "阿母養身今已報，從今所得多金寶。", "誓心不嫁待郎音，烟波萬里難尋耗。", "邇來泛迹渡金陵，住近儀真江外亭。", "北提征轡過花院，分明認得嬌娘面。", "舊家雲鬢慵理妝，淚裹羅襟金縷濺。", "燈前相顧問行年，一別音容何杳然。", "君今三十未爲老，昔時青髮今華顛。", "君容若入襄王夢，我才曾試光明殿。", "秋江夜醉話平生，坐抱琵琶船上宴。", "嬌娘嬌娘真可惜，自小情多好風格。", "只恐情多悞爾身，休把身心亂拋擲。", "君不見樂天井底引銀瓶，瓶沉簪折爭奈何。"]}