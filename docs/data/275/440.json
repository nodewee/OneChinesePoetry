{"author": "呂南公", "period": "宋", "type": "诗", "title": "蔡翁", "paragraphs": ["蔡翁高古士，終始素踐清。", "曉然不欺心，可抵日月明。", "二十弄賦筆，周流教諸生。", "四十背辭場，歸來閉柴荆。", "長子力近利，旨甘足謀營。", "次男治詩書，庭戶弦歌聲。", "居止在城邑，身如隠林坰。", "舊交勢富門，十載不一登。", "稼穡有凶稔，翁無田可耕。", "閭閻多是非，翁耳不爲傾。", "蕭條一畝宅，裕若據八紘。", "書囊配酒樽，此外毫髮輕。", "晚醉有癭枕，朝饑有藜羹。", "未知窮與通，何者當達情。", "維彼九章衮，煖外未覺榮。", "維彼八味珍，飽來無足矜。", "妻子亦垂白，息孫初習行。", "讙愉同百年，世患安得攖。", "嗟我稍濩落，晚能慕幽貞。", "何由似吾翁，坦坦寄餘齡。"]}