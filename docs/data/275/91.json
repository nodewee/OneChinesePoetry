{"author": "黄庭堅", "period": "宋", "type": "诗", "title": "送慧林明茶頭頌", "paragraphs": ["慧林有一老人，恰似銀甕盛雪。", "徹底元無滲漏，旁觀但知皎潔。", "有徒三百二百，木鑽漫鑽磐石。", "或遇東海鯉魚，一棒令生羽翼。", "其餘兩兩三三，歸堂又要茶喫。", "上人南來雲水，因行不妨掉臂。", "鳳山修水東西，靈草春來滿地。", "但令己事相應，歸日馿馱不起。"]}