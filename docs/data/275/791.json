{"author": "畢仲游", "period": "宋", "type": "诗", "title": "感興簡歐陽仲純兄弟", "paragraphs": ["昔我來潁州，繫馬西湖濱。", "潁州絕褊小，所愛民心淳。", "中間入南國，八載寄壽春。", "去潁無十舍，土風已頑羣。", "從茲重所處，不敢擇要津。", "遷徙雖未固，常願爲潁民。", "今者伯氏來，得官邑相鄰。", "民愚少鬭訟，所訊由饑貧。", "吏戇不識字，况復能舞文。", "惟有租與貸，未免勞躬親。", "而我無官事，獨得頤精神。", "日高偃空房，睡足方欠伸。", "日暮近燈燭，誦書忘冠巾。", "懶來起復坐，自在如閒雲。", "憶昨遊京師，交友千百羣。", "賢否未可辨，正直惟仲純。", "仲純年始壯，氣概雄三軍。", "文章不待學，下筆如千鈞。", "飲酒或一醉，萬物如埃塵。", "近過潁州見，顔色彌清醇。", "兄弟亦相遇，磊落皆奇人。", "邀我上書堂，爲我拂素茵。", "呼奴正大案，食飲羅甘辛。", "論議不惜口，彼此從天真。", "夜川月色黑，笑語猶相聞。", "丈夫各有志，大者思經綸。", "其志苟未得，不如安其身。", "何時買鋤犁，耕鑿潁水垠。", "潁鯉如可釣，持竿就漪淪。", "相逢俟頭白，不復思淮瀕。"]}