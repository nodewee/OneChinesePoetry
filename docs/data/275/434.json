{"author": "呂南公", "period": "宋", "type": "诗", "title": "壬戌歲歸治西村居奉答次道見寄長句", "paragraphs": ["肅肅白虎殿，潭潭承明廬。", "人皆通籍游，我獨老飯蔬。", "譬彼獸啖土，豈其惡甘腴。", "道窮吾何之，只得歸荷鋤。", "盛夏督耘耔，先春理陂渠。", "低徊居未寧，倏忽歲又除。", "但怯簿有債，誰羞門少車。", "載歌裹飯辭，謁酒聊自娛。", "念子早奮拔，聲華係名駒。", "誰云破青衫，罪謗更勃如。", "朝野固異分，知安盡夷途。", "牛衣與樵歌，各是對妻孥。"]}