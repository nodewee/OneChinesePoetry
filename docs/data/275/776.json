{"author": "畢仲游", "period": "宋", "type": "诗", "title": "潁河夜泛", "paragraphs": ["提携俯清流，自適固閒燕。", "深行豈不好，路遠怯縈轉。", "撐舟上孤渚，星月燦水面。", "目力不自收，隨波起花眩。", "誰家種禾黍，綠色壓秋甸。", "樹密雲更深，雲昏山不見。", "盃盤任狼籍，起坐有餘戀。", "幸偶東山儒，况逢京國彥。", "何人發高詠，滿坐清風遍。", "顧我童子吟，奚能愧雕篆。"]}