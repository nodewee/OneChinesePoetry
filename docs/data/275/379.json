{"author": "呂南公", "period": "宋", "type": "诗", "title": "粟熟二首  其一", "paragraphs": ["昨者小麥熟，野人稍相寬。", "新粟今又黄，喜聞不青乾。", "補助復幾許，久饑情所難。", "譬如轍間魚，勺水亦暫安。", "澤國農事苦，無功及丘樊。", "方與三日晴，湖岸車已喧。", "所以終歲勤，不能離薄田。", "里豪多曠土，徒用養茅菅。", "雖有願耕手，賦收重夷蠻。", "秪今二種利，稀若管中斑。", "偶穢可勸後，必荒誰繼前。", "幸哉雨露仁，副此倚望歡。"]}