{"author": "唐耜", "period": "宋", "type": "诗", "title": "題巫山神女廟", "paragraphs": ["楚澤隠巫山，翠壁開鴻濛。", "萬流束長峽，怒浪日簸舂。", "朝暉澹高唐，巖阿閟彤宮。", "罘罳散烟霧，榮光繞長虹。", "恭聞雲華君，少陰體沖融。", "受道紫清闕，飛化凌三空。", "徜徉江海上，千騎馳蒼龍。", "羽節回天津，央央弭層峰。", "悽惻下土人，昏墊無所容。", "寶書授神禹，百靈倏奔從。", "蛟螭委鞭策，山川奠西東。", "九州免爲魚，遂成萬世功。", "嗟余晚聞道，蓬心蔽倥侗。", "維舟垂崖邊，再拜望遺蹤。", "嶙峋山頭石，雲衣尚溶溶。", "縹緲玉瑛臺，如在指顧中。", "童律不可問，至言誰擊蒙。", "仰首天壇下，松柏悲回首。"]}