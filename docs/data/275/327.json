{"author": "胡志道", "period": "宋", "type": "诗", "title": "初暘谷", "paragraphs": ["山嵐鬰蒼蒼，溪水流浩浩。", "紛然世上人，換易如秋草。", "奇哉三洞天，連路極深窈。", "陽崖射朝曦，先見扶桑曉。", "誰能餐九華，顔色端使好。", "仙翁蟬蛻去，遺迹不可考。", "我來愜登臨，幽事費尋討。", "悲嘯聞澗猿，啁哳聽啼鳥。", "平生憤懣臆，到此始一掃。", "行將袖手版，汗漫游八表。"]}