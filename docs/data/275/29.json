{"author": "蘇轍", "period": "宋", "type": "诗", "title": "奉使契丹二十八首 出山", "paragraphs": ["燕疆不過古北關，連山漸少多平田。", "奚人自作草屋住，契丹駢車依水泉。", "橐駝羊馬散川谷，草枯水盡時一遷。", "漢人何年被流徙，衣服漸變存語言。", "力耕分穫世爲客，賦役稀少聊偷安。", "漢奚單弱契丹橫，目視漢使心凄然。", "石瑭竊位不傳子，遺患燕薊逾百年。", "仰頭呼天問何罪，自恨遠祖從祿山。"]}