{"author": "蘇轍", "period": "宋", "type": "诗", "title": "奉使契丹二十八首 傷足", "paragraphs": ["少年謬聞道，直往寡所疑。", "不知避礙險，造次逢顛危。", "中歲飽憂患，進退每自持。", "長存鄙夫計，未免達士嗤。", "前日使胡罷，晝夜心南馳。", "中塗冰塞川，滉漾無津涯。", "僕夫執轡前，我亦忘止之。", "馬眩足不禁，拉然卧中坻。", "異域非所息，據鞍幾不支。", "昔嘗誦楞嚴，聞有乞食師。", "行乞遭毒刺，痛劇侵肝脾。", "念覺雖覺痛，無痛痛覺知。", "念極良有見，遂與凡夫辭。", "我今亦悟此，先佛豈見欺。", "但爾不即證，欲往常遲遲。", "咄哉後來心，當與初心期。"]}