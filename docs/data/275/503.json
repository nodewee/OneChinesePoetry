{"author": "呂南公", "period": "宋", "type": "诗", "title": "過界山館", "paragraphs": ["界山館下平街路，行客無窮朝接暮。", "十年二十四迴過，每覺人烟不如故。", "初尋此地謁高士，廛里讙愉忘迫遽。", "固嫌餓子辱閭閻，乃有善人尸管庫。", "歌聲酒氣等閒滿，魚尾彘肩容易具。", "半無賓客味羣書，盈耳只聞論富庶。", "一來奔走繞淮汴，高士亦趨城市去。", "南蹄北轍不可留，雖有暫經難久住。", "前冬適自故園出，忽見瘡痍變其處。", "豈能糠粃保黄台，乃忍溝渠疊童孺。", "官條既改驛亭破，儒者不存書屋蠹。", "蕭然巷陌但荒埃，聽說流亡不知數。", "昨朝又自劍池返，遭值故人車馬駐。", "相看問訊十年間，涕淚沾襟如水注。", "當時飽腹今半殍，近歲朱顔多已腐。", "一盃雖舉屢噫鳴，永夜不眠猶恟懼。", "哀哉天運不易識，安得各齊金石固。", "凌晨復過高士門，迴首荆榛带霜露。"]}