{"author": "畢仲游", "period": "宋", "type": "诗", "title": "送朱彥文通直從慶陽辟命", "paragraphs": ["洛陽之人秀眉宇，束髮從軍心自許。", "南徹梁江西瀚海，萬里相從舊賓主。", "慶州之險山作城，青岡路狹如鬭鼠。", "我嘗與君馳大漠，夜掘黄沙枕冰土。", "君今重行計安出，羽檄攙槍待君處。", "去年天狗墮地鳴，今年擬破靈鹽城。", "男兒鞍馬是常事，髀肉消盡須重生。", "况君到日春風發，行雲夜閉沙場月。", "戰馬沾泥不用嫌，功成便浴讎人血。", "君不見高平范公慶曆時，往築大順人不知。", "千金散士得死力，橫山可取猶提携。", "至今塞下呼老子，關中使者公之兒。", "當年議奏千萬語，攻守二策真可師。", "勿云近事不足道，狄青之輩爲偏裨。"]}