{"author": "呂南公", "period": "宋", "type": "诗", "title": "中山感懷", "paragraphs": ["西村灌園生，好尚只墳史。", "偶爲凍餒驅，放浪離桑梓。", "初謀旅人食，歲月涒灘紀。", "城西謁郎官，辭業入驚喜。", "題門辱皇甫，啖炙煩周顗。", "積漸近攀援，依稀召訾毀。", "郴陽不果往，劉館聊凄倚。", "俛仰秋夏交，飄然動行李。", "凌雲古空谷，中卧幽真士。", "寄書使來前，得共考經旨。", "依從得所好，不分嚴霜委。", "宵話酒乾樽，朝遊屐磨齒。", "春風忽浩蕩，客興又遷徙。", "邑里有名卿，相尋走函紙。", "淮南官未赴，盱上船猶艤。", "祿廩見賸餘，羈栖請依止。", "蕭條出門去，四月大江水。", "荏苒向樅山，愔沉傍書几。", "侯鯖豈無味，旅疾或多鬼。", "諷誦難呻呼，辛勤一朞矣。", "天書問鄉貢，侮角士爭起。", "却治舉場文，歸參白襴子。", "征鞍遂南首，故園衝炎晷。", "把卷詣棘闈，駢羅聚千趾。", "文章雖草草，論薦亦舋舋。", "還與同籍公，西行望旒扆。", "於時冰雪惡，進步憂披靡。", "迤邐達浚郊，徘徊經臘祀。", "春官未相識，退作暴顋鯉。", "惆悵問鄉程，東隨汴波駛。", "南京𢗳懆飲，泗郡崩奔泚。", "稍赴建康城，筋骸倦如死。", "故人能俯接，未許論亨否。", "到得爽氣嚴，艅艎始東擬。", "悠悠豫章岸，速至日無幾。", "進叩凌雲扉，圖謀備驅使。", "同心潁川友，曾共長安米。", "解榻苦招延，幽軒爲余啟。", "歸來坐高館，兩見柳垂蘂。", "出有馮讙車，居多穆生醴。", "爲文萬許卷，共學十餘第。", "放論逼玄虛，摛辭謝狂斐。", "邦君頗投分，巨室能更視。", "師友足成名，貧窮豈常耻。", "雖懷招隠詠，敢廢事君禮。", "况乏一廛家，寧忘抱關仕。", "須眉保方秀，時命固當俟。", "蚖肆伏神龍，山梁歎雌雉。", "徜徉亦何者，游衍姑從爾。", "籃輿走仙都，皂蓋繞仙寺。", "掀呀赤松笑，穨塌豫亭醉。", "極有挽袖情，非無送鈎戲。", "神鋒正軒揭，賢詔已蒙被。", "辭學屬吾徒，天衢合伊邇。", "敗軍猶鼓勇，韜略助輕恃。", "自負七札豪，旌麾必摩壘。", "高心不虞禍，羣吠忽滿耳。", "絳灌怒如雷，魋倉衆於蟻。", "紛紜莫沮遏，回避但嗟唏。", "大暑北路塵，匆匆二千里。", "倉皇忍饑渴，迫若畏流矢。", "又見朱雀橋，重尋保康市。", "追隨國庠試，玉石混臧否。", "皆謂連城珍，無勞病瑰瑋。", "誰援周宣手，反棄中鄉芑。", "顛沛翅便垂，思山對蟾胐。", "迢遥馬鞍峽，滂湃虎林涘。", "倍道怯糧空，逢人類囚罷。", "朝天兩朱闔，寂寞徒還篚。", "無數弔唁聲，傷懷淚如洗。", "時情看成敗，自昔有冰燬。", "將軍匿風稜，縣尉乃凌抵。", "雲泉豈不好，消息視天理。", "即速肥遁裝，勞君屢牽褫。", "賓筵墮盈昃，卦氣盡壬癸。", "雖往省松楸，仍來仰盆錡。", "人皆賤屑越，己獨念摩揣。", "會得卜終焉，尤難在輕只。", "齎咨灌園業，早晚工力庀。", "譬彼蒙籠枝，初培就根柢。", "求田闊陂側，問舍長林尾。", "此計或有涯，成家倍爲美。", "侵尋見冬暮，我馬議駕彼。", "請婚無高堂，授室藉媒氏。", "風流愧王謝，族望慚昭芉。", "尚恃五噫才，諸餘庶忘弭。", "人倫喜修正，鰥黨成離仳。", "驩快見芳時，承前語惉懘。", "啼鵑聒窗戶，野思兼耘耔。", "計較理鋤耰，躊躇背床笫。", "棲遲撫州路，獨復操尺箠。", "却整半老容，臨泉照清泚。", "比鄰舊時叟，相見意不菲。", "兒孫喜詩書，揚簸借糠粃。", "潭潭翠岡下，其屋亦佌佌。", "虛徐事毛錐，脫略輟金耜。", "盤飧得筍蕨，滿腹饜青紫。", "或酌山泉醪，醇香溢吟觜。", "逍遥度晨夕，次第遺軒陛。", "秪欲養疏慵，誰能論欽企。", "柴薪漸營度，且閱灌園技。", "必可了餘生，功名付塵滓。", "安排聚雞柵，編織釣魚䉂。", "剗草種篔簹，扶欄栽枸杞。", "多年此謀熟，願與尺鷃比。", "平昔僥倖非，從今定休已。", "書邊夜來酌，酩酊亂終始。", "夜半睡魄醒，追惟到前此。", "悲哉二千日，倏忽象轉跬。", "中間事變繁，何啻億及秭。", "讙愉漫顔面，愁痛徹骨髓。", "若不悔先迷，將何異蟲豸。", "向來與君住，成熟至汝爾。", "計成合初終，三回倒吾指。", "當時盍簪輩，今者隔彼己。", "朱張既分明，陳夏浪同軌。", "咨余逼衰晚，謀望只尋咫。", "打併矜衒名，都盧讓遼豕。", "吾生大魂夢，世路萬瘡痏。", "作詩解君頤，恨少月露體。"]}