{"author": "呂南公", "period": "宋", "type": "诗", "title": "代木工言", "paragraphs": ["願君勿斲木工手，請斲財戶眼與心。", "時平力贍侈不徹，有見必欲相摹臨。", "試言賤工目所擊，竊竊富室清溪潯。", "偶來公府證訩訟，適見棟宇雄深沉。", "歸損多貲換堂室，唯恐壯麗微差參。", "逡巡子弟到京國，新值器服夸如今。", "買真購法不議價，持還逞詫爭歌吟。", "一家矜尚一鄉慕，自此籍籍師奢淫。", "當時溪西鄙樸老，頗出厲語聊譏侵。", "爲言人生倚衣食，繁手未必加淳音。", "百年榮落豈易保，身後志業須勝任。", "華榱不可孕金穀，盛服幾許忘釜鬵。", "不見聲容赫赫家，晚來衰謝無遺簪。", "乃公營求嗣孫毀，弓劍往往同芒針。", "人情護近不庇遠，厲語一出爭詬擒。", "况我孱微食技業，得不骩靡依餘陰。", "區區小材蓋如此，天下誰與制尺尋。", "安得高梯切閶闔，上叩帝膝敷誠忱。", "盡取人間富財戶，免使僭偪難𣂏斟。", "工手何辜可毋斲，自然風定無驚林。"]}