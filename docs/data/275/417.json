{"author": "呂南公", "period": "宋", "type": "诗", "title": "麻姑山詩 上齊雲峰", "paragraphs": ["人言此峰峻，謂與浮雲齊。", "浮雲雖滿空，勢自有高低。", "驚名不察實，世論所以迷。", "爲君上峰頭，曠望窮東西。", "杳繚城下澗，遥遥線環堤。", "人烟衆邑屋，蒙密亂町畦。", "想彼平地眠，仰如遇昏雞。", "應論峰頭人，已盡天路梯。", "古士說高廣，中州扺倉稊。", "豈嘗駭嶔岑，隘若坐一閨。", "安得千尺翼，翻身逐飛霓。", "扶搖過丹山，飽聽鳴鳳嘶。"]}