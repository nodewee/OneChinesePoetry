{"author": "呂南公", "period": "宋", "type": "诗", "title": "過巫師步", "paragraphs": ["還過巫師步，竚立想平昔。", "不見舊門閭，蒼蒼但榛棘。", "當時修竹圃，十里認濃碧。", "佳樹鬰瓏璁，高能百餘尺。", "連甍覆多瓦，厚塹疊堅甓。", "生計具安恬，鄰人總驩適。", "非無四時樂，乃預五等籍。", "不知九載間，剗滅自誰力。", "或尤近川水，川水豈其蹙。", "隄岸盡民廬，何斯最崩析。", "有疑沿鬼道，浮誕致淫慝。", "僻術固欺人，窮祆蓋傷德。", "不然當合會，大數名終極。", "幽玄竟難量，理意浪參測。", "憶初羈角歲，文字未深識。", "此地事遨嬉，隨羣慣經歷。", "波瀾澆暑汗，略彴騁霜屐。", "逗曉集圍魚，連宵按傳覡。", "走聽鐃鼓動，就視符籙敕。", "座軋歌神兒，盤分受釐食。", "中家餽牲果，豪屋送金帛。", "弟子爭聚藏，巫師坐欣懌。", "顧余方𦕈弱，比衆似岐嶷。", "撫省更呼留，慇懃賜遮扼。", "持盃勸醇酒，引堮指香臘。", "牽袖索吟哦，嗟天賞英特。", "其將雪侵鬢，見慶雲路翼。", "童稚喜矜稱，徘徊重低嘿。", "豈圖專轗軻，所望壹差忒。", "荏苒至巾冠，奔馳爲甔石。", "光陰與愁度，肝膽遭事役。", "文藻漫雄渾，途程轉迤塞。", "翦翎看遠舉，蹀足羨橫擊。", "何以副鄉評，徒能冠經席。", "虛聲漸凌厲，謗口遂壓積。", "辭山寄他州，封紙問故國。", "驚心存沒異，刺耳榮謝亟。", "偶爾跨歸鞍，蕭然又行客。", "凄凉到今日，憔悴對遺迹。", "磵影冷茫茫，塍泥新拍拍。", "春風吹駘蕩，夜月照岑寂。", "曾是禍福場，翻爲馬牛陌。", "誰能逃死喪，乃獨久酸惻。", "無處瀝餘觴，空思詠漸麥。", "人間屢興廢，世路真阻阨。", "愜快一難逢，睽違千易得。", "布衣甘我老，耕耒非上逼。", "飽煖即逍遥，功名可拋擲。", "雖慚巫師語，且免荷篠責。", "自作好詩書，寧須位侯伯。"]}