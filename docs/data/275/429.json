{"author": "呂南公", "period": "宋", "type": "诗", "title": "以雙井茶寄道先從以長句", "paragraphs": ["園公嗜慾淺，所好盃中物。", "有田在荒村，半以種糯秫。", "居然成醖釀，不復畏法律。", "客至啟柴扉，甆甌等閒出。", "春蔬間菘韭，秋果雜梨栗。", "取次得寬懷，何曾計餘日。", "山棲經五載，此興殊不失。", "獨有醒覺時，追傷往年屈。", "羈游住破屋，愁寂靠𨧱銊。", "仰望步兵厨，優如上公秩。", "無錢輸榷吏，窮素又畏咄。", "太息蘇源明，仁襟信奇倔。", "低徊憐鄭老，長使醉兀兀。", "發我感古人，何緣希彷彿。", "粵從歸村後，夙恨億萬畢。", "耕稼雖自勞，醺酣不他乞。", "親朋或知我，問訊俱委悉。", "亦有贈助恩，無非佳紙筆。", "鄰家世耝耰，竊笑事儒術。", "故故送樽壺，端爲鷂欺鶻。", "披襟忍辭拒，對案傾倒訖。", "特是今叚乖，遭承極紆鬰。", "遥遥海南尉，憫我卧蓬蓽。", "寄以累幅書，封題附郵驛。", "慇懃屢存賜，頗以照蕭瑟。", "乃惠雙井茶，雲腴品居一。", "人間有餽遺，宜用彼所必。", "牙櫛奉戎王，鴞鴟取侮忽。", "藜羹予餓士，荷德到身沒。", "驚嗟石上英，於我係搪突。", "迴思西山閣，其主異俗匹。", "喜醉復喜醒，其胸抵溟渤。", "今當議移獻，不更嫌草率。", "再拜寫私誠，庶幾無廢茀。", "銀鍋焚蟹眼，金匕攪雲骨。", "陸叟片無三，盧翁碗論七。", "能希擊節賞，且勉按劍叱。", "縱被睡魔嗔，吾豪不應恤。"]}