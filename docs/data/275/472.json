{"author": "呂南公", "period": "宋", "type": "诗", "title": "黄茅行", "paragraphs": ["黄茅颯颯天垂雺，夜宿野亭行旅共。", "看看燈火問他鄉，聽說艱虞各悲痛。", "早年轉貨河東北，亦熟淄青涉梁宋。", "民生富裕利源寬，所至如家忘勒鞚。", "晚來凶札作饑饉，首尾七春荒播種。", "已知人物俱流亡，秖有室廬齊歇空。", "迴旋却走嚮淮浙，併值紛紛歎饑凍。", "積屍狼籍臭相兼，無異爛魚藏暑甕。", "去秋關陝穀將稔，踐嚼忽驚黄鼠衆。", "正憂飛輓負洮岷，敢論倉箱稀食用。", "昨聞王師又南伐，熊羆十萬臨諸洞。", "荆潭五嶺皆宿兵，日費千金誰運送。", "閩州旁助早成乏，何况匹夫圖竊弄。", "三川迢遞未得歸，懸想詎能餘賦貢。", "獨稱江國久豐足，游歷如今愁更重。", "旱傷水剝疫癘頻，何處商廛猶佚縱。", "囷京少食但蕭屑，寇盜乘虛還扇動。", "一宵此地漫安身，萬里故園難入夢。", "喓喓雞唱侵枕脚，淡淡曉光穿屋縫。", "去矣東西勿復言，文臣方獻昇平頌。"]}