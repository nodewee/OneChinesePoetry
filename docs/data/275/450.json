{"author": "呂南公", "period": "宋", "type": "诗", "title": "歲除感舊", "paragraphs": ["舊德無路報，衰年又增多。", "平生感激心，恐懼成蹉跎。", "幽幽黄鍾原，總角便經過。", "一飯倚從母，徘徊類媕婀。", "學書隨羣童，讙叫抵雁鵝。", "相逞知字畫，勇於渴尋河。", "羞耻道趙壹，矜誇有甘羅。", "豈云幼慇懃，乃取晚坎軻。", "荏苒三十載，萬千窮祟魔。", "舊遊不得尋，聽問徒悲歌。", "秋霜壓芳蘭，豈復異徑莎。", "願見故根畹，邈如隔岷峨。", "老窮怯脂韋，趣尚近笠簑。", "此恨長不沒，安能辨蒿峨。"]}