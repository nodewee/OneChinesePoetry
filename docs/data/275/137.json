{"author": "黄庭堅", "period": "宋", "type": "诗", "title": "法語", "paragraphs": ["兀然無事無改換，無事何須論一段。", "真心無散亂，他事不須斷。", "過去已過去，未來何用算。", "兀然無事何曾有，人喚向外覓工夫，總是癡頑漢。", "糧不蓄一粒，逢飯但知駡。", "世間多事，人事相趁。", "渾不及我，不樂生天，亦不受福田。", "饑來一缽飯，困來展脚眠。", "愚人以爲笑，智者謂之然。", "非愚亦非智，不是玄中玄。", "要去如是去，要住如是住。", "身披一破衲，脚著娘生袴。", "多言復多語，由來反相誤。", "若欲度衆生，無過且自度。", "莫漫求真佛，真佛不可見。", "妙性及靈臺，何曾受薰鍊。", "心是無事心，面是娘生面。", "劫石可動摇，箇中無改變。", "無事何須讀文字，削除人我本，冥合箇中意。", "種種勞筋骨，不如林下睡兀兀。", "舉頭見日出，乞飯從頭𢫫。", "將功用功，展轉冥蒙。", "取即不得，不取自通。", "吾有一言，絕慮忘緣，巧說不得用心傳。", "更有一語，無過直與。", "細極毫末，大無方所。", "本自圓成，不勞機杼。", "世事悠悠，不如山丘。", "青松蔽日，碧澗常秋。", "山雲當幕，夜月爲鈎。", "卧藤蘿下，塊石枕頭。", "不朝天子，豈羨王侯。", "生死無慮，更復何憂。", "月水無形，我常只寧。", "萬法皆爾，本自無生。", "兀然無事坐，春來草自青。"]}