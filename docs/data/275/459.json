{"author": "呂南公", "period": "宋", "type": "诗", "title": "寄陳道先", "paragraphs": ["寄聲西山閣，知我新近否。", "病嗽輒彌旬，無錢雇醫叟。", "夫何稍除去，乃自得醇酒。", "美味既沾腸，清甘更悅口。", "適從耕壟上，杯醆不在手。", "坎坎遂連傳，諠如擊盆缶。", "清秋田舍事，秫糯或稀有。", "傾渴聖賢心，囊空欲狂走。", "思君綵衣次，與我異好醜。", "病少官壺多，何因到衰朽。", "古人說天道，高下常更受。", "此語儻可徵，豐荒竟誰久。"]}