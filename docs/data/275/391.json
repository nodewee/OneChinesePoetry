{"author": "呂南公", "period": "宋", "type": "诗", "title": "鄧夫子", "paragraphs": ["吾交鄧夫子，富有免俗氣。", "包含吉人道，混協時輩事。", "讀書三十年，恬寞無所嗜。", "物古少明眼，聲希難側耳。", "自同崑岡石，堅厚保英粹。", "不畏埃𡏖染，非求霖露漬。", "幽姿審如此，鎸錯安得致。", "余生尠諧合，幸此蒙羼厠。", "上嶽眺高遠，趨濤玩滂濞。", "由來魏王瓠，不在惠施棄。"]}