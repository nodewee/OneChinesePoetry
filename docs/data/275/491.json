{"author": "呂南公", "period": "宋", "type": "诗", "title": "奉和內翰太中臘雪出郊長句", "paragraphs": ["冬風雖饕少霜霰，一雪偶嚴飄臘旦。", "初驚雲物稍悽慘，更覺天威能變換。", "翰林太守方出郊，去指登高作榮觀。", "崩騰逼眼忽無盡，皎潔映懷成極絢。", "從前溫燠自迷舛，到此雱凉誰計算。", "下看平路尚稀微，遠望諸峰先片段。", "虎頭巖側山腰半，羃䍥薄烟占午爨。", "傳聲賓從暫紆餘，命酌聖賢同款緩。", "飛花滿席不須拂，小大入腸寧復亂。", "山陰安道今在否，更欲扁舟破瀰漫。"]}