{"author": "呂南公", "period": "宋", "type": "诗", "title": "戲作數目詩", "paragraphs": ["一廛徒自受，想象聖人甿。", "二耜慚沮溺，疲羸不善耕。", "三時徒飽食，何力助戎兵。", "四部雖該涉，心非太學生。", "五噫聊慷慨，那復慕光榮。", "六逸如堪繼，相邀且倒傾。", "七弦休撫弄，里耳悅鏗轟。", "八殺賓宜懼，過門豈敢迎。", "九年儲莫望，吟醉但忘情。", "十室論忠信，吾窮或有名。"]}