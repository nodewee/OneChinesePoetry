{"author": "呂南公", "period": "宋", "type": "诗", "title": "招豫亭飲", "paragraphs": ["愛酒不日醉，多爲病相妨。", "饑虛或傷脾，飲過亦腐腸。", "略困尚舉白，既頹方卧床。", "沈迷劇淹旬，得疾豈可禳。", "嘔泄憎膳食，乖慵豈冠裳。", "愁醒甫旦朝，衰苶還慨慷。", "已復念傾倒，咨呼問瓶缸。", "妻兒惡吾貧，誡我以死亡。", "載讀伯倫傳，懦𮕪更强梁。", "與其憂百年，孰若夭醉鄉。", "家釀苦屢竭，市沽乏錢囊。", "進歌五柳陶，聊美天祿揚。", "幸近豫亭叟，其人固同方。", "有田百頃肥，秫稌歲益倉。", "憐我數寂寞，招邀共深觴。", "醒往酩酊歸，不悟日月長。", "有或致酬酢，肴蔬雜矜張。", "叟來坐酣酣，肯問味惡良。", "我蹇嗜墳史，叟豪樂笙簧。", "相殊不相關，對酌即兩忘。", "如此粗適矣，誰猶辨低昂。", "寧須賣菜傭，豈俟白面郎。", "今日又得酒，忍爲獨沽嘗。", "泔魚取芳鮮，煮狗到爛香。", "及我未病困，𣂏斟足相當。", "亟來勿踟躕，午影上北廊。"]}