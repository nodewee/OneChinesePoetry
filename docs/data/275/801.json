{"author": "畢仲游", "period": "宋", "type": "诗", "title": "讀縣父詩榜", "paragraphs": ["縣地苦迫窄，縣亭乃荒凉。", "胡爲君子來，到此成詩章。", "上陳圖史樂，次道爲政方。", "終焉戒易足，俾爾能自强。", "荒亭實何幸，得此人不忘。", "年深粉墨剝，辭意彌激昂。", "誰云官冗小，會有真龍藏。", "其珠在人家，門戶常有光。", "余來誦反覆，感歎鳴中腸。", "臨風亟欲和，把筆猶徬徨。", "安得杜陵翁，爲我題屋梁。"]}