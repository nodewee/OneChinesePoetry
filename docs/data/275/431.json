{"author": "呂南公", "period": "宋", "type": "诗", "title": "寄濟道", "paragraphs": ["有田山陂間，年歷六七過。", "買園丘墓側，畎畝十丈大。", "於焉擬柴荆，垂就又垂破。", "豈無速成意，煎逼少財貨。", "淹留寄他門，一跌防百蹉。", "詩書相娛老，兒女既翦鬌。", "何必隨羈游，無屋覆高卧。", "昨來錢可貸，似有鬼陰佐。", "鄉閭喜吾歸，驚咤競告譒。", "一茅曾未結，羣盜忽譀𧬱。", "旌旗蔽枌榆，弓箭擁籬舍。", "連甍被焚蕩，萬室逃斫剉。", "吾衰當此時，林下若爲坐。", "蒼茫依井邑，買舍寧敢惰。", "迎家郡樓南，庭戶困堀堁。", "庇風惟古壁，容足乏高座。", "平生灌園心，一旦入頓挫。", "譬如千鈞弩，激發不中埻。", "力窮墜泥沙，豈免埃𡏖涴。", "浮沉非所善，耿介誦楚些。", "鄰叟異吾徒，軒咍不垂和。", "慇懃懷我友，契闊似棄播。", "早以聲氣同，中爲章服裹。", "牛刀到芥羽，蜀錦拭奴唾。", "雖云不等閒，無慮係轗軻。", "能無掛冠計，尚却采薇餓。", "低回頗賢勞，自比蟻行磨。", "閩州富風物，盈軸積文課。", "時時寄吾廬，恨不共製作。", "相思匪朝夕，饑渴各無奈。", "忽聞有歸期，忻快亟自賀。", "呼童治盆甕，醖醷忻秋稬。", "支持醉梯媒，傷弔俗類䌴。", "仁人不吾誑，早晚應沃輠。", "延頸望東橋，何當見紳拖。"]}