{"author": "呂南公", "period": "宋", "type": "诗", "title": "內翰太中以某伏謁郡齋特賜長句謹和拜酬", "paragraphs": ["寒人氣象寒於冰，聞有嘉運無由乘。", "陽和吹噓品彙生，燕谷凍瘁漠未驚。", "年華四十盱畔城，慣處涸竭忘流盈。", "六張五角長合并，百慮一得嗟何曾。", "鳴悲自昔起不平，苦調往往抽毫成。", "窮衰到處難得朋，坐使見笑蒼蠅聲。", "心知俗譽不足榮，分死枯槁羞逢迎。", "由來極晦亦小明，不在壹鬰居蠻荆。", "翰林先生天下名，風裁如鑑初無情。", "偶然誤許筳與楹，重言既出衆懦興。", "譬彼卧蟄因雷醒，恩文撫接曲盡誠。", "更剡薦牘辨玖瓊，匹夫有獲萬口稱。", "此世不復投清泠，正恐疏闊如樊英。"]}