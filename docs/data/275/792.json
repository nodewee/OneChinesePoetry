{"author": "畢仲游", "period": "宋", "type": "诗", "title": "送王君儀北歸", "paragraphs": ["不能送君行，强題送君詩。", "詩中有鄙語，不是離別辭。", "君長不五尺，氣若千丈蜺。", "談經掩衆口，論道驚羣兒。", "况君擅才華，文若老吏爲。", "剛腸乏軟語，面折不我隨。", "人嘗論君材，照坐珊瑚枝。", "疇能論君心，清靜如摩尼。", "奈何三十六，未免州縣卑。", "君裝赴國門，僕瘦病馬羸。", "太倉幸可糴，窮達慎所之。", "儒冠易感慨，華屋難伸眉。", "紛紛兒女曹，足令壯士悲。", "工部貪採藥，漢老甘茹芝。", "不逢方外人，勿吐胸中奇。"]}