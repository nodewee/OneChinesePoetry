{"author": "呂南公", "period": "宋", "type": "诗", "title": "鏡鑷", "paragraphs": ["鏡鑷亦何功，鏗鏗漫從事。", "助人飾形骸，初若逞意思。", "須毛何足簡，塵垢何足薙。", "端爲兒女懷，豐靚以言貴。", "余家在農畝，耘耔當傳世。", "朝犁泥糊糊，暮耨草翳翳。", "風搔日暴炙，姿狀難娬媚。", "百年寄託身，顛倒皆順利。", "顔紅黑何害，髮黑白亦是。", "誰能妄去取，屑屑論姿致。", "深村擬三逕，歲月治去計。", "带經以隨牛，鏡鑷成相棄。"]}