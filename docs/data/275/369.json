{"author": "呂南公", "period": "宋", "type": "诗", "title": "和道先從義同過張掾梅花下飲", "paragraphs": ["山人如寒松，無可媚鶑蝶。", "諒非清峻契，誰肯略顧接。", "春城偶來至，豪士懶舉睫。", "幽幽法曹廳，一往乃敢輒。", "主人雖壯齒，酷愛文字業。", "相看論古書，術不計勇怯。", "陳家俊公子，德義敦慶葉。", "聞我適過從，逢衣遽披攝。", "老成北扉掾，喜客若漁獵。", "招呼倒清樽，促迫信重疊。", "梅花香樹下，共醉死牛脅。", "勿憂侵暮冷，坐我有氈㲲。", "飛飛落梅英，繞座不待折。", "煌煌畫蠟蠋，未夜已戒設。", "徵詩爲罰令，獻白作飲節。", "譚高衡或爭，笑猛倒還絕。", "李侯解縣印，心注象魏闕。", "座中惜分袂，勸酒更酷烈。", "春先顯父筍，冬外尹吉鼈。", "肴佳俎未竟，酒美壺頻竭。", "更籌屢聞轉，歸乘不許謁。", "誰能避酩酊，但恨落角月。"]}