{"author": "蘇轍", "period": "宋", "type": "诗", "title": "奉使契丹二十八首 渡桑乾", "paragraphs": ["北渡桑乾冰欲結，心畏穹廬三尺雪。", "南渡桑乾風始和，冰開易水應生波。", "穹廬雪落我未到，到時堅白如磐陀。", "會同出入凡十日，腥羶酸薄不可食。", "羊脩乳粥差便人，風隧沙場不宜客。", "相携走馬渡桑乾，旌旆一返無由還。", "胡人送客不忍去，久安和好依中原。", "年年相送桑乾上，欲話白溝一惆悵。"]}