{"author": "呂南公", "period": "宋", "type": "诗", "title": "道傍見乞士捕蝨", "paragraphs": ["夕陽拂西岡，黄淡映古道。", "晚風吹高林，病葉落如掃。", "饑人瘦於繖，俛默坐沙草。", "扶危猶强興，力備輒反倒。", "還持藍縷縫，委曲捕蝨蚤。", "視荒數抽空，殺緩或失腦。", "悠然不能罷，似欲銳鈎考。", "寧思百骸間，羣蟻即入保。", "傍行笑相顧，慧悟信難早。", "噆傷乃知嫌，餒死豈謂好。", "方爲大銷滅，而畏小苦惱。", "何有就薪蒸，先愁稍枯槁。", "衣青嗔駡賤，髮白諱呼老。", "與爾不同年，誰能共懷抱。"]}