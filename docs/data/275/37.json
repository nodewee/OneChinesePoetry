{"author": "蘇轍", "period": "宋", "type": "诗", "title": "奉使契丹二十八首 虜帳", "paragraphs": ["虜帳冬住沙陀中，索羊織葦稱行宮。", "從官星散依冢阜，氈廬窟室欺霜風。", "舂粱煮雪安得飽，擊兔射鹿夸强雄。", "朝廷經略窮海宇，歲遺繒絮消頑凶。", "我來致命適寒苦，積雪向日堅不融。", "聯翩歲旦有來使，屈指已復過奚封。", "禮成即日卷廬帳，釣魚射鵝滄海東。", "秋山既罷復來此，往返歲歲如旋蓬。", "彎弓射獵本天性，拱手朝會愁心胸。", "甘心五餌墮吾術，勢類畜鳥游樊籠。", "祥符聖人會天意，至今燕趙常耕農。", "爾曹飲食自謂得，豈識圖霸先和戎。"]}