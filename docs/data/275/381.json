{"author": "呂南公", "period": "宋", "type": "诗", "title": "宿凌雲山中留寄元禮", "paragraphs": ["凌雲山下村，逆旅路旁宅。", "南征爲吾歸，寄卧偶一夕。", "無人伴幽語，孤詠到平昔。", "瞻懷此山人，曾是同硯席。", "蕭蕭古破屋，文字堆四壁。", "青燈照題評，皎月論肝膈。", "爲詩有盈卷，飲酒無剩滴。", "携筇繞平坡，班草尚遥碧。", "栽松此山上，共看徧岡脊。", "要約過人長，俱來蔭芳色。", "羈蹤忽分袂，不啻十載隔。", "世故日紛紜，舊游空想憶。", "今來此山下，松老似百尺。", "欲訪松主人，其車已他適。", "徘徊重咨歎，輾轉對窗隙。", "晨雞一何慵，傾聽久不得。", "春風吹殘月，半夜屋角白。", "難眠却求衣，起望河漢仄。", "寄聲巖扃去，華髮勿强摘。", "善醉真良圖，高談盡癡策。", "雲泉與朝市，處處堪偃息。", "桑榆景可量，名利不足識。", "無因接清話，趁曉拊征軛。", "已度滕家橋，回頭更悽惻。"]}