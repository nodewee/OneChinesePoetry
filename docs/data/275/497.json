{"author": "呂南公", "period": "宋", "type": "诗", "title": "山中即事寄上知縣宣德", "paragraphs": ["一錢重丘山，斗粟輕糞土。", "昔聞豐年樂，今識豐年苦。", "東家米粒白如銀，西家稻束大於鼓。", "再三入市又負歸，慇懃減價無售主。", "刀機縱在屠伯瘦，盃勺長閒壚婦去。", "了無蹊徑近甘肥，只有呻吟厭寒暑。", "相傳城邑尚牢落，村野蕭然安足數。", "鄙夫自分爲儒生，坎壈薄佑來蠶耕。", "言章自昔枉用力，債簿幾許能除名。", "連旬暴露顔面黑，彌月菜茹腸肚青。", "原田常恐不遇歲，及此遇矣當何成。", "昨日鄰翁諮種播，相與竹下團團坐。", "共嗟衰暮值艱難，未覺豐登勝饑餓。", "望天窅邈叵致詰，得令賢明聊爾賀。", "不馳幹隸擾租輸，更秉公心憫鹽課。", "何鄉巨惡不手斂，有處宿姦皆膽破。", "且勿恤失得，且毋論福禍。", "但願令尹住三年，錢重物輕猶可過。"]}