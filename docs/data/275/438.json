{"author": "呂南公", "period": "宋", "type": "诗", "title": "奉和內翰太中城南放魚", "paragraphs": ["沾沾水中魚，生死豈有知。", "成形四氣中，積漸長鱗鬐。", "但喜藻可依，未諳龍可隨。", "茫洋天地間，寄命此郡西。", "歲有竭澤例，肯縱捨者誰。", "秋潦走海去，荒壕已愁饑。", "方將赴烹芼，逃避計若爲。", "萬里雷雨解，一時離兌暌。", "夫何遇仁賢，顧盼成嗟嘻。", "載憫口腹累，鮮能毫髮遺。", "支川以三千，此獨數畝池。", "脫爾倉猝急，吾其亡肉糜。", "呼舟送中流，狡吏敢挾私。", "曾是潰爛勢，忽稱太平時。", "波瀾網罟多，要在慎所之。", "香餌不足愛，古言未應非。", "丙寅元祐年，內相守楚夷。", "愷悌見篇詠，魚乎爾恩斯。"]}