{"author": "呂南公", "period": "宋", "type": "诗", "title": "謝鄰翁", "paragraphs": ["窮秋我何事，歲計聊支準。", "割稻三萬斤，栽松二千本。", "辛勤完廩庾，顛倒糞畦畛。", "爲有空腹憂，能忘此時謹。", "菘肥競垂陰，稻美方聯稛。", "自喜在丘園，年衰且優穩。", "天功偶不助，人力翻爲窘。", "彌月雨連淫，交冬霜不隕。", "蔬長煮有綫，穀濕舂多粉。", "厚望乃無聊，蕭如被宮臏。", "今朝二十九，看歷驚秋盡。", "去臘都幾何，陽烏尚高隠。", "鄰翁巧譚話，念我頻嗟憤。", "杖插肯經過，單辭稍牽引。", "上論穹昊意，窅嘿難裁忖。", "下說倚伏端，回環恒切近。", "熙寧大丞相，周孔登台衮。", "手運道德樞，生靈藉鍼診。", "勞神十五載，坐許無遺恨。", "歸卧睫未交，紛紜見矛盾。", "推稱忽排毀，歌詠俄咍哂。", "藹藹攀附人，層霄墮污溷。", "前愚初是智，昔禹今成鯀。", "譬彼羹涴衣，倉黄可潄抆。", "問君官際會，何似農藨蔉。", "而以望小乖，便同身大疢。", "飄風將暴雨，自古稱豪敏。", "邂逅不崇朝，誰嫌類榮槿。", "羲和與青女，會見驅輈軫。", "晝煖夜嚴凝，安知不相趁。", "低徊向翁謝，老語真明允。", "慚愧失路賢，吾貧固當忍。"]}