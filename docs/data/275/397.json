{"author": "呂南公", "period": "宋", "type": "诗", "title": "蠅驥", "paragraphs": ["超超飛驥尾，獵獵蒼蠅翼。", "託止如雅素，主之無避色。", "相從輒騰蹋，穩望千里益。", "朝芻雁田粟，夕飲龍淵液。", "天山峻杳繚，過若影撩隙。", "神官下旁闖，展折形歎惜。", "爲言螴蜳類，命自臭穢得。", "胡然謬携載，浼爾雲天骼。", "是時决驟次，何莫懷辟易。", "駸駸驊騮前，擬越窮髮北。", "仙風響琳琅，忽遇九方伯。", "殷勤致羈絆，審按題肉力。", "咨嗟絕塵足，恨乏軼群德。", "悲此中道驥，憤死秀岡側。", "蒼蠅試回首，海霧光圛圛。", "進途當此窮，退路安可識。", "寄聲人間世，遠致毋近測。", "棲翔度材分，勿妄希彩色。", "永鑒蠅驥窮，無妨每相擇。"]}