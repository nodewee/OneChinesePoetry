{"author": "畢仲游", "period": "宋", "type": "诗", "title": "希魯奉議四兄生日", "paragraphs": ["畫工畫青松，慘淡千年姿。", "遼鶴俛不啄，又有龜如綦。", "丈人坐中間，白髮衣帔𢂹。", "云是東方宿，來爲壽者師。", "再拜致此圖，惟兄能似之。", "骨强老于松，心靜靈于龜。", "形健瘦于鶴，自與長年期。", "從來事丹竈，得道今已遲。", "定應圖上人，適照生之時。", "富貴雖常情，在兄奚足爲。", "王侯金滿堂，不義乃滓泥。", "豈如食舊德，朝冠與朝衣。", "况復源流遠，後昆未可知。", "好看學行者，恐是麒麟兒。"]}