{"author": "呂南公", "period": "宋", "type": "诗", "title": "西村", "paragraphs": ["東村豈不佳，南村自清幽。", "北村亦可居，俗悍不易投。", "維此兌嶺曲，陂陀遶川流。", "桑麻有青園，耕稼有綠疇。", "雲峰十里外，足舉曠望頭。", "本無車馬喧，豈有聲利愁。", "伊我先君子，故家待增修。", "還當起楹簷，此志敢不求。", "開闢三處徑，疏通四前溝。", "有軒列琴書，有室貯鋤耰。", "壓麴擬長醉，藏芻待肥牛。", "超然了餘生，不問萬戶侯。", "我策久已决，我身强悠悠。", "安能荷篠翁，不以意相收。"]}