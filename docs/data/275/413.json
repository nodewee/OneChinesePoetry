{"author": "呂南公", "period": "宋", "type": "诗", "title": "麻姑山詩 讀李邕天師碣文", "paragraphs": ["騰騰六尺碣，標置羽客墳。", "龜螭尚堅完，字畫稍破分。", "道士惜故物，編扶使長存。", "前已三百年，後當幾何春。", "昔誦八哀詠，頗推李邕文。", "披襟喜此逢，再讀目愈昏。", "道固難洞達，辭猶不雄渾。", "豈殊沸鳴蛙，見謂鼓吹繁。", "惜哉開元盛，乃乏史筆人。", "復疑少陵翁，賞識或失真。", "凡例竟何有，占招僅成言。", "當時干謁兒，誤聽一走門。", "富貴世所擅，文章我知論。", "忼慨韓柳思，不返撰述魂。"]}