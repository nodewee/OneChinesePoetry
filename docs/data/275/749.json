{"author": "曾肇", "period": "宋", "type": "诗", "title": "南豐軍山廟碑", "paragraphs": ["土膏起兮，泉流駛兮。", "牧徂於田，偕婦子兮。", "既耕且藝，耘且耔兮。", "一歲之功，在勤始兮。", "野無蟊螟，塘有水兮。", "非神之力，其誰使兮。", "我苞盈兮，我實成兮。", "揮鐮銍銍，風雨聲兮。", "囷倉露積，如坻京兮。", "遺𥟱滯穗，富鰥煢兮。", "飲食勸酬，銷忿爭兮。", "儻非神助，歲莫登兮。", "我有室家，神所祐兮。", "我有旌倪，神所壽兮。", "神之惠我，維其舊兮。", "上之報神，亦云厚兮。", "釃酒刑牲，殽杯豐兮。", "吹簫考鼓，聲逢逢兮。", "我民薦獻，無終窮兮。", "千秋萬歲，保斯宮兮。"]}