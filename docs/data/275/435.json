{"author": "呂南公", "period": "宋", "type": "诗", "title": "烟雨", "paragraphs": ["朝來烟雨重，天與平田接。", "輕風更蕭蕭，清快繞我睫。", "開扉覓高嶺，沒若隔世劫。", "不見蒼翠顔，徘徊坐搘頰。", "農夫一何樂，羣輩聚稠疊。", "移秧塞塍圈，狼籍衣不攝。", "諠闐交野語，蹲踞就晨饁。", "臺笠映扉蓬，端能勝經笈。", "人生慕溫飽，萬趣歸一愜。", "何必少髭頦，區區羨長鬣。", "吾村有荒圃，吾屋葺未輟。", "早晚畫度全，方將事農業。", "耕耘黨既入，歌笑聲可躡。", "雖欲著新書，無妨理鍬鍤。"]}