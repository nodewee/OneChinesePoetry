{"author": "畢仲游", "period": "宋", "type": "诗", "title": "鴻濛歌", "paragraphs": ["山川鴻濛火未流，祝融羽衛行九州。", "南方有氣纏斗牛，乃生之人宜公侯。", "諫書十上辭不留，繡衣夜過咸陽樓。", "清談玉帳羌戎羞，羽林超距閒貔貅。", "單車弭節浉岸遊，世間萬事公無求。", "茲辰歌舞良燕休，滿堂賓客來曹劉。", "再拜酌酒交獻酬，文彩照耀珊瑚鈎。", "願公壽考踰山丘，以八千歲爲春秋。"]}