{"author": "呂南公", "period": "宋", "type": "诗", "title": "濟道過飲偶成長句", "paragraphs": ["酤酒榷吏杓，買魚市兒籃。", "雖非爛腸宴，亦知足一酣。", "冬景忽卓午，晴雲喪曇曇。", "室廬絕絲竹，文字入笑談。", "以此稱出俗，相看庶無慚。", "解衫掛前楹，豈問布與藍。", "追講石陂會，秋霜正黄柑。", "傅翁最後至，嘯詠能交參。", "題詩廡東閣，醉卧堂西庵。", "論子赴官職，可余老耕蠶。", "俱爲樂榆枋，非傚谿壑貪。", "摻袂歌慷慨，暌離各情含。", "寄書建水涯，年歷滿四三。", "不慮復見日，乃于郡樓南。", "子爲赤髯叟，我有學語男。", "問訊養生具，僅能無一簪。", "固知寒儒分，未易過石甔。", "棄置且勿道，行觴趣空壜。", "將來難預期，既往已備諳。", "聊盡酩酊興，安能每憂惔。"]}