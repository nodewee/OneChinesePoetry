{"author": "畢仲游", "period": "宋", "type": "诗", "title": "宿崇因寺十韵", "paragraphs": ["山大石巖巖，平川沙莽莽。", "深崖忽有路，一寺何高敞。", "彼僧胡爲知，迎我共攀上。", "夜深眺前峰，百里如指掌。", "詩翁旋沽酒，欲得詠今曩。", "下筆皆珠璣，嗟予豈能仰。", "往來氣益乘，欲敵不敢往。", "回笑塵埃人，何殊在羅網。", "吟哦不自制，逸韵彌清響。", "便可書壁東，留爲異時賞。"]}