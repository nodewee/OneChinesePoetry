{"author": "畢仲游", "period": "宋", "type": "诗", "title": "次韵和歐陽季默觀書紀事之作", "paragraphs": ["歐陽季默年三十，處世雖艱心地吉。", "居于頹垣壞屋偪仄之巷，而有倜儻慷慨汪洋之美質。", "高才橫騖若飛走，橫野騰山漫罝畢。", "吾懶居家病益生，絮帽蒙頭造君室。", "兒童驚窺前復後，笑我衰遲見風栗。", "升堂發篋數百紙，爛錦繁華照初日。", "怒生風雲與神會，怪走龍蛇堪股慄。", "奇蹤雖在人已亡，今也源流苦蕭瑟。", "吾家綈囊亦三四，縱有名書未充實。", "妻孥饑餓謂無用，誶語如蛩常唧唧。", "黄籤青縹纔數種，若比君家百無一。", "後會慇懃定若何，人生聚散胡能必。"]}