{"author": "呂南公", "period": "宋", "type": "诗", "title": "讀東方朔傳", "paragraphs": ["武皇肆荒惑，公卿噤忠齦。", "先生有直舌，談笑開吾君。", "董偃不敢怨，壽王誰與伸。", "堂堂補衮心，不厭犯怒頻。", "豈不顧仕養，崇卑位泥雲。", "耻同高論儒，瑟縮憂烹焚。", "賢人事昏主，獻替視所因。", "不爾朝野間，誰非愛其身。", "彼哉下世士，所見異吾聞。", "醜謬無不爲，乃思謗遺塵。", "國風歌善戲，孔聖許狂人。", "何嫌班孟堅，區區記餘芬。"]}