{"author": "呂南公", "period": "宋", "type": "诗", "title": "疇昔", "paragraphs": ["疇昔林野居，布絮不粗完。", "及爲羈旅人，被服乃綺紈。", "何以出勝處，爲君究其端。", "籬蘇不馥郁，傳自故老言。", "魯邦無君子，子賤豈所倫。", "東方足文史，得飽在長安。", "蘇秦主父偃，亦各有後歎。", "况乎今異古，而本無一廛。", "自非稍激昂，何以脫饑寒。", "辭鄉挈囊書，豈敢言王官。", "苟免溝壑禍，微生已成全。", "文章蓋有力，溫燠此其源。", "遂離廝養科，首尾只十年。", "篋衣亦何者，聊足覆衰殘。", "有破得紉補，有新得縫刓。", "因嗟爲短詩，所以記初難。"]}