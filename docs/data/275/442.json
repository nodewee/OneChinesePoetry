{"author": "呂南公", "period": "宋", "type": "诗", "title": "窮鬼", "paragraphs": ["窮鬼斷去志，送之豈無文。", "譬如衢路埃，屢歸已復新。", "隨我三十載，間關不辭勤。", "誘我上債臺，爲我擁愁根。", "羈旅風雨夕，空廬冰雪晨。", "贊成蹇拙謀，謹守冷靜門。", "遇酒或略避，見錢輒生嗔。", "亦憎富貴兒，永矢不失身。", "昨者試羣士，閴亡忽連旬。", "謂其捨我行，忍不許我聞。", "乃復跳籬棘，譸張幻司閽。", "吹沙衆官眼，使視玉爲珉。", "詭計動有效，更誰評正真。", "歸來只康然，知我恥奏論。", "憶昔熙寧初，與子俱食貧。", "相語厭此鬼，多方願崩分。", "宗伯正憒惑，委其制風雲。", "倉黄刖我足，置我寂寞濱。", "子脫白布衣，鬼顔愁不欣。", "自子有官守，辭鄉八青春。", "坐想廩俸優，寧復鬼敢親。", "今者枉書札，無財亦云云。", "信哉此鬼多，不限吳楚閩。", "陰靈雖叵測，要自有婚姻。", "族黨各生子，子嬪又生孫。", "宗支遶天下，焉往不見存。", "子行改京官，途轍異凡民。", "閨房漸珠翠，盤桉溢羶葷。", "萬一鬼不喜，乖離在逡巡。", "顧我慣與君，應來合朋羣。", "益五以爲十，其徒日滋蕃。", "吾文雖極高，鬼去無沿因。"]}