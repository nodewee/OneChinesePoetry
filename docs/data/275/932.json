{"author": "畢仲游", "period": "宋", "type": "诗", "title": "送交代楊應之判官歸洛", "paragraphs": ["借問楊夫子，還家洛浦春。", "兩爲黄綬吏，雙健白頭親。", "烏帽斜欹面，斑衣穩稱身。", "鵲靈方報喜，龜夢久方神。", "高卧今賢相，居閒舊老臣。", "上堂從隠几，侍坐好書紳。", "存沒空懷感，交遊素耐貧。", "先生墳上淚，御史甑中塵。", "嵩頂饒穿屐，伊流慣幅巾。", "直弦歌太尉，曲學笑平津。", "自滯心元懶，偷閒味却真。", "折腰陶靖節，散髮屈靈均。", "王屋風鳴籟，龍門月漾銀。", "白芽烹澗水，綠笋當江蓴。", "折鹿諸儒喜，騎馿大尹嗔。", "贈人袍已弊，賒酒券常新。", "小子元疏放，忘歸任屈伸。", "馬肝嗟屢食，犬吠脫無因。", "文史慚方朔，形骸謝伯倫。", "恥同珠履客，寧作醉鄉人。", "瓜熟叨爲代，情親願卜鄰。", "乞牋金躑躅，試研玉麒麟。", "祖道無供帳，停車有吐茵。", "心胸兩傾倒，轇轕動星辰。"]}