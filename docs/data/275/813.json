{"author": "畢仲游", "period": "宋", "type": "诗", "title": "蓋公堂歌", "paragraphs": ["膠西丈人頭皓白，避世不作諸侯客。", "黄帝老子是其師，短褐補肩人不識。", "嗚呼相國起文吏，能解干戈謀社稷。", "諸田喋血腥未已，封裹瘡痍與休息。", "三齊儒生多說士，强讀詩書談治國。", "席間衆口亂如髮，鄉飲明堂盡陳迹。", "丈人西來貌甚野，杖藜柴車面黧黑。", "坐言治道本無事，要爾蒼生自安適。", "爾能高卧知大體，男子耕耘女蠶織。", "用之天下如掌上，况爾區區城七十。", "相君再拜受其教，舍以高堂奉顔色。", "相君已死君不來，千五百年人歎息。", "眈眈新堂作者誰，密州太守文章伯。", "太守高吟醉太白，年穀常豐無盜賊。", "三牛倒曳九仙木，大斤截落瑯琊石。", "脩梁巨柱屹如湧，磊落巍峨稱公德。", "太守思公公不見，闢戶張筵望南北。", "詩成鬼神相對泣，文就龍蛇驚辟易。", "公今存亡詎可問，况今自有神仙骨。", "五嶷山高近城郭，太守有堂奚不宅。", "我欲寫公之意于鳴琴，又欲畫公之容于四壁，太守胡不置我于其側。", "我欲奮飛無羽翼，注目高歌淚沾臆。"]}