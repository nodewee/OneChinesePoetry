{"author": "畢仲游", "period": "宋", "type": "诗", "title": "古冢行", "paragraphs": ["朝行古冢東，暮行古冢西。", "冢中古人骨已朽，冢外遊子今何之。", "朝食古道南，暮食古道北。", "道傍古跡不可見，道上行人常役役。", "古人居今人必愛，今有古人人不識。", "面前和好兒女顔，背後往往張弓射。", "拂衣歸去非不會，無宅無田歸未得。", "長靴短笏隨衆人，斂首低顔爲俗客。", "深居晏坐尚恐喧，平路緩行猶恐蹶。", "口中有聲未嘗吐，嚥入喉嚨化爲血。", "君不見谷口鄭子真，又不見蜀中揚子雲。", "子真老死耕巖石，子雲嗜酒惟醺醺。", "丈夫窮達皆有命，萬事得失非由人。", "街頭沽販味雖薄，猶可賒來傾入唇。"]}