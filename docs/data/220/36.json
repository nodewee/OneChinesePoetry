{"author": "鄒極", "period": "宋", "type": "诗", "title": "一翁亭歌", "paragraphs": ["一翁亭高半空住，老健身輕若平步。", "昔約隠者招不來，今日招魂返何處。", "亭壓峻嶺出茂林，百里山水如鏡聚。", "俯窺井邑在澗底，鳳臺獅子沈烟霧。", "豁然氣象心胸開，陰晴異景天際來。", "巧思難窮畫工筆，冥搜不盡詩人才。", "春歸谷暖花卉亂，士女遊嬉情爛漫。", "暑風清快秋思多，玉樹瓊樓雪中看。", "時時獨上凭危欄，爲愛孤松不可攀。", "百年天畀作伴侶，偃蹇肯落塵凡間。", "有時携琴坐松下，竹徑雖掃門常關。", "風吹清韵月散影，家僮不至那知還。", "有時爲招三兩客，對松置酒味松德。", "壞梁棟撓彼小材，大夫自是粗官職。", "醉來摩松鱗觸手，汙松以官亦何有。", "許由洗耳常不嗔，伯夷餓死吾無取。", "登亭自負只一翁，四海退者豈我同。", "多緣失志畏罪廢，往往養譽要王公。", "我由蘭署出持節，按道適至親庭中。", "亟遭大變僅存息，無復有意圖勳庸。", "遂瀝丹誠叩天闕，乞得真館棲玉隆。", "歲餘尚厭仕籍在，抽簪解組顔猶紅。", "是非榮辱自此杜，生事無憂付農圃。", "種蔬植果雞魚肥，日具賓庖式歌舞。", "斯亭最後得景多，百年過半能幾何。", "經營土木亦可止，盡取此生適而已。"]}