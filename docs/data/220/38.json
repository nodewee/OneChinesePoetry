{"author": "鄒極", "period": "宋", "type": "诗", "title": "月菴歌", "paragraphs": ["吳侯之來適荒年，政修民蘇猶解懸。", "庭無留訟獄屢空，百姓愛悅奸吏悛。", "公餘何以度永日，坐督皂隸先疏泉。", "泉潴爲沼浄可鑑，清範即與名俱傳。", "今年時豐民事簡，退食縱步山之巔。", "誅鋤蕪穢出古木，矯如虬龍上參天。", "夷高培坳蔭其下，百里勝景盡目前。", "爛柯石局候仙侶，月菴竹榻容醉眠。", "或弄瑶琴或放歌，或談玄理或安禪。", "圓虛洞照萬緣息，乾坤有量斯無邊。", "菴中主人趣高上，喜我相過時留連。", "所嗟官滿差遷去，肯顧衰翁須後賢。"]}