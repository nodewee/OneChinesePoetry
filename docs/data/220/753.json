{"author": "釋慧空", "period": "宋", "type": "诗", "title": "禪人求偈", "paragraphs": ["禪家流，悟自己，開眼曹溪十萬里。", "況行機路守心空，病渴移家陽燄裏。", "渴轉渴，水又非。", "擡頭不覺雁南飛。", "文殊堂裏萬菩薩，大唐國內無禪師。", "或行棒，或行喝，棒喝交馳如電掣。", "不容眨眼入思惟，忽把虛空敲出骨。", "地神惡，天神悅，陝府鐵牛得一橛。", "且等東山睡覺來，大掌連腮咄咄咄。"]}