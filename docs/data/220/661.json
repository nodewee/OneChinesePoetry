{"author": "顧禧", "period": "宋", "type": "诗", "title": "海棠秋", "paragraphs": ["春風蕩漾花如織，排擯深巖天地窄。", "桃李芳菲鬬艷陽，嫣痕盡染胭脂色。", "含丹欲吐嬌不勝，獺髓遙分點瓊額。", "楊妃睡足口無語，嫁作游絲怨風雨。", "花神泣罷還欲訴，不願柔枝薦繁市。", "願得常親君子傍，秋深靜綰紫綃粧。", "孤桐獨立擎素月，芙蕖零落無輝光。", "瑤枝重整臨秋水，蓼蒲歷歷羞無香。", "賞心況有雙鳬仙，琴聲夜夜醉嬋娟。", "碧霞觴泛海棠醉，曲欄麗影何蹁躚。", "君不見南朝百里花無數，郁郁紛紛吐烟霧。", "載歲無人禁採樵，丹榦瓊姿盡摧仆。", "蘭蕙當門動見鋤，草間惟歎璇霓臥。", "茲花勝植瀛蕊苑，一承顧盼猶未晚。", "冉冉臨窗如有心，嬛舞清歌樂事遠。", "蔓露凝霜色倍妍，夔州何獨無詩篇。", "茲花有詩便不朽，吁嗟托根良不偶。"]}