{"author": "釋慧空", "period": "宋", "type": "诗", "title": "送僧歸凈衆", "paragraphs": ["君不見昔日貴湖拋保福，苧溪溪畔曾叮囑。", "汝歸東海我歸山，鳥道行人難措足。", "又不見無隱當年隱石師，獨傍巖阿燒栗皮。", "塵埃擾擾未歸客，四壁生涯說向誰。", "我今不向石師住，貴湖亦非吾住處。", "溪邊流水自西東，巖畔栗皮任堆聚。", "信腳來到五華峰，峰頭重整舊家風。", "爲報漳泉諸道友，吉山元是福山翁。"]}