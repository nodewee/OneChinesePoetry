{"author": "釋慧空", "period": "宋", "type": "诗", "title": "與南雄明上人", "paragraphs": ["馬祖接得大雄峰，一喝當機三日聾。", "近來叢林無此作，多是活埋文字中。", "君不見鬻薪客，特石墜腰供七百。", "一字不能人爲書，繼續衣盂是伊得。", "又不見周金剛，滿車載疏遊南方。", "紙燈忽滅眼睛出，白棒一揮吾道昌。", "玄中人，甚眼目，指金成鍮石作玉。", "聖凡命在渠手中，凜凜威風誰敢觸。", "直得如斯未稱渠，爾曹何苦猶貪書。", "是間縱得不爲貴，天外出頭方丈夫。"]}