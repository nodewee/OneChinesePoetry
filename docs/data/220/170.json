{"author": "張嵲", "period": "宋", "type": "诗", "title": "壽王蘇州", "paragraphs": ["維昔高堂講射蓬，瑞雲吹不散薰風。", "十分正滿冰輪桂，一葉將飛露井桐。", "元老三朝尊相閥，餘休幾世積陰功。", "光芒孕秀星淪昴，神物儲祥嶽降嵩。", "淮水筮靈芳裔遠，蜀江波與慶源通。", "傳家自有調元手，許國常輸露膽忠。", "節勁不凋霜後柏，氣豪長吐雨餘虹。", "金隄護掃河循道，蘭省分曹宿在穹。", "銅虎屢揚飛盖皂，木牛多足太倉紅。", "朝班入簉鵷鴻列，京尹頻令狴犴空。", "暫綴漢庭安世橐，来臨吳國館娃宫。", "民安泰伯封疆外，日在韋侯嘯詠中。", "贊壽一爐金篆籀，捧觴千髻玉玲瓏。", "桃開坐閱三千歲，松夢當占十八公。", "日望鋒車歌九罭，時韜組甲詠車攻。", "如君江左今王導，有客河陽舊石洪。", "甄冶從来收朽鈍，涓埃殊未報深崇。", "省臺衮衮心何羡，旌斾揺揺思莫窮。", "賓綴阻陪稱壽斚，書緘聊復寄詩筒。", "西湖十里荷花水，净洗觥船遠祝翁。"]}