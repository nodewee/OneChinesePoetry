{"author": "釋慧空", "period": "宋", "type": "诗", "title": "過靈石賦頑庵  其二", "paragraphs": ["學頑未到頑之孫，再拜頑庵求入門。", "當時此老有何說，火後莖茅今尚存。", "人貧信是思舊債，一飯重尋香積界。", "堂上未瞻癡絕翁，溪頭已見隨流菜。", "惟頑顯頑分不分，以水投水無留文。", "地爐火暖坐自睡，金博朝參寒起雲。", "與君相個君莫逆，向來不疏今不密。", "明朝山住雲自飛，後會有無俱不知。"]}