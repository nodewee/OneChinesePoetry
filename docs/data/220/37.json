{"author": "鄒極", "period": "宋", "type": "诗", "title": "鑑泉歌爲邑令吳無求作", "paragraphs": ["鑑泉之竇山之麓，百年蕪穢暗渟滀。", "吳侯天與仁智資，退食俯窺嗟不足。", "試披沙滓鑿爲沼，深纔數尺闊盈幅。", "迸流日夕不可窮，碎如珠璣瑩如玉。", "南鄰野叟號逍遙，潄石枕泉真所欲。", "一來臨視推不去，草草杯盤勉君速。", "解衣款入凌陰坐，六月正午忘暑毒。", "滌煩沃渴汲復溢，長流清風去殘酷。", "此鑑不窺示養正，用明豈特鬚眉燭。", "巧非鎔範浄非磨，應物無心奸自伏。", "寶匳青銅世所貴，鳳舞龍盤耀人目。", "勿輕勺水當靜觀，能動天關翻地軸。", "主人寶此方澄清，野叟撓之安敢瀆。", "舉觴隨分擁叵羅，醉狂擬學鴛鴦浴。", "世無秦法飲無禁，心動膽張驚且縮。", "可憐渫在百里間，四海王明俱受福。", "顯幽用舍姑置之，君顔漸淍吾髮禿。", "相逢一顧一回笑，滿酌爲君歌此曲。"]}