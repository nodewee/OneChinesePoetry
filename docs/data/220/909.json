{"author": "釋慧空", "period": "宋", "type": "诗", "title": "與香山虛頭陀", "paragraphs": ["庵中有主從君住，無主外來俱得路。", "雲烟眯目山礙膺，榛莽欺人溪澗怒。", "看他本色住庵人，捏聚大千無一塵。", "自見泥牛鬬入海，不記住來經幾春。", "頭陀頭陀休趁鬨，一世初無一炊夢。", "口邊白醭未暇揩，誰能更乞諸方頌。", "持來拋放烈焰中，歸種香山芋與菘。", "驀地钁頭輕築著，林間石虎吼天風。"]}