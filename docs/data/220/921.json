{"author": "釋慧空", "period": "宋", "type": "诗", "title": "胡相士求偈三年予不說今秋復此與之", "paragraphs": ["道人無心寧有相，以相求之無乃妄。", "更言壽夭吉與凶，空裏覓痕鏡中像。", "胡君得處初不然，無相之中以相言。", "聖凡良賤皆一目，但有絲毫俱現前。", "說既無私聽無忤，禍福死生皆夢事。", "我惟以此入世間，猶如化人觀幻士。", "孫陽於馬師曠琴，未可與之同日語。", "老僧大笑客出門，秋雲駕雨過前村。", "去去不須談此老，三年一偈真賺我。"]}