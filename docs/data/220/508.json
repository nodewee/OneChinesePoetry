{"author": "余淳禮", "period": "宋", "type": "诗", "title": "題遺直軒", "paragraphs": ["二蘇翰墨仙，同謫百蠻裏。", "時有田舍翁，結茅住行李。", "邇來三十年，聞名輒掩耳。", "天定能勝人，稍復蒙料理。", "公卿尋斷編，臺隸藏敝屣。", "敗屋亦見修，變故乃如此。", "開軒畫遺像，凜凜有生氣。", "卻恨封德彝，不見盛時死。", "兄弟對床眠，此意孤一世。", "騎鯨儻相逢，笑人真好事。"]}