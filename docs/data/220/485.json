{"author": "張祁", "period": "宋", "type": "诗", "title": "廬州詩", "paragraphs": ["平湖阻城南，長淮带城西。", "壯哉金斗勢，吳人築合肥。", "曹瞞狼顧地，苻秦又顛擠。", "六飛駐吳會，重兵盾邊陲。", "紹興丁巳歲，書生綰戎機。", "酈瓊劫衆叛，度河從僞齊。", "蒼黄驅迫際，白刃加扶持。", "在職諸君子，臨難節不虧。", "尚書徇國事，既以身死之。", "罵賊語悲壯，摏喉聲喔咿。", "嗚呼趙使君，忠血濺路歧。", "在職喬張實大將，橫尸枕階基。", "至今遺部曲，言之皆涕洟。", "法當爲請謚，史策垂清規。", "法當爲立廟，血食安淮圻。", "奈何後之人，邈然弗吾思。", "居官潭潭府，神不芘茅茨。", "冤氣與精魄，皇皇何所依。", "所以州州內，鬼物多怪奇。", "月明廷廡下，彷彿若有窺。", "謦欬聞動息，衣冠儷容儀。", "士民日凋瘵，岳牧嬰禍罹。", "一紀八除帥，五喪三哭妻。", "張侯及內子，遍體生瘡痍。", "爬搔疼徹骨，脫衣痛粘皮。", "狂氓據聽事，夫人憑指揮。", "玉勒要烏馬，雲鬟追小姬。", "同殂頃刻許，異事今古稀。", "磊落陳閣學，文章李紫微。", "築城志不遂，起廢止於斯。", "杜侯在官日，夜寢鬼來笞拔劍起驅逐，反顧出戶幃。", "曰杜二汝福，即有鼓盆悲。", "德章罷郡去，厭厭若行尸。", "還家席未暖，凶問忽四馳。", "安道移嘉禾，病骨何尪羸。", "於時秋暑熾，絮帽裹頷頤。", "餘齡亦何有，幹在神已睽。", "師說達吏治，通材長拊綏。", "東來期月政，簡靜民甚宜。", "傳聞蓋棺日，邑里皆號啼。", "近者吳徽閣，魚軒發靈輀。", "營卒仆公宇，廄駟裹敝帷。", "行路聞若駭，舉家驚欲癡。", "昔有鄴中守，迥諱姓尉遲。", "後周死國難，英忠未立祠。", "及唐開元日，刺史多艱危。", "居官屢謫死，未至先歔欷。", "仁矣張嘉祐，下車知端倪。", "廟貌嚴祀典，滿考遷京畿。", "兄弟列三戟，金吾有光輝。", "吳競繼爲政，神則加冕衣。", "自此守無患，史書信可推。", "伯有執鄭政，汰侈荒於嬉。", "出奔復爲亂，羊肆死猖披。", "強魂作淫厲，殺人如取攜。", "其後立良止，祭祀在宗枝。", "罪戮彼自取，禍福尚能移。", "族大所馮厚，子產豈吾欺。", "寒溫五種瘧，踸踔一足夔。", "或能爲病祟，祈禱烹伏雌。", "況我義烈士，品秩非賤卑。", "凜凜有生氣，爲神復何疑。", "勺水不酹地，敢望壺與蹄。", "片瓦不覆頂，敢望題與榱。", "邦君寄民社，此責將任誰。", "既往不足咎，來者猶可追。", "儻依包孝肅，或依皇地祇。", "經營數楗屋，豐儉隨公私。", "丹青羅像設，香火奉歲時。", "尚書名位重，正寢或可施。", "呂姬徇夫葬，義婦嚴中閨。", "清賢列兩廡，後先分等衰。", "當時同難士，物色不可遺。", "張陳李鮑韓，勢必相追隨。", "德章病而去，去取更臨時。", "尊罍陳儼雅，劍佩光陸離。", "匠事落成日，醮祭蠲州治。", "青詞奏上帝，冊祝告神知。", "若曰物異趣，人鬼安同栖。", "茲焉卜新宅，再拜迎將歸。", "悲笳響蕭瑟，風馭行差池。", "穹旻亦異色，道路皆慘悽。", "巍峨文武廟，千載無傾欹。", "使君享安穩，高堂樂融怡。", "豈弟布惠政，吉祥介繁禧。", "遂紆紫泥詔，入侍白玉墀。", "斯民獲後福，年穀得禳祈。", "坎坎夜伐鼓，欣欣朝薦犧。", "人神所依賴，時平物不疵。", "中興天子聖，群公方倚毗。", "明德格幽顯，和風被華夷。", "典章粲文治，昭然日月垂。", "臣工靡不報，秩祀當緝熙。", "四聰無壅塞，百揆欽疇咨。", "咨爾淮西吏，不請奚俟爲。", "露章畫中旨，施行敢稽遲。", "太常定廟額，金榜華標題。", "特書旌死節，大字刻豐碑。", "碑陰有堅石，鐫我廬州詩。"]}