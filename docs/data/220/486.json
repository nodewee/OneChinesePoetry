{"author": "張祁", "period": "宋", "type": "诗", "title": "游鍾阜呈同集諸公", "paragraphs": ["曉出白下門，東山聳孱顔。", "脫身廛市中，辦此一日閑。", "西風忽凛冽，秋容著堅頑。", "烟樹小搖落，寒雲起斕斑。", "但驚節物變，敢辭登陟艱。", "諸峰互嶄絕，落勢相回環。", "盤固建康城，儼若呵神姦。", "造化鍾英靈，盡壓東南山。", "厚疑接坤軸，高欲窺帝關。", "太平嚴梵刹，華屋羅千間。", "向來劫燒灰，舊觀初未還。", "象教豈易滅，佛力不可扳。", "風雷運梁棟，斤斧勤輸般。", "會見落成日，千門響銅環。", "山僧肯分甘，我亦誅茅菅。", "人生少會心，勝處天所慳。", "歸韉理殘照，欲去仍躋攀。", "後會倘可約，此興殊未闌。", "祗恐俗士駕，頻來遭詆訕。", "哦詩記幽討，賸語君其刪。"]}