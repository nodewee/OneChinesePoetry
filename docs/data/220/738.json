{"author": "釋慧空", "period": "宋", "type": "诗", "title": "圓悟禪師入滅說偈燒香", "paragraphs": ["濯錦江心一漚發，清漲四溟波浪闊。", "引得風流小玉歸，無限龍魚遭攪聒。", "紫羅帳裏明月珠，把作栗蒲撩亂榝。", "一方孤迥峭巍巍，十字縱橫活鱍鱍。", "我昔墮渠齏甕中，倔強依前淹不殺。", "而今寰宇幸清平，誰道岷峨在天末。", "昨夜西風撼太虛，石牛驚走泥牛喝。", "一吸滄溟徹底乾，憍梵鉢提長吐舌。", "大悲千眼擘不開，無言童子空忉怛。", "炷香爲壽阿僧祇，紹興五年八月八。"]}