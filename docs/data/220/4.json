{"author": "孔平仲", "period": "宋", "type": "诗", "title": "與董承君棋輒勝四籌作藥名五言詩奉戲", "paragraphs": ["董子獷且狂，孔公孽更毒。", "文楸石棋子，白及黑對局。", "預知子輕敵，銳膽坐看覆。", "一時羅列徧，先與推大腹。", "欻如飛廉驅，窘若防風戮。", "餘兵尚百合，續斷聊忽忽。", "猛虎仗爪牙，中塗佯躑躅。", "嗟嗟草草甚，驅豬令迫逐。", "直前無夷險，觱撥下子速。", "而我頗從容，莽草先設伏。", "常山肆縱橫，大戟挾長轂。", "威靈先震盪，巨勝侔破竹。", "蕭蕭馬鳴退，戰血餘川谷。", "百步笑奔崩，獨活嗟窮蹙。", "萎蕤不復騁，銷蝕神采縮。", "作詩誚伊棋，我壯知子曲。"]}