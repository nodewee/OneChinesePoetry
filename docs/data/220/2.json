{"author": "孔平仲", "period": "宋", "type": "诗", "title": "蕭器之小飲誦王舒公藥名詩因效其體", "paragraphs": ["蕭郎嘉客近遠志，把酒勸賓郎半醉。", "自然同類易相投，官守從容况無事。", "清晨麴糵寒有力，倒洒金鍾乳花滴。", "十分蘸甲香且醇，不覺昏黄連夜色。", "雀噪烏栖奈晚何，匆匆白日若飛梭。", "青青百草霜已歇，牆陰淺白微輕雪。", "庭梅香膩粉苞解，歲律將旋復花發。", "銅壺泣水銀箭短，漏聲斷續隨風遠。", "起視天南星斗稀，蟾蜍已黑牽牛低。", "知子多情惜分散，山公酩酊自當歸。"]}