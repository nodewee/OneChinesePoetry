{"author": "釋慧空", "period": "宋", "type": "诗", "title": "送湖州覺化主", "paragraphs": ["佛子汝知世界海，有等世界多寶藏。", "於中凡聖情非情，靡不皆依此寶住。", "或取而有爲慳貪，或捨而亡爲孤露。", "有亡取捨紛其懷，是皆未知真寶所。", "佛子汝宜入世間，開示人人令自悟。", "求心不有法本無，令此寶藏自然至。", "善諸一身寶不增，散之萬有寶猶故。", "以此奉供天人師，佛子是名真供養。"]}