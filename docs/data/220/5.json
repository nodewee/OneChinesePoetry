{"author": "孔平仲", "period": "宋", "type": "诗", "title": "亶父寄示與譙沖元唱和藥名詩因作一篇奉寄", "paragraphs": ["天南星斗垂晶熒，麻姑山色排空青。", "人中白眉誰第一，周郎獨以文章名。", "少年折桂心已壯，大學弱冠衆所驚。", "嚴徐長卿詞格老，合上芸臺預讎討。", "赤車素者已爲淹，復令倅郡淮南道。", "蘄春何幸人熙熙，有賢使君子副之。", "鈴閣深沉香一炷，綵牋舒卷百篇詩。", "藏鱗伏翼聊展轉，有才無患子不顯。", "楚澤蘭芳莫謾悲，秦烏頭白終當返。", "我栖江上松蘿深，自甘草莽長陸沉。", "忽忽光景又半夏，書房風月澄人心。", "昏黄禽噪悄不樂，架木通渠清河濯。", "雨餘凉風襲衣襟，半天河漢垂簷角。", "惟恨與子未從容，紫芝眉宇何時逢。", "頻以青琅玕寄我，不須怊悵白頭翁。"]}