{"author": "鄒極", "period": "宋", "type": "诗", "title": "晦堂歌爲邑令朱天經作", "paragraphs": ["吾邑有賢令，才猷足經國。", "政成越一考，俊譽自赫赫。", "既圃闢後堂，背南面西北。", "爲愛園中景，花木皆手植。", "乘閒一造見，問名名未得。", "反覆爲君思，請以晦題額。", "晦取用而明，非謂入宴息。", "韜藏蒞衆術，蓄養輔世德。", "制動本以靜，對語定以默。", "大欲揚王庭，小亦去民忒。", "有如匣中劍，利在誅奸慝。", "又若山下泉，出乃作惠澤。", "公家急期會，訴牒仍堆積。", "一判情僞分，經目猶白黑。", "堂中琴寂寞，昔優今逼迫。", "堂內經縱橫，客至君欣懌。", "豈無詩酒興，相與樂暇隙。", "平臺歌舞地，池上有瑶席。", "坐揖竹風細，行依檜陰直。", "返照亙天紅，輕烟半山白。", "試觀禽鳥細，所畏網與弋。", "我晦異君子，終焉茲屏跡。", "出處各一時，俯仰無愧色。", "作詩見情性，擬古麗以則。"]}