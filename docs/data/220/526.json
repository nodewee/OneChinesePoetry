{"author": "胡處晦", "period": "宋", "type": "诗", "title": "上元行", "paragraphs": ["上元愁雲在九重，哀笳落日吹腥風。", "六龍駐驆在草莽，孽胡歌舞蒲萄宮。", "抽釵脫釧到編戶，竭澤枯魚充寶賂。", "聖主憂民民更憂，驕子嬌媟天天不怒。", "向來艱難傳大寶，父老談言似仁廟。", "元年二月城下盟，未睹名臣繼嘉祐。", "哀痛今年塵再蒙，冠劍夾道趨辭公。", "神龍今在九淵臥，安得屢困蛟蛇中。", "朝廷中興無柱石，薄物細故昭帝力。", "毛遂不得處囊中，遠慚趙氏廝養卒。", "今日君王歸不得，傾城回首歌悲啼。", "會有山呼間動地，萬家香霧燒天衣。", "胡兒胡兒莫耽樂，君不見夕月常虧東北角。"]}