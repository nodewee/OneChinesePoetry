{"author": "顧禧", "period": "宋", "type": "诗", "title": "震澤行", "paragraphs": ["襟吳控越莽無幅，銀濤漂磕青山蹙。", "水底隆隆晴亦雷，鯨鯢憑之鳩提取族。", "大者爲蛟小爲蛤，吐光便欲凌日月。", "地緯夜拆霜鏡枯，觸山飛沫天地白。", "芳餌頻施巧不吞，雲輸霧委長兒孫。", "撼岳吞舟逞大力，日月已墜爝火尊。", "昨聞漁人謀其曹，整罩施網瀰江皋。", "藥程傾湖湖不流，涸智殫技將安逃。", "蛟子蝦孫泣如雨，沈虎泅鹿慘無語。", "吁嗟河伯靈何存，鳴鼓聚市遂若此。", "就中大魚最有神，夜入深宮控紫宸。", "竭澤而來拂帝意，浩蕩乾坤雨露新。", "千秋萬歲頌乃公，鰐鯨無所施其雄。", "延津灌莽飲大澤，魚安于下鳥翔空。", "君不見然犀燒燕水族寒，咫尺之水多危瀾。", "活女誨女恩無極，枯魚何事泣河干。"]}