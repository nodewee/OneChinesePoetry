{"author": "釋慧空", "period": "宋", "type": "诗", "title": "又用前韻送僧", "paragraphs": ["空王子，出空門，敏於選佛訥於言。", "老少同科無異學，盡傾阿耨作詞源。", "龍虎榜，輝乾坤，一字元無作麽分。", "汝見是汝爲第一，我見是我作狀元。", "有驚群，有獨脫，可中丹桂和根拔。", "把作枯柴竈裏燒，誰能更著空王褐。", "只如劍，成家活，不犯鋒鋩有生殺。", "莫似章分句解徒，望卻龍門頭枿枿。"]}