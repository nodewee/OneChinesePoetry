{"author": "釋慧空", "period": "宋", "type": "诗", "title": "和無在木蛇歌", "paragraphs": ["小小蛇兒大大身，曾吞衆象空巴陵。", "歸蟠故山骨欲槁，混入草木人更徵。", "瞎屢生，甚手腳，不善提持休捉摸。", "枯木形骸似等閑，觸著傷人毒無藥。", "壽昌師，憐老病，遠遠遣來相問訊。", "擬欲庵頭伴老夫，預憂十月霜風勁。", "著把火，津送渠，依舊令教侍坐隅。", "重告之曰，蛇乎蛇乎，當如雲門應機忽突出，莫學嚴陽到老安其廬。"]}