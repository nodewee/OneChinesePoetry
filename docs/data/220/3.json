{"author": "孔平仲", "period": "宋", "type": "诗", "title": "再作藥名詩一篇呈器之", "paragraphs": ["肥羊作臛香出厨，膏粱姜桂品味俱。", "夙開東閣戒諸客，千金騰踊沽酒壺。", "飛觥倒杓約不退，一卷百盞皆無餘。", "不須呼盧會六博，笙簧琴筑非真樂。", "蕭郎獨以酒娛賓，憐子心勤憎子虐。", "眼前覆花不容起，面赤復令須滿酌。", "更深閃閃燈焰消，照天燭黄蠟洒膏。", "欲逃人覺安敢去，飲水只欲吞波濤。", "青烟鬰鬰金鴨細，花上紅酥合香蒂。", "四垂銀箔不知寒，却勸金罌子同醉。", "久不見子眼空青，見子宛然猶舊情。", "敗船如簁寄江水，天陰夜半防風起。", "告歸急走城西角，如粉霜花衣上落。", "屢蒙大幅掃長篇，才薄何由繼高作。"]}