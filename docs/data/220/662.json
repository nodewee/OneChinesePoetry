{"author": "顧禧", "period": "宋", "type": "诗", "title": "小春詞", "paragraphs": ["玉霜斜舞桐枝濕，析木熒熒石鯨泣。", "芙蓉子夜卸穠粧，藥雨紛糅瓊飲急。", "瓊樓玉宇微寒生，氤氳暖氣出元英。", "白鹿觀中香粉散，靈女祠前簫鼓鳴。", "木奴千樹綻濃綠，太濟粼粼黑鳥浴。", "真臘燈光射紫薇，漢宮齊唱鳳來時。", "彩虹不逐天駟流，公子初成狐腋裘。", "尚衣日日頒紅錦，挾纊猶深邊士愁。", "五鳳習習起蘭澤，龍篆新盤大府曆。", "黍臛松醪次第陳，野老欣然愛冬日。", "暖爐高會樂未央，鴻雁南飛百草黄。", "東君欲逗春消息，獨遣桃花鬬橘陽。"]}