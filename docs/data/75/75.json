{"author": "朱翌", "period": "宋", "type": "诗", "title": "七月十四夜月分韻得明字", "paragraphs": ["澹澹烟覆渚，嗚嗚角收聲。", "白毫萬丈光，下注千山傾。", "良夜三五時，玉樓十二城。", "皇天老眼開，碧湛雙瞳睛。", "窺我讀書窗，徘徊到天明。", "風從樹頭來，挾我入太清。", "飛螢轉蒿叢，熠燿徒營營。", "露氣下庭宇，秀爽凌冠纓。", "以茲無盡景，對此不平鳴。", "不如使雲遮，寂歷忘吾情。"]}