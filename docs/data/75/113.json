{"author": "朱翌", "period": "宋", "type": "诗", "title": "韓幹二馬圖", "paragraphs": ["飛龍翔麟夜不關，房星之精下人間。", "一鳴墮地勢千里，四十萬匹中如山。", "皇天生此意何在，天意有在平百蠻。", "百蠻款塞皆稽首，干戈包盡於菟斑。", "剪成三鬃代官字，濯之太液登王閑。", "紫壇謁天五使出，玉輅扶日雙輪還。", "寶鞭不用繡韉穩，扇筤前開曲蓋彎。", "方知徐行備天仗，絕勝疾走周人寰。", "開元距今四百載，人物風流無一在。", "如何兩驥今尚存，好手傳神能不壞。", "請從此畫究規模，便見當時似三代。"]}