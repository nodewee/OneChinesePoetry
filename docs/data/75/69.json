{"author": "朱翌", "period": "宋", "type": "诗", "title": "競渡示周宰", "paragraphs": ["英英屈大夫，遺骨淪湘湄。", "楚人念何深，叫空冤水妃。", "雖無些詞招，顧有鐃鼓悲。", "憶昨上巳日，縱觀金明池。", "突殿隠負鼇，長橋低卧蜺。", "諸公貴人來，珠幢紺幰隨。", "兩軍各氣焰，萬楫生光輝。", "龜魚戢影避，虎龍挾翼飛。", "想當大軍後，益覺遊子稀。", "况我中興君，高拱絕宴嬉。", "羈人老淮楚，古寺臨長溪。", "節物亦撩人，風俗自隨時。", "往來兩舴艋，規模具體微。", "邑人樂豐年，聚觀眼不移。", "捐金賞先至，頓足助絕馳。", "在昔攻戰具，今但娛羣兒。", "因而語兵法，可以威四夷。", "八寶水中央，大海壓左圻。", "其中椎剽姦，連艦揚鼓旗。", "先事能預防，在易則見幾。", "作詩示周郎，赤壁有成師。"]}