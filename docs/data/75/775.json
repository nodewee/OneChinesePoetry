{"author": "胡寅", "period": "宋", "type": "诗", "title": "送張倩歸衡嶽", "paragraphs": ["鄙人麗丹書，分合墮荒杳。", "玉郎胡爲來，高誼雲共眇。", "一年常惜日，四序乃過鳥。", "安能久相留，話別情太悄。", "離筵亦何有，瘴雨對蠻醥。", "羞以蛙與蛇，茹以芹及蓼。", "相將丹荔熟，悵望剝絳皎。", "愛君溫克姿，不被歡伯繞。", "緬懷君祖烈，德粹學甚窈。", "乃翁才情富，未試嗟折夭。", "早交論金蘭，晚契託蘿蔦。", "顧慚兼金贈，聊用苦語曉。", "發身在求仁，此理悟者少。", "人雖處塵世，心盍度塵表。", "凌霄而俛睨，萬物孰不小。", "規模要宏廓，聞見忌寡謏。", "南方君子居，吾敢廢强矯。", "勿興兒女戀，後會龜已兆。", "千山空稜層，萬水自漭渺。", "行行得夷路，長轡策騕褭。"]}