{"author": "朱翌", "period": "宋", "type": "诗", "title": "題孫倅面山軒詩", "paragraphs": ["舉頭直北看青山，低頭直下覷黄卷。", "黄卷辛勤有時厭，青山於人保不變。", "山作主人我爲客，主人看客長不倦。", "今代風流潄石公，吏事直以儒雅緣。", "一丘一壑在胸中，塵土污人聊舉扇。", "開門抆拭舊題傍，坐與烏龍通一綫。", "近因秋雨聘此君，更倚歲寒爲外援。", "賤子與世多背馳，只有青山存半面。", "莫嫌剝啄時扣門，要是綈袍故人戀。"]}