{"author": "胡寅", "period": "宋", "type": "诗", "title": "謝楊珣梅栽", "paragraphs": ["南土梅不貴，往往薪槱束。", "倖然傍寒廳，久亦未見錄。", "牆隈非所恨，自可凌冬發。", "奈何瑶臺伴，辱近紫姑闥。", "佳人雖薄命，時運忽來復。", "一朝蒙閔嘆，移近東家屋。", "孤根便靜深，池上映天碧。", "我爲渠主人，梅是先生客。", "且須創幽榭，賸與種脩竹。", "炎荒無雪片，且對冰花馥。", "西施佩生麝，姑射步微月。", "何當見舊官，應使中腸熱。"]}