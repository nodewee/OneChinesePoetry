{"author": "范宗尹", "period": "宋", "type": "诗", "title": "題雁蕩山", "paragraphs": ["一徑入幽谷，隨山幾縈盤。", "雲樹深蓊蔚，石溪響潺湲。", "我來春色晚，山花亦何繁。", "好鳥不知名，向人自關關。", "遺我發興新，探討忘疲艱。", "龍湫信奇絕，飛泉落雲間。", "快瀉萬斛珠，濺沫霜雪寒。", "尊者所經行，草木不可芟。", "敢將塵土足，濯此清泠灣。", "晚投野僧家，山作碧玉環。", "高堂極虛明，可寄須臾閑。", "此行端爲山，山窮我當還。", "明朝驅車去，依然隨塵寰。", "勝處未易忘，神遊清夜闌。"]}