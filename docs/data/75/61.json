{"author": "朱翌", "period": "宋", "type": "诗", "title": "送山芥與徐稚山", "paragraphs": ["北風撼坤軸，飛雪封高崖。", "萬草坐凍死，不復存根荄。", "蔚然蒼山底，有此紫玉釵。", "本無塵土侵，寧畏霜霰埋。", "偶爲樵牧知，遂與薇蕨偕。", "堅瘦故耐久，苦森終怒俳。", "未免一時出，肯事衆口諧。", "可以寄樂天，時供八關齋。", "可以送庾郎，三九代食鮭。", "朱門厭燖煼，嘉蔬日誰差。", "飛觴失行次，可口相推排。", "爾來走缾甖，遂費登山鞋。", "文昌列宿光，騎省後人佳。", "居官乃退步，養氣能實骸。", "一箸須子同，苦硬求吾儕。"]}