{"author": "胡寅", "period": "宋", "type": "诗", "title": "題關雲長廟", "paragraphs": ["西方有幻師，以利行幻術。", "利他乃甘言，自利則其實。", "曾微證形象，顧喜論恍惚。", "可憐億兆人，明智百無一。", "泯然俱受紿，寧以鬼自怵。", "疑怖既迫心，祈禱便屈膝。", "千載浮屠氏，箇箇提一律。", "雲長忠烈士，蜀漢凜三傑。", "許身初擇義，遇主益秉節。", "一受先主知，不爲曹公屈。", "最後圍樊城，許南已無拂。", "智畧孫吳儔，議徙股膽慄。", "惜哉片言戾，壯志遂紆鬰。", "至今想英風，使我竦毛骨。", "廟祀禮則宜，爲國有典秩。", "而彼天台僧，相此山水窟。", "欲繕廬而處，假靈宣鬼物。", "章鄉城近止，將軍此焉沒。", "斯人兼畏仰，吾計行可必。", "唱云暴悍魂，岩壑擅營室。", "從吾受凈戒，父子歸命佛。", "初猶未赫烜，靈響沉寂謐。", "奈何無盡翁，作記極詞筆。", "一毛成萬鈞，財施日盈溢。", "精藍敞千柱，城旦洶溟渤。", "捐身養惰游，小智之所弗。", "而况正直神，肯徇智顓汩。", "永懷王迹熄，異說競蠭出。", "聖言甚微眇，學士迷祖述。", "佛徒竊其柄，高坐弄拳拂。", "翕張性命說，自謂了生滅。", "孤標類清遠，陰趣盡攘奪。", "凡民何足算，吾黨是可嫉。", "終始莽如夢，變化暗若漆。", "矧希有漏因，便怛無常猝。", "推波而助瀾，司寇莫能詰。", "豈惟茲一廟，淫祀如髮密。", "誰將驅緇褐，南畝畀巾幘。", "幽明無俶擾，典祀不相昵。", "坐令宇宙間，禮樂興炳蔚。"]}