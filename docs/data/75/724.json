{"author": "胡寅", "period": "宋", "type": "诗", "title": "示龍王長老法讚", "paragraphs": ["東峯峨龍頭，西嶺掉其尾。", "蜿蜒藏爪鬣，雲卧久未起。", "誰憑象教力，掛腹千柱啟。", "重天飛鐵鳳，寶地按金指。", "於今幾百年，松柏合抱峙。", "悄無車馬塵，一徑渺雲水。", "我來亦何事，蠟屐自遊徙。", "讚公好禪伯，道俗共懽喜。", "浮雲本無心，錫杖聊壁倚。", "借問此山名，其實安所止。", "答云蒼岑頂，萬觴湧清泚。", "伊何司蓄洩，神物宜在此。", "又言干戈際，流血幾萬里。", "龍胡爲自珍，岩洞深伏弭。", "笑挹香松槽，漱盥白玉齒。", "清風出長嘯，月凈天如洗。"]}