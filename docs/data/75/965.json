{"author": "胡寅", "period": "宋", "type": "诗", "title": "遊元陽觀", "paragraphs": ["矯首元陽觀，崢嶸度十年。", "忽逢塵外客，因訪洞中仙。", "橫躡脩蛇路，低看破衲田。", "縈紆篁竹嶺，窈窕碧松川。", "撫石齋壇古，圍棋燒劫遷。", "諒無翻榼術，安得遠庖烟。", "擗盡蒼麟脯，彈餘別鶴絃。", "晴香烘拆蕊，暝色繞歸鞭。", "太白浮橋上，孤燈炫馬前。", "黄冠紛雨散，紫蓋杳雲連。", "鳥爪休爬背，鸞驂漫拍肩。", "子真隨處隠，何必大羅天。"]}