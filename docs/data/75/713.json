{"author": "胡寅", "period": "宋", "type": "诗", "title": "送朱翌赴召", "paragraphs": ["青松出澗底，志已楝梁具。", "平生飽霜雪，歲晚中尋度。", "屈伸諒有時，窮達係所遇。", "如君才與學，八面有餘裕。", "志修文自昌，身阨守愈固。", "已甘韞匵藏，寧願莫邪鑄。", "急趨冠蓋林，萬里便跬步。", "時來則卿相，慎勿負平素。", "霜繁千嶂晚，天闊三江注。", "倘遇子陵臺，爲我一回顧。"]}