{"author": "朱翌", "period": "宋", "type": "诗", "title": "王承可有招隠黄龍之意", "paragraphs": ["通途無寧軌，世網闊遮邏。", "九遷食肉榮，一餉在堂賀。", "泥深迹逾深，時過事亦過。", "要之鐘鼎飽，不及薇蕨餓。", "吾知此理明，甘作蟻旋磨。", "丈夫當勇决，勿使良便蹉。", "黄龍百丈間，山圍天幾大。", "往丐一椽茅，撫枕得高卧。", "不能賡梁噫，且復繙屈些。", "賣藥足生理，故是伯休那。", "當年白鳥盟，肯爲青衫破。", "微官亦漫爾，棄去不啻唾。", "王子里中人，到處成穩坐。", "儻不食前言，扁舟在公左。"]}