{"author": "白居易", "period": "唐", "type": "诗", "title": "放魚", "paragraphs": ["曉日提竹籃，家僮買春蔬。", "青青芹蕨下，疊臥雙白魚。", "無聲但呀呀，以氣相喣濡。", "傾籃寫地上，撥刺長尺餘。", "豈唯刀机憂，坐見螻蟻圖。", "脫泉雖已久，得水猶可蘇。", "放之小池中，且用救乾枯。", "水小池窄狹，動尾觸四隅。", "一時幸苟活，久遠將何如。", "憐其不得所，移放於南湖。", "南湖連西江，好去勿踟躕。", "施恩即望報，吾非斯人徒。", "不須泥沙底，辛苦覓明珠。"]}