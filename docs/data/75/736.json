{"author": "胡寅", "period": "宋", "type": "诗", "title": "寄題義陵吳簿義方堂", "paragraphs": ["萬生天地間，靈者乃知義。", "何獨於義明，而利心亦熾。", "茲焉分兩軌，君子小人異。", "秉義一毛輶，百川利趨亟。", "紛紛冒貨賄，役役奔勢位。", "資之以狼貪，攘之以螳臂。", "深較毫釐差，交攻兵刃𨧫。", "大賈五百金，徙蜀死無庇。", "小偷慚簠簋，褫魄對犴吏。", "一生幾量屐，身後糞土棄。", "夫豈無良心，習慣遂殊致。", "試令呼之跖，悍目艴然視。", "又或號之夷，喜笑亦隨至。", "也知清譽好，寧自濁汙置。", "頹波日不反，方跖尚當愧。", "有美短簿賢，老矣能劼毖。", "善爲子孫謀，闢堂寘經笥。", "松筠歲寒色，不種春藻媚。", "郴山固奇變，其江瀉青翠。", "盤礴以蜿蟺，淑氣宜産粹。", "是將出秀民，庸稱名堂意。", "願言承學子，不受流俗漬。", "雖共雞鳴起，拳拳閔顔志。", "本原孝而恭，由此充其類。", "附翼而攀鱗，四科有陞次。", "或誇詭遇功，固恥與之比。", "何况浮雲侶，秋露草頭墜。", "勿忘先師言，亦何必曰利。"]}