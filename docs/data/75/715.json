{"author": "胡寅", "period": "宋", "type": "诗", "title": "和信仲酴醿", "paragraphs": ["化工收餘春，不令寂寞回。", "殷勤三月盡，更放名花開。", "燦然白雪姿，亂灑青雲堆。", "奇香滿深院，冷艷絕浮埃。", "弟昆林下蘭，執友嶺上梅。", "何年蕊珠殿，移根畫堂栽。", "邂逅得佳客，開窗設尊罍。", "檀心半未展，更著紅燭催。", "惜無傾城髻，斜插一枝來。", "賞心不可奈，折取浸瑶醅。", "可憐清夜闌，疊鼓如輕雷。", "笙簫發夢想，雲雨下陽臺。", "櫻厨未羞澀，高會意重陪。", "花魂入詩韻，屬和愧非才。"]}