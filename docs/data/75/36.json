{"author": "白居易", "period": "唐", "type": "诗", "title": "續古詩十首 七", "paragraphs": ["涼風飄嘉樹，日夜減芳華。", "下有感秋婦，攀條苦悲嗟。", "我本幽閑女，結髮事豪家。", "豪家多婢僕，門內頗驕奢。", "良人近封候，出入鳴玉珂。", "自從富貴來，恩薄讒言多。", "冢婦獨守禮，羣妾互奇衺。", "但信言有玷，不察心無瑕。", "容光未銷歇，歡愛忽蹉跎。", "何意掌上玉，化爲眼中砂。", "盈盈一尺水，浩浩千丈河。", "勿言小大異，隨分有風波。", "閨房猶復爾，邦國當如何。"]}