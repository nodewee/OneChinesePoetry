{"author": "朱翌", "period": "宋", "type": "诗", "title": "寄江東王端明", "paragraphs": ["德人大江南，壺歌溫玉帳。", "三歲豐年玉，民倚嵩華壯。", "政碑滿七尺，賜蓋高一丈。", "平生詩有聲，行與李杜抗。", "餘力到行草，妙合晉人樣。", "如此未賜環，頗復辜衆望。", "前時幕下生，今作倚門骯。", "故國動遠思，一夜清江漲。", "身如龜甲卷，書自魚乙放。", "南風造新凉，爽氣來疊嶂。", "壺觴得自引，茵鼎保無恙。", "願公介厚禨，中卣調秬鬯。"]}