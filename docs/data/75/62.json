{"author": "朱翌", "period": "宋", "type": "诗", "title": "淮人多食蛙者作詩示意", "paragraphs": ["淮人爲水族，庖膾亦已巧。", "田間有鳴雞，性命得自保。", "吳人口垂涎，捕取窮浩渺。", "於吳産或多，於淮求則少。", "要之業境會，食債良自繞。", "予也家淮南，遊吳嘗草草。", "平生下箸處，但覺皆羊棗。", "不論赤鯶公，亦及長鬚老。", "何况鼓吹部，可作鐘鼎寶。", "世間多空中，所見徒有表。", "至美不外示，魚鼈豈皆好。", "君看十月鶉，羽翼甚輕矯。", "變化須臾間，不念舊池沼。", "食鶉乃無言，食蛙或顰愀。", "鶉蛙等無二，妄想自顛倒。", "舌根無盡期，所得在一飽。", "哀哉南路徐，食方說燖煼。", "但俱供芋羹，不必著錦襖。", "較之食瘡痂，豈但能稍稍。"]}