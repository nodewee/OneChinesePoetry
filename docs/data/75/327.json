{"author": "朱翌", "period": "宋", "type": "诗", "title": "再次前韻", "paragraphs": ["日走瞿曇宅，殷勤問覺圓。", "荷珠翻雨碎，荇带逆風牽。", "安步穿芒屩，長驅斷蠟鞭。", "臨深呼屬玉，騎氣道蜿蜒。", "前輩幾人到，高情五字篇。", "翩翩遺濁世，落落度長年。", "斷石崖蜂出，喬枝谷鳥遷。", "端爲逃暑去，復作拂雲眠。", "心曠風林豁，書乾棐几鮮。", "丞方有公事，尉亦從羣仙。", "倚玉吾何幸，棲雲志未偏。", "久知情澹泊，不夢翠連娟。", "晚日斜吹綺，新詩欲鬭妍。", "微行窺沼鵠，孤坐蛻枝蟬。", "俯視千章木，如臨尺五天。", "韻高巾墊角，飲痛盞垂蓮。", "小築堅前約，茲遊定昔緣。", "欲誇山聳髻，安得思流泉。", "却恐樽無醁，羣憂爨不烟。", "誰來助清興，吹裂笛如椽。"]}