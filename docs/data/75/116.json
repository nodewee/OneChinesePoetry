{"author": "朱翌", "period": "宋", "type": "诗", "title": "吳道子華清宮圖", "paragraphs": ["霜清十月天無風，行宮縹緲祥雲中。", "重重繡嶺光相通，莊嚴具足無遺功。", "泉鳴三湯春濛濛，合歡皂莢雙垂紅。", "人間塵垢一洗空，玉聲璆然出房櫳。", "鸞吟鳳舞紛層空，豈不大勝遊月宮。", "向非道子妙絕筆，那見開元全盛日。", "槎牙老木青銅柯，坡陀巨石蒼玉質。", "石言木應若何聞，阿房興廢纔頃刻。", "乃知吳生有深意，一時心事能貌出。", "臣非丹青好畫師，臣以畫諫乃其職。", "此山此事姑置之，此畫當今須第一。"]}