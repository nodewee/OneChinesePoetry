{"author": "白居易", "period": "唐", "type": "诗", "title": "秦中吟十首 買花", "paragraphs": ["帝城春欲暮，喧喧車馬度。", "共道牡丹時，相隨買花去。", "貴賤無常價，酬直看花數。", "灼灼百朵紅，戔戔五束素。", "上張幄幕庇，旁織巴籬護。", "水灑復泥封，移來色如故。", "家家習爲俗，人人迷不悟。", "有一田舍翁，偶來買花處。", "低頭獨長歎，此歎無人喻。", "一叢深色花，十戶中人賦。"]}