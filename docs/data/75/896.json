{"author": "胡寅", "period": "宋", "type": "诗", "title": "酬信仲見和二首  其二", "paragraphs": ["不作悲秋賦，猶牽夢雨情。", "人心空懇迫，天聽自昭明。", "驟豈風能靡，和非雹與并。", "霤懸廬阜瀑，山映羽林兵。", "已灑臨菑汗，將漂石勒營。", "循良慚召父，調燮頼陳平。", "方士田俱溉，先生道可耕。", "亂飄絲未理，急點射方爭。", "願補天無漏，誰占坎不盈。", "雲披心屢折，雷屬耳常傾。", "未說千箱滿，聊欣八極清。", "幸令鵝貰死，那恤虹仍橫。", "銀竹森猶亞，簷花落更縈。", "昆陽萬矢盡，滄海幾漚輕。", "反照霞初散，中秋月已生。", "一杯相屬處，憂慮洗京京。"]}