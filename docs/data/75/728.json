{"author": "胡寅", "period": "宋", "type": "诗", "title": "登南紀樓", "paragraphs": ["西望巫峽峯，東望洞庭湖。", "南望大江橫，北望楚王墟。", "平時十萬戶，鴛瓦百賈區。", "夜半車擊轂，差鱗銜舳艫。", "麥麻漫沃衍，家家足粳魚。", "深山雞犬接，誰復識於菟。", "挻禍者何人，火獵而兵屠。", "庚戌日南至，渠魁宴宜都。", "一膾八百姬，坐無羊與豬。", "葛伯殺餉童，湯征自亳徂。", "恢恢天網漏，莽莽一紀餘。", "遺民百存一，茨棘伏且逋。", "有田不敢耕，十倍出賦租。", "籍戶析丁口，奏言民數敷。", "一縣三十家，一城三百廬。", "指爲太平象，蒼穹焉可誣。", "翩翩兩孤鶴，歸自青海隅。", "長松雖好在，池圃傷榛蕪。", "邦君能好客，授館高明居。", "春風摇宇宙，慘澹心盤紆。", "玉花暗寒食，桑穀凍不蘇。", "流民渡沔來，曳牛負其孥。", "似聞俶擾中，復有紅巾徒。", "轇轕隨鄧間，厥意知何如。", "古來上流地，最重荆州符。", "形勢在東南，橫跨此其樞。", "皇文不用武，重閉聞勇夫。", "要當强楚蜀，莫使窺全吳。", "滔滔江與漢，晨夜朝宗趨。", "天聰方四達，廟算有良圖。"]}