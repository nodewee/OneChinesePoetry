{"author": "胡寅", "period": "宋", "type": "诗", "title": "題蔡生竹裏茅簷似野航", "paragraphs": ["誅茅自結林中屋，林密先刪百竿竹。", "南山獻狀漏南亭，北路行歌喧北曲。", "誰知江海蔡中郎，歲晚栖栖泊嶺陽。", "未有浄名方丈室，小齋聊寄錦江航。", "勸君須學逃名隠，題揭徒然絢黛粉。", "請看鄭圃四十年，妙在不知而不慍。", "我今亦住茅竹間，身世渾如繫纜船。", "空洞之中何所有，聖門勳業浩無邊。", "此君且伴幽人趣，時來豈不茅連茹。", "瓶罍果醉兩三人，會約伊渠杖藜去。"]}