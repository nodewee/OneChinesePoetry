{"author": "白居易", "period": "唐", "type": "诗", "title": "贈友五首 二", "paragraphs": ["銀生楚山曲，金生鄱谿濱。", "南人棄農業，求之多苦辛。", "披砂復鑿石，矻矻無冬春。", "手足盡皴胝，愛利不愛身。", "畬田既慵斫，稻田亦嬾耘。", "相攜作游手，皆道求金銀。", "畢竟金與銀，何殊泥與塵。", "且非衣食物，不濟飢寒人。", "棄本以趨末，日富而歲貧。", "所以先聖王，棄藏不爲珍。", "誰能反古風，待君秉國鈞。", "捐金復抵璧，勿使勞生民。"]}