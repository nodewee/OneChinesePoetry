{"author": "白居易", "period": "唐", "type": "诗", "title": "秦中吟十首 傷友", "paragraphs": ["陋巷孤寒士，出門苦恓恓。", "雖云志氣高，豈免顏色低。", "平生同門友，通籍在金閨。", "曩者膠漆契，邇來雲雨睽。", "正逢下朝歸，軒騎五門西。", "是時天久陰，三日雨淒淒。", "蹇驢避路立，肥馬當風嘶。", "迴頭忘相識，占道上沙堤。", "昔年洛陽社，貧賤相提攜。", "今日長安道，對面隔雲泥。", "近日多如此，非君獨慘悽。", "死生不變者，唯聞任與黎。"]}