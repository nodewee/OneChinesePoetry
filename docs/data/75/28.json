{"author": "白居易", "period": "唐", "type": "诗", "title": "潯陽三題 東林寺白蓮", "paragraphs": ["東林北塘水，湛湛見底清。", "中生白芙蓉，菡萏三百莖。", "白日發光彩，清飆散芳馨。", "洩香銀囊破，瀉露玉盤傾。", "我慙塵垢眼，見此瓊瑤英。", "乃知紅蓮花，虛得清淨名。", "夏萼敷未歇，秋房結纔成。", "夜深衆僧寢，獨起繞池行。", "欲收一顆子，寄向長安城。", "但恐出山去，人間種不生。"]}