{"author": "白居易", "period": "唐", "type": "诗", "title": "秦中吟十首 立碑", "paragraphs": ["勳德既下衰，文章亦陵夷。", "但見山中石，立作路旁碑。", "銘勳悉太公，敘德皆仲尼。", "復以多爲貴，千言直萬貲。", "爲文彼何人，想見下筆時。", "但欲愚者悅，不思賢者嗤。", "豈獨賢者嗤，仍傳後代疑。", "古石蒼苔字，安知是媿詞。", "我聞望江縣，麴令撫惸嫠。", "在官有仁政，名不聞京師。", "身歿欲歸葬，百姓遮路岐。", "攀轅不得歸，留葬此江湄。", "至今道其名，男女涕皆垂。", "無人立碑碣，唯有邑人知。"]}