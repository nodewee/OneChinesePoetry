{"author": "胡寅", "period": "宋", "type": "诗", "title": "題永倅廳康功堂", "paragraphs": ["政拙催科永陵守，實頼賢僚明可否。", "邦人復嗣海沂歌，倉廩雖空閭里有。", "功成將去朝日邊，更闢虛堂得晝眠。", "後圃好花初著土，前簷新竹已參天。", "貔貅未飽軍需急，赤子如魚釜中泣。", "若知王業在農桑，國勢無勞憂岌岌。", "酒闌四壁讀前碑，吏隠猶勝五馬隨。", "千古濂溪周別駕，一篇清獻錦江詩。"]}