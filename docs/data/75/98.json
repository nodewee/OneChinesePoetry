{"author": "朱翌", "period": "宋", "type": "诗", "title": "徑山白虎寺詩", "paragraphs": ["繞郭尋好山，直北得覩徑。", "一重復一掩，間度略彴峻。", "溪聲出左方，環玦步相應。", "萬木儼扶持，四山擁清潤。", "高疑星可摘，况乃斗之分。", "諸公恨到晚，六月宜問信。", "頗聞開山老，說法起衆病。", "坐受於菟降，了不懷寸刃。", "山僧詫神通，辯口紛若磬。", "我豈必勝哉，渠自有佛性。"]}