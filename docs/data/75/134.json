{"author": "朱翌", "period": "宋", "type": "诗", "title": "謝方務德惠粟麥", "paragraphs": ["投閑閉門且穩坐，動輒有礙天難測。", "錢神不肯赴招要，瘧鬼乘時作寒熱。", "要之貧困真我道，一一爲向兒童說。", "山中宿麥舊爲農，缾無儲粟今何拙。", "甑塵不掃爨未烟，米盡自從仁祖索。", "元英之孫陳義高，急遣樵青分粟麥。", "細舂落落簸珠圓，退磨紛紛飛玉屑。", "粥香恍若在僧坊，麵熟又將思水厄。", "從來藿食不謀國，饑即須餐困仍歇。", "笑殺多牛足穀翁，何用詩腸生錦襭。"]}