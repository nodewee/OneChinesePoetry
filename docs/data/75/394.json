{"author": "朱翌", "period": "宋", "type": "诗", "title": "輶歸自五羊得承可舊詩一編書其後", "paragraphs": ["君不見香山居士居洛陽，遠借五寺收文章。", "又不見巢父詩卷何所藏，留之天地同久長。", "鑄金琢石非不强，金流石泐不可防。", "以人傳人策甚良，世人顧未知其方。", "我昔宦游凌大江，年少從君璧一雙。", "勝時一詠同一觴，頗亦自愧搶榆枋。", "劫火不肯留青囊，日往月來心不忘。", "大兒南歸自五羊，袖中乃有萬丈光。", "伏而讀之喜莫量，重到虎踞龍盤鄉。", "今年貢舶早放洋，明珠大貝光溢箱。", "答賜不敢煩吾皇，願得君詩歸獻王。"]}