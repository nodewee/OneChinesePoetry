{"author": "朱翌", "period": "宋", "type": "诗", "title": "大雪", "paragraphs": ["漢時長安雪一丈，少陵有詩不吾誑。", "今年廣陵雪一尺，忍寒長作縮龜狀。", "從來窮巷說多泥，自是泥深勞拄杖。", "閉門不出動經旬，出門無路將何向。", "故人乃遺咫尺書，遠祝長鬚問無恙。", "濕薪如桂米如珠，有突不黔旦逾望。", "但携古鼎燒黄連，香穗流珠凝碧帳。", "𡷾崒窗間石數峰，氣凌太華嵩衡上。", "黄楊冬青壓餘滋，碧幢羽蓋排仙仗。", "蒿廬頼有此清絕，興來何用山陰訪。", "飛鴻似带燕山書，重冰怕結黄河浪。", "玄冥得意愈自嬌，歲律回春未全壯。", "吾君曲軫天下寒，語到三軍真挾纊。", "自憐難備絕域使，規模但可山中相。", "起來舉手祝羲車，何日金篦開眼障。"]}