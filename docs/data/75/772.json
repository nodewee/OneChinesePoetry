{"author": "胡寅", "period": "宋", "type": "诗", "title": "贈陳生", "paragraphs": ["茅容殺一雞，留半置庋板。", "奉親須肉味，對客但蔬飯。", "仲由身負米，豈顧人嗤莞。", "參乎三釜樂，不羨千金産。", "古今履誠信，薄俗行苟簡。", "競敲聲利關，汲汲組綬綰。", "指茲爲顯榮，于義遑復揀。", "賢如郭林宗，尚負牲牢赧。", "孝衰百行失，豈特厚賓饌。", "爲人在我爾，誰以力自限。", "今君修古道，田土亦未昄。", "带經已能克，扶耒意無撊。", "似聞收一稔，銍艾工日僝。", "茂筠爲載具，泛壑出𡾰嵼。", "歸家魚菽美，愉婉已在眼。", "君非沮溺流，文字富編撰。", "中扃務恬息，外慕正除剗。", "晚交慰荒蕪，切磋兼瑟僩。", "何時還過我，望望車有棧。", "梅花開正繁，飛雪待浮盞。"]}