{"author": "胡寅", "period": "宋", "type": "诗", "title": "題全州礱岩", "paragraphs": ["蓋山限華夷，夷水不得出。", "澗壑相奮撞，竟朽此山骨。", "想其初洞達，借勢有神物。", "臂開青石壁，黤黮烏龍窟。", "奔流成長溪，岩洞寒突兀。", "秉燭千步遊，怪景纔彷彿。", "華髮結乳頂，空翠誰掃拂。", "石田耕未熟，石鼓響不沒。", "靈仙眇羽化，古廟凜紆鬰。", "我來庚伏初，弄水解纓紱。", "清甘流渴肺，妙聽含鍾律。", "兩腋御泠然，回首歎飄忽。"]}