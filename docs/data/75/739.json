{"author": "胡寅", "period": "宋", "type": "诗", "title": "和劉彥沖白髮", "paragraphs": ["避炎掃浄室，卧看浮爐烟。", "讀君五字詩，鶴髮驚臞仙。", "緬懷少壯日，意氣橫無邊。", "春風鬰雙鬢，綠草爭芳妍。", "酒豪既跌宕，花惱仍狂顛。", "涉境如刺繡，針行久忘邅。", "中路一線通，悟彼稱世賢。", "不知老將至，此道聞尼宣。", "高山戴雪早，從人嘲樂天。", "青青復種種，榮謝理固然。", "市翁一彈籋，意眇飛鴻前。", "何況大丈夫，乃顧兒女憐。", "爲語偓佺輩，癡心莫攀緣。", "褭蹄諒可鑄，此物無由玄。"]}