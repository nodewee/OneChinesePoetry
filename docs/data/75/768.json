{"author": "胡寅", "period": "宋", "type": "诗", "title": "人日驚蟄前數日大雪寄孫奇父韓叔夏", "paragraphs": ["臘雪不溉旱，天公念嘉生。", "稚春乃祁寒，號令如冬行。", "栗烈鼓噫氣，碎訇動霆聲。", "初疑雨翻盆，旋覺霰灑甍。", "暫止俄并集，中宵遽開明。", "衾裯起稜角，屏幌同戶楹。", "淅淅紙窗戰，鐺鐺銅漏驚。", "雞寒罷曉唱，鴉凍猶晨鳴。", "驚戒臧獲起，吹噓燎爐頳。", "開關醉魂醒，倚杖詩思清。", "便欲披鶴氅，豈思飲銀鐺。", "空濛勢轉盛，飛舞祥爭呈。", "月池方漫汗，潮山正崢嶸。", "詎應柳皆絮，却訝梅始英。", "荆璞羞自獻，藍田遣誰耕。", "塵埃爭受洗，糞壤叨蒙榮。", "幸已陴巘崿，若爲投澗坑。", "分功雨露澤，絢綵冰霜精。", "良足潤麥麰，未能浹粱秔。", "經旬苦料峭，三日觀熒晶。", "恍憶遊汴洛，都忘在湘衡。", "瑶林鄙王衍，冠玉懷陳平。", "亦念袁邵公，長安門自撐。", "更奇李侍中，淮蔡功先成。", "漸喜雲解駮，頻瞻日舒晴。", "昂然秀松出，倏爾危檐傾。", "牆角僅委積，瓦溝那持盈。", "朝暾破凝沍，淑氣蘇鰥煢。", "斷决岡隴色，斬餘白蛇橫。", "泮流溪谷響，擊碎珊瑚琤。", "瓶去蚌珠餐，庭空獅子獰。", "粉圖記姿態，不屑供使令。", "陡覺時序正，不令寒溫爭。", "冰泥就涸澀，卉木紛勾萌。", "蒨蒨弄池柳，煌煌然山櫻。", "了無半面粧，强學六出霙。", "二老久不覿，千篇諒難評。", "羔醪忍獨酌，鳳茗宜同烹。", "或且放筆快，敢言當敵勍。", "木桃得瓊玖，耳屬長謠賡。"]}