{"author": "朱翌", "period": "宋", "type": "诗", "title": "題劉憲十君子軒", "paragraphs": ["北極元軒氣，受命惟爾獨。", "四方散子孫，萬里異閩蜀。", "戴譜六十一，岩谷無遺錄。", "段記三十九，冥搜出隠伏。", "世若不盡見，誰爲合其族。", "儒林老丈人，與世談無欲。", "開軒延十君，跪坐進三沐。", "高低列雲來，新舊間伯叔。", "團欒十家春，門戶各清肅。", "客至爲卷簾，贊名問寒燠。", "一見伯玉輩，遂使季子服。", "我欲作竹史，就君求品目。"]}