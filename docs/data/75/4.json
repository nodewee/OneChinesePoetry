{"author": "白居易", "period": "唐", "type": "诗", "title": "放鷹", "paragraphs": ["十月鷹出籠，草枯雉兔肥。", "下韝隨指顧，百擲無一遺。", "鷹翅疾如風，鷹爪利如錐。", "本爲鳥所設，今爲人所資。", "孰能使之然，有術甚易知。", "取其向背性，制在飢飽時。", "不可使長飽，不可使長飢。", "飢則力不足，飽則背人飛。", "乘飢縱搏擊，未飽須縶維。", "所以爪翅功，而人坐收之。", "聖明馭英雄，其術亦如斯。", "鄙語不可棄，吾聞諸獵師。"]}