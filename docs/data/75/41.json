{"author": "白居易", "period": "唐", "type": "诗", "title": "秦中吟十首 重賦", "paragraphs": ["厚地植桑麻，所要濟生民。", "生民理布帛，所求活一身。", "身外充征賦，上以奉君親。", "國家定兩稅，本意在愛人。", "厥初防其淫，明敕內外臣。", "稅外加一物，皆以枉法論。", "奈何歲月久，貪吏得因循。", "浚我以求寵，斂索無冬春。", "織絹未成匹，繰絲未盈斤。", "里胥迫我納，不許暫逡巡。", "歲暮天地閉，陰風生破村。", "夜深煙火盡，霰雪白紛紛。", "幼者形不蔽，老者體無溫。", "悲喘與寒氣，幷入鼻中辛。", "昨日輸殘稅，因窺官庫門。", "繒帛如山積，絲絮如雲屯。", "號爲羨餘物，隨月獻至尊。", "奪我身上煖，買爾眼前恩。", "進入瓊林庫，歲久化爲塵。"]}