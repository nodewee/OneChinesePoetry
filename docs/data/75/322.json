{"author": "朱翌", "period": "宋", "type": "诗", "title": "元宵懷都城簡胡令俊民時胡連夕在告", "paragraphs": ["天豁晴光合，簷收雪汁乾。", "燈期欣在候，火令不爲難。", "方喜春風動，猶憐暮色寒。", "仙晨今夜樂，帝所舊年觀。", "郁郁卿雲密，葱葱瑞氣盤。", "五門雙闕聳，三島十洲攢。", "風伯清黄道，鈎陳衛赤鸞。", "聲流車水快，花影燭龍蟠。", "入望雲裳舉，低迷雜珮珊。", "歌翻樓上下，人與月團欒。", "夜色清凝露，香風靜泛蘭。", "陸蓮摇艷質，湯鯉轉驚瀾。", "故國雲天外，家風楚俗完。", "良時亦競作，游興頗相干。", "諸縣豐登際，元戎禮數寬。", "輟耕來野父，沽酒辦餘歡。", "少問飛鳬客，遥知道室安。", "樵青能笑語，太白酌瀰漫。", "要是弦堂宓，何妨花縣潘。", "黄庭須默課，燈錄不重看。", "羨子閉門坐，嗟予脚力殫。", "醉歸哦五字，一一待公刊。"]}