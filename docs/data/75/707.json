{"author": "胡寅", "period": "宋", "type": "诗", "title": "示上封長老洪辯", "paragraphs": ["濯足瀟湘湄，瘦藤拄衡岳。", "尋山半吳楚，何意得雄邈。", "青冥幾石級，屐齒響犖硞。", "低昂度翳鬰，軒翥見披剝。", "下視千萬山，碧海潮初落。", "無風浪自鼓，浮動洶嶽嶽。", "誰云地南傾，鼇足有踸踔。", "請看高幾許，天近只一握。", "高寒變沖融，三伏謝焦灼。", "羣松何人種，凜立傲冰雹。", "况彼凡草木，跂望難簉著。", "精廬憑佛力，雲外聊自託。", "上方連兜率，下界指蝸角。", "道人洪河辯，萬卷歸領畧。", "湯休以詩鳴，澄觀老禪縛。", "相從塵垢外，一語符啐啄。", "愁雲結蒼梧，來雁眇燕朔。", "鄴侯有舊隠，此興吾數數。", "不須理牙籤，借問有三學。"]}