{"author": "白居易", "period": "唐", "type": "诗", "title": "寓意詩五首 二", "paragraphs": ["赫赫京內史，炎炎中書郎。", "昨傳徵拜日，恩賜頗殊常。", "貂冠水蒼玉，紫綬黃金章。", "佩服身未暖，已聞竄遐荒。", "親戚不得別，吞聲泣路旁。", "賓客亦已散，門前雀羅張。", "富貴來不久，倏如瓦溝霜。", "權勢去尤速，瞥若石火光。", "不如守貧賤，貧賤可久長。", "傳語宦遊子，且來歸故鄉。"]}