{"author": "胡寅", "period": "宋", "type": "诗", "title": "赴德秀海棠之集", "paragraphs": ["穿山復履塍，忽望翠林杳。", "漸近一崦環，茅簷凈而小。", "赴君雞黍約，仍被酒壺繞。", "爛爛庭下花，迎予遍開了。", "誰將淡燕脂，染雪團枝裊。", "枯碁忘勝負，響鐵聽窈眇。", "煩襟浣一笑，至樂如此少。", "愛君富才藝，守約自强矯。", "諸子如松筠，意氣在雲表。", "幸是田舍隣，不作離別悄。"]}