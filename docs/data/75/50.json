{"author": "白居易", "period": "唐", "type": "诗", "title": "贈友五首 一", "paragraphs": ["一年十二月，每月有常令。", "君出臣奉行，謂之握金鏡。", "由茲六氣順，以遂萬物性。", "時令一反常，生靈受其病。", "周漢德下衰，王風始不競。", "又從斬鼂錯，諸侯益強盛。", "百里不同禁，四時自爲政。", "盛夏興土功，方春勦人命。", "誰能救其失，待君佐邦柄。", "峨峨象魏門，懸法彝倫正。"]}