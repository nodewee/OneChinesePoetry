{"author": "朱翌", "period": "宋", "type": "诗", "title": "簡宗人利賓", "paragraphs": ["昔時桐鄉漢九卿，家在淮南天一柱。", "石麒麟冷一千年，子孫不敢去墳墓。", "我之曾高主宗盟，昭穆亦與公家敘。", "不容妄繼酇侯蕭，何嘗敢掘城南杜。", "深山大澤塹劫灰，甲第名園走狐兔。", "飄零直見似人喜，何况乃與吾宗遇。", "爲善本求鄉里稱，浩歎正坐儒冠誤。", "出參留守入坐曹，抑亦爲此微祿故。", "灊山山高灊水深，眼前誰作藩籬護。", "心隨大信小信潮，夢遶長亭短亭路。", "生涯舊欠錢一囊，歸裝或有經五庫。", "今子新從彭澤來，歸去來兮幾時去。", "一杯且遣客枕安，百尺竿頭同進步。"]}