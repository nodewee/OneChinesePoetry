{"author": "胡寅", "period": "宋", "type": "诗", "title": "禱雨", "paragraphs": ["久閟天公澤，焦然品彙情。", "遏雲虹屢飲，擊海電空明。", "禱祀山川遍，薰修道釋并。", "帝心終閔物，國力未休兵。", "帽覆烏龍頂，軍移黑蟻營。", "乍看雲葉密，遥想浪花平。", "早熟攙先刈，高荒趁晚耕。", "歸逋庭少訟，交潤水無爭。", "喜氣連城洽，餘波集澮盈。", "蕉心重自展，荷葉密相傾。", "菊映蘭兼茂，松連竹共清。", "杯觴初料理，書帙尚縱橫。", "欲賦田園樂，猶慚組綬縈。", "隠淪千古重，名利一絲輕。", "釣客風流遠，農師局次生。", "庶幾逃責罰，戶戶有坻京。"]}