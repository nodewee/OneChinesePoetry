{"author": "朱翌", "period": "宋", "type": "诗", "title": "諸公勸楚真叟應進士舉以詩勉之", "paragraphs": ["太祖皇帝龍飛初，君家樞密推日車。", "一時事載太史筆，九廟畫展功臣圖。", "昭陵取士極妙選，乃孫應詔從諸儒。", "威如草木部刺史，屢進藥石諫大夫。", "誰知冷落百蠻裏，忽見其後清而腴。", "讀書過眼似皎月，裁詩出手爭秋蕖。", "諸公力請舉進士，駢四儷六子有餘。", "三經新義未改科，一代元老出此塗。", "要令我才必有用，不憂此口無以餬。", "他年上國與計偕，看日五色傳天衢。"]}