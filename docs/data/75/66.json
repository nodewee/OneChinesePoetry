{"author": "朱翌", "period": "宋", "type": "诗", "title": "王令收桂花蜜漬埳地瘞三月啟之如新", "paragraphs": ["桂花老月窟，墮地散金蕊。", "長憂風雨餘，失此香旖旎。", "撫樹三歎息，留花姑少俟。", "枕中有仙方，解使香不死。", "蜜蜂喜輸糧，餘潤獲漸靡。", "瘞深閲三月，發覆驗封璽。", "虛堂習新觀，博山爲頻啟。", "初從鼻端參，忽置秋色裏。", "氤氳縹緲間，可以降月姊。", "自茲聞四時，何止名七里。"]}