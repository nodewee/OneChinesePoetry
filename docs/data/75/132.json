{"author": "朱翌", "period": "宋", "type": "诗", "title": "過秀野亭觀趙昌花", "paragraphs": ["牡丹酴醾送春歸，南風亦復吹戎葵。", "青女不瘦芙蓉肌，雪中山茶火爭輝。", "此開彼落相背馳，安得坐隅皆見之。", "劍南老人來解衣，好手不免如徐熙。", "蕭然四幅十二枝，規模一出衆史卑。", "妙處天授非人爲，右軍字畫少陵詩。", "後來縱好難並馳，傳觀左右識者誰。", "愛畫入骨吾一癡，惜哉不獲坡谷題。", "何妨擾擾俗眼疑，秀野前後花成帷，按圖求之君自知。"]}