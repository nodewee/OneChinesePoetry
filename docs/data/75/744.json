{"author": "胡寅", "period": "宋", "type": "诗", "title": "賦吳守友石臺", "paragraphs": ["南圃繚粉牆，幽徑便蠟屐。", "蒙然遇高蔭，炎景不予赫。", "天成一高坫，爲印子雲宅。", "大藤如虯龍，陟降蜿尾脊。", "青冥搴茂葉，何異張翠帟。", "想見春風時，紫蕊濃可摘。", "富哉他山骨，輦致羅鐵碧。", "或如爨桐斷，或若林筍刺。", "或如五老拳，或若太華擘。", "或如虎方踞，或若羱欲躑。", "或崎難著足，或坦可敷席。", "或倚以憩憊，或坐以對弈。", "廣輪兩拓手，叢秀不迫窄。", "何須狻猊座，方丈出戲劇。", "况論芥子中，不與須彌隔。", "有之則似之，知君介如石。", "石中有良玉，終古不變易。", "茲遊謝蘭亭，何用嘆陳迹。"]}