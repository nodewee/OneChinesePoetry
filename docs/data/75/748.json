{"author": "胡寅", "period": "宋", "type": "诗", "title": "曉乘大霧訪仲固", "paragraphs": ["稚金不耐老火鑄，有烈秋陽尚驕倨。", "汗流亭午憶淒風，氣應佳辰欣白露。", "朝來開窗迷眼界，霧色無邊莽回互。", "誰爲夜半有力者，竊負羣山著何處。", "却驅滄海白潮來，濤浪初平不成怒。", "人家慘淡暗漁浦，水墨微茫認烟樹。", "我行有似江湖雀，彼岸應怪浮杯渡。", "從教弱水三萬里，一棹桃源未迷路。", "忽然五霞漏激射，清飈作陣翻空鶩。", "渤澥盡輸無極底，祖龍枉被徐生誤。", "雲屏儼映蓬嶠矗，鳳翼鶱带瀛洲嫮。", "連蒼接翠層疊青，秀色著絢忘初素。", "前觀象罔非夢迷，後矚離婁豈驚寤。", "真化自然相隠顯，幻士謬爾生智故。", "有真無幻信誕分，此境易透亦難覷。", "要知萬理無不寔，聚散一致此焉悟。", "常記向時聞劇論，知自少年得真趣。", "風雲變態襟抱開，山水之樂仁智具。", "胡爲顰呻不料理，冰炭受坐瘧鬼怖。", "願君讀此一醒然，未負當年少陵句。"]}