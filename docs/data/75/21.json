{"author": "白居易", "period": "唐", "type": "诗", "title": "杏園中棗樹", "paragraphs": ["人言百果中，唯棗凡且鄙。", "皮皴似龜手，葉小如鼠耳。", "胡爲不自知，生花此園裏。", "豈宜遇攀玩，幸免遭傷毀。", "二月曲江頭，雜英紅旖旎。", "棗亦在其間，如嫫對西子。", "東風不擇木，吹喣長未已。", "眼看欲合抱，得盡生生理。", "寄言遊春客，乞君一迴視。", "君愛繞指柔，從君憐柳杞。", "君求悅目豔，不敢爭桃李。", "君若作大車，輪軸材須此。"]}