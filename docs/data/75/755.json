{"author": "胡寅", "period": "宋", "type": "诗", "title": "題棲雲閣", "paragraphs": ["青山畫出天台障，溪流宛是桃源漾。", "一菴深著翠微間，高閣更搴雲氣上。", "道人於此幾經春，七閏不作黄楊屯。", "孤標如松自磊砢，爽氣映竹長清真。", "爐中寒灰與心寂，世味只今餘好客。", "橫潭一笑得烹鮮，通道三杯酬蠟屐。", "願君勿羨飛升天，亦莫面壁沉幽禪。", "問雲何心不出岫，歸與吾黨相周旋。"]}