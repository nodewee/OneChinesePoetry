{"author": "胡寅", "period": "宋", "type": "诗", "title": "題浯溪", "paragraphs": ["戎馬胡爲踐神京，翠華東巡朝太清。", "扶桑大明湧少海，虎符百萬屯雲興。", "皇威意無窮髮北，老傅坐籌自巾幗。", "謀臣猛將俄解體，吹入胡笳一蕭瑟。", "塞南莽莽多穹廬，塞鴈年年不繫書。", "回首朔雲清淚滿，傷心玉坐碧苔虛。", "中興聖主宣光類，羣材合沓風雲會。", "會稽甲楯今幾時，於鑠王師尚時晦。", "最喜鄴侯開肅宗，不謂晨昏急近功。", "竟使大唐宏業墜，豐碑有媿昭無窮。", "徙倚碑前三太息，江水東流豈終極。", "頌聲諧激不爲難，君王早訪平戎策。"]}