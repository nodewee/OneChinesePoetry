{"author": "白居易", "period": "唐", "type": "诗", "title": "寓意詩五首 三", "paragraphs": ["促織不成章，提壺但聞聲。", "嗟哉蟲與鳥，無實有虛名。", "與君定交日，久要如弟兄。", "何以示誠信，白水指爲盟。", "雲雨一爲別，飛沈兩難幷。", "君爲得風鵬，我爲失水鯨。", "音信日已疎，恩分日已輕。", "窮通尚如此，何況死與生。", "乃知擇交難，須有知人明。", "莫將山上松，結託水上萍。"]}