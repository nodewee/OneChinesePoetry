{"author": "白居易", "period": "唐", "type": "诗", "title": "贈友五首 四", "paragraphs": ["京師四方則，王化之本根。", "長吏久於政，然後風教敦。", "如何尹京者，遷次不逡巡。", "請君屈指數，十年十五人。", "科條日相矯，吏力亦已勤。", "寬猛政不一，民心安得淳。", "九州雍爲首，羣牧之所遵。", "天下率如此，何以安吾民。", "誰能變此法，待君贊彌綸。", "慎擇循良吏，令其長子孫。"]}