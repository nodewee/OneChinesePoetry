{"author": "胡寅", "period": "宋", "type": "诗", "title": "贈邢子友", "paragraphs": ["憶昔筮仕初，典教洛學省。", "故家多遺俗，往叩冠屢整。", "得交邢公子，伯仲皆豪穎。", "湖園萬竿竹，伊水注深靜。", "藤林與花島，轉步即殊景。", "梅臺更稱奇，雲玉粲寒耿。", "官閒日從君，何宴不酩酊。", "每聞魁偉論，雖醉灑然醒。", "尋幽訪古徑，並轡緩無騁。", "向來春風鬢，忽忽雪飄頸。", "三川在何處，會合乃潭永。", "久要見襟抱，意態謝炎冷。", "顧予衰懦質，酬答忘形影。", "泛舟三百里，念我特相省。", "酒酣攄劇論，壯氣尚雄猛。", "樂將高歌發，忠以微語警。", "豈無一可恨，不肯破空境。", "石壇夜焚香，岩寺朝供茗。", "相逢多譏評，墨守卒未領。", "湘流平似席，告別理歸艇。", "願言頻惠音，庶以代咳謦。", "它年當扣門，此話欲重請。"]}