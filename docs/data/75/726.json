{"author": "胡寅", "period": "宋", "type": "诗", "title": "賦韓叔夏雪齋", "paragraphs": ["君不見齊王築宮夸孟子，瑶殿珠階千柱啟。", "只知歌舞暖娥眉，君未能賢寧樂此。", "又不見玉局文章萬丈光，七年忍凍吟黄岡。", "忽騎白鳳凌天去，江上空餘一草堂。", "不如衡山樂谷藏春風，明窗小閣地爐紅。", "物自涅緇分凈穢，我方瀌睍閲窮通。", "夜驚山竹珊瑚折，起愛溪松濛曉月。", "蹇馿烏帽去相尋，可但子猷清興發。"]}