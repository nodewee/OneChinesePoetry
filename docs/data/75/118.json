{"author": "朱翌", "period": "宋", "type": "诗", "title": "送硯與周宰", "paragraphs": ["巧匠斵山取山骨，媼神拱手不敢惜。", "因隆作防漥作池，以金爲聲玉爲質。", "藉以綈衣便挈携，置之烏皮長拂拭。", "憶昨隨計西入關，太學三年同寢食。", "晨昏綴緝困蠅頭，歲月磨研取雞肋。", "時來偶題千佛經，吾自無功子何得。", "祇今懶慢大可笑，身外了然無一物。", "經時不脫管城帽，子宜不賜湯沐邑。", "我今容子乞身去，却到安宜宰君室。", "宰君真是瀟洒人，文章機杼乃自出。", "陳玄毛穎費追呼，子堅而厚宜比德。", "從茲去給上方札，便當入珥螭坳筆。", "切勿勸草封禪書，亦莫上獻開邊策。", "願君發明錯與誼，昨奏條畫今所急。", "忠言讜論聞四方，硯乎汝爲不失職。"]}