{"author": "胡寅", "period": "宋", "type": "诗", "title": "題能仁照菴紹亨所建", "paragraphs": ["福州多僧天下聞，緇衣在處如雲屯。", "何人能了一大事，齋魚粥鼓徒紛紛。", "雲中復表第二月，何異汙渠鑑毛髮。", "不獨詩人水鏡昏，定知佛祖龕燈滅。", "道人朅來南山下，蓋頭隨分茅一把。", "菩薩果地已孤高，石廩峯前更瀟灑。", "草菴初就來乞名，試往尋之水竹清。", "莫訝此菴安四壁，大千沙界總分明。", "觀君所至金碧煥，公才利用如澄觀。", "隣僧無頼苦侵疆，何似古人不爭畔。", "從他三毒癡貪嗔，我自元無一點塵。", "携菴南北東西住，萬象光中獨露身。"]}