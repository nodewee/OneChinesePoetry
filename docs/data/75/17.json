{"author": "白居易", "period": "唐", "type": "诗", "title": "諭友", "paragraphs": ["昨夜霜一降，殺君庭中槐。", "乾葉不待黃，索索飛下來。", "憐君感節物，晨起步前階。", "臨風蹋葉立，半日顏色哀。", "西望長安城，歌鐘十二街。", "何人不歡樂，君獨心悠哉。", "白日頭上走，朱顏鏡中頹。", "平生青雲心，銷化成死灰。", "我今贈一言，勝飲酒千杯。", "其言雖甚鄙，可破悒悒懷。", "朱門有勳貴，陋巷有顏回。", "窮通各問命，不繫才不才。", "推此自豁豁，不必待安排。"]}