{"author": "胡寅", "period": "宋", "type": "诗", "title": "題永州東山西亭", "paragraphs": ["此亭得名從子厚，琬琰一篇傳不朽。", "我來相望三百年，誤使承流稱太守。", "初無施舍慰民心，漫有詩歌諠衆口。", "東山妓女北海尊，歌舞春風醉花柳。", "欲回面勢直西南，更植脩篁遮培塿。", "卷舒雲雨襟袖間，濺浣冠纓塵土後。", "近聞王師頻奏凱，狂虜不復窺廬壽。", "吾君神武光宣上，將相宏畧方召偶。", "遄歸北狩定有期，開拓中原豈無手。", "顧予疎懶歸意迫，當世功名息心久。", "寄言悵望獨醒人，欲報厚德乏瓊玖。", "遥山蹙黛酒如江，勸我日飲無何有。"]}