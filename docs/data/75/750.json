{"author": "胡寅", "period": "宋", "type": "诗", "title": "和彥沖", "paragraphs": ["七載飛電邁，百慮秋水澄。", "獨餘故鄉念，居然常兢兢。", "同是幔亭仙，乘風釣湘蒸。", "魚寄水千里，歷傳雲萬層。", "十論賜甚腆，一篇蒙未曾。", "登堂話衮衮，寓寢香凝凝。", "看君道氣充，可仰誰敢朋。", "寸陰謝尺璧，默然耀千燈。", "世路多招呼，掉首未渠譍。", "幽尋嘆川逝，彼寧記雲騰。", "但願我輩人，拳拳知服膺。", "聖門無閡轍，自畫理豈應。", "君子有所病，沒身名莫稱。", "虛生既何補，浪死誠堪懲。", "君仍詩律高，愧我酒量能。", "屬耳風雅頌，因忘斗與升。", "山林足奇觀，朱闌盍時憑。"]}