{"author": "何麒", "period": "宋", "type": "诗", "title": "題師子巖  其一", "paragraphs": ["旦爲陽華遊，軒豁諧素志。", "那知此嵌巖，近在回翔地。", "石如狻猊狀，蹲伏呀可畏。", "雖無嚬呻威，尚使百獸避。", "漫郎嗜泉石，足跡靡不至。", "是巖端見遺，定自求其備。", "澹巖冠湘中，瓌瑋傳萬耳。", "此郎靳一言，亦以山無水。", "骨多欠膋血，草木咸枯悴。", "其誰喜冥搜，韻語發天祕。", "石門何晃蕩，坐久三歎喟。", "徑欲挽銀潢，淙淙滿人意。"]}