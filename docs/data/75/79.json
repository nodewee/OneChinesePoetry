{"author": "朱翌", "period": "宋", "type": "诗", "title": "三月旦行園", "paragraphs": ["我柳已飄絮，我筍亦上竹。", "雪氈密蓋地，犢角橫入屋。", "茲辰略行園，喜色動眉綠。", "炎荒異中原，氣候少清淑。", "一日具四時，旦暮變寒燠。", "而我於此間，兀若蠶上簇。", "但愛草木長，遂使杖屨熟。", "喜甚得小詩，意斷語不續。", "尚可羊何和，不用唐衢哭。", "諸公幸無事，來不待休沐。", "牀敷三百棋，勝負任反覆。"]}