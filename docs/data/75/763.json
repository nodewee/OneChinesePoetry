{"author": "胡寅", "period": "宋", "type": "诗", "title": "和諸友春雪", "paragraphs": ["蟄蟲恰好雷聲發，更聽陽春歌白雪。", "仙葩亂墜絮繽紛，奇韻相高山嶮絕。", "筆尖不爲風力退，酒面肯作冰澌冽。", "千林萬木絢華滋，玉李銀桃幾時結。", "不將瑶草充大藥，獨愛浮筠凜高節。", "天公憫世緇塵土，故使萬穢蒙一潔。", "涵濡之力啟豐登，后稷資爲天下烈。", "手寒固已懶摶玩，齒病那敢夸嚼齧。", "清歡悵然懷舊賞，白戰漫爾踵前哲。", "却欣淑氣掃餘寒，杲日當天不勞揭。"]}