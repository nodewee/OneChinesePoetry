{"author": "胡寅", "period": "宋", "type": "诗", "title": "仁仲小圃", "paragraphs": ["白雲不爲輕風起，閒影融融映秋水。", "靜中觀物萬象呈，借問此心何所始。", "蚊飛蠓過那足問，要識人生行樂耳。", "君開小圃富幽致，自外而觀如畫裏。", "陶公高興只柴桑，晏子之居徒近市。", "春歸森森青竹上，秋盡離離從草靡。", "歲華流轉只常在，月魄盈虧未嘗死。", "經綸胸次自開泰，語笑尊前即傾否。", "君知消息何處來，於穆我師純不已。"]}