{"author": "釋慧暉", "period": "宋", "type": "诗", "title": "頌十六首  其九", "paragraphs": ["不傳之傳句，先賢也不傳。", "佛祖未出興，早是有付傳。", "不妙之妙句，古聖也難宣。", "黄頭碧眼老，如何及言宣。", "不真之真句，人天未生前。", "若以言道趣，只徒在目前。", "不傳妙真句，三世不變遷。", "畢竟道人眼，萬歲絕易遷。", "寥寥而本傳不傳之傳，明明而今妙不妙妙，玄密密而深到不真真玄。", "畢竟道人眼，億劫不異遷。"]}