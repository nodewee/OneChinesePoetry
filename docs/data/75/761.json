{"author": "胡寅", "period": "宋", "type": "诗", "title": "賦向宣卿有裕堂堂在伊山桓伊舊隠也", "paragraphs": ["仕進行所志，退居適吾情。", "本無顛瞑患，那有得失驚。", "想彼貪者狼，跋疐不少寧。", "又哀觸藩羝，兩角掛紫荆。", "君子但居易，肯與世轍爭。", "彼以戚戚終，我以坦坦生。", "斯堂誰所築，向公勇且英。", "百鍊見剛質，千尋抵孤清。", "藝蘭畹畹滋，栽竹箇箇成。", "無復笛三弄，只聞絃誦聲。", "客來引壺觴，客去山崢嶸。", "咄哉狙詐兒，夸眩機巧呈。", "揶揄復揶揄，鏡空難遁形。", "天命有通塞，況公負時名。", "唐濟嗣先業，選掄待揚庭。", "一朝看遊刃，光芒發新硎。", "十步即千里，紫氣無留行。", "青蠅失榛棘，周道如砥平。"]}