{"author": "胡寅", "period": "宋", "type": "诗", "title": "周尉不來用單令韻見寄和之", "paragraphs": ["穠李太穠華，夭桃苦夭麗。", "不如姑射子，仙質淡難際。", "破寒傳芳信，春意豈迢遞。", "亭亭映碧霄，茨屋安得蔽。", "一壺掃花陰，聊散客愁滯。", "千珠聯萬玉，襞積誰所砌。", "飛英時落盃，草木吾臭味。", "頗嫌三弄笛，聲雜鄭和衛。", "二公何惠然，悵望周郎至。", "哦詩要何似，孤絕表一世。", "風吹佳句來，端可使人繼。"]}