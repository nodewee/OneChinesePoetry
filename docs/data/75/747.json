{"author": "胡寅", "period": "宋", "type": "诗", "title": "和劉仲固痛飲四疊", "paragraphs": ["舊詩未酬新句新，向來毒酲與死濱。", "頹然一榻誰料理，子思之側知無人。", "華筵再開不辭醉，夜碧千鍾慰愁肺。", "盍簪如霧君不來，豈念清遊後難繼。", "朱唇少罷凌風歌，蓮舟小槳翻青羅。", "笛聲無哀亦無怨，喚取月色今宵多。", "狂時駘蕩醒時恥，情景循環亦何已。", "但愁霜過沾人衣，塒上嘐嘐坐當起。"]}