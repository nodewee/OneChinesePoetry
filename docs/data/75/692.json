{"author": "胡寅", "period": "宋", "type": "诗", "title": "寄張趙二相三首  其二", "paragraphs": ["昨朝觀抵戲，千步廣場對。", "甲也烏獲徒，顧步熊虎態。", "乙也乘勢來，躑躅進復退。", "或有敗甲心，弦矢立其背。", "甲初奮左臂，一箭奮者廢。", "甲復舉右股，再射舉者墜。", "坐令乙取勝，或乃一笑快。", "因思中山趙，秦睨猶拾塊。", "何爲廉將軍，恥與相如會。", "不念國之存，以吾兩人在。", "一朝私仇破，兩虎共穴內。", "他年藺公薨，頗老仍見代。", "坑兵四十萬，大福遂不再。", "依然卞莊子，拱手視成敗。"]}