{"author": "胡寅", "period": "宋", "type": "诗", "title": "題傅氏真意堂", "paragraphs": ["高柟落繁蔭，茂竹疏泠風。", "小亭尋丈景，已冠一畝宮。", "況復哆北楹，方池渺溶溶。", "遊鯈亦何樂，動影相沖融。", "卉木羅以差，想見芳菲容。", "香枝寒月碎，雪架春雲濃。", "我來秋暮時，山葉般般紅。", "乃眷黄金花，尚閟東籬叢。", "維君抱材氣，志通身則窮。", "和璧獻未售，夜半光騰虹。", "樂歲突尚冷，初筵尊未空。", "恨我早病衰，不能卷千鍾。", "喜聞滌塵話，冰壺瑩心胸。", "又知此勝境，芹溪縈硯峯。", "昔有遺世士，烟霞眇飛蹤。", "先生儻邂逅，問訊爲我通。", "芝苗不足飽，多謝甪里翁。", "相期玉京路，手把青芙蓉。"]}