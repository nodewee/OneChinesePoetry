{"author": "朱翌", "period": "宋", "type": "诗", "title": "南華五十韻", "paragraphs": ["鄉里黄梅接，家居祖剎鄰。", "常聞肉身佛，甘作磑坊人。", "堅有懸腰石，空無拂鏡塵。", "已舂諸米熟，自識本心真。", "拄杖敲頑質，袈裟繞凈身。", "衣傳千古信，法待五年伸。", "撥棹煩師送，投林避衆嗔。", "風幡俱不動，金瓦定非倫。", "汝聽宜皆諦，吾言决可遵。", "由茲開頓教，爲世作良因。", "葉墜雖歸本，烟斜不向新。", "鈴聲鳴白塔，霧氣走黄巾。", "塑手藏衣襲，閨姝敗鉢唇。", "全提諸佛印，開盡一花春。", "代代燈燈續，塵塵剎剎均。", "性天南北合，道德帝王親。", "歌鼓昭陵日，梯航外國珍。", "莊嚴及山谷，賜予出金銀。", "龍翥開飛帛，春溫布縯綸。", "鎮安清凈境，奔走護持神。", "樓閣三千界，香燈十二辰。", "蘇銘模妙墨，柳記刻豐珉。", "自昔炎荒地，常容放逐臣。", "流人悲去越，從者病居陳。", "庚子何憂鵩，春秋謾感麟。", "足生行路繭，眉結念親顰。", "卜吐千瓶水，官分十束薪。", "九韶先幸舜，五嶺後通秦。", "氣候今無瘴，人情古亦惇。", "何嘗疏北客，賸喜預嘉賓。", "鼓角催歸夢，江湖動釣緡。", "時花開有信，山果種生仁。", "武水長懷古，曹溪每問津。", "端居七里郭，相望一由旬。", "抱被來投宿，聞鐘起及晨。", "自憐終北向，天遣試南詢。", "竟日雲垂地，通宵雨濺茵。", "橋橫一滴上，雀見五方馴。", "飛錫泉香發，連山寶氣振。", "杖尋桃竹把，佩采楚蘭紉。", "大禮行郊次，洪恩浹海濱。", "稍寬三面網，歸作再生民。", "甫里將收栗，松江細煮蓴。", "橘懷工戲綵，萱背更栽椿。", "風急團雲絮，霜清洗月輪。", "治行今數日，問信不嫌頻。", "三宿真成戀，諸寮且遍巡。", "鬭茶誇顧渚，羹芋說西岷。", "寺有壇經舊，誰知祖意諄。", "持歸化嶺北，大地免沉淪。"]}