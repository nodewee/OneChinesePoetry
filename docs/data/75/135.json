{"author": "朱翌", "period": "宋", "type": "诗", "title": "耘村麥熟", "paragraphs": ["君不見五經紛綸井大春，不得已見陰將軍。", "將軍故爲設麥飯，推去不食言非誠。", "又不見劉懷慰作齊太守，廉吏籍中自稱首。", "邦人饋米不肯取，示以麥飯吾所有。", "我有郭內一畝田，带經荷耡願有年。", "今年麥熟始一飽，久饑客子俱來前。", "姓名久與市朝絕，將軍薄飯不吾設。", "亦不彊學劉公清，但使兒曹知稼穡。"]}