{"author": "白居易", "period": "唐", "type": "诗", "title": "秦中吟十首 不致仕", "paragraphs": ["七十而致仕，禮法有明文。", "何乃貪榮者，斯言如不聞。", "可憐八九十，齒墮雙眸昏。", "朝露貪名利，夕陽憂子孫。", "挂冠顧翠緌，懸車惜朱輪。", "金章腰不勝，傴僂入君門。", "誰不愛富貴，誰不戀君恩。", "年高須告老，名遂合退身。", "少時共嗤誚，晚歲多因循。", "賢哉漢二疏，彼獨是何人。", "寂莫東門路，無人繼去塵。"]}