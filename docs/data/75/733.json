{"author": "胡寅", "period": "宋", "type": "诗", "title": "過方廣不遇主僧留示", "paragraphs": ["崎嶇犖确梁復矼，頳肩四力流汗杠。", "笋輿軋軋三十里，乃值道人遊近邦。", "倦軀且借禪榻卧，仰睇傑閣丹青龐。", "泉湍夜挾風雨壯，撼床殷枕如濤江。", "晴巒空濛染佛髻，白月皓皓團僧窗。", "高杉大松間修竹，烟旄霧蓋參雲幢。", "要須酒壺綴羊羫，哀簫怨笛歌鬟雙。", "緬懷東岩謝太傅，提携靚艷凌崆㟅。", "不學香山白居士，只與如滿相敦厖。", "想君聞之笑且{口厖}，西東分流嶺頭瀧。", "歸來亦復有何好，方寸坐以鐘魚降。", "留詩六反皆震動，魚誰考擊鐘誰撞。"]}