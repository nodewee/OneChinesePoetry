{"author": "朱翌", "period": "宋", "type": "诗", "title": "用禁物體書雪", "paragraphs": ["宵分獵獵風翻幃，平明漫漫雪擁扉。", "高妝老樹枝不舉，深壓野麰根漸肥。", "削平履迹頃刻盡，吹落楊花從來稀。", "饑烏大有在陳厄，循階入戶冷不飛。", "我曾倚頼東風暖，驅兒出市典衲衣。", "不料玄冥賈餘勇，小窗無地逃寒威。", "起來磚爐薦軟火，敢營肉陣張妓圍。", "認香尋梅亦不惡，敲冰煮茗寧皆非。", "掃除習氣幾時了，忍寒琢句聲益微。", "東坡先生六一老，當年格法誰遵依。", "不量吾力效跛蹩，從今望炙晴簷暉。"]}