{"author": "胡寅", "period": "宋", "type": "诗", "title": "示高臺足菴紹印", "paragraphs": ["萬生紛綸墮迷網，誰能自拔起情想。", "隙塵初傍陰色空，燒草又趁春風長。", "將身出家參佛祖，此病中作膏肓養。", "足菴道人肯珍重，不與凡流較斤兩。", "彼方彈雀棄隋珠，我自舍魚取熊掌。", "高臺平挹石廩翠，古轍下輾雷溪響。", "粥魚齋鼓不經營，竹月松風靜來往。", "定心古井波浪息，夜氣靈源襟韻爽。", "憶昔幽尋度雲壑，見投佳句論鄉黨。", "豈惟高格擅風騷，頗信中扃得平廣。", "轉頭塵事還匆匆，入夢勝遊真莽莽。", "山梅有信寄一枝，更欲青鞋快真賞。"]}