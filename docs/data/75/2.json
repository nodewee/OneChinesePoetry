{"author": "白居易", "period": "唐", "type": "诗", "title": "悲哉行", "paragraphs": ["悲哉爲儒者，力學不知疲。", "讀書眼欲暗，秉筆手生胝。", "十上方一第，成名常苦遲。", "縱有宦達者，兩鬢已成絲。", "可憐少壯日，適在窮賤時。", "丈夫老且病，焉用富貴爲。", "沈沈朱門宅，中有乳臭兒。", "狀貌如婦人，光明膏粱肌。", "手不把書卷，身不擐戎衣。", "二十襲封爵，門承勳戚資。", "春來日日出，服御何輕肥。", "朝從博徒飲，暮有倡樓期。", "平封還酒債，堆金選蛾眉。", "聲色狗馬外，其餘一無知。", "山苗與澗松，地勢隨高卑。", "古來無奈何，非君獨傷悲。"]}