{"author": "朱翌", "period": "宋", "type": "诗", "title": "曉上烏石灘", "paragraphs": ["急灘上水船，進寸輒退尺。", "老夫敢穩坐，解衣起佐刺。", "凡我同舟人，有力俱不惜。", "已濟各相賀，可以正枕席。", "反觀順流人，如電亦如射。", "艱難與快意，等是時行役。", "月落東方明，雲收遠山碧。", "翩然兩白鷺，過眼已無迹。", "天地正爾寬，何苦自跼蹐。", "脫带且腰舟，歇我履一隻。"]}