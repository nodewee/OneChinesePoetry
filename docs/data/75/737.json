{"author": "胡寅", "period": "宋", "type": "诗", "title": "和仁仲賞梅", "paragraphs": ["萬竅鳴饕風，千秋厄嚴雪。", "花心獨沖融，足以慰愁絕。", "太和起孤根，枝上見明滅。", "稍稍占芳辰，時時破苞結。", "天葩忽晏粲，餘卉盡騷屑。", "培植幸逢賢主人，平臺翠竹承清薰。", "要看千樹挂山月，肯把一枝縈鬢雲。", "輕風休吹落繽紛，待我詩成酬繼君。", "飛觴半酣未忍去，詩情花氣相氤氳。", "須知魏夫人，元長姑射神。", "咄哉趙飛燕，况乃楊太真。", "但願華筵對晴昊，年年領袖百花春。"]}