{"author": "胡寅", "period": "宋", "type": "诗", "title": "題單令雙清閣", "paragraphs": ["中扃有天遊，一室四海見。", "倘無空虛地，六鑿互爭戰。", "琴堂故蕭爽，向也正牆面。", "棘茨莽蒙蔽，鼷鼠紛旋轉。", "剗除資豁達，頓覺雲水眩。", "瞰臨幽閣出，率畧重營繕。", "從容五六客，尚得摇歌扇。", "西山隔雉樓，佛髻三兩現。", "渺然宜北望，深碧湛芳蒨。", "羣峰湧翠浪，遠邇相明絢。", "珍禽知幾種，演漾花雪片。", "有時惠風來，輕皺蹙霜練。", "最憐明月夜，酒渴光可咽。", "主人藹優政，不媿宓子賤。", "撓之莫能濁，聊用青白燕。", "心澄迹自潔，眼靜照還徧。", "他年騰踏去，回觀等郵傳。", "只今簷前淥，但足注詩硯。", "予方混泥塗，每媿陪高宴。", "更書梁棟間，何以賁花縣。"]}