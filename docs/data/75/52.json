{"author": "白居易", "period": "唐", "type": "诗", "title": "贈友五首 三", "paragraphs": ["私家無錢爐，平地無銅山。", "胡爲秋夏稅，歲歲輸銅錢。", "錢力日已重，農力日已殫。", "賤糶粟與麥，賤貿絲與緜。", "歲暮衣食盡，焉得無飢寒。", "吾聞國之初，有制垂不刊。", "庸必算丁口，租必計桑田。", "不求土所無，不強人所難。", "量入以爲出，上足下亦安。", "兵興一變法，兵息遂不還。", "使我農桑人，顦顇畎畝間。", "誰能革此弊，待君秉利權。", "復彼租庸法，令如貞觀年。"]}