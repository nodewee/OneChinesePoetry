{"author": "何麒", "period": "宋", "type": "诗", "title": "題陽華巖", "paragraphs": ["名山固多巖，茲巖擅天下。", "屋大享千人，谷深量萬馬。", "谽谺通一水，旁午飛橋跨。", "石礫巧彫鎪，松篁森繪畫。", "古人棲遁處，文字猶憑藉。", "語妙元次山，名高陶別駕。", "瞿君三體篆，殆可斯翁亞。", "却後累百年，吾人來歎吒。", "伊予邱壑姿，嗜好若天假。", "終焉卜真隠，學道冀陶冶。", "丹成生羽翼，召節青童把。", "揮手挹霞芒，竦身朝帝者。"]}