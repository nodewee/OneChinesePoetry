{"author": "朱翌", "period": "宋", "type": "诗", "title": "陪崑山邑官遊慧聚寺詩", "paragraphs": ["日暗蒲鍼綠，風回柳影圓。", "好山如有舊，勝事頗相牽。", "紺宇欣留屐，炎官快著鞭。", "神工盤岌嶪，妙手活蜿蜒。", "奇甚梁唐迹，偉哉張孟篇。", "故人逢異縣，舊話說當年。", "留滯江湖遠，驚呼歲月遷。", "還同一笑樂，相與對牀眠。", "筆向晴窗落，名垂漆榜鮮。", "味腴知茗勝，勢猛覺棋仙。", "飛蓋干霄上，危欄掛斗偏。", "壓雲雲掩苒，待月月嬋娟。", "石鏤珍球怪，杉重翠幄妍。", "迎風拳乳鵲，盡力叫饑蟬。", "雨脚斜侵戶，湖光遠拍天。", "徐澆白玉釀，笑折水晶蓮。", "時節酒中過，襟懷物外緣。", "安居豈城市，避世必林泉。", "好乞彈丸地，聊成痼疾烟。", "山祇應許我，木杪架飛椽。"]}