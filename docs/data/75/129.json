{"author": "朱翌", "period": "宋", "type": "诗", "title": "謝人寄硯", "paragraphs": ["老矣捐書卧看屋，尚記姓名供簡牘。", "倉皇去越著南冠，頭已如蓬口生醭。", "無因可結孔方交，有藥唯醫管城禿。", "新凉稍與燈火親，學字頗慚蛇蚓曲。", "羅紋重厚使守舍，銅雀不真非所蓄。", "敢遣良工開下巖，要使珍材過天目。", "君家舊物多錦藉，聲若鏘金眼鸜鵒。", "前者一見首重稽，回視他山真碌碌。", "公今遣一從我遊，謹當配以蟾蜍玉。"]}