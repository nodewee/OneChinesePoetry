{"author": "白居易", "period": "唐", "type": "诗", "title": "村居苦寒", "paragraphs": ["八年十二月，五日雪紛紛。", "竹柏皆凍死，況彼無衣民。", "回觀村閭間，十室八九貧。", "北風利如劒，布絮不蔽身。", "唯燒蒿棘火，愁坐夜待晨。", "乃知大寒歲，農者尤苦辛。", "顧我當此日，草堂深掩門。", "褐裘覆絁被，坐臥有餘溫。", "幸免飢凍苦，又無壠畝勤。", "念彼深可媿，自問是何人。"]}