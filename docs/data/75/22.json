{"author": "白居易", "period": "唐", "type": "诗", "title": "蝦蟇", "paragraphs": ["嘉魚薦宗朝，靈龜貢邦家。", "應龍能致雨，潤我百穀芽。", "蠢蠢水族中，無用者蝦蟇。", "形穢肌肉腥，出沒於泥沙。", "六月七月交，時雨正滂沱。", "蝦蟇得其志，快樂無以加。", "地既蕃其生，使之族類多。", "天又與其聲，得以相諠譁。", "豈惟玉池上，汚君清冷波。", "可獨瑤瑟前，亂君鹿鳴歌。", "常恐飛上天，跳躍隨姮娥。", "往往蝕明月，遣君無奈何。"]}