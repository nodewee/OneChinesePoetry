{"author": "胡寅", "period": "宋", "type": "诗", "title": "清湖山大火", "paragraphs": ["青天露坐月斂昏，忽見山燒明溪村。", "轉移胡床飽寓目，獵獵變態真難論。", "清湖之山峨帝閽，盤陀四隤如雲屯。", "千章大材翳山黑，忽作秋樹繁鮮縕。", "得非祝融張南軍，周騵漢幟雜邀巡。", "萆山奪壁秣且獵，陳皮較獲羣毛騂。", "又疑棲岩窮道人，鏖砂竈破寶魄淪。", "丹光飛飛弄明滅，怪氣閃閃騰輪囷。", "隨風廓爆聲何喧，遇澗緣絕勢復分。", "金虯赭虺怒鬰律，紫鳳朱鳥驚翔鶱。", "欲尋仙家訪桃源，武陵太守馳雙轓。", "紛敷絳雪土不濕，近遠蒸霞山正燃。", "離離點點羅星垣，燦燦爛爛披纈紋。", "巫陽研朱盡屈曲，盤印繚燼香氤氳。", "山清宛然大裘尊，藻粉之間繡光焞。", "侍官服章畫彤韎，佩玉環玦皆瓊璊。", "誰移太華玉井根，開此翠巘芙蓉園。", "徒勞禪宮詠火傘，豈媿花島歌紅雲。", "連岡槎牙宣空齦，缺壑侈哆呀殷唇。", "眉峰胡爲變賊赤，頂髻何事從僧髠。", "翻思元宵遊端門，巨鼇岌載蓬萊蹲。", "蜿蜒雙銜照天炬，十萬油蠟爭晨暾。", "只今留滯磎河盤，青熒一燈讀書殘。", "野人亦解相暖熱，坐使寒谷驚龍鸞。", "吁嗟此山美崇巒，若動若植方涵春。", "閩氓力耕地無草，歲歲爇薙供犂犉。", "火行于寒反行暄，忍使秀綠餘焦痕。", "爲翻銀河一洗濯，回祿雖熾應逃奔。", "每欽韓公觀陸渾，雄詞險句咻而燉。", "我猶皇甫爝不息，看君續焰輝無垠。"]}