{"author": "朱翌", "period": "宋", "type": "诗", "title": "謝人惠淺灘一字水圖", "paragraphs": ["風行水上初如織，任使蕩雲高沃日。", "屏翳歇去馮夷歸，本體湛然無損益。", "風本無形不可畫，遇水方能顯其質。", "畫工畫水不畫風，水外見風稱妙筆。", "清泉道人乃了此，筆下淵源心自得。", "斜斜一字淺可揭，渺渺橫灘晚尤急。", "規模上繼蜀兩孫，妙處直度吳諸戚。", "老夫老矣不觀瀾，但愛漪漣才咫尺。", "面牆注目風蕭蕭，漁浦西興待晚潮。", "縱貧那肯拆波濤，還渠并州快剪刀。"]}