{"author": "朱翌", "period": "宋", "type": "诗", "title": "觀諸公打馬詩", "paragraphs": ["酒酣侑坐展博局，分曹並進角馬足。", "過關驗齒出天衢，入關未掩繞日軸。", "十驥并驅縱來往，一將折箠制起伏。", "擊前疊後看騰驤，避塹守狹良局促。", "緩時必若出門殿，妙處正須蟻封逐。", "孫臏能令田忌勝，諸人徐賀塞翁福。", "障泥在前解則行，杜蘅可采带宜速。", "莫疑檀溪墜三丈，終使青雲成一蹴。", "吾家款段乃如狗，敢上夷塗陪驥騄。", "但能書與尾而五，未免以策數曰六。", "歸歟秋滿華山陽，苘麥倍收連苜蓿。"]}