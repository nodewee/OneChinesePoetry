{"author": "胡寅", "period": "宋", "type": "诗", "title": "送黄彥達歸建安", "paragraphs": ["漳濱讀書夜復日，十七年間駒過隙。", "相逢忽認語音存，面皺髯張都不識。", "歲晚懸鶉百結穿，坐寒我亦無青氈。", "少時意氣今何似，對此猶能吸百川。", "北風草木傷遲暮，秀嶺長松色如故。", "須知憂道不憂貧，莫厭儒冠羨紈袴。", "坐悲四海方橫流，長劍未試心未休。", "寄語幔亭雲外客，他年終約紫霄遊。"]}