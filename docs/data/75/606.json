{"author": "葉宗諤", "period": "宋", "type": "诗", "title": "蒙亭詩和張洵韻", "paragraphs": ["我行幾許踰沅湘，直抵八桂灕水旁。", "千山倒影摇溪光，秀色不借草木蒼。", "茲亭構勝俯回塘，野花風遞羅綺香。", "巖前伏波航羽觴，一洗塵思生清凉。", "疑有仙人白玉牀，壺中景迥日月長。", "步此仙籟音琅琅，世間名利真毫芒。", "此景不獨冠南方，恨不築室輕侯王。", "回首塵迹空渺茫，瞥去未必計非良。", "其如樽酒情難忘，恍然一夢五雲鄉。"]}