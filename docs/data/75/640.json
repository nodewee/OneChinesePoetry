{"author": "康與之", "period": "宋", "type": "诗", "title": "招真詞", "paragraphs": ["白鶴巢兮丹井空，蓬山杳兮煙霞濛。", "陵谷變兮今古，木葉下兮秋風。", "飛仙去兮朝太微，黄冠野服兮以遊以嬉。", "餐霞卧月兮世不我違，與世滌映兮天門可馳。", "蒼龍嘷兮雲漫扉，石泉冽兮山芋肥。", "俯仰宇宙兮日月蔽虧，靈秀回薄兮野芳呈姿。", "山中之樂兮萬化莫移，仙人不來兮隠者曷歸。"]}