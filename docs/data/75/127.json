{"author": "朱翌", "period": "宋", "type": "诗", "title": "寄張子公", "paragraphs": ["政和聖人拜賢書，陛臚春曉傳天衢。", "集英殿下八百衆，一時如公此策無。", "萬口一詞期第一，擢之第三衆不懌。", "諸公貴人願相識，戒閽走馬要君入。", "君言不媚有藥石，國子先生乃例得。", "我亦跪起就穿執，妄意得蒙子公力。", "六年一別安宜北，憂患壓人氣不出。", "聞之減米符離日，首陽激貪用一律。", "嗚呼四海鳴鋒鏑，白晝豺狼恣吞吸。", "帝在奉天頗倉卒，絲綸政渴宣公筆。", "緘情遠附雪原鶺，願公來扈巡南蹕。", "平泉松菊凌霜碧，伐叛亭成燕賓戚。", "起居因書問晨夕，宜爲蒼生調鼎食。"]}