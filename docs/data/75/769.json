{"author": "胡寅", "period": "宋", "type": "诗", "title": "送智京長老智京普融上足也", "paragraphs": ["人生如浮雲，片片隨所起。", "值遇初偶然，解散亦俄爾。", "識君湘水頭，凝袂衡嶽裏。", "十年去何住，新化五百里。", "乘興出山來，相對淡無滓。", "因思相見初，賊幟森未弭。", "世事幾秋葉，壯懷今止水。", "堂堂普融老，鶴瘦松孤峙。", "廣舌浩江輸，迅機無箭擬。", "八請六道場，到處萬人喜。", "一燈千百焰，高第君得髓。", "法席既紹隆，詩鳴亦能似。", "衡門鮮晤語，杖錫盍留止。", "翩然復告辭，母病急甘旨。", "故知秉彝性，誰或外此理。", "爲話本來心，聞聞即彈指。"]}