{"author": "胡寅", "period": "宋", "type": "诗", "title": "遊雲湖", "paragraphs": ["衡湘久來往，眼到山輒對。", "愛山真自性，久看眼未礙。", "今朝渡石潭，蘭槳亂青带。", "初升岸稍高，忽喜地更大。", "行行兩垣間，沙路得平快。", "豁然見良疇，小覽百里外。", "涵溶趙家汑，千頃疏幾澮。", "人家隔楊柳，或映桑林背。", "連連麻麥墟，雞犬達鳴吠。", "宛如京洛郊，北望一悵慨。", "古城誰所築，隠隠僅如塊。", "娉婷九冢藏，巧緻六寶在。", "想其夸壯時，豈念遺迹晦。", "主人隴西生，懇款具鮭菜。", "墅前稼尤美，彌壤黄雲曬。", "雲湖從此逝，日暖風不噫。", "循岡逶迤登，呀口駭漰沛。", "是名湖西缺，節縮有石埭。", "舍輿尚盤陀，漸見湖尾派。", "菰蒲傍籬落，獵獵村沽旆。", "曳筇大隄長，隄址屹然塞。", "胡床羅四五，植傘據其會。", "恍若畫圖張，綵筆窮物界。", "滿奩開玉鏡，萬象自清汰。", "浮光散鵝鶩，沉影亂鱗介。", "紛紛漁舟子，點綴助姿態。", "其心曾未閒，詎比觀者泰。", "東頭輸寫處，百丈走霜瀨。", "滙爲碧泓深，囓漱垠崿壞。", "非茲兩雄堨，何以鎮橫潰。", "尚云春水時，雷注聒天聵。", "田翁亦好事，巨艇遣迎載。", "山陰興則同，所訪何必戴。", "招提有豪客，置醴久相待。", "歸途瞰烏泉，船首滯葭薈。", "朱樓亦近止，欲往思中敗。", "刺竿小彎碕，迥眺長嶺背。", "峯巒未可窮，却過陳家匯。", "幽尋何所得，憩倦茂林最。", "迴船漾中流，枵腹思勇嘬。", "羽觴凡五舉，銀鯽纔一鱠。", "山氓爭睢盱，窺覘互驚怪。", "桃源果何似，此地良足愛。", "要當建亭榭，聊復藝苽芥。", "賞心浩無涯，羲馭慘欲退。", "吾儕幸强健，勝踐莫辭再。", "人生貴歡娛，世俗苦埃壒。", "黄君早交友，聞善肯相誨。", "楊君素疎豁，爲善克自裁。", "李君更清苦，有意飾紉佩。", "彪君知勉勵，不但聞梗概。", "惟余真潦倒，道退齒徒邁。", "從游亦何幸，魚目慙明琲。", "誓言來年春，景物重華綷。", "荷花千葉裝，一一青羅蓋。", "蒼蒹沒大浸，碧巘檻芳藹。", "遠陪鷗鷺羣，坐笑桔槹械。", "仍須少留宿，促駕古所戒。", "持鈎不求魚，何用五十犗。", "優哉復悠哉，此樂未爲太。"]}