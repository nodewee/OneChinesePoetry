{"author": "胡寅", "period": "宋", "type": "诗", "title": "以墨一品餉叔夏", "paragraphs": ["人墨兩相磨，此語昔賢嘆。", "平生幾兩屐，何用積不散。", "未忘文字耳，四寶且同案。", "陶泓有潤澤，毛穎稱詞翰。", "論交楮先生，相厚不相貫。", "直須造玄默，乃可發三粲。", "南山太古松，盈壑凌霄漢。", "煤珠貴輕遠，膠結要堅捍。", "脩圭及圓餠，脫手千金煥。", "寄君亦何意，往作文房伴。", "君子萬卷讀，胸次春冰泮。", "翻水即千篇，燁若雲錦爛。", "獵華將食實，以道自澡盥。", "當年伏蒲疏，慨欲排世難。", "民瘼今益深，山谷寧可玩。", "請君携此寶，慎勿比醫炭。", "恭惟上隆寬，繕寫臣謹按。", "當從黝然處，凜有光芒觀。", "繼君諸皇祖，勳德侑清祼。"]}