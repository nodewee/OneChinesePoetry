{"author": "胡寅", "period": "宋", "type": "诗", "title": "和仁仲遊桃源", "paragraphs": ["桃江穩楫蘭舟渡，記得劉郎有仙路。", "未能趨海訪神仙，且欲沿溪看紅樹。", "釣竿已自慰羈束，平生况得滄洲趣。", "最欣傲吏輕儻來，擬學淵明賦歸去。", "與君一問桃花宿，豈但行如武陵暮。", "伯陽八十有一篇，立教清凈貴自然。", "神仙之說何所始，虛怪汗漫無中邊。", "漁郎迷路去家久，雖踐勝境終迴旋。", "雕辭飾實好事者，至令千載猶流傳。", "寧聞自古有仙人，茂陵垂老一語真。", "豈伊冠履薦紳士，惑溺不異蚩蚩民。", "誠能御氣友造物，陋彼蟬蛻悲埃塵。", "想見桃源之野花正開，牧兒模管吹出芳林來。", "不知人家尚幾許，雲屏玉帳空悠哉。", "霏紅泛綠竟杳杳，我亦乘興山陰迴。", "不如與君歸種待蕡實成蹊，晝永無地生蒼苔。"]}