{"author": "白居易", "period": "唐", "type": "诗", "title": "寄隱者", "paragraphs": ["賣藥向都城，行憩青門樹。", "道逢馳驛者，色有非常懼。", "親族走相送，欲別不敢住。", "私怪問道旁，何人復何故。", "云是右丞相，當國握樞務。", "祿厚食萬錢，恩深日三顧。", "昨日延英對，今日崖州去。", "由來君臣間，寵辱在朝暮。", "青青東郊草，中有歸山路。", "歸去臥雲人，謀身計非誤。"]}