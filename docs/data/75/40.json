{"author": "白居易", "period": "唐", "type": "诗", "title": "秦中吟十首 議婚", "paragraphs": ["天下無正聲，悅耳即爲娛。", "人間無正色，悅目即爲姝。", "顏色非相遠，貧富則有殊。", "貧爲時所棄，富爲時所趨。", "紅樓富家女，金縷繡羅襦。", "見人不斂手，嬌癡二八初。", "母兄未開口，已嫁不須臾。", "綠窗貧家女，寂莫二十餘。", "荆釵不直錢，衣上無真珠。", "幾迴人欲聘，臨日又踟躕。", "主人會良媒，置酒滿玉壺。", "四座且勿飲，聽我歌兩途。", "富家女易嫁，嫁早輕其夫。", "貧家女難嫁，嫁晚孝於姑。", "聞君欲娶婦，娶婦意何如。"]}