{"author": "白居易", "period": "唐", "type": "诗", "title": "秦中吟十首 傷宅", "paragraphs": ["誰家起甲第，朱門大道邊。", "豐屋中櫛比，高牆外迴環。", "纍纍六七堂，棟宇相連延。", "一堂費百萬，鬱鬱起青煙。", "洞房溫且清，寒暑不能干。", "高堂虛且迥，坐臥見南山。", "繞廊柴藤架，夾砌紅藥欄。", "攀枝摘櫻桃，帶花移牡丹。", "主人此中坐，十載爲大官。", "廚有臭敗肉，庫有貫朽錢。", "誰能將我語，問爾骨肉間。", "豈無窮賤者，忍不救飢寒。", "如何奉一身，直欲保千年。", "不見馬家宅，今作奉誠園。"]}