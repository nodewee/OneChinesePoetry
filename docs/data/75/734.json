{"author": "胡寅", "period": "宋", "type": "诗", "title": "和叔夏海棠次東坡韻", "paragraphs": ["久矣心灰形槁木，有爛錦衾誰與獨。", "殷勤調護得繁枝，抹黛施朱盡凡俗。", "池上靚粧開曉鏡，露晞嬌潤離湯谷。", "佳人得意矜絕代，陋彼牽蘿補茅屋。", "真賞幸逢尊有酒，清玩可使食無肉。", "十眉彷彿畫難親，百匝徘徊看未足。", "兩旬綠秀承紅嫩，一日籬槿何能淑。", "朝來但覺花照眼，夜去不夢松生腹。", "休誇艷杏蔭白鷼，漫說夭桃夾疎竹。", "固知尤物人共愛，也使先生動心目。", "老坡有詠記江城，少陵無句慚巴蜀。", "顧我荒詞陪絕唱，何異斥鷃追黄鵠。", "夜來風雨太豪橫，惆悵遥峯縈度曲。", "不如却賦黑牡丹，寄語孔翠防抵觸。"]}