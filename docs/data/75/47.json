{"author": "白居易", "period": "唐", "type": "诗", "title": "秦中吟十首 五弦", "paragraphs": ["清歌且罷唱，紅袂亦停舞。", "趙叟抱五弦，宛轉當胸撫。", "大聲麄若散，颯颯風和雨。", "小聲細欲絕，切切鬼神語。", "又如鵲報喜，轉作猨啼苦。", "十指無定音，顛倒宮徵羽。", "坐客聞此聲，形神若無主。", "行客聞此聲，駐足不能舉。", "嗟嗟俗人耳，好今不好古。", "所以綠窗琴，日日生塵土。"]}