{"author": "胡寅", "period": "宋", "type": "诗", "title": "和彥達新居", "paragraphs": ["喜居夏屋成，竹樹讙燕雀。", "門徑眇雲水，亦見輪蹄錯。", "君本有用才，魏匏自濩落。", "平生五車勤，歲晏一簞樂。", "永言青眼舊，每笑春風薄。", "共保貞石心，火炎豈能鑠。", "激志山岳聳，放懷宇宙廓。", "過我雖蹁躚，拄杖得所托。", "但慚城市遠，兼味止葵藿。", "方羅玉麈揮，忽聽金奏作。", "薰然陶天和，寧復慕人爵。", "澹泊道義交，已謝勢利怍。", "遥知尊杓存，酒熟待同酌。"]}