{"author": "胡寅", "period": "宋", "type": "诗", "title": "送余澤還義興", "paragraphs": ["挾策漳濱兩韶稚，君後南隨州計吏。", "相逢冠歲璧池頭，頓覺詞華使人惴。", "謂宜雲路恣騰踏，豈料霜蹄多蹶躓。", "君才視我十倍加，蓄積那堪五經笥。", "已窮孟軻不動處，得喪窮通歸一致。", "每懷會合未曾款，輒復鴻燕春秋異。", "寸莛才欲撞舂容，不盡之音耳空記。", "去年邂逅得所願，千里過我少停轡。", "圍爐燒栗忘夜分，蹙雪訪梅喜春至。", "窺園細看百卉動，陟榭滿挹千峯翠。", "讀君舊詩黄鍾律，觀君新德清廟器。", "默求至善不近名，下視羣愚非飾智。", "常虞涉世傷坦率，見語躬行合謹細。", "值君隠憂方食蓼，而我美疹如紾臂。", "飛觴引滿不復能，戰飲吳門夢中事。", "采菊聊同茗碗清，丸艾時歸藥婆利。", "忠言贈公豈肉骨，益友貺予真補劓。", "浮雲聚散古則爾，人生出處孰無累。", "聞道雙珠已候門，便乘一葉同插翅。", "朱樓婉娩托旅夢，江樹霏微攪離思。", "一區衡山勿負約，三絕麟經更涵粹。", "得時而駕諒不免，有使且寄相思字。"]}