{"author": "白居易", "period": "唐", "type": "诗", "title": "薛中丞", "paragraphs": ["百人無一直，百直無一遇。", "借問遇者誰，正人行得路。", "中丞薜存誠，守直心甚固。", "皇明燭如日，再使秉王度。", "奸豪與佞巧，非不憎且懼。", "直道漸光明，邪謀難蓋覆。", "每因匪躬節，知有匡時具。", "張爲墜網綱，倚作頹檐柱。", "悠哉上天意，報施紛回互。", "自古已冥茫，從今尤不諭。", "豈與小人意，昏然同好惡。", "不然君子人，何反如朝露。", "裴相昨已夭，薛君今又去。", "以我惜賢心，五年如旦暮。", "況聞善人命，長短繫運數。", "今我一涕零，豈爲中丞故。"]}