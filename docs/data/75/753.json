{"author": "胡寅", "period": "宋", "type": "诗", "title": "遊將軍岩", "paragraphs": ["初識後亭山，一賞北岩秀。", "更聞將軍隠，飛策過雲岫。", "何爲英烈姿，石壁寄門竇。", "得非馬力竭，依險聊自救。", "無乃棄長弓，一念希不漏。", "餘情尚慳滯，嗔客來徑簉。", "唏雲翳凡木，涕雨滑峻甃。", "以君智慧鎧，與我忠信胄。", "才刃及詩鋒，勝客雜前後。", "懸崖雖仡仡，有進寂寞鬭。", "山靈方恫悔，斂迹祈恕宥。", "坐令蒙蔽景，倏變清明晝。", "前峯霄漢近，矗矗駭猱狖。", "絕澗雲練明，宛宛出篆籀。", "奇觀固難值，況復有清酎。", "不須待重九，菊蕊已堪齅。"]}