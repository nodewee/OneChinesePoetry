{"author": "白居易", "period": "唐", "type": "诗", "title": "燕詩示劉叟", "paragraphs": ["梁上有雙燕，翩翩雄與雌。", "銜泥兩椽間，一巢生四兒。", "四兒日夜長，索食聲孜孜。", "青蟲不易捕，黃口無飽期。", "觜爪雖欲敝，心力不知疲。", "須臾十來往，猶恐巢中飢。", "辛勤三十日，母瘦雛漸肥。", "喃喃教言語，一一刷毛衣。", "一旦羽翼成，引上庭樹枝。", "舉翅不回顧，隨風四散飛。", "雌雄空中鳴，聲盡呼不歸。", "却入空巢裏，啁啾終夜悲。", "燕燕爾勿悲，爾當返自思。", "思爾爲雛日，高飛背母時。", "當時父母念，今日爾應知。"]}