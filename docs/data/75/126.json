{"author": "朱翌", "period": "宋", "type": "诗", "title": "題校書圖", "paragraphs": ["我聞校書如掃塵，塵隨帚去輒隨有。", "螢窗孤坐志不分，帝虎魯魚相可否。", "榻上諸公富貴人，安能辦此鉛黄手。", "綠柳啼鶑耳畔春，翠袖彈絲眼前酒。", "如何復窺蠹簡塵，又借管城公作帚。", "畫史畫名不畫實，潤色丹青傳不朽。", "我是瀛洲舊校書，揮汗磨鉛胝兩肘。", "當時萬一見此圖，諸郎不免涎垂口。"]}