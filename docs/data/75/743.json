{"author": "胡寅", "period": "宋", "type": "诗", "title": "自開善寺飯已赴彥脩之集新陂初成次其韻", "paragraphs": ["旱氣欲流石，澗溪失盈溶。", "況逢青田渴，萬鍤决使東。", "南山思照影，三日雲氣重。", "玉蜺忽墮地，行君竹林中。", "潤騰百年樟，翠寫千丈松。", "澄之新湯橫，浄綠涵秋容。", "是日看雨花，一香萬緣空。", "歸來趁清約，賞心還此同。", "桂枝耀三更，裊裊來天風。", "名觴或可醉，警讀安得慵。", "永謝世味醺，敢懷歸意濃。", "朝懽過狎洽，夜氣方沖融。", "意超謔浪表，伊誰躡斯蹤。", "獨愧和篇斐，不堪稱兩雄。"]}