{"author": "胡寅", "period": "宋", "type": "诗", "title": "贈朱推", "paragraphs": ["浄綠環城亦何有，跳錦潜銀不容取。", "尚餘翠蓋擁紅粧，兩兩三三早秋後。", "秋官公廨臨池傍，結筠爲筏開軒窗。", "落日輕風泛船好，歡呼取笑徒相望。", "忽聞報予酒初熟，亟往從之傾白玉。", "疎蟬有思曳長繰，寒露無聲洗殘燠。", "君才豈合州縣勞，前雲後暉家世高。", "一經不但有遺訓，千古記注談滔滔。", "新州州土烝嵐瘴，從來只是居流放。", "於今多住四方人，況復爲官氣條暢。", "山肴野蔌應時須，真率相期久已渝。", "君今滿秩稍淹此，牛刀又欲將雞屠。", "嗟予衰謝人所去，晚交幸作年家遇。", "浮生聚首安得常，一笑傾懷亦難屢。", "莫辭瓶罄燭再然，異日重逢歌此篇。", "歲時豈忍無記述，明朝仲朔青龍年。"]}