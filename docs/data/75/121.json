{"author": "朱翌", "period": "宋", "type": "诗", "title": "聞鄰舟琵琶", "paragraphs": ["檣烏逐風不停飛，尾燕掠水東復西。", "蠻弦金撥竊私語，行客轉頭聲更悲。", "擾擾雲吹寶鬟綠，新妝半隠朱簾曲。", "無限柔情指下生，誰道彈絲不如竹。", "谷兒指法來帝城，曹供奉傳新曲名。", "香山居士家有此，何况更聞江上聲。", "路轉溪回雙櫓咽，彈盡胡笳十八拍。", "山頭日落暮潮平，一带荷花自秋色。"]}