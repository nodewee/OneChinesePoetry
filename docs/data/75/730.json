{"author": "胡寅", "period": "宋", "type": "诗", "title": "和仁仲孱陵有感", "paragraphs": ["奸雄乘亂謀稱帝，不暇從容問傳器。", "荀公死坐靳殊錫，文舉誅因白畿地。", "金根曲蓋乘五時，謬以踞火尤吳兒。", "懸知以鼠睨漢獻，終欲搏噬如饑狸。", "吁嗟白日蒙浮雲，豫州奮臂提孤軍。", "虎熊爭先氣烈烈，魚水相契情氳氳。", "赤壁端如殽二陵，於操猶或稱其能。", "身在行間一交戰，阿瞞始信河難馮。", "仲謀亦恃江濤漲，豈憂炎德終淪喪。", "孱陵自駐遏吳師，要知身繫蒼生望。", "丈夫蓋棺事方休，未報平生宗國仇。", "英雄安得無塊土，固令於此分荆州。", "春風吹花不濡滯，綠滿郊原何蔽翳。", "前漢興隆後漢頹，永懷啟沃臨行際。"]}