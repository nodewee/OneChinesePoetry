{"author": "朱翌", "period": "宋", "type": "诗", "title": "宣城書懷", "paragraphs": ["高爽清凉郡，登臨佳麗都。", "上連三蜀重，旁挾兩淮趨。", "天分光牛斗，溪行走舳艫。", "新林天際浦，青草柳邊湖。", "丁令鶴歸晚，琴高鯉疾驅。", "高城布渠答，近市表浮屠。", "龍具深耕雨，牛車富入租。", "鐘魚廣教飯，簫鼓敬亭巫。", "禱請俱先詣，齋修必盡愚。", "虔恭問杯珓，疇昔夢摴蒱。", "桃李萬家邑，魚鹽百賈區。", "棋爭三品勝，錢爲七郎輸。", "湖上同皇甫，樓中記獨孤。", "五雲裘可作，天馬錦應無。", "射的穿雲白，蓮房照水烏。", "山精今及采，鷹爪得同拘。", "右史隸題榜，太和存漏壺。", "劘牙虞吏像，衣褐卯神圖。", "蝎走收宵螫，蜂讙保穴雛。", "泉甘黄蘗舊，茶雋白雲腴。", "幽寂谷留馬，凌歊舟若鳬。", "山登天柱石，沙暖句溪蒲。", "洞啟三天秘，灘愁六刺迂。", "輕煙藏石女，微雨浴花姑。", "半夜笛聲起，臨軒桂影敷。", "謝公亭別范，孔子井猶洙。", "舟起鷺前導，橋橫龍未雩。", "子安飛遠近，杜宇訴朝晡。", "示爽歸田約，懷冰洒篆娛。", "白公謝霞綺，荀媼進彫胡。", "神王能旁達，心閑免外虞。", "白龜飛入楚，赤馬棹通吳。", "孤枕喧鼯鼠，南亭聽蟪蛄。", "貢先紅毯貴，俗尚褐袍麤。", "蟬蛻裴丞相，聰明陸大夫。", "劉詩送拄杖，班傳出葫蘆。", "露柱從師指，金杯受賜殊。", "漢書國史法，心要藏經郛。", "鮒活有奇術，歸還真夢驅。", "苦心思懿老，一鉢走元孚。", "潜隠大中主，躬行外域膜。", "儲神天北極，繫念水西隅。", "內屏如來地，當陽造化鑪。", "千年猶可想，一絕定非諛。", "昔在中書省，親聞大禹謨。", "土階臨黼座，文石上絲絇。", "紅繞當階藥，陰留一院梧。", "不才持史筆，有愧但書厨。", "卜築隨鯤徙，囚山與鵩俱。", "忘懷從北院，歸命只南廬。", "作賦先招隠，移文卒謝逋。", "晚歸真發覆，豈意辱噓枯。", "黄屋南巡岳，侯圭畢會塗。", "時持莘野鼎，來采會稽菰。", "聖主新更化，羈臣首辨誣。", "書修天祿閣，游並道山儒。", "汩沒顔容改，因循歲月徂。", "此生甘泛梗，餘論許分符。", "節近書雲日，輪驅畫鹿朱。", "川華冰片合，山曲卧屏紆。", "入臘占三白，登堂展七扶。", "人家多露積，村鼓不鳴桴。", "身奉三年最，魂收一紀逾。", "可無人歎息，粗免鬼揶揄。", "夜引星朝斗，晨瞻日出嵎。", "兩旗歎潦倒，五馬忘崎嶇。", "嚴瀨猶如睦，崑山恐是蘇。", "深憐百口逐，只辦四方餬。", "旋磨魚千里，彌縫金十奴。", "何如今守馥，猶愧舊官呼。", "笏有看山拄，歌無擊缶嗚。", "江山真肺腑，魚鳥自葭莩。", "正頼管城子，能招墨客徒。", "李梅詩格律，斑竹政規模。", "事省囚寬繫，年豐酒易沽。", "近分天駟監，遣牧决波騟。", "苗獮申軍法，蕃宣奉帝俞。", "校旗推妙手，嚙鏃視張弧。", "杼軋絲雙繭，篁包米一桴。", "遇風專戒火，聽雨甚憂圩。", "酒盞經旬把，歌茵特地鋪。", "賜金誇魏絳，顧曲少周瑜。", "碩果園林密，春山雨露濡。", "木瓜紅鏤體，銀杏綠勻膚。", "栗發風前罅，柑垂霜後株。", "蟻侵梨釀蜜，盤走芡圓珠。", "野蔌多將𮑉，春盤細剪蔞。", "誰同九日菊，難得一枝萸。", "水閲尋魚鷘，沙連合陣鸕。", "愛閑多閉閣，因事或操觚。", "敏捷慚銅鉢，工夫體轆轤。", "僧談曾接會，老境合師瞿。", "窗月重重鏡，松風一一竽。", "飫餐佳境蔗，旋鱠早秋鱸。", "本是烟霞痼，何疑山澤癯。", "計難出柏馬，收必在桑榆。", "舊事論新事，今吾非故吾。", "意中不足致，身外復何須。", "朝市安能隠，田園久已蕪。", "斯言誠有味，端不減醍醐。"]}