{"author": "朱翌", "period": "宋", "type": "诗", "title": "次韻胡明仲見寄", "paragraphs": ["去年玉笋班，仰視見櫑具。", "論事似陸贄，任事似裴度。", "今年起衡山，出守非不遇。", "床頭看周易，象在益長裕。", "解琴須更張，謀國乃疾固。", "要開天地爐，更使萬物鑄。", "可憐冰氏子，大似鐵鑪步。", "自謂樂於貧，公乃知其素。", "來刪城旦書，聊免吏部注。", "祝公早來朝，爲上寬北顧。"]}