{"author": "朱翌", "period": "宋", "type": "诗", "title": "南園用端中韻", "paragraphs": ["有韓太尉淮陰家，十年種木今開花。", "松陰漸可張翠葆，桃蹊久已蒸紅霞。", "早來雨過著芒屩，曲沼鏡平清見沙。", "道人從我似支遁，公子立名非務華。", "劇談坐致千歲日，默誦初無一字差。", "主人負重守且將，一手撚箭腰黄蛇。", "因來小集休沐地，何時共聽歸來笳。", "饑腸欲餌桄榔粉，香身要采毗陵茄。", "凉風翛翛引佳月，歸興忽起從棲鴉。", "誰憐老我夜不寐，兒曹見祝無多茶。"]}