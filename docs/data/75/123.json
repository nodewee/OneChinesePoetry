{"author": "朱翌", "period": "宋", "type": "诗", "title": "端午觀競渡曲江", "paragraphs": ["楝花角黍五色縷，一弔湘纍作端午。", "越人哀君檝迎汝，呼聲動地汗流雨。", "魚蝦走避無處所，小試勒兵吾有取。", "樓船將軍下潢浦，佽飛射士彍强弩。", "大堤士女立如堵，樂事年年動荆楚。", "却憶金明三月天，春風引出大龍船。", "二十餘年成一夢，夢中猶記水鞦韆。", "三軍罷休各就舍，一江烟雨朱簾夜。", "隠隠灘聲細卷沙，沙淺灘平雙鷺下。"]}