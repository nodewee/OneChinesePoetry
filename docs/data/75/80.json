{"author": "朱翌", "period": "宋", "type": "诗", "title": "飯大涌泉入紫微洞洞乃余尋出", "paragraphs": ["山川有佳處，神物嚴守衛。", "自非夙有因，孰敢發其秘。", "衆壑擁流泉，青間見白沸。", "洗我杖與屨，時作深入計。", "要須鄉道先，行與老人值。", "指我洞壑已，忽不知所詣。", "斸荒剗巨石，稍去眼中翳。", "豁然大厦開，位可百人置。", "嵌嚴一日出，自此沓遊騎。", "開山屬老夫，愛山必同類。", "甚畏長風寒，當暑皆斂袂。", "歡伯遂行登，相引入勝地。"]}