{"author": "胡寅", "period": "宋", "type": "诗", "title": "酬信仲見和二首  其一", "paragraphs": ["數篇新雨意，真見古人情。", "當拜王靈及，非關祀事明。", "雷聲空自碾，雲氣不相并。", "試爲驅潜物，安能役鬼兵。", "曉來聞鵲唶，座上掃蠅營。", "地脈沾濡遍，天心賦與平。", "遠慚白水政，坐想有莘耕。", "各競千峯秀，誰平兩港爭。", "稻花重撲撲，蓮臉更盈盈。", "但欲禾麻穟，無令棟宇傾。", "教心蘧叟化，官況伯夷清。", "霽電金蛇掣，晴霞綺鳳橫。", "仙人歸縹緲，詩客思紆縈。", "句屑餘霏妙，人涵晚吹輕。", "故園三徑綠，新水半篙生。", "遂有乘槎興，秋風白玉京。"]}