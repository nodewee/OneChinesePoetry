{"author": "胡寅", "period": "宋", "type": "诗", "title": "記夢", "paragraphs": ["夜夢虛齋整衣冠，客五六輩相揖還。", "中有一人少留連，叩簷叩齒禱甚虔。", "顧謂吾儕曷傾耳，紅藥叢深鳥聲美。", "翻枝颭葉縹緲間，俄有珍禽集雕欄。", "宛然小鶴未省見，羽翮紺碧光斕斑。", "凝眸一瞬觀對立，忽成四鶴齊飛入。", "赴予紛泊若投林，藻錦縈带復動衿。", "綠毛么鳳只倒掛，翠襟鸚鵡空好音。", "或將攬取不從手，相視眙愕萌爭心。", "吾殊無言行且睨，與客徐理出戶意。", "徘徊八翼疑驂鸞，雜遝諸儒競連袂。", "不知剝啄誰扣門，推枕高樹晨光暾。"]}