{"author": "胡寅", "period": "宋", "type": "诗", "title": "歸舟濡滯示仁仲", "paragraphs": ["扁舟下荆江，信宿七百里。", "少縈玉州岸，翠壁紅樓起。", "提携桃竹杖，飛步同徙倚。", "永嘯來長風，極望際天水。", "登臨興未窮，歸思孰能弭。", "枕湖駕高浪，萬頃期一葦。", "飛廉不借便，進尺或退咫。", "莽蒼入葭蘆，回環亂洲沚。", "刺篙力言匱，挽纜路仍圮。", "物用各有時，奡盪未可鄙。", "風水亦何心，邂逅乃如此。", "快意得濡滯，贏縮固其理。", "子文三已仕，了不見慍喜。", "斯猶未稱仁，胡不聽行止。", "南山定非遠，風駛一帆耳。", "携壺上翠微，旅瑣爲君洗。"]}