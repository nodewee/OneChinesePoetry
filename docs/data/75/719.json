{"author": "胡寅", "period": "宋", "type": "诗", "title": "題朝陽閣", "paragraphs": ["瀟水東來北流去，宛宛山城挾江住。", "城中萬瓦蔽雄觀，江外千岩自幽趣。", "朝陽近止瀟之西，繫舸捫苔上石蹊。", "翠壁劃開光黤湛，高蘿垂覆綠冥迷。", "排岩闖水飛欄出，挂插洄潭老蛟脊。", "渾疑海蜃噴珠宮，復訝樓船褰繡帟。", "鳴鸞佩玉不須論，西雨南雲手覆翻。", "寄語子牟來獨夜，試看天闕瑞霞暾。"]}