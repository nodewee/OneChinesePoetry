{"author": "朱翌", "period": "宋", "type": "诗", "title": "送吏部張尚書帥成都一百韻", "paragraphs": ["一代亨衢上，明公逸步超。", "河東書具作，圯下老相邀。", "海闊雲垂翼，天清斗壓杓。", "三人前鼎甲，千佛仰孤飈。", "弟子師尊董，諸儒稱述蕭。", "西崑收俊乂，東壁絕塵囂。", "別乘將離汴，輕舟徑指苕。", "湖山縱清美，家國尚飄摇。", "慟哭天傾柱，歸情戶見蛸。", "奉祠投里閈，招隠向山椒。", "並海屯千衛，披榛拱百僚。", "回鑾須故國，負靮且今朝。", "光列哀烏位，星馳封馬軺。", "賢裾來接武，陰沴自潜消。", "香案依丹陛，螭㘭立紫霄。", "飛鴻九天去，歸鶴一聲嘹。", "主上思圖舊，王人促見招。", "起居還左史，議論鄙南朝。", "大呂聲揚遠，元圭質匪彫。", "掖垣裁詔密，禁路賜纓彯。", "滅澆圖興夏，巡方首從姚。", "自南瞻析木，直北望玄枵。", "玉海千尋浪，江南五色鷂。", "矯如出塵隼，凜若在秋雕。", "去國還追信，刓章豈易堯。", "光華司馬甲，整頓路車鞗。", "國事煩參决，廷詢得具條。", "乘時笑乾沒，許國敢輕佻。", "河洛干戈滿，陵原草木焦。", "青春深仗節，久雨更乘橇。", "取道先轅楚，揚旌轉望蕭。", "一抔藏萬世，九廟正三昭。", "遂使儀如漢，將令樂奏韶。", "路迷彪過迹，澗涸夜生潮。", "去日春仍淺，歸期暑正熇。", "君王喜不寐，天下首方翹。", "疏奏忠無隠，臣生苦不聊。", "戴天那忍共，得地豈宜驕。", "內治今當亟，高名不敢要。", "銓衡真有託，啟事復何遼。", "道直咸推汲，謀深豈計晁。", "定非揮扇羽，寧要插蟬貂。", "褒貶書方舉，姦諛骨合銷。", "懷開真坦坦，燕處自夭夭。", "當宁西南顧，常懷參井迢。", "徧詢醫國效，立遣愈民痟。", "文武資兼稟，詩書氣不恌。", "衆皆可郤縠，一以委張昭。", "除目凌晨下，行裝即日撩。", "被携猶剌刺，涉遠乃翛翛。", "帆影三江水，車聲萬里橋。", "丈人峰嵂屼，神女峽岧嶢。", "石室畫闇淡，草堂人寂寥。", "山圍玉壘峻，水減石犀遥。", "石表筍雙立，銅青柏未凋。", "錦江喧士女，藥市混仙樵。", "劫墮乾坤壞，流橫海嶽漂。", "惟茲井絡外，依舊角弓弨。", "自昔三刀夢，多傳五袴謠。", "威餘嚴僕射，功說李文饒。", "文定棠尤美，乖崖福可徼。", "事今難悉數，公亦豈其苗。", "秦地新通棧，瞿塘穩泛橈。", "虎貔環外閫，耨耜得深穮。", "正可供壺奕，隨宜列鼓簫。", "蒲鞭束高閣，竹馬戲垂髫。", "好閲相如賦，終閒李廣刁。", "奎文天象轉，延閣士林標。", "此去庭無愈，行聞衆選陶。", "付之樞極運，咸仰泰階霄。", "賤子無三徑，平生有一瓢。", "老將書蠹槁，時作草蟲喓。", "大笑玉三刖，不求銀十腰。", "古今同閲宙，南北信吹薸。", "已類蜂粘網，真成鹿覆蕉。", "屢經多盜境，幾至獨身跳。", "何處地堪避，知誰戰敢挑。", "月明三匝鵲，巢比一枝鷯。", "釣瀨長烹鯉，窮山飽聽鴞。", "臨書池盡黑，就局博嫌么。", "臂有七賢把，丹亡九轉燒。", "唯堪貫薜荔，未肯摋芳虈。", "賣藥難爭價，爲農等寓僑。", "稍能羞野葛，初未識江珧。", "已罷尋蛩駏，欣聞退猲獢。", "誰憐人爲米，敢有意遷喬。", "過我深披藋，追凉薄曳綃。", "狐裘憐晏子，縞带與公僑。", "挽引煩推轂，陶甄爲置窯。", "清時容潦倒，策府著芻蕘。", "憶昨西湖上，隨公羽蓋飄。", "青山迎晉履，綠水泛湖𦨣。", "上相尊仍美，將軍勇正驍。", "道爭棋屢覆，壺響箭呈梟。", "茶乳晴尤發，香雲浄更翲。", "晚花棲嫩菊，近岸俯游鰷。", "四望天連水，羣簪玉及瑶。", "政親連榻坐，倏見錫戈琱。", "良月霜楓冷，佳晴雪霰銷。", "留公已無策，鼎食望加調。"]}