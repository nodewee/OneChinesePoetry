{"author": "朱翌", "period": "宋", "type": "诗", "title": "張翰惠書告窘", "paragraphs": ["伯龍營什一，撫掌鬼在側。", "燕公鑄橫財，地下萬爐執。", "貧富有物司，得失難智索。", "我今竟日餐，或待門生設。", "朝園斸菜根，暮火團松節。", "黄嬭坐上座，方兄行禁謁。", "安能决餘波，可以潤子篋。", "俯視腰一圍，何時解三篾。", "薦福縱有碑，震雷即驚裂。", "讀我送窮文，還君乞米帖。"]}