{"author": "朱翌", "period": "宋", "type": "诗", "title": "羣玉亭", "paragraphs": ["泗濱石窟如蟻族，巧匠琢山如琢木。", "不問人家與官舍，軒窗隨分作巖谷。", "符離城東石更多，天劃神刓相倚綠。", "當年來過玉局翁，拄杖敲門步幽麓。", "翼然危屋誰所興，賜以嘉名號羣玉。", "翁家自有小仇池，壺中九華伴孤獨。", "經行趣尚絕世姿，醜好例皆蒙紀錄。", "銀鈎爛爛照無窮，走馬來看僵立僕。", "是時官梅香正闌，亦有海棠紅映肉。", "老翁蓋棺二十年，世上遺編數遭獄。", "只今見字如見人，滿眼清風亂庭竹。", "想當入海期汗漫，雲車屢下仙山曲。", "仙山縹緲虛無間，我欲憑之兩黄鵠。"]}