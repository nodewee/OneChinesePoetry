{"author": "胡寅", "period": "宋", "type": "诗", "title": "醉步前溪示彥沖", "paragraphs": ["溪南溪西渺雙溪，中有良苗綠千畦。", "參差人家傍脩竹，隠約負戴通山蹊。", "南溪先生冰雪胸，虛堂坐詠荷花風。", "西溪散人晞汗髮，半夜泉頭飲明月。", "欲賞奇文析疑義，藴隆當路不可越。", "安得阿香輕著鞭，驅龍噀雨玄雲邊。", "徑携枕簟就公宿，對床飽聽秋聲懸。"]}