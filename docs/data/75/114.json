{"author": "朱翌", "period": "宋", "type": "诗", "title": "人日雪", "paragraphs": ["天公號令今年早，阿香動地連催曉。", "今朝纔及七日人，却見長空六花擾。", "我獨磚爐坐畫灰，扶杖出門愁屐倒。", "細挑生菜羹鼎香，落盡梅花妝額巧。", "詩成思發在花前，更願晴多怕晴少。", "君不見貞觀有道幾成康，誰其致此唐文皇。", "一時獻納盡豪傑，鄭公臣徵尤激昂。", "當年入見適此時，見謂人日宜相當。", "有如此人當此日，整頓乾坤纔頃刻。"]}