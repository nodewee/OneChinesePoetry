{"author": "胡寅", "period": "宋", "type": "诗", "title": "寄張趙二相三首  其三", "paragraphs": ["河出崑崙墟，江出岷山底。", "涵涵受百瀆，滾滾經萬里。", "水惟準之平，而德鑑之比。", "離堆與砥柱，何事中流起。", "坐令平者傾，復使明者滓。", "臣門雖如市，臣心要如水。", "勿爲砥柱激，乃作天地紀。", "在家而有怨，惟舜處父子。", "在邦而有怨，惟旦憂室毀。", "夫豈忿慾哉，過是非天理。", "蕭曹貧賤交，隙自將相起。", "迄能除芥蔕，至死相推美。", "彼亦何所監，覆轍有餘耳。", "同時秦漢人，異趣百代史。"]}