{"author": "朱翌", "period": "宋", "type": "诗", "title": "夜夢與羅子和論藥名詩", "paragraphs": ["鑽破故紙我拙計，該貫衆史子得意。", "籤排百部象齒懸，陟釐萬張蠅頭字。", "分甘遂如百兩金，作苦躭成五車記。", "地錦天花出妙機，瓊田水英生爽氣。", "詩成欲度甫白前，冠彈請繼王陽起。", "天門冬夏鳶尾翔，香芸臺閣龍骨蛻。", "任真朱子老無用，得時羅君政如此。", "今宵月白及風清，想君不作呼盧會。", "泉石膏肓肯過予，飲量定能加五倍。"]}