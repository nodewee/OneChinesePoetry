{"author": "胡寅", "period": "宋", "type": "诗", "title": "示龍王長老法讚用舊韻先公佳城與寺相直", "paragraphs": ["堂堂感麟翁，耿耿跨箕尾。", "已垂百世芳，何用東山起。", "平生夢奠處，鬰鬰佳城啟。", "禪枝附奕葉，魚粥常千指。", "老龍卧頹波，秀木森嶷峙。", "堆螺沃黛山，瀉玉摐金水。", "上人一錫拄，心寂倦他徙。", "我亦希子文，仕已忘慍喜。", "時來語道要，中立旁不倚。", "而君樂幻空，說定不說止。", "永懷先覺人，愧發汗流泚。", "彝倫出筆削，一是無彼此。", "修程不自勉，九十半百里。", "相彼齅世芬，所向輒摇弭。", "未知吾相馬，異質遺毛齒。", "更須求真龍，萬古資一洗。"]}