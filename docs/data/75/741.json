{"author": "胡寅", "period": "宋", "type": "诗", "title": "和彥沖三日飲", "paragraphs": ["名園直萬金，一頃連芳蔭。", "秀巒千尋矗，石井百尺深。", "花殘尚聞鶑，林勝不留鵀。", "時來覓清暑，却扇凉沉沉。", "三盃有道通，萬戶無法禁。", "平生師洙泗，正爾戒已甚。", "相彼無漏學，亦復忌疏滲。", "紅顔不肯駐，白髮來寖寖。", "洗心聆妙語，至味良足飲。", "常聞麗澤兌，美潤相灌浸。", "淡交那甘壞，諒直靡讒譛。", "此歡屬吾輩，端匪異人任。", "又憐囁嚅子，有口終自噤。", "不若更歌呼，醉挽溪流枕。"]}