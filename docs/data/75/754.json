{"author": "胡寅", "period": "宋", "type": "诗", "title": "觀柳源瀑布", "paragraphs": ["遐歸獲勝踐，風日清廣宙。", "途巘意未闌，景絕願初副。", "回巒豁大壑，萬古貯天漏。", "無人識秋河，此地一源透。", "鎔銀誰戲劇，擣玉供噴漱。", "未知三峽橋，與此孰雄陋。", "却來據盤石，雲氣滿襟袖。", "指顧組練軍，洶湧出左右。", "八元坐收功，獨聽九韶奏。", "摧岩决澗手，笑我泫寒溜。", "出入更回頭，雲水莽迷覆。", "歸瓶注小瀑，雪乳尚真鬭。"]}