{"author": "胡寅", "period": "宋", "type": "诗", "title": "示能仁長老祖秀", "paragraphs": ["此世未可出，太虛無古今。", "一塵絕點染，萬象羅蕭森。", "白雲從何來，舒卷亦無心。", "流風散遠影，花雨釋重陰。", "俄然際碧海，倏爾歸遥岑。", "方來詎可執，已去誰能尋。", "何人知此意，魚鳥徒高深。", "道人乃如許，灑落湘之南。", "冥鴻豈避弋，倦鶴亦投林。", "昔年淮泗間，清譽喧佩簪。", "石塔縫無際，鹽官鼓無音。", "衡山亦何有，神廩供爨鬵。", "十年一紙衲，綵線穿金針。", "上方萬壑外，微笑開我襟。", "幽懷久自契，俗慮何由侵。", "攀蘿共明月，流水寫瑶琴。"]}