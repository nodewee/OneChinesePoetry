{"author": "李曾伯", "period": "宋", "type": "诗", "title": "丁亥紀蜀百韻", "paragraphs": ["太歲在娵觜，羲馭正東陸。", "羽書西邊來，胡騎報南牧。", "倉茫星火急，飄忽風雨速。", "憑陵我封疆，剽掠我孳畜。", "一越摩雲險，已汙巖岷俗。", "再度峰貼隘，重爲武階毒。", "胡兒忽令名，見謂韃靼屬。", "或疑女真詐，頗訝疊州族。", "衣毛不知帛，飲酪非茹粟。", "勁弓骨爲面，健馬鐵裹足。", "駕言取金夏，其鋒不可觸。", "如竹迎刃解，猶雪以湯沃。", "先聲張虛疑，我師遽蓄縮。", "心已執檄迷，手爲望風束。", "策昧戰爲守，計乏奇與伏。", "西和久間斷，文南暫蹢躅。", "將利僅小退，凱音誤陸續。", "蘭臯要寸功，良將半喪衂。", "敗書丙夜聞，前矛石門宿。", "亟令控三關，謹毋費一鏃。", "魚梁閉仙原，武林護午谷。", "七方對壘持，相戒前轍覆。", "縣官塞蹊徑，戰士據林麓。", "由是關以外，民皆棄廬屋。", "西康至天水，患不翅蛇蝮。", "鳳集一炬餘，地已付麋鹿。", "河池本無虞，百里禍尤酷。", "羣盜沸於鼎，流民湊如輻。", "母悲愛子死，夫沒嫠婦哭。", "城市委焚蕩，道路紛怨讟。", "於時益昌民，十室空五六。", "牙檣嘉陵來，舳艫尾聯屬。", "十乘隨啟行，驛書轉加促。", "鼓吹喧後部，旌旗蔽前矗。", "兩勞使者車，三分元戎纛。", "重以潰卒徒，跳梁滿山谷。", "聲言誅不平，未知不平孰。", "人情往傷弓，未免驚曲木。", "土著避鄉井，游手伺風燭。", "嗟哉是日也，性命龜未卜。", "事機正譸張，天時幸炎燠。", "晉邊死季龍，周翰奮方叔。", "不聞武侯敗，街亭誅馬謖。", "猶有孟明在，焚舟報秦穆。", "不待斬樓蘭，聞已事薰粥。", "搢紳屐欲折，意氣喜可掬。", "中有山西人，慊若國深辱。", "問之何所云，首疾已頻顣。", "大言往者悔，幾已潰心腹。", "尚爲來者憂，不知護頭目。", "厥今敵雖去，鄉道渠已熟。", "三關固天險，五都恐日蹙。", "不見關以外，處處空杼柚。", "朝廷無事時，司農積邊穀。", "一朝棄糞土，知幾十萬斛。", "民力哀何辜，邊人罪難贖。", "色雖帷幄喜，骨尚原野暴。", "未旌平凉家，方起鄒陽獄。", "辛苦在貔貅，恩賞歸雁鶩。", "幾效先軫死，不及介推祿。", "魏師付乳臭，漢校起奴僕。", "平時好糜爛，深刑痛敲朴。", "於時在勞來，仍忍逞誅剭。", "頗聞富窖藏，悉已發麥菽。", "邊無一人耕，食能幾日蓄。", "田里思反業，原堡未修築。", "了無金城圖，酣事銅鞮曲。", "朽索駕虛舟，空奩著亡局。", "縱君不懲艾，而我爲慚恧。", "我聞報中朝，四境已清肅。", "一人萬人心，可欺寧可服。", "當時屹如山，一二臣可錄。", "凡此保蜀功，兩和李公獨。", "趙公繼一出，頗慰沔人欲。", "益昌所毋動，餉臣尼其轂。", "公論雖未泯，天幸不可復。", "安得如紹興，魏公任都督。", "以口伐可汗，我恨匪元璹。", "徒能效曹劌，遠謀鄙食肉。", "言之貌愈切，至此淚幾簌。", "客既聞斯言，稽首拜且祝。", "九廟宗社靈，百城耄倪福。", "德澤在天下，人心久滲漉。", "徒以成敗論，公等皆碌碌。", "伯比議莫敖，蒍賈知子玉。", "春秋過責備，小事書簡牘。", "子其鉗爾舌，毋取斧鑕戮。", "漢人悔雁門，唐師老鴨綠。", "有道守四夷，初何事窮黷。", "不戰屈人兵，正豈待驅逐。", "吾皇天地心，萬國囿春育。", "疇咨元帥功，非夕則在夙。", "出命宣黄麻，入相賡綠竹。", "除書從天來，恩禮方隆渥。", "三公應鼎象，相與運坤軸。", "小夷置蚊蝱，壯志寄鴻鵠。", "分無萬戶印，莞爾一杯醁。", "熟慰豪傑心，有詔不盈軸。", "堯門萬里天，意者未親矚。", "君相勤外憂，必有寧我蜀。"]}