{"author": "李曾伯", "period": "宋", "type": "诗", "title": "戊申和嘉興守瑞麥行", "paragraphs": ["瑞麥歌懷安，三岐及六穗。", "嘉祥不虛出，良以氣和致。", "人言一草木，華枯且爲異。", "况茲一曰食，有是三足記。", "此邦今扶風，中興號佳地。", "去年歲千厄，衆懼憂莫弭。", "入春雨暘若，嘉驗應期至。", "賢侯政事師，其清一杯水。", "孜孜布上德，念念在民事。", "東都循吏孰，漁陽史君似。", "一麥露雙穎，異世風同軌。", "華黍續新雅，嘉禾繼前瑞。", "老夫卧陋巷，聞此躍而起。", "一廛猥受滕，二天幸托冀。", "誰謂大慶賚，俯亦及憔悴。", "自今豐年兆，不苦力田匱。", "當知太守心，根源自宮閟。", "務豐且重穀，感召至茲類。", "昔襦今五袴，千里共衣被。", "相逢二三叟，相慶更相慰。", "不圖田里歎，轉作謳歌喜。", "酡顔溢鄉老，歡聲浹鄰比。", "餘波賸沾丐，罔功有餘愧。", "攄毫頌公德，拜手及公賜。", "長安咫尺天，政聲轉聞易。", "嘉汝龔黄績，寬予堯湯備。", "歸衮陳歸禾，經綸展斯志。"]}