{"author": "趙孟堅", "period": "宋", "type": "诗", "title": "康不領此詩又有許梅谷者仍求再賦長律", "paragraphs": ["濃寫花枝淡寫梢，鱗皴老幹墨微焦。", "筆頭三踢攢成瓣，珠暈一圓工點椒。", "粧綴蜂鬚擬笑靨，穩拖鼠尾施長條。", "盡吹花側風初急，猶带枝頭雪未消。", "松竹襯時明掩映，水波浮處見飄颻。", "黄昏時候朦朧月，清淺溪山長短橋。", "閙裏相挨如有意，靜中背立似無聊。", "筆端的皪明非畫，軸上縱橫不是描。", "頓覺坐來春盎盎，因思行過雨瀟瀟。", "從頭總是湯楊法，拚下工夫豈一朝。"]}