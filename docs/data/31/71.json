{"author": "趙孟堅", "period": "宋", "type": "诗", "title": "題黄巖夏氏曉山亭詩卷", "paragraphs": ["玄暉工畫山，最識山之趣。", "每言籠朝雲，乃是奇絕處。", "君家結幽亭，兩峯正當戶。", "窣堵冠其巔，雲中雙筆露。", "宗老爲扁名，得自昌黎句。", "相當卷書坐，塤箎遞吟賦。", "是時神宇泰，白雲未飛去。", "滃然截山腰，素練初橫布。", "須臾朝陽升，景象幾更互。", "盤旋宛遊龍，披離擘輕絮。", "春澌苒而泮，青烟惟一縷。", "霏微辨岡巒，歷落分島嶼。", "露晞如膏沐，蒼翠盡還故。", "松針與篁叢，貫穿珠無數。", "應接良不暇，詩料亦既冨。", "只憂紅塵生，分我淡思慮。", "更須清夜來，四更看月吐。"]}