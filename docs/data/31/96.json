{"author": "趙孟堅", "period": "宋", "type": "诗", "title": "送朱支倉試刑法科", "paragraphs": ["士業讀書讀律恥，亦不屑至其有以。", "男兒奮身自力耳，有足成功奚擇地。", "誦德科條似流水，筆端端可判生死。", "用之自貴勿輕視，贈君飽霜毫錐子，萬毫齊力鋒穎銳。", "庭陰未側可萬字，十問俱通策勳易。", "即次風雷星斗位，還取儒科濟世美。", "更贈一言君我記，終身行之恕而已。"]}