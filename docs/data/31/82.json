{"author": "趙孟堅", "period": "宋", "type": "诗", "title": "辛丑孟夏甲申日得雨", "paragraphs": ["物理寓乘除，天存好還道。", "去年夏迄秋，旱枯苗盡槁。", "繁霜打麥根，療饑茲已兆。", "逾春秀葽葽，修翠摇旌葆。", "黄雲割未盡，赤日仍杲杲。", "秧針方刺牙，還憂水泉少。", "正深傷弓虞，曲成由大造。", "耕雨刈欲晴，從來難兩好。", "來牟迨既登，甘霖乃方到。", "甲甲占久雨，古語信可考。", "首夏際茲辰，其應孚未禱。", "繁聲喧若注，陰雲陣如掃。", "入夜聽簷溜，滴瀝響到曉。", "蝗螟腐翅翼，蛙黽喊池沼。", "從茲雨未艾，調潤知可保。", "一畝數石收，麥秋功已告。", "千倉而萬箱，應占富禾稻。", "匪藉天功然，人力寧爾巧。", "端由政致和，天示賢侯報。", "不死見豐年，鼓腹歸醉飽。", "末掾與農氓，熙熙歌皡皡。"]}