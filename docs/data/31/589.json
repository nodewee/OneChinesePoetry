{"author": "李曾伯", "period": "宋", "type": "诗", "title": "題推篷梅軸  其一", "paragraphs": ["玉奴梳洗罷，半面露新妝。", "江岸數枝影，篷窗一罅香。", "橫披含曉色，卧對壓春芳。", "庾嶺幾多力，剡溪方寸長。", "蕭然臨水月，即之貫冰霜。", "老出墨池手，清入詩人腸。", "孤梢亞籬落，全樹嗤玉堂。", "故舊解后見，雋永約略嘗。", "熏羞篆鼎供，醉夢紙帳傍。", "頼君潤色工，著我懷袖藏。", "太繁厭易啟，所取廉毋傷。", "誰爲語逋遜，持此同相羊。"]}