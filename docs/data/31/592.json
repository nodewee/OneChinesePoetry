{"author": "李曾伯", "period": "宋", "type": "诗", "title": "仲宣樓落成和吳深源制參韻  其二", "paragraphs": ["東都一星下東壁，粲以文鳴斗南一。", "玄德髀肉瞞白頭，俯仰宇宙俱漚浮。", "主人景升帝王胄，風土更羨遠中州。", "安能不粟效夷隘，活著期扶弈枰敗。", "仲華解笑人寂寂，歷落山川舊圖在。", "夜深旅夢雞喚驚，崇樓百尺般手成。", "憑闌四顧萬慮起，鄉鄰寧不思冠纓。", "英雄海內方麕集，長憶永平太平日。", "在心爲志流爲詩，吾豈爭雄鸚鵡筆。", "風流好事傳到今，豈知漢澤入人深。", "暇日載酒清流臨，名篇雒啟誦吾心。", "偈言玩味猶諦揭，意趣充然芻豢悅。", "飛鴻盡處烟雨隔，姑嗅梅花共清絕。"]}