{"author": "王諶", "period": "宋", "type": "诗", "title": "張守送酒次敬字韻作詩謝之遊北山", "paragraphs": ["有客可與遊，闕酒得無病。", "豈意四從事，過我不待請。", "洗杓挹風度，免慙林花盛。", "公學此味如，渾厚兼醇正。", "公量虛谷如，有來良善應。", "肯分兵厨瀝，少佐筆力勁。", "罷營杖頭錢，徐取松間徑。", "登臨舊能賦，七發踵枚乘。", "此興老未衰，西日尚餘映。", "風怒雷再鼓，雲破天一鏡。", "山花下野鳥，詩題一堪命。", "府公文章伯，聲稱聳羣聽。", "明朝倒錦囊，非是庶所訂。", "豈伊綵鳳鳴，而聆露鶴警。", "定知謝東山，凡百易子敬。"]}