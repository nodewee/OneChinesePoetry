{"author": "趙孟堅", "period": "宋", "type": "诗", "title": "斬偶行", "paragraphs": ["君不見昌黎諫佛骨，竟莫遂請水火投。", "中丞擊妖蛇，此蛇初不爲民尤。", "寧如立斬興妖偶，卓哉偉見吾邦侯。", "吁嗟三輔州，尚鬼逾蠻酋。", "此輩生身已麗法，尚何智慧靈諸幽。", "惟伊姦兇愚爾俗，假憑威毒相仇讐。", "依乘土木作幻怪，竊取血味神其謀。", "除兇破僞砉一劍，較功韓孔茲爲優。", "嗟嗟願公寶此劍，更煩借截姦臣頭。"]}