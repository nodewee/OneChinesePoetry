{"author": "趙孟堅", "period": "宋", "type": "诗", "title": "別贈陳新叔弟", "paragraphs": ["神靈造天極，仁深祚綿遠。", "光堯渡江初，屬族扶日輦。", "南來逾百年，瓜瓞載繁衍。", "開江一枝燈，海濱發長燄。", "紹興庚辰第，伯祖維創見。", "自此燈燈續，儒科已累踐。", "姪也幼則孤，門戶中屯蹇。", "執編青衿後，浪策禮部選。", "有叔行派親，隔驀此異閈。", "天都邂逅初，覿面苦恨晚。", "爲言起家難，銖積勤靡倦。", "相從忽問勞，把臂互驚嘆。", "霅城每頻過，訪我李曹掾。", "及茲脫選海，幾擬謝深眷。", "三年在奔波，留滯顔色靦。", "扁舟此經從，相見笑而莞。", "排日羅酒漿，延顧禮既腆。", "所欣廷蘭秀，一一莫可揀。", "讀書固有獲，而况多積善。", "竇桂未足誇，王槐定應顯。", "願言闡宏規，涵肆觀文典。", "士業止科名，耕耨工亦淺。", "胸中澆萬卷，落筆自精悍。", "何當它年來，大雅見文憲。", "功名固懸命，立志毋狹褊。", "微言勿謂迂，聊作友于勉。"]}