{"author": "趙孟堅", "period": "宋", "type": "诗", "title": "送放生池碑", "paragraphs": ["維書號心畫，於以觀厥德。", "堂堂太師顔，忠義挺不屈。", "怒張鐵柱立，凜若駡蔡賊。", "蠶頭而蠆尾，屋漏而壁拆。", "豈事筆端求，要自心胸出。", "心源儻匪正，馬謾按圖索。", "君侯冰玉清，一點塵不入。", "擺脫世緣盡，四壁無良物。", "源清流應隨，心同寧異跡。", "前年鎮霅城，清風貪者格。", "人言政化明，如仕唐大曆。", "人言八法具，儼是浯溪刻。", "卑棲小李掾，松茂悅見柏。", "甚欲事灑掃，筆硯供洗滌。", "官身類匏繫，唯向清夢覿。", "手搨魯池碑，潢謄寄遠驛。", "既異裹苞苴，抑匪徒掛壁。", "舉目見顔公，英氣聳辟易。", "又若小子勤，祗莊常侍側。"]}