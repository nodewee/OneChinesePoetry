{"author": "趙孟堅", "period": "宋", "type": "诗", "title": "題吳門顔氏敬享亭石記", "paragraphs": ["蜾臝祝類我，慈烏知反哺。", "伊人矧最靈，而不以斯故。", "養雛數羽毛，初志亦辛苦。", "懷哉肯堂念，寥寥幾千古。", "君其若而人，悽愴踐霜露。", "欽聞先君子，清白守儒素。", "何以遺後人，多文以爲富。", "潭潭詩書府，魚魚禮法度。", "王槐信厚成，竇桂陰德著。", "雪玉塵不緇，鍾美見垂裕。", "勤修不自閟，刻詞流肺腑。", "應無忝厥紹，錫類及噲伍。", "卑飛未仰報，有淚滂如雨。", "山高不礙天，水流必東注。", "願言堅此心，宜詣聖賢處。", "他石或可攻，庸效南陔賦。"]}