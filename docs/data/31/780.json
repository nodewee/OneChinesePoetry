{"author": "李曾伯", "period": "宋", "type": "诗", "title": "勉時思王和尚留", "paragraphs": ["面壁者十年，桑下者一宿。", "時止則止行則行，可久則久速則速。", "時思老子苦硬人，孤雲其身心槁木。", "三年牢落此山中，禪衲爭歸衆魔伏。", "平時欲定方外交，白石清泉正相屬。", "我歸師去人謂何，毋乃欲善其身獨。", "巾瓶到處即爲家，何必江湖苦馳逐。", "若還飛錫出門去，此一瓣香誰與續。", "得住且住則爲佳，敬以此爲上人祝。"]}