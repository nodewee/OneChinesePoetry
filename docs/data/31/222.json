{"author": "李曾伯", "period": "宋", "type": "诗", "title": "詠衡嶽禹柏", "paragraphs": ["我來衡山下，古梵見老柏。", "森然星野分，亶有神明力。", "風霜飽更練，雨露富培埴。", "嶽靈共長久，造化與消息。", "本盛柯葉茂，夫豈一朝積。", "中斷尋復續，生意仁一脈。", "亦由功萬世，何止祚四百。", "五子歎將否，一旅少康出。", "此殆皇天意，髣髴留禹跡。", "倚爲赤帝佐，正此蒼官色。", "存古追蠡在，比休玄圭錫。", "稽首千萬年，五丁謹封植。"]}