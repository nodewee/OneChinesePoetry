{"author": "李曾伯", "period": "宋", "type": "诗", "title": "阻風太湖沙塘港", "paragraphs": ["歸程雪邊來，四旬六千里。", "瞿唐過灧澦，洞庭至彭蠡。", "涉歷天下險，心有如此水。", "朅來太湖濱，到家步纔跬。", "胡貽蜚廉怒，相挾馮夷氏。", "驚飈晝而作，駭浪暮不已。", "令人向洋歎，可望不可邇。", "組練前陳扼，銀屋平地起。", "逡巡問維楫，飄泊委蘆葦。", "歸心苦何遽，短棹姑小𫇢。", "嘗聞强則避，事當順而理。", "平明遲解纜，天宇果新霽。", "金烏甫生東，魚龍首俱弭。", "上下大圓鏡，四面平如砥。", "天公翻覆手，風后吹噓是。", "巽轉而之坤，帆去隨所指。", "出湖且入港，曾不片時爾。", "前津問錫麓，弗遠尺有咫。", "舟人顧相賀，昨憂變今喜。", "我生客江湖，噫嘻嗟老矣。", "可以速則速，時當止則止。", "豈惟行舟然，世事只如此。", "由茲石塘出，此去皆坦履。", "歸來荷聖恩，全家頼天賜。", "息陰亟休影，杜門以却軌。"]}