{"author": "趙孟堅", "period": "宋", "type": "诗", "title": "拜范文正公祠", "paragraphs": ["瘦石插半天，玲瓏聳蒼翠。", "想從混沌初，有此紛破碎。", "斷截不分離，欹危不顛墜。", "乃於其中間，穿沿石路細。", "頻勞謝屐行，捫撫足幻怪。", "下有泉溶溶，根來從石背。", "香山纔品題，名得因人貴。", "瘦筇行清秋，西風吹我袂。", "躋攀幸未疲，俯仰一歎喟。", "下山拜范祠，遺像儼如在。", "胸中萬甲兵，曾使西夏畏。", "巖瞻石不移，可想鐵肝肺。", "嘻其羣小人，風林犬空吠。", "於今孰存亡，取捨良亦易。", "但堅自力心，歲寒見節槩。", "卓爾彼何人，晞之則亦是。"]}