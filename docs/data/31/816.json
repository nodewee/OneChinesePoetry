{"author": "黄載", "period": "宋", "type": "诗", "title": "鍾馗觀鬼鬬蟆圖", "paragraphs": ["誰推酆都扃，逸此魔十二。", "相羣鬭蟆供戲劇，綃墨何從拂其迹。", "兩雄鬭於前，四鬼相視欣欣然。", "小蟆對睨攤雙膝，筠籠一蟆跳欲出。", "前者差壯一力肩，後者引索擎於拳。", "髯翁磬折目勝負，突眼老嫗探頭覷。", "就中黄叟如蹲鴟，破帽長袍吾老馗。", "隻眼直下看不匝，諸鬼樂與吾翁狎。", "四丁更與蟆之魁，疾馳不能壓欲頹。", "蟆肥于豚怒於虎，張頤縮項誇相顧。", "昔時唐宋失天經，妖蟆曾搳天眼精。", "今魔視蟆細於螘，魔若跳梁那可指。", "羣陰膠凝互掀翻，六鼇頂戴愁顛連。", "但能伐魔既厥類，芟夷妖蟆談笑耳。", "僇妖之事馗所司，何獨反與爲兒戲。", "不惟失職縱姦宄，鬼禍如蟆將及爾。", "參軍參軍其然乎，或者好事丹青圖。", "諒應馗笑玉川子，誅蟆未誅骨先苦。", "風悲雨凄天地愁，蟆鬼正是相雄秋。", "僅餘一目不可搳，我曷不可相娛說。", "會聞隔簾歌鬭鼃，山鬼性命摧紅牙。"]}