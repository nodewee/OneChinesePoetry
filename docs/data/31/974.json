{"author": "曾原一", "period": "宋", "type": "诗", "title": "題賢女祠", "paragraphs": ["翻手作雲覆手雨，劉翁乃爾女如許。", "飄飄上下隨春風，妾身肯似章臺絮。", "門前江水深更深，沈沈此水明妾心。", "後來志士爲感慨，過此往事成悲吟。", "嗟嗟許蔡復許吳，女吳絕蔡成二夫。", "此時哀淚苦幾諫，翁意或可還其初。", "吳家箱幣羅堂前，女兮脈脈胡不言。", "後來吳郎儻不死，清祠未必能江邊。", "女今賢明照天宇，翁也反覆聞千古。", "許吳之日回此天，女賢翁否俱無傳。"]}