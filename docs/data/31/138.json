{"author": "趙孟堅", "period": "宋", "type": "诗", "title": "追詠西湖行樂寄傅清叔", "paragraphs": ["聞借侯家宅，湖邊度夏凉。", "鐘魚連梵寺，雉堞傍城牆。", "閑適心無事，清和日正長。", "藕花雖尚稚，荷葉自多香。", "苦笋回餘味，青梅弄半黄。", "生綃畫團扇，細葛製輕裳。", "水近風生座，簷虛月滿廊。", "龍舟花槳榾，騮馬紫絛韁。", "竟日歌聲沸，通宵水面光。", "不妨投轄飲，更稱靜琴張。", "詩社聯行卷，仙姝學道粧。", "英遊伴王謝，清夢到羲皇。", "曾約陪遊蓋，慚稽動客檣。", "憶君成悵望，爲我細思量。", "幾度吟成後，憑誰遠寄將。", "意多收不盡，事鄙每牽忙。", "今夕微醺起，中宵捉筆狂。", "浪吟無次第，聊表未遺忘。"]}