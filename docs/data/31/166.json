{"author": "趙孟堅", "period": "宋", "type": "诗", "title": "王翠巖寫竹求詩", "paragraphs": ["古畫畫物無定形，隨物賦形皆逼真。", "其次祖述有師繩，如印印泥隨前人。", "尚疑屋下重作屋，參以新意意乃足。", "晉魏而來幾百年，羲獻斷絃誰解續。", "何况高束李杜編，江湖競賣新詩讀。", "願君種取渭川一千畝，飽飯逍遥步捫腹。", "風晴烟雨盡入君心胸，吐出毫端自森肅。"]}