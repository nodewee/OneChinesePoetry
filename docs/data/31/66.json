{"author": "釋紹嵩", "period": "宋", "type": "诗", "title": "遊西湖", "paragraphs": ["西湖招提三百六，佳處如春有眉目。", "一番雨過吞青空，萬頃無波鴨頭綠。", "望湖樓閣獨自登，煙霏向背攢寒玉。", "想見襄陽孟浩然，此中有句不容續。", "道人長坐西山河，骨清氣明韻出俗。", "久居京闕厭塵土，一夕歸心俊如鵠。", "明窗爲君研破硯，落筆轉頭風雨速。", "龍山深處如定居，就彼結鄰容我卜。"]}