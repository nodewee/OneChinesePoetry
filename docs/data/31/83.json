{"author": "趙孟堅", "period": "宋", "type": "诗", "title": "夜飲歸戲作", "paragraphs": ["夜雪合三更，崑崙兵密渡。", "常時喜慨談，此夕若親覩。", "杯行數已長，談辯氣掀舉。", "微酣上籃輿，迢迢向歸路。", "出門林盡白，飛雪正零舞。", "苦寒嗟僕夫，鼈跛良窘步。", "北風惡打頭，滅燭失四顧。", "平生功名心，每作艱危慮。", "小試應危機，却輿自行去。", "脚力幸未衰，乘之酒力怒。", "踏雪如踏雲，了不見辛苦。", "尚奚畏泥塗，寧卹雙靴汙。", "僕失莫余追，瞥若肘生羽。", "鶱騰甫登橋，健翎已逾兔。", "還歸坐中堂，長嘯默不語。", "絲鬢且勿生，未謂余不武。", "夜雪向桑乾，立勳期晚暮。", "凜凜金石心，捐軀事明主。"]}