{"author": "趙孟堅", "period": "宋", "type": "诗", "title": "題陳山龍祠", "paragraphs": ["白龍生陽山，龍生龍母死。", "於何藏斯陳，其說從古始。", "豈伊冥邈中，而亦有地利。", "季春旬八日，歲歲雨冥晦。", "龍下大如柱，萬目儼駭視。", "謂龍來朝母，人胡不知禮。", "邑人嚴奉供，神宮聯梵寺。", "龍君與龍母，居中堂殿位。", "兩廡香火誰，分祀及四子。", "山腰有龍湫，泓澄一掬水。", "水旱不涸溢，甘冽冷牙齒。", "禱雨乞一滴，闔境得沾濟。", "昔年令君來，瀝酒方奠啟。", "有物蜿蜒見，舉體金色被。", "巡沿上巾幞，馴狎了無畏。", "令君端笏迎，迎入香奩裏。", "誕四子如粟，久矣傳神異。", "逮置湫石邊，倏與電俱逝。", "或示夢畫工，畫龍要珠戲。", "或載見蜿蜒，躍戲花壺際。", "神靈及事怪，龔碑詳紀記。", "迎享送三辭，上軋騷章麗。", "荔子丹蕉黄，羅池未專美。", "余來擊節誦，金石歌聲曳。", "邇年又喧傳，其說更譎詭。", "後殿方落成，將以奉大士。", "一夕大風雨，巨石暗飛墜。", "高高山頂來，直頓殿堂內。", "端然一寶座，不偏亦不倚。", "既無繩墨量，誰與安位置。", "不知幾鬼推，毋廼陰兵徙。", "是爲鬼龍力，其說信有以。", "又云虎新過，泥沙印遺趾。", "爬抓大木皮，畫畫有文理。", "海山斷不連，四望惟茅葦。", "又無穴宅居，此物從何至。", "有龍必有虎，神驅理或爾。", "不然虎尊龍，墓前來伏跪。", "想當清夜月，踡跼妥其尾。", "談玄與訊怪，更僕良未已。", "笑呼金叵羅，一把詩腸洗。", "數酌带微酣，長嘯奮雙袂。", "徑直上山巔，惟如履平地。", "海神會我心，卷浪雪花沸。", "中年脚尚健，有志聊自喜。", "下山猛捉筆，揮掃不停臂。", "素壁兩三間，掀舞龍蛇勢。"]}