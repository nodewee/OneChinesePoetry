{"author": "曾原郕", "period": "宋", "type": "诗", "title": "游金精次韻", "paragraphs": ["鯨奔獸駭羅羣峰，晴嵐溼霧深幾重。", "世言番君勇穿石，此事荒唐敢云實。", "仙凡聚散那得知，祗今流水篆元之。", "沖昇壇在肯回顧，木鶴癡情飛不去。", "五詩遺筆寫元雲，殘碑記載心何勤。", "誰通一罅山前路，車馬塵埃了朝暮。", "劉郎想自天台來，步步錦繡連雲開。", "千崖萬壑玲瓏竅，今日重逢應一笑。", "蒼蒼石鼓青雲齊，名章合刻懸崖西。", "可憐一覺邯鄲炊，胸中五色蟠晴霓。", "此桃種在清虛處，不斷塵埃笑崔護。", "人世從教隔古今，洞府何從認新故。", "我髮白矣骨尚凡，悠悠空老茲山間。", "酌泉祈仙會當見，曾有麻姑訪王遠。"]}