{"author": "趙孟堅", "period": "宋", "type": "诗", "title": "里中康節庵畫墨梅求詩因述本末以示之", "paragraphs": ["逃禪祖花光，得其韻度之清麗。", "節庵紹逃禪，得其蕭散之布置。", "回觀玉面而鼠鬚，已見工夫較精緻。", "雙枝倒作鹿角曲，生意由來端若爾。", "所傳正統諒末節，捨此的傳皆僞耳。", "僧花工之工則麤，夢良意到工則未。", "女中却有鮑夫人，能守師繩不輕墜。", "可憐聞名不識面，云有江西陸公濟。", "季衡麤醜惡拙祖，弊到雪篷濫觴矣。", "所恨二王無巨法，多少東鄰擬西子。", "是中有趣豈不傳，要以眼力求其旨。", "踢鬚正七萼則三，點眼名椒梢鼠尾。", "枝分三疊墨濃淡，花有正背多般蕊。", "夫君固已悟筌蹄，重說偈言吾亦贅。", "誰家屏障得君畫，更以吾詩跋其底。"]}