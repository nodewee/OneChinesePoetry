{"author": "曾原一", "period": "宋", "type": "诗", "title": "作歌咏蘇雲卿", "paragraphs": ["東湖湖面波渺瀰，東湖岸上春土肥。", "先生鉏雲明月曉，種來蔬甲今成畦。", "把茅蕭蕭環四壁，此身不願人間識。", "乾坤清夷那復知，寸心杳渺黄塵隔。", "故人子房今九雲，交情不斷江湖濱。", "江西使漕却騶騎，故作敲門問字人。", "黄金百鎰牋一幅，多謝春風到茅屋。", "君爲使者吾邦民，見君容我更樵服。", "故人與我情重哉，君且歸矣明當來。", "明朝啟扉人不見，黄金不動書不開。", "使者持書三太息，封書徑上黄扉側。", "翩翩鶴馭雲冥冥，空向湖山訪行迹。", "向來桐江嚴子陵，曾得故人雙眼青。", "芒鞋却踏京華路，太史驚誇說客星。", "先生得書掉頭去，并此湖光不回顧。", "夢夫孀婦截髻鬟，亦有老大閨中女。"]}