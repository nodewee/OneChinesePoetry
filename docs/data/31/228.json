{"author": "李曾伯", "period": "宋", "type": "诗", "title": "和士友傅勉之喜雨韵", "paragraphs": ["老生本不學軍旅，來護荆州國門戶。", "慚無善政格休徵，未能雨十與風五。", "今年甫幸登麥喜，入夏又以槁苗苦。", "驕陽杲杲地欲赤，身願爲騂措無所。", "瓣香惟有老天告，難以中心共人語。", "當知歲計國計關，不但區區飽吾楚。", "我持皇穹不絕物，寧忍赤子失其乳。", "彌旬果爾三沛澤，靡間西郊與南畝。", "灌園遂省桔槹力，行道奚憂豆簞呼。", "農皆眉間有色喜，士亦胸中以奇吐。", "炎埃萬里一洗空，手扇爲之却紈羽。", "我願天地朝野和，常若淵泉以時溥。", "多謝豐隆屏翳已奏功，毋使吾民復咨雨。"]}