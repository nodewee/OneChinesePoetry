{"author": "趙孟堅", "period": "宋", "type": "诗", "title": "必大弟赴新城簿", "paragraphs": ["乃翁換官班，幾鬰青雲志。", "晚以身徇國，而得祿及嗣。", "妙年當膴仕，應識珍重此。", "簿領職任輕，正合親文史。", "東安吾舊遊，山水清且美。", "編戶雖不稠，而亦有文士。", "擇友如擇木，所貴高於己。", "遊觀固有時，要在不踰禮。", "飲爵不過三，馬向坦塗履。", "幕府儻留連，謹抑如處子。", "切勿事軒昂，攻者蠭蝟起。", "我已慣嘗此，說病乃真意。", "第守謙謙心，由天工處置。", "命透如春回，不壓重石底。", "爾祖積善在，造物報必侈。", "以我苦澀詞，普告兄與弟。", "莫怪欠誇諛，食橄有回味。", "謂余言不信，識者試質以。"]}