{"author": "趙孟堅", "period": "宋", "type": "诗", "title": "漕使李寶文先生除宣城守", "paragraphs": ["幕客崇酒觴，渠渠餞行舟。", "先生蘸甲飲，不使涓滴留。", "持盞顧謂言，汝復能吟不。", "爾不歌吾行，而俟吾言求。", "沃爾滿鍾酒，畀爾筆力遒。", "扶輿懵懵醉，夢化蝴蝶遊。", "夜分起展燭，落筆蓴絲柔。", "請歌先生行，真與人不侔。", "前者亦云歸，金帛囷載收。", "今惟明月耳，舴艋輕浮浮。", "視彼掊歛徒，推剝藂怨尤。", "逮其去國日，競欲瓦礫投。", "此乃戀寬恩，說著涕泗流。", "國用既云裕，民瘉亦云瘳。", "而令分左符，遠從牧山州。", "投鼠戒忌器，矧我無是謀。", "彈烏或驚鸞，盍亦謹厥籌。", "茲焉皆汩汩，去矣從休休。", "伊惟小門生，莫計攀前輈。", "彌溪桃花水，舟行願悠悠。", "行有賜還詔，佇立螭坳頭。"]}