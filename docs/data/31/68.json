{"author": "趙孟堅", "period": "宋", "type": "诗", "title": "上習庵陳先生", "paragraphs": ["厥聞忠孝者，所出同一源。", "子於所親孝，移忠理必然。", "親賢亦子訓，忠節貴兩全。", "殺身能成仁，揚名斯永延。", "是亦孝所在，豈但知色難。", "嘻其叔世風，本末嗟倒懸。", "若曰能養耳，食美衣華鮮。", "苟求胡弗至，側媚諂笑肩。", "彼其良自多，喟歎達者觀。", "向來歐陽公，拓落夷陵年。", "夫人告之公，淡泊吾所安。", "慎毋爲險變，守節當彌堅。", "卓哉名母訓，紀歷伊誰傳。", "恭惟奉常君，矢心直似弦。", "立朝幾抗論，凜凜高回天。", "力甦憒憒徒，若障狂瀾川。", "人知君守固，當識君母賢。", "想其勉勵時，諄勤誨膝邊。", "怡愉一領解，心注靡變遷。", "升而高爲天，下而沉爲淵。", "但知慈訓在，此外浮雲焉。", "茲來從吏隠，斲屋新數椽。", "曲檻花葳蕤，虛窗月嬋娟。", "雅意寓一賦，懦立貪以廉。", "我誦順親記，有淚如迸泉。", "我貧母亦老，苒苒髮已宣。", "家徒空四壁，簞笥笑且便。", "惟虞官箴曠，勿以溫飽牽。", "澤深百川赴，火明斯聚蟬。", "投君以臭味，君子毋棄捐。"]}