{"author": "李曾伯", "period": "宋", "type": "诗", "title": "庚戌過浯溪讀中興碑", "paragraphs": ["峿山一何青，浯水一何綠。", "上有唐朝碑，蒼崖與天矗。", "清廟倣遺音，靈武號實錄。", "其筆走風雷，其文貴金玉。", "曾經兩賢手，足耀千載目。", "後來紀名氏，前鑱後且續。", "豈無黄絹辭，中寓白圭讀。", "一辭不敢措，我懼此碑辱。", "雖然勿泥古，詠嘆豈不足。", "嶽將降甫申，吾皇車攻復。", "將墨東海水，且汗南山竹。", "勒功岱嵩頂，豈但清溪曲。"]}