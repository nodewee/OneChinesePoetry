{"author": "李曾伯", "period": "宋", "type": "诗", "title": "壽襄閫", "paragraphs": ["江南三月春事濃，人間處處熙東風。", "山陰亭下羽觴舉，長安水邊簫鼓從。", "衣冠酣燕太平久，干戈浸鈍鐵鉞朽。", "神州風景雖慷慨，已付新亭一杯酒。", "皇天佑宋當此時，乃眷疇作邦家基。", "水晶宮裏毓奇瑞，翼日生此神仙姿。", "平時功業在學術，治道邊防講明出。", "遂將姬旦勤勞心，一洗吳人侈奢習。", "襄陽自昔天下雄，形勢今處常蛇中。", "彤弓玈矢自臨牧，輕裘緩带惟從容。", "雞鳴而起夜無寐，切切安危以身繫。", "四維盤石罔遺慮，千里毫釐尚深計。", "一民未飽公足食，一兵尚寒公以衣。", "蒼顔皓鬢已若瘠，黄童白叟人其嬉。", "瞻言二十三郡國，根本其蕃頼封植。", "農知奠枕士超距，豈但邊人戒生隙。", "幾番河檄動漢關，折衝隨出精神間。", "平淮既敵江漢盛，救邢況盡春秋難。", "往時國未一興役，動以千金大農給。", "自公邊用足幕府，不費中朝一毫力。", "往時餽餉識調師，粟殆不及朞年支。", "自公留屯上方略，粒米狼戾如京坻。", "規模宏大有如此，古猶其難况今撽。", "朝廷宿望四海重，中外先生一人耳。", "我聞文正腹有百萬兵，西賊聞之心膽驚。", "胸中武庫今十倍，一塵宜弗轒轀侵。", "忠定昔年鎮全益，一信五年方做得。", "况今終始一勤字，十年之間未嘗息。", "噫嘻楚人申討無日休，越人生聚幾歲周。", "規摹止俟機會至，社稷固頼封疆謀。", "史毋比公僅羊杜，雅毋詠公止申甫。", "昌唐安得十元吉，平蔡惟須一裴度。", "黄扉紫闥深帝思，衮衣赤舄行公歸。", "願公壽躬壽王國，牛馬下走亦作壽域之黔黎。"]}