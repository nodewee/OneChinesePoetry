{"author": "李曾伯", "period": "宋", "type": "诗", "title": "和劉清叔襄陽隆中行", "paragraphs": ["老瞞晚當漢道卧，黑雲觸天月新破。", "英雄湖海應如響，獨向南陽靜中坐。", "當時不遇劉豫州，抱膝吟嘯誰爲酬。", "本圖一旅復夏祀，豈爲萬戶伸韓仇。", "彼攸官渡瑜夏口，非不功名咄嗟就。", "甘心蒿布嫁之子，肯以金夫易吾守。", "惜乎天下思漢心，是際不及西都深。", "皇天不祚機再失，馬謖之敗雲長禽。", "空存遺廟千載後，過者猶知袒爲右。", "嗚呼龍乎如有靈，盍使胡營落天狗。"]}