{"author": "李曾伯", "period": "宋", "type": "诗", "title": "詠荆州瑞蓮", "paragraphs": ["蓮之爲瑞固有之，水神豈肯輕鍾奇。", "雙花僅見子辱表，並蒂嘗著原父詩。", "未如今年荆州幕，拔萃出類羅方池。", "二花三花四五花，至於六花同一枝。", "根荄太華玉井藕，彷彿函德銅池芝。", "曉來朝日千葉開，宛若羣玉齊頃葵。", "花工示人厥有象，豈止綠沉而紅依。", "花中獨此號君子，愛蓮有說聞濂溪。", "方今衆賢聚本朝，左右周召而皋夔。", "朝和物和天地和，薦之千載之一時。", "主人生平不好異，一見錯愕開雙眉。", "此天産也豈人力，賦此直欲同僚知。"]}