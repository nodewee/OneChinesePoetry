{"author": "李曾伯", "period": "宋", "type": "诗", "title": "詠丫頭巖", "paragraphs": ["我嘗采石山頭見蛾眉，且看濃粧淡抹兩湖宜。", "何物老嫗生此兒，又覩雙髻尤爲奇。", "五丁刻畫盤古時，黛綠常假山靈施。", "春風閲盡不肯笄，素螺頭立鬢不絲。", "梳雲沐雨容爲誰，相逢婉孌是似之。", "古今知幾經品題，我困暑役何能詩。", "祗疑前山月鑑故半虧，嫦娥妬吝耶焉知非。"]}