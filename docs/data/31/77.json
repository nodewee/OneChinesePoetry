{"author": "趙孟堅", "period": "宋", "type": "诗", "title": "詠史贈王侍御", "paragraphs": ["昔有陽城子，高卧中條山。", "粵從丹詔聘，職諫居朝端。", "北垣七八年，一詞曾靡殫。", "於中常戚戚，事以秦越看。", "諍臣論一篇，見誚昌黎韓。", "城日洽壺觴，視之無汗顔。", "一朝天子誤，鼎鼐庸雄姦。", "皇皇朝野人，敢議不敢言。", "城曰茲可矣，不言吾豈安。", "當廷壞其麻，勢若迴狂瀾。", "臣言不可奪，臣肉所可剜。", "孰謂雄猜主，天聽亦爲還。", "一鳴必驚人，朝陽之祥鸞。", "一飛必衝天，北溟之鵬摶。", "啾啾燕雀輩，終歲寒簷間。", "君今踵其武，可想倚任專。", "士習弊滋久，未易一匕痊。", "遺臭偃月姦，殆今逾百年。", "利欲錮人心，深矣莫洗湔。", "幾新更化機，仍澁膠柱弦。", "洗泥何能清，救弊應其源。", "昔無起樓地，今舉田連阡。", "而以求善治，却行而欲前。", "復有事誕衒，奮臂張虛拳。", "驅虎戕良民，臧否已較然。", "膠舟倚航海，惻聳憂世肩。", "夷甫在晉朝，舉世無幾先。", "卓哉辯姦論，萬世一老泉。", "瞽言再拜獻，感憤涕泗漣。", "昔者漢更生，危言扶彼顛。", "皎余明寸心，不向流俗宣。", "維君中流柱，屹是障百川。", "向來稍詭遇，高官懷袖間。", "耿介甘不售，歲寒松柏堅。", "國無君子哉，緘默誰復言。", "松江千頃浪，涵月金蜿蜒。", "於茲送君行，商歌頻扣舷。", "明當重回首，晚風楊柳邊。", "佇希御史雨，汛掃靖幅員。"]}