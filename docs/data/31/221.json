{"author": "李曾伯", "period": "宋", "type": "诗", "title": "謁南嶽", "paragraphs": ["來謁衡嶽山，未窮衡嶽境。", "爇香赤帝殿，恭祈國壽永。", "婆娑禹指山，僅窺虬龍影。", "分枝萬派別，功與天地準。", "悅亭萬竹間，倚丘甫俄頃。", "披雲挹蒼翠，俗慮須甦醒。", "王事屬有程，山容看難盡。", "歸來短篷底，夢斷青松徑。", "雲開爲韓子，雪霽朱張詠。", "必如三先生，人與此山稱。", "我生等培塿，安敢喬嶽並。", "好峰七十二，詎可一朝竟。", "男兒萬里眼，長嘯付一瞬。", "終朝摘星斗，寘身祝融頂。"]}