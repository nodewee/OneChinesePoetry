{"author": "李曾伯", "period": "宋", "type": "诗", "title": "仲宣樓落成和吳深源制參韻  其一", "paragraphs": ["巍樓聳立千仞壁，熊楚奇觀此其一。", "蒼龍夭矯出一頭，下瞰七澤乾坤浮。", "平遠獻狀呈几席，氣勢彈壓東西州。", "仲宣襟抱六合隘，生閲曹劉幾成敗。", "當時徙倚落日邊，豈計嘉名鎮長在。", "高談猶想四座驚，好語意得由天成。", "景升逝矣建安往，豈濁斯足清斯纓。", "今朝我與群賢集，風景還能類前日。", "賦斯樓者天台公，揚厲其誰會椽筆。", "嗟今視昔後視今，君子思遠而憂深。", "運方濟泰月在臨，有如此水舟同心。", "芳名起日炳若揭，老子婆娑衆賓悅。", "斯城斯樓天下無，王賦吳詩成四絕。"]}