{"author": "趙孟堅", "period": "宋", "type": "诗", "title": "江灣僧舍水石芭蕉", "paragraphs": ["老耳最怕風雨聲，芭蕉葉上聲偏鳴。", "新枝日展翦不替，况見蕺蕺成添丁。", "呼童具鍤斲寒玉，蔓圖貴早除其萌。", "醜疑烏喙側著附，又訝蹲鴟不可羹。", "一笑翻成有料理，古盆石供泉清泠。", "黄梅彌旬雨霢霂，苔封沙擁生意成。", "小試抽書嚏撚細，鼠牙入水銀鬚生。", "漸離土性安臞瘠，淡與水石相忘形。", "巡除日課長養事，莖添葉比紛欹傾。", "炎威不到琉璃碧，水脈透尖珠貫縈。", "萼綠華仙斷火食，雲裾曳翠身輕盈。", "風軒暑簟足蕭爽，晴曦更有冬窗明。", "丁寧閉塞謹愛護，秋霜夜氣防憑凌。", "一年一年春風好，根株宛在葱蘢青。", "崇桃遮莫金壺貯，日暮隨風紅雨零。"]}