{"author": "趙孟堅", "period": "宋", "type": "诗", "title": "詩談", "paragraphs": ["吾嗤彼云士，努力事詩妍。", "竟日搜枯腸，抽黄對白間。", "爾何無達觀，跼促自縛纏。", "不見淵明陶，有詩累百篇。", "要以寫吾心，出語如流泉。", "採菊見南山，得句於悠然。", "少陵動感慨，忠義膽所宣。", "有時心境夷，亦復輕翩翩。", "纖纖白雲閑，無心遊日邊。", "風石激而奇，奔迸生雲煙。", "詎以天然態，而事斧鑿鎸。", "陶爾一觴酒，警爾心地偏。", "少焉明月上，高掛西山巔。", "聽我曳杖歌，金石聲撼天。"]}