{"author": "趙孟堅", "period": "宋", "type": "诗", "title": "萬壽寺避暑讀書", "paragraphs": ["梵寺齋殿深，屋古洞陰冷。", "火雲自空飛，此地暑盡屏。", "乍至心已清，坐久體如冰。", "官清務乃簡，居易事亦省。", "是爲臭味同，玉碎金無礦。", "蕭閑日追隨，論辯當脩省。", "展書相對讀，佳處擊節猛。", "輿皁謂前茲，文會無許盛。", "觴詠直寄耳，沈湎夫豈肯。", "過從奚厭密，交道久彌敬。", "無令數斯疎，此語共知警。"]}