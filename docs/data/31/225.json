{"author": "李曾伯", "period": "宋", "type": "诗", "title": "己酉夏詠月巖", "paragraphs": ["老蟾竊靈藥，墮魄下塵寰。", "跡誤采石江，名虛巫峽山。", "長風送之來，寄影千丈巖。", "列壁當層雲，虛白生光寒。", "婆娑仙桂影，中著孤根蟠。", "宛宛學扇初，盈盈一鈎彎。", "如出滄海頭，半揭烟霄端。", "風雨不改度，晦朔從循環。", "山靈奪天目，作此奇哉觀。", "閲盡來去人，了不蒼其顔。", "所欠斷鰲始，一闕難磨鑱。", "憑誰駕長梯，取置懷袖間。", "爲施玉斧工，修作寶鑑團。", "豈無女媧之手呂翁指，運此神造應非難。", "何如存我真面目，嫵媚一笑只作青山看。"]}