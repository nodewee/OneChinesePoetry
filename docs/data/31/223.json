{"author": "李曾伯", "period": "宋", "type": "诗", "title": "跋曾玉堂訓子十詩", "paragraphs": ["玉堂義方訓十字，衍而六百十六言。", "一門翁季自師友，盡出學問之根源。", "彼援遺書誡敦嚴，暨昶以義名沉渾。", "爭如此作旨哉味，足使聞者推而尊。", "雖然責善友之義，仕教之忠古皆爾。", "讀其詩可知其人，非是父不生是子。", "書紳我亦且服膺，過庭夫豈弗由禮。", "觸屏教諂勢利徒，得不爲之望風愧。"]}