{"author": "趙孟堅", "period": "宋", "type": "诗", "title": "登普滿塔", "paragraphs": ["海濱荒凉斗絕地，古寺窣堵標蒼旻。", "三面黄茅連巨浸，突立嵯峨超不羣。", "可憐前此無管領，欄干罩網蛛絲塵。", "相携暇日足登覽，晝長正度南風薰。", "冰盤朱李冷熨齒，雪絲細葛輕襯身。", "飲酣神王氣浩浩，半空笑語驚行人。", "墨圓新磨紺於漆，大字題成泣鬼神。", "交酬錯勸互賓主，雅論諧談肺腑真。", "觚稜掛月筵初散，歸從傳呼紛若雲。", "英游便可誇盛事，緇流勿訝吾來頻。"]}