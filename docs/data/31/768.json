{"author": "李曾伯", "period": "宋", "type": "诗", "title": "過新灘作出峽行", "paragraphs": ["蜀道登天難，尤難泝流入。", "自峽上夔渝，江險灘節密。", "前年衝寒來，水落且石出。", "寄命竹一縷，寸挽退或尺。", "旬宣愧罔功，征戍幸逭責。", "仁哉聖主恩，有詔許歸佚。", "匆匆乘月下，初值朱明律。", "常年桃漲後，此際梅潦溢。", "危漩若釜沸，驚湍如矢激。", "今年獨何異，水勢平於席。", "僅添半篙綠，穩泛萬頃碧。", "縱橫順濆淖，隠見辨沙磧。", "毋庸事盤灘，了不懼觸石。", "一日涪州岸，三宿雲安邑。", "灧澦露山骨，底柱屹中立。", "巫峰披宿霧，奇哉翠欲滴。", "建瓴高屋易，百里一瞬息。", "安然中流坐，恍若前山失。", "舟輕蜚鳥過，岸駃脫兔疾。", "伊灘以新名，此水慮微澀。", "黎明報船步，數尺長一夕。", "波臣信有助，棹師喜何劇。", "前竿與後枕，櫓六視聽一。", "招呼左右向，心手應相得。", "所取無釐差，其矢如繩直。", "載瞻洺川祠，不遠西陵驛。", "倏焉飛廉怒，捲起浪濤白。", "篙篷掀欲舞，綆纜繫惟亟。", "凡我同舟人，相顧幾動色。", "興言大川涉，疇爲訊諸易。", "古諺固有云，飄風不終日。", "須臾棹歌發，安危在漏刻。", "衰遲嗟我生，險阻幾身歷。", "萍梗遍江海，星霜老疆埸。", "此行亦良苦，豈敢計終吉。", "始入凡四旬，今出僅更浹。", "行止非人爲，扶持有神力。", "瓣香薦牲酒，對越寸衷赤。", "自茲丘樊歸，謹無以形役。", "晚來賀平善，詩以紀其實。"]}