{"author": "李曾伯", "period": "宋", "type": "诗", "title": "庚申病中作", "paragraphs": ["六十三年憂患鄉，人言晚景尚悠長。", "不知氣鬰致痰厥，忽爾異證生微茫。", "操修弗遂仁者壽，治療倍費醫之良。", "今將累日未痊愈，自知不善攝養貽天殃。", "頭目昏眩手足不能動，偃然一榻殊徬徨。", "光摇兩目皎無寐，汗流四體痛欲僵。", "縱然未即致幻化，惟恐廢棄難安强。", "人生修短固定數，不必以此縈吾腸。", "枝披葉殞待風寒，根本弗固安能當。", "平生蹤跡等一夢，未必可保風燈光。", "兒女滿前無顧戀，家山何許莫思量。", "是非得失一勾斷，萬事盡付之遺忘。", "寧神定慮聽造物，至此收拾甘歸藏。", "門前風月正清朗，符到即去庸何傷。"]}