{"author": "趙孟堅", "period": "宋", "type": "诗", "title": "送馬上嬌圖與秋壑監丞", "paragraphs": ["繡韉金狨玉蹀躞，天寶繁奢逾大業。", "華清浴已宴沈香，弓箭才人擁旌節。", "前頭樂部紫雲回，催駕顒迎奏三疊。", "阿瞞駐轡立多時，欲上花驄尚嬌色。", "俯頭縋𩍐力士徒，曾以脫靴爲屑屑。", "步步相隨那肯離，嘗聞願作連理枝。", "燕安儻及思艱危，那有馬嵬攀訣時。", "漢家山河安四維，披香千秋惟弋綈。", "龍眠畫茲非衒奇，端與曹高向孟陳元龜。"]}