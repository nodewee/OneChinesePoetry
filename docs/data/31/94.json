{"author": "趙孟堅", "period": "宋", "type": "诗", "title": "食雪", "paragraphs": ["君不見蘇子卿，十有九年留朔廷。", "牧羝未乳歸未得，吞氈莫救饑腸鳴。", "又不見陶學士，家居三冬足文史。", "玉堂退直清興生，謾把烹茶誇婢子。", "我生徒飽太倉粟，慨懷伊人常縮恧。", "我才又無揮翰手，食此豈不顔增厚。", "浪游枉自在江湖，幾年見雪一語無。", "只同兒童跳梁喜，欲吟自覺腸乾枯。", "朔風打頭夜來泊，擁篷曉見銀糢糊。", "銀盤收拾和蔗漿，銀匙攪碎紅珊瑚。", "一抄入口清風生，再抄乍覺心眼明。", "連抄疾啜盤已竟，肌膚起粟神魂輕。", "食罷拱手謝蒼天，小儒不學食露盤，無補多慾妄求僊。", "願言片片皆詩料，吐吞造化歸毫端。", "亦不吟河橋送別凄凉句，亦不吟依本胡蘆取天怒。", "但願冰稜雪塊在心胸，飄飄解做梅花賦。"]}