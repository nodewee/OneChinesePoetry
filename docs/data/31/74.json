{"author": "趙孟堅", "period": "宋", "type": "诗", "title": "爲倉使吳荆溪先生壽", "paragraphs": ["人祝先生壽，勳名而福祿。", "伊惟小門生，而迺異斯祝。", "所祝在斯文，其壽非已獨。", "嘗聞侍席言，檃括因以復。", "孔孟至皇朝，文與道相屬。", "溯自熙豐後，專門始分目。", "歐蘇以文雄，周程理義熟。", "從此判而二，流派各異躅。", "偉哉水心葉，同軌混列輻。", "粲粲雲錦章，理義仍炳燭。", "筠窗一傳後，人已沾膏馥。", "正統的屬任，非公紹者孰。", "鯫生耳聞此，驚詫歎不足。", "因捧介壽巵，譜在歌詩軸。", "願言清節高，歲寒等修竹。", "長以文鳴道，聲金而振玉。", "上而軋漢周，俯命騷以僕。", "門生嚴楷法，剩將從紀錄。"]}