{"author": "李曾伯", "period": "宋", "type": "诗", "title": "過涪州懷伊川涪翁兩先生", "paragraphs": ["昌黎昔作潮州游，潮人百世稱名州。", "又聞柳州柳子厚，柳人至今愛其柳。", "二公皆以文鳴唐，所至不偶爲異常。", "卒今江海流落地，化作文物聲名鄉。", "涪南僻在巴子國，地絕中州少人物。", "天將儒道淑是邦，曾向先朝處羈客。", "河南夫子間世賢，山谷老叟人間仙。", "一時轍迹相繼至，頓使光價增山川。", "嘗嗟道從孟軻死，一貫誰能接原委。", "又嗟詩自杜甫亡，四海誰能造詩壘。", "幸生伊洛續聖傳，鳶魚遂復窮天淵。", "從而江右振餘響，清廟又得存遺絃。", "今踰元祐二百載，草木涪人尚知愛。", "文章性命雖匪倖，氣象風流久皆在。", "惜乎兩公生盛時，下與屈賈同驅馳。", "涪人則幸公不幸，天下應怨涪人私。"]}