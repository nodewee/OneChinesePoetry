{"author": "李曾伯", "period": "宋", "type": "诗", "title": "記十五日夜星犯月", "paragraphs": ["兩月之間星入斗，疇昔之夜星入月。", "入斗前史驗虜走，入月韓詩應虜滅。", "昭然垂象不輕示，適驗天心厭胡羯。", "此胡蠶食諸戎盡，雲擾中原野流血。", "去年突然渡江左，幾欲長驅控京闕。", "使其得氣不擊敗，延及生靈禍何烈。", "衣冠正統幸陰佑，依然天塹限南北。", "乃知碩果弗盡剝，東南生意不終絕。", "吾皇修德務飭己，悔悟一念足對越。", "正當歲星在吳分，不待一言退熒惑。", "胡運百載天將亡，兩星炯炯豈虛設。", "自今有道守四夷，海寓一家混吳越。", "病夫得復見太平，願以餘年老農業。"]}