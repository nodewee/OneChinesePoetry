{"author": "趙孟堅", "period": "宋", "type": "诗", "title": "甲辰歲朝把筆", "paragraphs": ["四十五番見除夕，稍知慚愧此之日。", "小時辛苦習科場，惟恐一官身未得。", "二十七歲方塵忝，又閲八年初實歷。", "又閲十年滿兩任，汲汲皇皇望通籍。", "况逾百指家累重，蔭贍浩穰憂不給。", "所以中心懷蹐跼，每至歲朝常戚戚。", "前年涉險趨淮幕，去年舉剡甫及格。", "猶自奔波趁班見，來往時時在塗陌。", "今年事定已改官，分邑不遠近鄉國。", "秋風行可報瓜熟，便得怡愉奉慈色。", "所以親邊知自幸，笑語團欒竟通夕。", "雖然丈夫致君澤民事業匪僅此，要是此去無限隔。", "但辦勞心供撫字，忠信尚可行蠻貊。", "斷不依阿事嫵媚，亦不聚歛求封殖。", "升而戾天沈而淵，一聽天公無固必。", "若綴班行儘向高，爐香夾侍螭坳側。", "剩擬抗論高回天，粗有外氏之遺策。", "或分一壘向邊疆，願作長城如李勣。", "霜臺直筆屏姦回，機幕飛毫草文檄。", "更令小試經綸手，黼黻曾夢江淹筆。", "不然種花蒔藥老海濱，却覓長年當官職。"]}