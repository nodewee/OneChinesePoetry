{"author": "趙孟堅", "period": "宋", "type": "诗", "title": "九三月丹", "paragraphs": ["有花血嫣紅，侈娭大於碗。", "五出猩袍裂，萬攢金釘滿。", "數日色彌鮮，不畏風日暖。", "山茶越丹輩，馬塍豐土産。", "殊名幾百種，並立色俱赧。", "客言名之由，其說鄰怪誕。", "昔有樵弁山，絕頂路迷返。", "見此物尤異，斲置歸里閈。", "九三橐駞流，厥藝工養豢。", "惟以第行稱，姓名微考按。", "香泥密封籜，接度根暗換。", "若古姚魏然，因從九三喚。", "從茲入西浙，移根遍名苑。", "家家尚此花，買價不論貫。", "青油障曉日，朱檻護雕瓚。", "微物因人成，感此一喟嘆。", "憶昔洛陽花，壽安紅爲冠。", "要其所從出，亦自薪槱伴。", "伊維花卉流，第以色媚眼。", "青青三寸松，養可凌霄漢。", "明堂須衆木，未易一材辦。", "工師無遐遺，材滿巖崖畔。"]}