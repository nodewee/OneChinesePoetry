{"author": "李曾伯", "period": "宋", "type": "诗", "title": "贈黄虛舟", "paragraphs": ["君不見君家知命今師日，白衫騎馿人不識。", "當時畫作梁園圖，惟有龍眠老仙筆。", "又不見異時知命離戎州，終身願學陶朱遊。", "能令太史爲著語，此比西子同扁舟。", "君今名在嫡孫行，數載浮家渚宮上。", "秋風細起鱸魚釣，落日馱成院花樣。", "孤篷短轡成兩奇，一朝復見江南詩。", "風流信是古難繼，亦有軒輊誰爲之。", "我知長耳困皁櫪，突市衝籬久狂蹶。", "逢京兆節僅免辱，入華陰門幾遭詰。", "不如小艇楓荻洲，水天碧處盟沙鷗。", "凌波三歎洛妃恨，招魂一洗湘纍愁。", "騎馿不下竟爲惑，縱葦所之樂何極。", "與今坐上嘲子瑜，爭似舟中懷李白。", "奚庸二畝藜莧圖，足歸一枕黄粱娛。", "持竿鼓枻貴適我，解鞍截鐙無從渠。", "厥今龍眠麟筆不可復，太史鸞膠尚堪續。", "我亦苕溪漁隠徒，亦有水調遺子以一曲。"]}