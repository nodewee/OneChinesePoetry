{"author": "趙孟堅", "period": "宋", "type": "诗", "title": "贈筆工吳昇", "paragraphs": ["蘭臺上狸毛，山谷愛雞距。", "物勝因人成，雅製傳自古。", "風流渡江初，筆翰猶朴魯。", "曾窺上方製，遺範典刑具。", "寸簪束萬穎，贍足飽霜兔。", "豐融沛行墨，充實自妍富。", "行間得茂密，夫豈窘尺度。", "澆浮自趨薄，羸劣醜畢露。", "清快誇鈎心，節括號釵股。", "纖纖銛甚錐，祇便庸書伍。", "殺鋒出光芒，苗枯旱無雨。", "齷齪癡凍蠅，安能劂石怒。", "爾來邈東嘉，法則自誰祖。", "宛見昔製作，齊力萬毫努。", "吾欲標諸人，示茲明取與。", "斲雕還反樸，淳風招已去。", "春苗異蘆筍，廣袖謬織組。", "誰能一羽力，回彼滔滔注。", "百爾今已然，豈但於筆故。"]}