{"author": "趙孟堅", "period": "宋", "type": "诗", "title": "仲弟借書持要不謹護有損爲之覆背葺還", "paragraphs": ["昔聞勤讀者，三度絕韋編。", "讀書書已破，書則在肺肝。", "摘實咀其華，發揮事業間。", "伊惟事精研，整束懸牙籤。", "縹囊手未觸，慨是龍泉言。", "虎子畜溪魚，汝懵未鑿顓。", "胡策追元方，紛紛探簡編。", "抱書手不龜，面壁縛枯禪。", "靴化例隨水，竟負一瓻還。", "季也怒生癭，我慚家訓顔。", "願季無銜怒，鳳樓修則完。", "嗟嗟仁義諫，束濕何由痊。", "顛倒幸爾存，柿葉風掀掀。", "糊老飽九炊，紙搗翼擬蟬。", "翻翻事兼兩，滑膩好且堅。", "手鑒具在茲，秋露無重妍。", "舊書百回讀，訓佩坡老僊。", "請季事斯語，慎勿高閣懸。", "因憐數匱藏，徒疥小印存。", "浮雲忽白衣，世事無不然。", "眼底不自快，封閉何取焉。", "所貴得之心，亦可忘蹄筌。", "又憐囿大塊，華好竟飽鮮。", "一飽羶聚蠅，曷與千古傳。", "纖雲飛四散，皎月標中天。"]}