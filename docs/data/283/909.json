{"author": "韓駒", "period": "宋", "type": "诗", "title": "送許少卿出守邠州", "paragraphs": ["長安北走彭原路，白葦黄茆列亭戍。", "山形漸險溪水流，行人可肯回車去。", "豈知中有古邠州，十里沙平水漫流。", "鴈飛蔽野葡萄曉，馬放連雲苜蓿秋。", "次卿卧聽朝雞久，請試從來撥煩手。", "未許相如喻蜀歸，且看魏尚臨邊守。", "雜花撩亂草鮮明，二月春風卷旆旌。", "燕寝凝香無一事，樂哉飲酒莫論兵。"]}