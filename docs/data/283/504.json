{"author": "汪藻", "period": "宋", "type": "诗", "title": "陪諸公遊文雅臺憩法雲寺二首  其二", "paragraphs": ["向來卜幽期，此樂真雋永。", "行尋野航渡，俯玩雲水影。", "追隨兩玉人，妙語時灌頂。", "平生訪古意，到此方一騁。", "所欣俱秃翁，王事廢朝請。", "且同陶淵明，蓮社對宗炳。", "晴軒納野色，秋思浩千頃。", "忽驚梨棗村，身墮白鷗境。", "飄零惬勝會，老大惜餘景。", "況當風露辰，病鶴最先警。", "留連凈名室，坐閲篆香冷。", "還尋野田歸，草樹斜復整。", "有酒當再來，悠悠詎能省。"]}