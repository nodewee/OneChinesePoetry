{"author": "汪藻", "period": "宋", "type": "诗", "title": "上蔡太師生辰二首  其一", "paragraphs": ["萬古儲英氣，生賢鎮廟祧。", "方春回暖律，隨帝下神霄。", "早歲陪興運，清忠服邇僚。", "三篇俱命說，兩紀獨承堯。", "爲國隆堂陛，中天斡斗杓。", "光華歸使牒，寧謐載民謠。", "九牧金成鼎，三山石峙橋。", "元圭來舊錫，神寶獻新雕。", "堂起房心次，音諧角徵韶。", "車書人一統，符瑞歲千條。", "璧海材逾盛，沙場虜不驕。", "獻琛皆累譯，入彀有垂髫。", "郭解雙封國，班超五日朝。", "嘉謀從昔合，奕業更誰昭。", "眷禮羣臣異，恩光此日饒。", "授圖開地壯，傍闕築堤遙。", "供帳移金屋，歌鐘實綺寮。", "名園藏茂密，華閣聳岧嶢。", "詔蹕紆臨幸，宸毫紀宴招。", "弟兄聯衮繡，孫子列蟬貂。", "印琢金爲彩，魚懸玉在腰。", "中姻連築沁，外族綴塗椒。", "帝子傳杯勺，宫牆有鼓簫。", "果新無獨享，羮美或親調。"]}