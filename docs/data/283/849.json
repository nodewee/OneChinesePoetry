{"author": "錢紳", "period": "宋", "type": "诗", "title": "九月十五日濟川諸公同遊因成長韻", "paragraphs": ["好山如佳人，變態百種好。", "陰晴朝暮間，可愛不可道。", "時時思一見，如垢久不澡。", "我來正清秋，令人豁懷抱。", "秋色佳有餘，俗客迹如掃。", "佳哉二三友，在席毎傾倒。", "杖策窮縈迴，高絕須一到。", "幽尋不厭倦，遇境即窮討。", "堦前千歳松，閲盡衆木槁。", "庭下百尺井，空傳天眼老。", "陸子賞遺味，至今泉浩浩。", "高僧掛衣去，誰識衣中寶。", "九淵深非龍，徒見腓百草。", "衆泉失蹊逕，迸散不可考。", "世事毎如此，所合輙顛倒。", "夜深山色清，更對冰輪皓。", "竹栢影參差，水中交荇藻。", "迴棹艤波心，如在蓬瀛島。", "舉觴望青天，醉鄉得深造。", "兹遊須再嗣，萬事殊未保。"]}