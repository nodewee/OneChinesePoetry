{"author": "李光", "period": "宋", "type": "诗", "title": "昭真宫", "paragraphs": ["造物閟靈境，靈山隱仙躅。", "丹成自飛昇，何用駕鸞鵠。", "舉手金沙嶺，片石聊寄足。", "至今鎖煙扉，氣象鍾清淑。", "井池丹藥就，千載湛寒綠。", "我來春雨餘，溢水漲幽谷。", "琤琤落環珮，細細響琴筑。", "黄冠六七輩，一一道機熟。", "余師本緇流，游走遍四瀆。", "初明大乘禪，鋒辨誰敢觸。", "升堂猛虎跪，諸方狐鼠伏。", "晚乃思長生，師許隸寶籙。", "時登玉虚殿，叨迎御輿服。", "俯仰能幾時，世事有反覆。", "蕭然坐空巖，復理舊松竹。", "却談京洛夢，感慨氣填腹。", "人生夢幻耳，何必苦拘束。", "期師謝冠裳，復見真面目。"]}