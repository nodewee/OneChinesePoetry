{"author": "汪藻", "period": "宋", "type": "诗", "title": "桃源行", "paragraphs": ["祖龍門外神傳璧，方士猶言仙可得。", "東行欲與羨門親，咫尺蓬萊滄海隔。", "那知平地有青春，只屬尋常避世人。", "關中日月空萬古，花下山川長一身。", "中原別後無消息，聞說胡塵因感昔。", "誰教晉鼎判東西，卻愧秦城恨南北。", "人間萬事愈可憐，此地當時亦偶然。", "何事區區漢天子，種桃辛苦望長年。"]}