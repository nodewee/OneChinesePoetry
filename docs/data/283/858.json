{"author": "韓駒", "period": "宋", "type": "诗", "title": "利濟橋亭詩", "paragraphs": ["大夫官業世所驚，老覺軒冕非真榮。", "斯文自屬吾黨事，正恐無路逃虚名。", "生猶不見皇甫謐，死豈肯投劉禹錫。", "茂陵一幅入漢宮，世間共怪無遺帙。", "哀哉若人用意深，自言身作鶴鳴陰。", "著書遺子千萬軸，人初笑我籯無金。", "萬仞磨崖刊好語，那知百年蒼蘚汙。", "爾來夜夜虹貫天，山下居民未知處。", "周詩不列石鼓歌，後世恐歎遺羲娥。", "於今購市完家集，野老何知亦摩挲。", "川流可平石可腐，只此殺青垂萬古。", "五百驪珠固已奇，插架不知猶幾許。", "公今未暇歸田廬，且當驅童曬蠧魚。", "不辭借取車連軫，要讀人間未見書。"]}