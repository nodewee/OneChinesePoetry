{"author": "汪藻", "period": "宋", "type": "诗", "title": "試闈同宋德操陳純中登稽古閣曉望", "paragraphs": ["雙睫不能熟，疏鐘起初曉。", "危欄扶力上，層簷掛雲表。", "羣峰蒼玉如，開簾四環繞。", "向來聲利場，自今眼界小。", "兩君天下士，一見意傾倒。", "有此風味佳，未受秋思惱。", "我昔溪上住，盟言寄鷗烏。", "今年縱得來，官事間日少。", "樊籠更樊籠，歸途天樣杳。", "是處非不佳，千慮舒懷抱。", "浮雲且東來，吾家隔林杪。", "境熟斷難忘，終念今朝好。"]}