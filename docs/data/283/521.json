{"author": "汪藻", "period": "宋", "type": "诗", "title": "從人乞酒", "paragraphs": ["張侯表表霜松立，嗜酒清狂餘故習。", "長年種秫學淵明，門外溪流和月汲。", "手調溪上百花乳，十日煉成冰雪汁。", "糟牀夜聽秋雨注，詩腸曉放春風入。", "飽聞誇說未曾見，但笑書生便飲濕。", "爾來消渇卧江海，更似枯魚過河泣。", "傾家餉客古人事，坐看兵廚千斛給。", "那知日飲無骨相，咫尺公榮殊不及。", "西風昨夜到林杪，左手蟹螯行可執。", "新醅早晚定堪斟，凍蟻浮缸應戢戢。", "心知問字寂寥久，會遣鳴鞭馳送急。", "呼兒洗盞酹先酒，爲君快作長鯨吸。"]}