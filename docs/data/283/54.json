{"author": "趙鼎", "period": "宋", "type": "诗", "title": "舟行著淺夜泊中流", "paragraphs": ["雪漲秦淮水，春生白鷺洲。", "洲前棹歌發，送此一葉舟。", "轉柂起帆席，快甚誰能収。", "舟師拙於事，遂作中灘留。", "支撐莫動搖，喘汗徒呀咻。", "彈繩測河道，篙竿伺潮頭。", "疏篷雞栅低，兀坐如拘囚。", "仰羨雙飛鵠，安得從之遊。", "日落暮雲碧，波光澹如秋。", "四顧渺無極，黯黯令人愁。", "黒風卷半夜，大浪掀中流。", "傲兀不能寢，取酒聊相酬。", "人生天地間，大海一浮漚。", "風水審如此，蛟龍應見求。", "未脫干戈地，敢爲身世謀。", "醉酣還就枕，吾已信沉浮。"]}