{"author": "汪藻", "period": "宋", "type": "诗", "title": "避地函亭野步", "paragraphs": ["今日幸無雨，天空出遙岑。", "行行不知疲，遂至春江潯。", "汲路轉籬落，人家在桑陰。", "平疇漲清波，隴麥如人深。", "溝畎戲鳧鶩，新蒲映浮沈。", "我生本樵漁，對此諧初心。", "風物豈不好，悲來自難任。", "胡塵暗中原，四海如驚禽。", "黄屋狩萬里，兩宫隔辰參。", "龍騰鼎湖闊，月晦星河深。", "宇宙有傾覆，兹游豈嶇嶔。", "消憂賴濁醪，太息誰能斟。"]}