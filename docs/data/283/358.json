{"author": "李公彥", "period": "宋", "type": "诗", "title": "題澹山巖", "paragraphs": ["地靈欲借一握天，神剜鬼劃無留堅。", "欻然豃豁空而圓，陽烏飛景光自穿。", "古藤繞石翠欲牽，石果垂結紛如拳。", "中有巖寶吐細泉，六月客坐寒入肩。", "昔聞修蟒何蜿蜒，誅茅判木不敢前。", "誰令結此殊勝緣，化作寶坊可棲禪。", "我非貴客來塵軿，訓狐挾狡聲亦先。", "飛上巖前枯樹顛，喚起山丁夜不眠。", "涪翁有筆大如椽，七字要與山俱傳。", "續貂顧我不著便，千古一笑夔憐蚿。"]}