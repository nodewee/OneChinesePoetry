{"author": "韓駒", "period": "宋", "type": "诗", "title": "次韻呂居仁贈一上座兼簡居仁昆仲", "paragraphs": ["上人出山時，稻穫雲水白。", "囷倉未云滿，已有稅租迫。", "崎嶇走檀施，不畏道里隔。", "坐令衆浮圖，聽法無餒色。", "爾來閉幽戶，此道深自索。", "佛法本無多，未悟常自責。", "孤雲忽南飛，過我江上宅。", "信知道人心，不斷思想百。", "邂逅逢故人，涕淚說艱厄。", "驅車更何之，悵望王土窄。", "應須屏塵累，問此忘機客。", "憂來莫飲酒，酒薄空住鬲。", "何時營一丘，伐竹開新陌。", "待子田舍成，吾當理輕策。"]}