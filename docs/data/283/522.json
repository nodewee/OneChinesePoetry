{"author": "汪藻", "period": "宋", "type": "诗", "title": "過吳明叟新居", "paragraphs": ["誰開大屋沈沈者，門外垂楊拂車馬。", "主人四十持節歸，高卧綠陰啼鳥下。", "冥冥一徑傍花入，忽有清池照深夏。", "魚吹落日知鏡凈，荷受微風看珠瀉。", "夫君少有湖海氣，欲駟長鯨無地跨。", "故將能事驚世人，坐向雲端差萬瓦。", "稍培幽桂出窗底，時放青山來竹罅。", "人言此興極不淺，天遣公忙那肯赦。", "要須更作輞川圖，他日思歸聊對畫。"]}