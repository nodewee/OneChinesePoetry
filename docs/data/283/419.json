{"author": "宇文虛中", "period": "宋", "type": "诗", "title": "古劍行", "paragraphs": ["公家祖皇提三尺，素靈中斷開王迹。", "自從武庫衝屋飛，化作文星照東壁。", "夫君安得此龍泉，秋水湛湛浮青天。", "夔魖奔喘禺強護，中夜躍出光蜿蜒。", "拄頤櫑具男兒飾，彈鋏長歌氣填臆。", "嶙峋折檻霽天威，將軍拜伏姦臣泣。", "龍泉爾莫矜雄鋩，不見鳥盡良弓藏。", "會當鑄汝爲農器，一劍不如書數行。"]}