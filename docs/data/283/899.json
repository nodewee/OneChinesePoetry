{"author": "韓駒", "period": "宋", "type": "诗", "title": "湖南有大竹世號貓頭取以作枕仍爲賦詩", "paragraphs": ["湖南人家養貍奴，夜出相乳肥其膚。", "買魚穿柳不蒙聘，深蹲地底老欲枯。", "誰將作枕置榻上，擁腫似慣眠氍毹。", "慵便玉枕分已無，孫生洗耳非良圖。", "茆齋紙帳施團蒲，與我同歸夜相娛。", "更長月黑試附卧，鼠目尚爾驚睢盱。", "坐令先生春睡美，夣魂直繞赤沙湖。", "更煩黄妳好看取，走入旁舍無人呼。"]}