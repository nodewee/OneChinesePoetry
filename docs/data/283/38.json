{"author": "趙鼎", "period": "宋", "type": "诗", "title": "陪王毅伯遊柏梯寺次毅伯韻", "paragraphs": ["伊昔耐辱人，誅茅此山谷。", "愛閑如愛官，食薇如食肉。", "酌泉吸山光，清泠飽空腹。", "故居今宛然，修篁蔽山麓。", "我亦困塵籠，暮年思退縮。", "道人梯柏處，夢想長在目。", "崎嶇乃夙心，寧問隘車轂。", "危蹬亂水石，悲風號竹木。", "款步轉嶔岈，舉頭蒙樸蔌。", "徑欲走其顛，仰羨孤飛鶩。", "層峰擁户來，何啻三十六。", "幽人豈知此，相對一茅屋。", "真成拓異境，不勝無遺鏃。", "夜枕却生寒，尚煩盃酒燠。", "清夢那得長，魚鼓驚晨粥。", "五老曉相迎，霧雨如盥沐。", "引我眺北嶺，坐覺天宇蹙。", "朝日湧地低，明霞疑可掬。", "欲留採黄精，媿此鬢髪秃。", "正恐泛槎星，已見君平卜。"]}