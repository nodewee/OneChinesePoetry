{"author": "韓駒", "period": "宋", "type": "诗", "title": "送鄂州劉使君", "paragraphs": ["昔在史館中，地禁無經過。", "唯君直廬近，退食同委蛇。", "至今夢催班，九門鬰嵳峨。", "傷心望金馬，極目悲銅駞。", "脫身來此郡，見公擁琱戈。", "猛士三千人，旌旜相蕩摩。", "男兒晚有此，世儒安足多。", "少來謬秉筆，報國終無他。", "聞當向夏口，秋風水增波。", "願子静荆峽，送我歸江沱。"]}