{"author": "韓駒", "period": "宋", "type": "诗", "title": "陽羨葛亞卿爲海陵尉作葺春軒余爲賦之", "paragraphs": ["昔聞先生隱吳儂，當窗十里横烟峰。", "今見先生爲楚吏，繞墻四面縈烟水。", "從來楚俗带吳風，曲折徑路深房櫳。", "舍前繫船柳千丈，舍後參天竹萬叢。", "牙籖插架似蓬館，白拂掛壁如僧宮。", "掃地焚香欣客至，羮魚飯稻愁罇空。", "不溷不清惟寂寞，大笑先生致身錯。", "青衫猶作布衣心，朱門却有田居樂。", "筆回造化天工怒，胸包今古時人愕。", "甘窮自許元次山，蹈海還尋魯仲連。", "吾曹一歡豈易得，世間百歲俱可憐。", "何用北窗翻朽策，且向東亭弄春色。", "我當酌酒壽主人，灘前飛下雙鸂鶒。"]}