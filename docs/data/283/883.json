{"author": "韓駒", "period": "宋", "type": "诗", "title": "送倪巨濟將仕", "paragraphs": ["汴流六月翻黄沙，小舟兀浪如乘槎。", "赤日下照烘朝霞，腹鳴肩舉氣喘呀。", "亂眠僕夫股相加，柁樓晨飯羮黄茄。", "時時矯首望土岸，木末殷轉江州車。", "渴逢石泉不得汲，椎鼓催發無停檛。", "問君何爲趣還家，答云五載居京華。", "夜窗讀書眼生花，每食不飽潛咨嗟。", "母髪半白弟髻丫，有妹久闕躬絲麻。", "寄書細字如昏鴉，問胡眷戀歸期賒。", "來時書笈手自拏，今歸上堂兩脚靴。", "壽觴要及開霜瓜，子志如此良可嘉。", "勸子博學如横罝，麋麟兔鹿盡所遮。", "或典而法浮而葩，要歸於正謹去邪。", "行如種植慎萌芽，念當務實勿求誇。", "我行買犢耕三巴，佇子佳譽來天涯。"]}