{"author": "汪藻", "period": "宋", "type": "诗", "title": "次韻劉立道二首  其一", "paragraphs": ["劉郎有酒君當傾，安用新詩鳴不平。", "黄粱未歎轉頭熟，朱絃卻喜知音明。", "古來去國例憔悴，伊余尚得佳山水。", "謝公行處欲千年，擬傍蒼崖尋屐齒。", "揚帆今向古長干，渡口遙知儂戲官。", "此行相伴只明月，到時破璧應團欒。", "羮蓴飯稻江南俗，剩鱠銀絲炊白玉。", "人間墮甑萬事休，卧看雙溪千頃綠。"]}