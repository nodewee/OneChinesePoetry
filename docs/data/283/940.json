{"author": "韓駒", "period": "宋", "type": "诗", "title": "李氏娛書齋", "paragraphs": ["欲樂誑凡夫，須臾皆變壞。", "惟書有真樂，意味久猶在。", "李君名家流，事業窺前輩。", "澹然無他娛，開卷與心會。", "憶吾童稚時，書亦甚所愛。", "傳抄春復秋，諷誦晝連晦。", "飲食忘辛鹹，汙垢失盥頮。", "爾來歡喜處，乃在文字外。", "卷藏二萬籖，棐几静相對。", "此樂君未知，狂言勿吾怪。"]}