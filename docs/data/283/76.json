{"author": "趙鼎", "period": "宋", "type": "诗", "title": "謝人惠麥穗", "paragraphs": ["愚軒卧病空瓶儲，市米不得如求珠。", "鄰翁餽麥穗盈筥，或揉或簸喧庭除。", "磨雷隱隱破霜瓣，家童執爨煙生廚。", "須臾粥成勸我食，齊眉舉案煩妻孥。", "病餘聊復潤喉吻，軟滑盈盈如膏酥。", "宛然長粳欲争長，加以白豆爲參輿。", "童兒作顰若不足，老夫大笑爲有餘。", "虎頭食肉非不美，回視利害爲何如。", "平生不耕啖此物，壠頭汗滴慚耕夫。", "淡中有味足養福，爲君努力餐一盂。"]}