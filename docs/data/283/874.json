{"author": "韓駒", "period": "宋", "type": "诗", "title": "送子飛弟歸荆南", "paragraphs": ["往在東堂時，唯汝年尚少。", "木槍鬭羣兒，竹弓射飛鳥。", "今來跨鞍馬，昂然丈夫表。", "入門恍莫識，與語意方了。", "脫汝來時装，夜闌酌清醥。", "當歌喜未定，感舊色已悄。", "念我三年官，自裹衣中麨。", "東去盡勾吳，北行薄全趙。", "汝亦上岷峨，大江窮浩渺。", "一年兩附書，皮筒到家少。", "那知此相遇，乾鵲果前兆。", "我性本齊緩，汝資誠楚慓。", "相逢各相規，一月語連曉。", "憶汝初結髪，讀書先尉繚。", "謂須壮執殳，單于壘時挑。", "豈期尚羈旅，但存雙目瞭。", "我恨緣詩窮，賃屋隘而湫。", "尚容三尺牀，使汝眠奥穾。", "二升糴祿粟，醜婢羮荼蓼。", "時時得鶉兔，傍竈親燔燎。", "纔爲十日歡，鄰里厭煩擾。", "朝來著戎服，數匝絲絛繞。", "辭我出門去，歸袖風矯矯。", "還家對寒食，渚宮聞雉鷕。", "想見阿頌君，把卷倚叢篠。", "弟妹乘羊車，堂前走相嬲。", "何當總見之，緩我歸思杳。", "汝歸與俱來，繁臺及秋杪。"]}