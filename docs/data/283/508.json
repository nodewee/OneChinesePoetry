{"author": "汪藻", "period": "宋", "type": "诗", "title": "食十月蕈", "paragraphs": ["佳蕈出何許，南山白雲根。", "畦丁入雲採，徧以脱葉翻。", "戢戢寸玉嫩，纍纍萬釘繁。", "中涵烟霞氣，外絕沙土痕。", "下筯極雋永，加餐亦平溫。", "伊昔貴公子，鮮肥厭羔豚。", "爭啖肉菌美，共品天花尊。", "居然此珍産，以遠莫見論。", "生令五鼎味，但飽三家村。", "伊余少所嗜，頭白歸故園。", "日獲甘脆享，人言老饕存。", "栮脯固已陋，竹枯何足言。", "從今大嚼處，不復思屠門。"]}