{"author": "汪藻", "period": "宋", "type": "诗", "title": "壽俞少宰", "paragraphs": ["閩海羣仙地，商秋少昊辰。", "盡裒山嶽氣，來作廟堂身。", "秀拔千尋玉，羣開一角麐。", "早年提巨筆，平步歷通津。", "當宁欣前席，同時歎絕塵。", "鱣堂初簡拔，烏府即騰掀。", "旋綜天官要，還躋政路親。", "南臺沙磧合，兩省衮衣新。", "金鼎功名會，紗籠富貴人。", "房籌須杜決，蕭畫賴曹遵。", "畎畝家蒙福，圖書日效珍。", "百城收唾手，萬事斷垂紳。", "皎皎胸中鑑，融融筆底春。", "羣工推靖密，舉世服清真。", "直宿非箕斗，逢時實渭莘。", "帝嘉忠力久，朝羨寵光頻。", "申伯詩方續，桓榮賜已陳。", "露清龜食息，霜老鶴精神。", "永世承元首，中天轉大鈞。", "歲留稱壽斚，旬日看車輪。"]}