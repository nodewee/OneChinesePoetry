{"author": "韓駒", "period": "宋", "type": "诗", "title": "次韻程致道館中桃花", "paragraphs": ["桃花如昭君，服飾靚以豐。", "徘徊顧清影，似爲悅已容。", "數枝有餘妍，窈窕禁省中。", "何如武陵岸，繽紛落天風。", "我夢泛舟去，春流濯鳬翁。", "豈知限重門，風搖鋪首銅。", "憶汝初破萼，時當樓雪融。", "亭亭怯餘寒，賴此赤日烘。", "蓬山十載夢，翬飛左昇龍。", "重來迹已換，一掃凡花空。", "髪有今歲白，顔無故時紅。", "三嗅三歎息，繁英爲誰穠。"]}