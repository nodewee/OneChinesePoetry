{"author": "趙鼎", "period": "宋", "type": "诗", "title": "次韻", "paragraphs": ["平生隱遁資，白駒在空谷。", "儻令眼有山，寧問食無肉。", "要當揖爽氣，滌此勤書腹。", "得官大河濱，枕带首陽麓。", "如聞五老勝，坐使山峰縮。", "捫蘿上巉絕，作意快心目。", "却視宇宙間，萬化轉一轂。", "道人真有道，直上駕危木。", "神光秘巖隈，靈草蒙樸蔌。", "空令蓮社子，紛擾亂鳬鶩。", "先生志高古，真遊窮六六。", "飄然清夜夢，時到山頭屋。", "念此感塵迹，一往如飛鏃。", "哦詩示觀覽，律呂回春燠。", "作字紀經行，典刑餘食粥。", "使我蒙鄙心，蓬首加櫛沐。", "致我外塵垢，益歎生理蹙。", "夜潄落箭泉，明月冷盈掬。", "朝飰過靈峰，何憚屐齒秃。", "茲焉畢餘齡，更無疑可卜。"]}