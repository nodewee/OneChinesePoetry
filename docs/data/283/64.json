{"author": "趙鼎", "period": "宋", "type": "诗", "title": "真率會諸公有詩輙次其韻", "paragraphs": ["山林與鐘鼎，出處無異趣。", "芻豢等藜藿，同是一厭飫。", "此心無適莫，外物曾何忤。", "奚獨淡交遊，未肯厠紈袴。", "故尋漫浪人，要作尋常聚。", "主既不速客，客亦隨即赴。", "傾談劇懸河，瀉酒快流霔。", "百年人醉醒，萬物皆僑寓。", "云何造請門，日滿户外屨。", "却想耆英遊，風流甚寒素。", "淡然文字歡，一笑腥膻慕。", "我亦蹭蹬餘，早向危機悟。", "絕意鴛鷺行，幸此松蘿附。", "君詩妙鋪寫，縱横俱中度。", "我老學荒廢，一詞不能措。", "獨於樽酒間，不惜淋灕汚。", "何當賦歸歟，去斂頭角露。", "家有譍門兒，稍能隨指顧。", "鷄黍林下期，視此猶應屢。", "有興即放言，安能限章句。"]}