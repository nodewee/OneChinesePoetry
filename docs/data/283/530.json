{"author": "汪藻", "period": "宋", "type": "诗", "title": "贈丹青僧了本", "paragraphs": ["虎頭不復傅金粟，魏武之孫聊可續。", "如何三昧畫中王，解使天機照人目。", "含毫不動先有情，萬態了了隨經營。", "偶然得意灑春色，日輔月角須臾成。", "精神還仗精神覓，筆下區區徒刻畫。", "故知巧匠盤礴時，萬里丹青減容色。", "君不見齊梁大士天所開，幼僧不許僧繇猜。", "師今幸有印泥手，貌取當年黄面來。"]}