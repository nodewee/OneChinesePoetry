{"author": "汪藻", "period": "宋", "type": "诗", "title": "題葉尚書普光明庵", "paragraphs": ["長樂七閩會，山川富登臨。", "重城十萬家，間以烟樹林。", "何許肆遐矚，城西最高岑。", "主人厭直歸，與世相浮沈。", "三宿得勝地，八還見初心。", "明窗一蒲團，宴坐依横參。", "面面來遠色，層層列清陰。", "閑翻貝葉書，靜聽頻迦音。", "萬法照了處，人居兩幽深。", "嗟予晚聞道，況迫桑榆侵。", "如何結保社，去脱頭上簪。", "從公刮眼膜，儻借箆千金。"]}