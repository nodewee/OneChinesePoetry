{"author": "汪藻", "period": "宋", "type": "诗", "title": "宿招賢館", "paragraphs": ["兒時客衢州，嘗過招賢館。", "主人敬愛客，置驛極安便。", "堂前花作屏，堂後竹成援。", "人來銅步嶺，路異玉玉縣。", "回頭四十載，興廢眼中見。", "重尋舊館盟，井逕無復辨。", "沉吟茂林缺，悵望佳石轉。", "道逢里監門，難我曾識面。", "白頭相勞苦，語已涕雙泫。", "破屋爲少留，天寒雨如線。"]}