{"author": "韓駒", "period": "宋", "type": "诗", "title": "行次汝墳次韻惇夫天慶觀檜", "paragraphs": ["紛紛物態逞，檜獨不自奇。", "雨露長鶴骨，風霜痩龍皮。", "要經摧暴力，豈顧合抱遲。", "雖無艾納香，不著寄生枝。", "結根已千丈，凛凛誰寒之。", "其下羽客居，同睨歲月移。", "君行叩玄關，豈但息馬疲。", "高材笑小草，異質憐孤姿。", "思古而嗟今，皇皇不磷緇。", "微言怨不亂，似爲賤子施。"]}