{"author": "汪藻", "period": "宋", "type": "诗", "title": "鄭固道累書求寓屋詩走筆封寄", "paragraphs": ["平生金石交，政爾一固道。", "佳哉固道乎，所至即爲寶。", "人言醒而狂，我見影亦好。", "憶初烟塵飛，環纍十萬竈。", "夕烽通甘泉，兵氣塞穹昊。", "公爲魯仲連，麾去如振槁。", "功成拂衣去，不羨中令攷。", "每逢泉石佳，便欲事幽討。", "晚行龜峰旁，愛此千嶂抱。", "亟營背郭堂，羞作出山草。", "慨然懸其車，避俗長卻掃。", "所嗟高明家，華屋幾人保。", "既留楊柳枝，仍占杏花島。", "真成醉吟翁，何況無病惱。", "屬聞鴻冥冥，痛恨歸不早。", "何當釋羈囚，把臂共傾倒。", "餘光玩桑榆，踵息養棃棗。", "買鄰會有時，來往成二老。"]}