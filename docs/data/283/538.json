{"author": "汪藻", "period": "宋", "type": "诗", "title": "次韻賈仲遠還浮溪猥藁之什", "paragraphs": ["我家浮溪溪水頭，一褐一裘聊玩世。", "誰教去踏曉鼓朝，也學兒童攻偶儷。", "憶身曾是掖垣客，歲晚猶期樂天似。", "兩年漂泊萬里餘，老矣始于魚得計。", "欣逢賈傅古湘口，城郭雖非人物是。", "連臺拗倒時一醉，醉後還爲五禽戲。", "慇懃爲我出新詩，金石因聲泉湧思。", "年來處處飽葵莧，染鼎忽驚嘗異味。", "荷花開已三四紅，有酒無過行樂耳。", "與公同嚼三百杯，莫負便便五經笥。"]}