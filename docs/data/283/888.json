{"author": "韓駒", "period": "宋", "type": "诗", "title": "題王內翰家李伯時畫太一姑射圖二首  其二", "paragraphs": ["海上仙山邈雲水，神居縹緲凌虚起。", "風餐露宿不知年，八極浮游一彈指。", "何人紙筆作此圖，細看尚恐冰爲膚。", "便欲憑軒問連叔，却愁掛壁驚肩吾。", "雖有此圖傳自古，矯矯真容那得覩。", "萬里中州不少留，曉發咸池暮玄圃。", "而今玉殿開珠宮，鸞旗鶴馭紛長空。", "神兮早御飛龍下，願賜千秋年穀豐。"]}