{"author": "汪藻", "period": "宋", "type": "诗", "title": "題張公明賞晴軒", "paragraphs": ["端居有何好，名與勝會并。", "人生豈長閑，天宇不屢晴。", "邂逅風日佳，一醉萬事輕。", "君家大父客，詩如九韶鳴。", "浮春散無垠，攬取造物驚。", "坐令綠野堂，岌嶪睢陽城。", "風流被三世，諸郎未慚卿。", "開軒著尊酒，報答千花明。", "飲罷遣客休，仰空看雲行。", "是中有佳處，遑恤身後名。", "寧爲秋雨歎，更作秋蟲聲。"]}