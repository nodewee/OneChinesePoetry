{"author": "趙鼎", "period": "宋", "type": "诗", "title": "再次韻", "paragraphs": ["蒼顔五老人，潛此十里谷。", "孤標面有稜，瘦骨饑無肉。", "手揮雲霧開，絕澗坦其腹。", "乃知奇偉狀，未省出山麓。", "窮幽偶見之，欲遁不及縮。", "亦憐麋鹿資，笑睨回青目。", "政欲挽渠衣，未應回我轂。", "卻顧巖壑底，鬱鬱聳喬木。", "尚茲遺棟梁，况乃問樸蔌。", "我亦脱網羅，江湖漾孤鶩。", "念此難折腰，本無蘇印六。", "何意從公遊，大嚼渠渠屋。", "公仍爲銷寫，妙語矜破鏃。", "一看雲卧冷，固鄙權門燠。", "懸知飯藜羹，不換咄嗟粥。", "笑我漫彈冠，短髪不勝沐。", "真恐緣壁枯，莫作蝸行蹙。", "但當葺詩業，萬象入吾掬。", "要與麯生狂，一掃中書秃。", "此計是耶非，更擬從公卜。"]}