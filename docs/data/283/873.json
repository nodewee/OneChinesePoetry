{"author": "韓駒", "period": "宋", "type": "诗", "title": "題李伯時畫昭君圖", "paragraphs": ["昭君十七進御時，舉步弄影颺蛾眉。", "自憐窈窕出絕域，八年未許承丹墀。", "在家不省闚門戶，豈知萬里從胡虜。", "豐容靚飾亦何心，尚欲君王一回顧。", "君不見班姬奉養長信宮，又不見昭儀舉袂前當熊。", "盛時寵幸只如此，分甘委弃匈奴中。", "春風漢殿彈絲手，持鞭却趁奚鞍走。", "莫道單于無復情，一見纖腰爲回首。", "含悲遠嫁來天涯，不知夔州處女髽。", "寄語雙鬟負薪女，炙面慎勿輕離家。"]}