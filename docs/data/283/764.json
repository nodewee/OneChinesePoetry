{"author": "汪藻", "period": "宋", "type": "诗", "title": "題大年小景", "paragraphs": ["忽驚坐上江天渺，半幅鵝溪寫霜曉。", "風低黄蘆潮欲到，平沙無人喧宿鳥。", "而來著眼應萬里，開卷尺餘那盡了。", "須知王孫寄筆力，平日氣吞雲夢小。", "故將點綴調兒輩，不待淋漓翻墨沼。", "滕王蛺蝶往誰並，曹霸驊騮今已少。", "坐令好事費百金，窗几短屏橫軸繞。", "君家此本傳幾世，羈客見之先絕倒。", "江頭歷歷舊行處，好在漁磯落寒潦。", "浮家泛宅歸去來，還看飛鴻臥林杪。"]}