{"author": "汪藻", "period": "宋", "type": "诗", "title": "蠶婦行", "paragraphs": ["樹頭恰恰晴鳩喜，上巳人家掃蠶蟻。", "紙窗茅屋春雨寒，買炭添爐中夜起。", "平明採葉晞露痕，隨刀翠縷如絲勻。", "三眠欲食春已老，旋炊新麥祀蠶神。", "咽明足緊解絲簇，猶向前溪問茅卜。", "東鄰西里想殷勤，借問今年幾分熟。", "繰車軋軋桑陰涼，主家人立鴻雁行。", "絲成不得半縷著，一生麻紵隨風霜。"]}