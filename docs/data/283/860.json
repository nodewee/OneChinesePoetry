{"author": "韓駒", "period": "宋", "type": "诗", "title": "送葛亞卿欲行不一過僕", "paragraphs": ["吾廬偪仄門三尺，慚愧春風巧相覓。", "叩關惟許葛王孫，有時藉草傾餘瀝。", "汝不如南池主人車載客，紅旗皂蓋行遠陌。", "又不如東郭公子柳藏門，青娥綠髪坐開樽。", "是身牢落終何爲，人不汝嫌汝自嗤。", "伸眉一笑能幾時，忽聞春盡王孫歸。", "春風欲盡猶有情，飄英堕絮俱傷神。", "王孫未歸迹已掃，秣馬膏車何太早。", "明日一杯愁送春，後日一杯愁送君。", "君應萬里隨春去，若到桃源記歸路。"]}