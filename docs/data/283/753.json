{"author": "汪藻", "period": "宋", "type": "诗", "title": "盡心堂爲張丞相題", "paragraphs": ["道林岳麓天下無，下有萬頃之重湖。", "羣山奇變水清瀉，紫氣合沓來中區。", "張公扶持宇宙了，天與此境爲公娛。", "煙雲沖融几席上，幻出百態供朝晡。", "那知公亦寓焉耳，胸中炯炯如冰壺。", "平生忠孝心鐵石，不磨要與茲山俱。", "向來卜築營草木，汲汲可笑平泉愚。", "何如坐以眼爲界，卷藏雲夢吞衡巫。", "主人歸來頭正黑，劍履未給黄門扶。", "我雖忘世世不爾，唾手行取東西都。", "誰云古今不相及，今見謝傅東山圖。"]}