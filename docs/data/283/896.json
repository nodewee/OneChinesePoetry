{"author": "韓駒", "period": "宋", "type": "诗", "title": "入鳴水洞循源至山上", "paragraphs": ["崇山蓄靈泉，萬古去不息。", "瀦爲百斛深，散入千渠溢。", "其東滙民田，又北尋山腋。", "斷崖如破瓜，飛瀑中蕩激。", "大聲或雷霆，細者亦竽瑟。", "末流垂半山，十里見沸白。", "得非拖天紳，常恐浮地脉。", "呂梁丈人老，尚與汨偕出。", "我欲蹋驚湍，下窮齦齶石。", "惜哉意徒然，屬此歲凛慄。", "安得汝南周，斷取白蛟脊。", "歸之龍泉峰，山門夜喧席。"]}