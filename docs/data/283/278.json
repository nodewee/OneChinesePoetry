{"author": "鄭望之", "period": "宋", "type": "诗", "title": "建炎丞相成國呂忠穆公退老堂", "paragraphs": ["熙陵嘗賦釣魚篇，意屬磻溪舊所傳。", "治世代天今六相，中興扶日跨羣賢。", "已栽桃李滿天下，更卜林泉占海邊。", "不似東山攜妓女，一觴一詠度長年。", "一從奉得去年書，報道江山已定居。", "應料于今台岳畔，還同自昔輞川圖。", "君臣終始如公少，將相聲名自古無。", "何日雍容陪杖屨，松風山徑竹籃輿。"]}