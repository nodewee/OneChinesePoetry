{"author": "韓駒", "period": "宋", "type": "诗", "title": "次韻黑氈歌", "paragraphs": ["黝奴生長西南夷，朅來中國蒙公知。", "提攜十年行萬里，寵愛肯爲新人移。", "但願結髪爲玄妻，不願能歌名雪兒。", "夜寒僮僕盡僵縮，我獨嫵媚呈餘姿。", "只慚家世不可考，辯舌推源煩惠施。", "苦言瀘水異京水，生女那復白如脂。", "或疑烏几定乃祖，又言黑貂爲姆師。", "託身似與青女約，薦枕常須黄妳隨。", "長伸兩脚得安卧，莫作杜老憐腰支。", "他年老朽幸勿棄，從來弱質不自持。", "賢哉翁詩善名我，不須更換崑崙詩。"]}