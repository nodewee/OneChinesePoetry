{"author": "汪藻", "period": "宋", "type": "诗", "title": "題伯禹給事漫吾亭", "paragraphs": ["人生天地間，同一幻泡影。", "偶然相值過，便有人與境。", "那知兩皆漫，直寄彈指頃。", "古來賢達士，物我均土梗。", "程侯東南俊，少日忠義秉。", "周旋正色地，四海憚嚴冷。", "立朝二十年，憤世欲生癭。", "班雖近日月，志則在箕潁。", "中年拂衣歸，絕意向鐘鼎。", "澤幽成小築，勝會已獨領。", "清寒挹湍瀨，秀色攬諸嶺。", "聊將不羈身，對此無閼景。", "回首浯溪老，便覺加數等。", "從渠春風顛，那得到古井。", "高詞出胸臆，妙處如灌頂。", "讀罷眷樊籠，悠然發深省。"]}