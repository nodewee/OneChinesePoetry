{"author": "汪藻", "period": "宋", "type": "诗", "title": "題折樞密保真草堂", "paragraphs": ["軒冕有何樂，書生分尤慳。", "都盧百年中，強半墮險艱。", "能著屐幾兩，恨無茅三間。", "儻非身世忘，那得方寸閑。", "不見葆真老，功成鬂毛斑。", "飄然日邊來，復作晝掩關。", "所至書滿屋，鉛黄不停刪。", "開窗尋丈餘，要看湘南山。", "夕待明月至，朝期白雲還。", "醉吟如樂天，但少素與蠻。", "嗟哉道脩阻，無由結朱顔。", "惟應夢見之，千里同躋攀。"]}