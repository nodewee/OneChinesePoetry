{"author": "趙鼎", "period": "宋", "type": "诗", "title": "過平望趨吳興阻風遊殊勝寺用益謙韻", "paragraphs": ["羃羃疏雨歇，冷冷晚風清。", "扁舟泊清淺，落日涵空明。", "門臨稻畦沒，水浸莎岸平。", "欠伸得寛曠，杖屨喜微行。", "招提掩深靚，房户開斜横。", "紛紛諸衲子，尚作迎送情。", "神武行掛冠，吳市今變名。", "及聞名理談，頓覺肝膽傾。", "凡籠了無著，古佛當自成。", "已復外身世，何者爲官榮。", "同遊有亞父，早定登壇盟。", "歸來不受賞，慨慷羞論兵。", "閭閻取封侯，健兒勝書生。", "因之發深省，種種鴻毛輕。"]}