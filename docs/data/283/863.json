{"author": "韓駒", "period": "宋", "type": "诗", "title": "謝錢珣仲惠高麗墨", "paragraphs": ["王卿贈我三韓紙，白若截肪光照几。", "錢侯繼贈朝鮮墨，黑如點漆光浮水。", "舊傳績溪多老松，奚超既死松亦空。", "易水良工近名世，真材始不歸潘翁。", "蕭然南堂一居士，赤管隃糜無月賜。", "借問玄圭何自來，去年海中持節使。", "明窗晏坐不匆匆，引紙磨墨寒生風。", "自笑平生綰蛇蚓，更慚爾雅注魚蟲。", "殷勤二物從來遠，禆海環瀛眼中見。", "若欲揮寫藏名山，不如却作談天衍。"]}