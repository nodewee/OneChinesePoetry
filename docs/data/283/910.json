{"author": "韓駒", "period": "宋", "type": "诗", "title": "送趙承之秘監出守南陽", "paragraphs": ["繁臺十月寒颼飀，置酒共祖南陽侯。", "九士一客相獻酬，皆言南陽山水幽。", "菊泉釀酒不論石，土酥醍醐出肥牛。", "使君樓前橘柚古，丞相堂下蒲蓮稠。", "夜燃蠟炬賓醉舞，春風欹眠百花洲。", "各持一觴勸公飲，此行樂矣公何求。", "我獨倚杖商聲謳，此公人間第一流。", "方今羣賢從法駕，金狨塞路嘶驊騮。", "獨令此公守一州，臨分慷慨淚莫收。", "南陽南陽樂復樂，歸來歸來無久留。"]}