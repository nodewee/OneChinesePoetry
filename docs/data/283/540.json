{"author": "汪藻", "period": "宋", "type": "诗", "title": "次韻董禹川餉墨", "paragraphs": ["徂徠老松蔽百牛，輸膏敗乳來中州。", "何人夜半擣寒碧，用心獨與神明儔。", "範成秋天翔紫鳯，裁作古虛懸蒼球。", "匹夫被褐知者少，江都老相千金收。", "養之懷袖作歎息，平生長物胡爲留。", "分張好事亦及我，摩挲未語心先謀。", "明光起草正須子，一揮坐遣千人休。", "嗟予老矣安用此，誰能細字書蠅頭。"]}