{"author": "汪藻", "period": "宋", "type": "诗", "title": "題楚東吳文學湖隱閣", "paragraphs": ["君不見三峽灩澦瞿塘堆，盤渦日夜轟春雷。", "又不見洞庭周遭六百里，日月出入其灣隈。", "人間偉觀有如此，欲往莫到空低回。", "如何湖光几席上，萬頃鏡凈無纖埃。", "桃花雨餘春漲急，盎盎正作蒲萄醅。", "菰蒲遠映水一碧，五月菱熟芙蕖開。", "冰輪宵向座隅湧，四座林影參差來。", "天寒潮落洲渚出，健步更宜尋野梅。", "吳郎一生短檠下，裹以章服羞自媒。", "家山故有丘壑在，松竹多是兒時栽。", "中年有得雲水趣，深入鷗鳥無驚猜。", "坐令浮念掃除盡，方寸淡泊寒如灰。", "浩歌時從鼓枻去，高卧不怕當關催。", "鑑湖賀老即君是，定與謫仙長舉杯。"]}