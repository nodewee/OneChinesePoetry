{"author": "韓駒", "period": "宋", "type": "诗", "title": "夜與疏山清公對語因設果供戲成長句", "paragraphs": ["落葉屑窣鳴風廊，四無人聲夜未央。", "道人過我談真常，客舍有底相迎將。", "竹爐篝火曲木牀，烏桕爲燭楓脂香。", "青棃纍纍飣坐光，黄甘十子近著霜。", "醯梅蜜杏經年藏，紅糝綴枝加柘漿。", "蓴藕藷芋蘘荷薑，堆盤滿桉次第嘗。", "憶初見翁修水旁，轉頭八十鬚眉蒼。", "爾時尊宿略喪亡，屹如樅檜老不僵。", "而我昔漫參朝行，十年投閑坐老狂。", "人生一夣炊黄粱，諸法本閑人自忙。", "况今世故甚擾攘，與翁幸憩菩提坊。", "夜闌一酌餘甘湯，他年此樂不可忘。"]}