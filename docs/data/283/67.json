{"author": "趙鼎", "period": "宋", "type": "诗", "title": "次韻退翁遊北山之什", "paragraphs": ["孤雲天末山數峰，峰頭隱隱銜烏龍。", "遙臨北嶺望故國，行歌負販舟車通。", "時當高秋雨霜後，木葉紛亂號悲風。", "聲華一夢水流去，名跡千古山争穹。", "津橋煙草闕雙峙，馳道莓苔門九重。", "鳴鑾飈馭杳何許，蓬萊頂上雲濛濛。", "徒驚朝市屢更變，遑問邱壠多英雄。", "鼎湖龍去自不返，非煙長鎖琉璃宫。", "當年真聖受天命，香生菡萏祥光紅。", "宫前父老尚能說，顧瞻遺宇悲涕中。", "橋山松柏閟弓劍，有時寶氣飛長虹。", "今主紹述更神武，回眸一視雲煙空。", "請封章疏幾時上，振蹕行聞來自東。", "功成亦念剏基業，從此不復言兵戎。", "我生多難傷暌離，茫然却顧當何歸。", "伏轅不作馬思奮，塌翼應憐鳥倦飛。", "臨風且共一盃酒，要看酒面吹瀾漪。", "不湏遐想念今昔，吾廬好在尋歸期。"]}