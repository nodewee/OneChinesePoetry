{"author": "汪藻", "period": "宋", "type": "诗", "title": "陪諸公遊文雅臺憩法雲寺二首  其一", "paragraphs": ["旅泊值秋晚，登臨良亦佳。", "高臺始基誰，未覺歲月遐。", "維梁漢寵弟，非復莩附葭。", "鳴鞭白雲上，寶髻翻千鴉。", "樽前第詞客，坐使屈宋衙。", "秖今竟何有，蕪没荒烟斜。", "秦墟仆翁仲，楚俗悲章華。", "空餘古招提，老龐伴丹霞。", "花氣侵客袂，松聲滿鄰家。", "凄涼刧灰地，半似篁竹遮。", "坐久鴈橫野，炊烟映簷牙。", "似聞睢陽曲，尚作兒童譁。", "惜無斗酒酧，水厄空嘗茶。"]}