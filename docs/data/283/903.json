{"author": "韓駒", "period": "宋", "type": "诗", "title": "題湖南清絕圖", "paragraphs": ["故人來從天柱峰，手提石廪與祝融。", "兩山坡陀幾百里，安得置之行李中。", "下有瀟湘水清瀉，平沙側岸搖丹楓。", "漁舟已入浦溆宿，客帆日暮猶爭風。", "我方騎馬大梁下，怪此物象不與常時同。", "故人謂我乃絹素，粉墨妙手煩良工。", "都將湖南萬古愁，與我頃刻開心胸。", "詩成畫往默惆悵，老眼復厭京塵紅。"]}