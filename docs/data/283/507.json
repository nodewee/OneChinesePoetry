{"author": "汪藻", "period": "宋", "type": "诗", "title": "從吳禹功借徐鉉小篆帖以詩還之", "paragraphs": ["六書散浮雲，篆籀世不數。", "陵夷到草隸，差别幾四五。", "人皆逐曾玄，不復知父祖。", "中間尤可笑，雞鶩紛去取。", "孰爲魯漆書，況說周石鼓。", "陽冰雖晚出，妙意得千古。", "後來繼者誰，騎省人最許。", "明窗出小軸，驚嘆手爲拊。", "平生箏笛耳，慣見沐猴舞。", "一登韶濩堂，方信有干羽。", "援毫極摹倣，涴壁類兒女。", "秋蛇已成癖，老腕徒自苦。", "卷書還歸公，祇自愧韓愈。"]}