{"author": "韓駒", "period": "宋", "type": "诗", "title": "久雨溪漲壽朋惠示長句次韻一首", "paragraphs": ["緣雲細路投僧坊，路邊松柟森自行。", "初來紫竹半含籜，白花忽已吹垂楊。", "念昔聯翩背京洛，於時初登君子堂。", "還朝我執太史筆，侍宴君持光祿觴。", "由來用舍判殊路，玉堂絳闕遙相望。", "公車推輪下庾嶺，我舟捩柁辭黄岡。", "艱難晚厄汝溪上，天雨屬聞頽院墻。", "不憂漏濕有新句，醉墨在紙猶淋浪。", "桃花水漲鳥不渡，安得奮飛來我旁。", "夜來顛風起天末，起占初日照屋梁。", "明窗洗硯午陰寂，前榮觀棋春晝長。", "百年未滿且挈挈，萬緣頓息寧皇皇。", "更能伴我千鍾飲，徑欲因公倒槖装。"]}