{"author": "韓駒", "period": "宋", "type": "诗", "title": "贈蔡伯世", "paragraphs": ["君家夫人林下風，長齋繡佛鳴金鐘。", "侍兒百指亦清浄，凌晨梵唄聲摩空。", "潭潭大第依喬木，日午捲簾按絲竹。", "古調猶歌于蒍于，麗詞不唱新翻曲。", "有美一子天麒麟，孟嘉外孫見淵明。", "掃地焚香坐絃誦，不聞梵唄連歌聲。", "俗子何由共杯酒，容我叩門呼小友。", "欲求百萬錢買鄰，倒囊只有詩千首。", "安得一把茆蓋頭，榆林從君父子游。", "敢期絲竹娛下客，但喜白業同精修。", "秃襟短帽紛紛是，眼明見此裦衣士。", "和詩論道有餘閑，爲語故家遺俗事。"]}