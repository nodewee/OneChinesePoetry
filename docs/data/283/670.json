{"author": "汪藻", "period": "宋", "type": "诗", "title": "上蔡太師生辰二首  其二", "paragraphs": ["宇宙將昭泰，風雲必會同。", "帝師黄閣老，人羨黑頭公。", "慶節同堯歷，新陽應嶰筩。", "儀韶來彩鳯，占夢得真熊。", "壽考天資魯，神靈嶽降嵩。", "曲儀尊赤舄，歌詠美彤弓。", "夷險無殊節，誠明信保躬。", "濟川先衆楫，遵渚集飛鴻。", "炳炳丹青筆，堂堂社稷忠。", "斗杓還列宿，廉陛倚層穹。", "文武俱爲憲，詩書孰比隆。", "規模三代遠，謀略萬夫雄。", "字畫諸王品，文章兩漢風。", "早登青瑣闥，頻入紫微宫。", "器敏無餘刃，才豪妙吐虹。", "聲光連日月，氣概俯華戎。", "天上經綸合，人間制作工。", "向來凝庶績，誰復簡清衷。", "絃誦三雍富，舟車四海通。", "地歸銅柱北，春滿玉關東。", "養士菁莪盛，論才駿馬空。", "聖時方密勿，賢業助昭融。", "螭紐乾符正，龍文帝鼐崇。", "伊湯咸有德，房杜不言功。", "禮秩羣臣異，恩波此日豐。", "宸章頒琬琰，相第列帡幪。", "東壁文昭爛，西崑氣鬰葱。", "節旄藏棨戟，茅土啓龜蒙。", "衮繡卿雲裏，貂蟬瑞靄中。", "御奩金寶带，神廐玉花驄。", "蓬島波全闊，天鈞樂未終。", "禁香紛縹緲，朝佩雜玲瓏。", "芝草盈田紫，蟠桃照海紅。", "後彫凝秀髪，難老湛方瞳。", "冰質期姑射，丹砂喚葛洪。", "潛機神宇定，睟表德符充。", "瑞鶴千年羽，靈蓍五色叢。", "舊傳調鼎客，今識釣璜翁。", "世世聯台衮，年年拱帝聰。", "欲知耆算永，元氣等無窮。"]}