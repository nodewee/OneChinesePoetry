{"author": "韓駒", "period": "宋", "type": "诗", "title": "次韻高大中侍郎罷郡書懷", "paragraphs": ["公詩如秋聲，蕭蕭薄炎熾。", "我窮卧荒山，無復文墨事。", "兹焉和高唱，出語愧蕪累。", "五馬一花驄，得非天廐駟。", "會當親戎行，一快平生志。", "雖云鬻千金，此計恐非遂。", "人生行樂耳，屢空何用愧。", "况今紛紜時，一笑豈云易。", "求船真戲言，換妾乃深意。", "梅堂極虚明，壺漿有新餽。", "何時具杯杓，洗我色憔悴。", "李侯飲中仙，亦有塵外思。", "藜杖方叩門，君歸與徐議。"]}