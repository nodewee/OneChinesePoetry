{"author": "汪藻", "period": "宋", "type": "诗", "title": "哭尚書龍學程公", "paragraphs": ["江左推人物，時清得俊髦。", "肺肝傾耿介，頭角長英豪。", "鄉郡賓興最，賢關譽望高。", "萬夫爭射鵠，一舉獨連鼇。", "經術爭儒館，詞章重省曹。", "主憂俄旰食，邦禍始秋毫。", "彊寇來侵逼，敷天徧繹騷。", "奮身攄憤懣，銜命何腥臊。", "深入邊亭隧，堅持漢節毛。", "道途千里隔，忠義寸心牢。", "歸報龍顔喜，親聞鳯詔襃。", "功成侔李郭，政合付伊臯。", "超擢陞青瑣，謀謨拱赭袍。", "百官瞻矩矱，八座次甄陶。", "晚歲猶持槖，鄰州暫夢刀。", "台星方兩兩，逝水忽滔滔。", "上意長圖舊，朝廷未閔勞。", "謝安幾一起，秦失卻三號。", "伊昔身遐謫，公時首屢搔。", "交情如骨肉，仕路正風濤。", "里閈期重會，泉臺恨莫逃。", "終天吁永訣，雨淚滴香醪。"]}