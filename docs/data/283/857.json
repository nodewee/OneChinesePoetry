{"author": "韓駒", "period": "宋", "type": "诗", "title": "孫朝散母封彭城郡君賜霞帔以詩賀之", "paragraphs": ["孟母壯日家三遷，欻見季子聯朝班。", "因逢吾君鼓舜絃，不惜一邑榮參騫。", "里門初接金花牋，爭賀羊酒相摩肩。", "不疑平反奉慈歡，壽逾九十留朱顔。", "又逢吾君禮高年，太息加賜彭城田。", "霞冠彩帔麗且閑，復賀羊酒歡如前。", "四時觴客客滿筵，緋衣侍立不笑言。", "飲及二斗已醉眠，起作兒啼衆欣然。", "人間樂事到底偏，夫人此樂人人傳。", "忠臣孝子希兩全，近代只數先生賢。", "從予乞詩費雕鐫，借君詩囊爲君編，那知又有南陔篇。"]}