{"author": "趙鼎", "period": "宋", "type": "诗", "title": "過子陵灘題僧舍壁", "paragraphs": ["山水莽回互，轉眄圖畫間。", "念此清絕地，昔人所盤旋。", "舟子相歎嗟，示余子陵灘。", "有臺出山半，藤蘿蒙蘚斑。", "緬想建武功，用人及茅菅。", "躐取汝潁士，列宿樞極環。", "中有貧賤交，客星犯帝關。", "其能榮辱之，但及平生懽。", "志願乃有在，歸歟一漁竿。", "高風邈千載，獨立誰躋攀。", "山僧本何知，結屋臨清灣。", "笑謂舟中客，何爲争嶮艱。", "權門有遺啄，造請無寒暄。", "囁嚅到童僕，俛仰慚衣冠。", "所得諒幾何，赩汗流面顔。", "偃鼠不過飽，鷦鷯亦求安。", "子能了此義，分子一席閑。"]}