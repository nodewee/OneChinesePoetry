{"author": "汪藻", "period": "宋", "type": "诗", "title": "次韻劉立道二首  其二", "paragraphs": ["雲花忽作挼雲傾，臘梅便欲迎嘉平。", "青燈已照浪頭宿，夜長更苦風連明。", "榆黄柳綠已衰悴，空餘疏星漾寒水。", "想君懷抱亦凄然，況我飄零誰復齒。", "不須聞此涕闌干，人今得歸仍得官。", "未應百鍊遽磨滅，他年尚識霜鐘欒。", "心知薄領令人俗，賴有烟波雙屬玉。", "長沙縱使賈生歸，只恐樽前凋鬢綠。"]}