{"author": "汪藻", "period": "宋", "type": "诗", "title": "次韻胡德廣書懷", "paragraphs": ["大瓠既成實，無用始欲剖。", "鮒魚困車轍，求活賴升斗。", "我昔誦斯言，感歎銘座右。", "慎惜千金軀，未欲聊俯就。", "數子磊落人，好事真吾友。", "相期竹西遊，晚歲並耕耦。", "如何窘窮途，狺狺吠羣狗。", "平生笑俗士，反欲較妍醜。", "譬如惡影人，乃與影競走。", "今復念邊陲，未暇從田叟。", "彈冠宜彚征，子先我欲後。", "世間樗與櫟，拳曲自難揉。"]}