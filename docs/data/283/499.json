{"author": "汪藻", "period": "宋", "type": "诗", "title": "偶書", "paragraphs": ["長簟北窗下，抛書任縱橫。", "娟娟穉篠上，熠熠叢榴明。", "眷此感佳節，怊然愴平生。", "少年文翰場，結客俱擅名。", "瑤草俟采掇，雲鴻肆遐征。", "如何二十載，日與憂患并。", "骨肉隨逝水，兒童長柴荆。", "向來交臂人，接武霄漢行。", "姻親歲時會，尊酒懷抱傾。", "兹余豈復願，顧影良自驚。", "飛雨夜來急，濤翻江上城。", "田家夢亦好，想像秋稼成。", "新春了在眼，續我齋庖清。"]}