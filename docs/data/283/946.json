{"author": "韓駒", "period": "宋", "type": "诗", "title": "送賢上人歸雲門菴", "paragraphs": ["雲門秀色連雲居，石林參天冬不枯。", "溪迴彷彿菜葉下，路轉崔嵬茆屋孤。", "上人一口盡諸佛，肯顧世上羣兒愚。", "獨尋龐老不憚遠，此事古有今人無。", "我窮活計依精廬，千年香火勤朝晡。", "遠來無物可祗待，苦筍淡粥同齋盂。", "翻然别我出門去，春雨趁耕薑芋區。", "不須領衆強自苦，一庵高卧真良圖。"]}