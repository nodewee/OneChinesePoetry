{"author": "趙鼎", "period": "宋", "type": "诗", "title": "夢覺一首時將解安邑赴調", "paragraphs": ["明月入破窗，一室炯如曉。", "幽人睡易驚，遙夜正寒悄。", "自緣懷抱惡，安得夢寐好。", "推枕惘不樂，念念墮空杳。", "所思天一涯，忽忽令人老。", "老境足悲傷，窮愁更縈繞。", "嗟余竟奚爲，濫爲策名早。", "漫浪戲一官，不覺成潦倒。", "况此百日中，隨分接紛擾。", "跧如轅下駒，孤甚沙洲鳥。", "未妨公事多，但使癡兒了。", "州縣定勞人，侏儒尚能飽。", "毋作腐鼠嚇，要同牛驥皂。", "更憐愛酒陶，未免空嚢趙。", "去矣莫留行，峥嶸歲云杪。", "三宿戀桑下，千載歸華表。", "更堪無定居，驚飈轉蓬葆。", "卧聞南飛鵲，悲鳴樹三遶。", "念爾將安之，天闊風霜渺。", "不如刷勁翮，去躡鴻鵠矯。"]}