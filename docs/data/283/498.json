{"author": "汪藻", "period": "宋", "type": "诗", "title": "聚山閣爲吳氏題", "paragraphs": ["緣江故多峰，秀色無可揀。", "何須著腳力，政欲長在眼。", "詩翁築飛閣，似恨山意懶。", "縱橫數州碧，收拾付酒醆。", "客來何所命，濯濯千髻綰。", "晴嵐入肺腑，寶唾落碑版。", "翁家誠可樂，人境兩蕭散。", "爐香侣趺坐，終日對編簡。", "風流前輩接，細說鬚自挽。", "居然典刑在，聽者輒忘返。", "會須營一壑，萬事等鵬鷃。", "從翁時對榻，卧看烟雨晚。"]}