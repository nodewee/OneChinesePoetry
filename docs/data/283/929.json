{"author": "韓駒", "period": "宋", "type": "诗", "title": "次韻曾通判登擬峴臺", "paragraphs": ["朝攜筇杖來，瞑倚胡牀坐。", "循墻讀遺碑，歲久苔蘚涴。", "烈風無時休，于兹騐真箇。", "曾郎吐佳句，勢突黄初過。", "交游得詩流，吾儕可相賀。", "念昔逢大梁，一别九鑽火。", "再見疑前身，居然客愁破。", "世久無若人，子豈伯休那。", "千山厭露宿，一壑期雲卧。", "子少方鵬騫，吾衰作鳶墮。", "篇成不敢出，畏子詩眼大。", "惟當事深禪，諸方參作麽。", "文章真綺語，季緒徒瑣瑣。", "安得京口歸，秋江細扶柁。"]}