{"author": "汪藻", "period": "宋", "type": "诗", "title": "石舟歎", "paragraphs": ["匆匆負鍤鵝鶩喧，閃閃蹴車雷電翻。", "一城騷動急星火，官渠底用農時穿。", "海神有意驅巨石，風伯不肯停陰雲。", "坐令榷水甚于酒，盜者以乏軍興論。", "峨峨之山載大艑，所過郡邑千官奔。", "繡衣持斧坐堤上，百瀆倒盡生龜文。", "民間四月種不入，敢惜數斗春泥渾。", "君王神聖古無有，談笑坐可回乾坤。", "何妨謦欬九天上，叱散黄帽還嵌根。", "嗟哉食肉胡不告，勿謂石也安能言。"]}