{"author": "汪藻", "period": "宋", "type": "诗", "title": "汴中放船歸陽羨", "paragraphs": ["流澌欲作環珮鳴，枯木未肯回春聲。", "舟人坐恐雪爲祟，嬌鴉又舞天邊城。", "天公知我不足厄，乞與十日霜風晴。", "遙遙烟堤護玉鏡，滉滉雲海浮金鉦。", "攬衣坐數踵間息，闚見宇宙無餘情。", "燈花也似調兒女，咄咄笑我長宵征。", "我生底處不堪著，未歸且雜吳兒耕。", "縱無鄰翁飲子美，會有稚子迎淵明。", "仙山況聞連洞壑，餌朮或可求長生。", "閑中日月吾所有，此外付之人重輕。"]}