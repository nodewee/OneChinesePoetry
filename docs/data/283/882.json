{"author": "韓駒", "period": "宋", "type": "诗", "title": "食煮菜簡呂居仁", "paragraphs": ["曉謁呂公子，解带浮屠宮。", "留我具朝餐，喚奴求晚菘。", "洗箸點鹽豉，鳴刀芼薑葱。", "俄頃香馥坐，雨聲傳鼎中。", "方觀翠浪涌，忽變黄雲濃。", "爭貪歙鉢暖，不覺定碗空。", "憶登金山頂，僧飯與此同。", "還家不能學，永費烹調功。", "硬恐動牙頰，冷愁傷肺胸。", "君獨得其妙，堪持餉衰翁。", "異時聞豪氣，愛客行庖豐。", "殷勤故煮菜，知我林下風。", "人生各有道，旨蓄用禦冬。", "今我無所營，枵腹何由充。", "豈惟臺無餽，菜把尚不蒙。", "念當勤致此，亦足慰途窮。"]}