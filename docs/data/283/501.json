{"author": "汪藻", "period": "宋", "type": "诗", "title": "書局晚歸", "paragraphs": ["平生麋鹿姿，不意華屋居。", "一爲軒裳攖，所得非所如。", "弱跡踵諸彦，清班直周廬。", "蓬山切星辰，牙籖明綺疏。", "散帙喜所得，懷鉛愧中虛。", "暝歸復奚營，一飽不願餘。", "寧甘四立壁，懶作三獻書。", "高槐障熇煩，清陰落庭除。", "幽卧遂終日，兹謀定非疏。", "娟娟新月流，翳翳歸雲舒。", "懷人發浩歎，屏營以踟躕。", "願言果歸志，春波漲隋渠。"]}