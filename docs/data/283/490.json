{"author": "汪藻", "period": "宋", "type": "诗", "title": "徽州班春古巖寺呈諸僚友", "paragraphs": ["揆日奉明詔，班春出孤城。", "和風遞鼓鼙，細雨迷斾旌。", "渺渺度阡陌，谿山照人明。", "幽花不孤芳，好鳥相應鳴。", "隴麥已爭秀，畦秧亦微萌。", "食新知有期，及我凋瘵氓。", "古寺依絕壁，林端列飛甍。", "殘僧四五人，靜若無所營。", "石室廣百肘，嵌空自天成。", "泉甘與茶宜，就挹巖下清。", "伏檻肆遐矚，歸雲入簷楹。", "數農前致辭，貌野意則誠。", "兹幸枉冠蓋，使君豈無情。", "頻年苦饑虚，奚用恤此生。", "守昔在閭里，先疇毎躬耕。", "起家三絕餘，謬忝符竹榮。", "無術布寛大，低頭愧鰥惸。", "願言同撫綏，永絕愁嘆聲。"]}