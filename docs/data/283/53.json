{"author": "趙鼎", "period": "宋", "type": "诗", "title": "儀真宫玉清昭應宫成鑄聖像於此", "paragraphs": ["樓觀俯長江，竹樹蔽修嶺。", "入門却立驚，清曠非人境。", "福地包形勝，真儀入範鎔。", "護持國祚永，報貺年穀豐。", "蓬萊杳莫尋，弱水三萬里。", "我欲試丹訣，誅茅或在此。", "神僊可學否，要且扶頺齡。", "生當兵火日，飄泊安得寧。", "愛之不可留，弛擔休信宿。", "白鶴唳石壇，香煙遶雲屋。", "夜久萬籟息，松風度玉琴。", "瀟然不能寢，相伴一哀吟。"]}