{"author": "韓駒", "period": "宋", "type": "诗", "title": "上陳瑩中右司生日詩", "paragraphs": ["悠悠大塊間，萬類紛相敵。", "偉哉拔俗人，真宰豈無力。", "六經陷邪說，諸儒用一律。", "天未喪斯文，公生抱絕識。", "著書羅古今，射策開胸臆。", "前輩幾欲盡，後來昧所適。", "天將激頹波，公生秉孤直。", "數諫難居中，三已無愠色。", "海宇屬無虞，天工或曠職。", "天實佑皇帝，公生藴奇德。", "培成棟梁資，一旦壯王國。", "禁網雖小寛，疲俗未全逸。", "天惟念我民，公生冨才術。", "簸揚雲雨勢，諸方待膏澤。", "天既責公深，眉壽天何惜。", "行看佩相印，不羨登仙籍。", "南山雅望重，北斗威聲赫。", "禀生固難朽，吐納自不息。", "惟昔軒冕徒，浪喜山林迹。", "留侯追赤松，志就亦何益。", "傅說爲列星，但已脫寰域。", "孰知我公貴，與國長無極。"]}