{"author": "汪藻", "period": "宋", "type": "诗", "title": "送毘陵太守劉君受代東歸", "paragraphs": ["往年我作新安民，人人能說劉使君。", "使君本一儒者耳，數十年來嗟未聞。", "我時屈指今州縣，似此賢侯當識面。", "那知漂泊千里餘，畫戟清香日陪宴。", "使君何以人不如，胸中正有萬卷書。", "清真簡淡乃天性，文章政事猶其餘。", "向來天子留君住，重與毘陵三萬戶。", "誰教一曲渭城歌，忽作梨花枝上雨。", "宦遊南北安得同，撫循凋郡還須公。", "人生五馬亦不惡，與民處處爲春風。"]}