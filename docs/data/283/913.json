{"author": "韓駒", "period": "宋", "type": "诗", "title": "榮事堂詩", "paragraphs": ["安陽太守韓公子，曉带魚符出卿寺。", "一朝帝語傳人間，轉覺公家有榮事。", "公家請從忠獻論，高牙大冊來疏恩。", "往時醉白堂中醉，手自列戟留諸孫。", "諸孫盡是璠璵器，悃愊無華漢循吏。", "大錢方送使君歸，竹馬爭迎細侯至。", "公不見大小二鄭公，五十年間風化同。", "豈如五馬來接武，作堂崔嵬刊帝語。", "又不見韋家兩世侯，父出傳舍子入州。", "豈如世作本郡守，坐令卓異驚千秋。", "安陽遺民識忠獻，眼見王孫四封傳。", "請公静夜占此堂，定有榮光屬天半。"]}