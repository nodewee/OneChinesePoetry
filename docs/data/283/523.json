{"author": "汪藻", "period": "宋", "type": "诗", "title": "次韻周聖舉清溪行二首  其一", "paragraphs": ["君不見國家有紀狂童干，一溪百繞山千盤。", "竹兵草草兒戲爾，震澤以南心爲寒。", "初如妖禽嘯月曉，忽作聚蚋奔醯酸。", "九重夜半出秦甲，一麾萬里春農安。", "書生那知破賊事，且復雪涕論悲端。", "憶初倉惶挺身走，江湖滿地皆驚湍。", "仲宣何暇守漳浦，子美僅能投錦官。", "朝愁烽連海嶠起，暮恐彗掃星河翻。", "忍饑怖死頭搶地，破釡躍魚苔漬冠。", "爾時身世狹于掌，俯仰宇宙何時寛。", "只今同喜風塵定，慎勿忘憂耽酒聖。", "要須剩作舂陵行，爲洗吳兒百年病。"]}