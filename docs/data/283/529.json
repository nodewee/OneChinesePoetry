{"author": "汪藻", "period": "宋", "type": "诗", "title": "阻風雨辟邪渡寄王仲成", "paragraphs": ["渡頭急雨鳴森木，木杪顛風飛大屋。", "没腰寒水稻生芽，滿眼青泥車折軸。", "山行值雨舟值風，窮愁日日煩天公。", "不如歸卧澗壑底，世事一掃春花空。", "别君兩年重此别，喜君胸次渾冰雪。", "擬將身作賈胡留，無奈事如空鳥滅。", "挽我不回君怒嗔，交情把玩轉清新。", "相隨百里還相見，只有西山似故人。"]}