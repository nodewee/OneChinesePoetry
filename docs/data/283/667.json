{"author": "汪藻", "period": "宋", "type": "诗", "title": "壽建安郡王", "paragraphs": ["氣協高秋爽，祥開寶胄華。", "從今丹府籍，爲瑞帝王家。", "桂滿前宵影，桃舒浩劫花。", "德參龍種後，班次雁行斜。", "早賜真王策，榮膺上將牙。", "兔園宏建敞，貂冕異恩加。", "仙掌高承露，天潢穩泛槎。", "漢邦傳異慶，周篚拜親嘉。", "永接宗枝秀，同符玉歷賒。", "喬松千載壽，他日看肩差。"]}