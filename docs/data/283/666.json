{"author": "汪藻", "period": "宋", "type": "诗", "title": "龜山上方", "paragraphs": ["度險逢幽處，憑誰寫壯懷。", "連甍棲絕壁，孤塔表長淮。", "地本吳楓接，山今禹績皆。", "潮聲遙入寺，竹影自翻階。", "木杪朱欄出，城坳雪浪埋。", "乾坤迷枉渚，霧雨泄陰崖。", "丹葉經寒在，蒼洲向晚佳。", "魚龍宵聼唄，猿鳥晝窺齋。", "月滿蠙珠實，霜清磬石諧。", "僧盂收柏子，樵徑埽松釵。", "左宦書無鴈，南烹菜有鮭。", "風烟欺短髮，雲水信殘骸。", "竟作何鄉老，虚慚素尚乖。", "江湖今在眼，歸合辦青鞋。"]}