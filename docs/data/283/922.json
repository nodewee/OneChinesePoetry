{"author": "韓駒", "period": "宋", "type": "诗", "title": "次韻趙德夫龍圖送李諌議", "paragraphs": ["嘗聞中興日，補衮用老儒。", "亂離歲月駛，如隙過白駒。", "慷慨請擊賊，艱難論遷都。", "百謀未一試，去國秋云初。", "歸來視青鏡，老色上鬢鬚。", "新亭對茂弘，建鄴懷伯符。", "古來興廢地，俯仰再嗚呼。", "使君亦偉人，獨我慚非夫。", "邂逅得參語，僧坊飯伊蒲。", "誰云異鄉縣，契合連簪裾。", "我有一葉舟，可釣宣溪魚。", "如君醫國手，寧當墮江湖。", "燕雀尚紛拏，志士極欷歔。", "時哉更搏擊，饑鷹思草枯。"]}