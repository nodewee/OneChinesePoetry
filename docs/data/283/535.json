{"author": "汪藻", "period": "宋", "type": "诗", "title": "次韻過顧子美話舊因遊惠山", "paragraphs": ["放船出郭溪渾渾，乘潮夜到吾家門。", "潮頭細卷落花雨，濕櫓不驚春夢魂。", "君家難忘復易識，依然井徑當丘樊。", "向來惡子下闚處，繞屋但見清陰繁。", "飄零懷抱少傾倒，一見故人如故園。", "嗟予何因得之子，舊事請自鍾陵論。", "鍾陵當日盛遊集，往往前輩風流存。", "嘯歌雖容阮籍逸，人物不數王融諼。", "我時三十君始壯，矯矯兩鶴俱乘軒。", "大兒洪徐小兒向，此外餘子何勞吞。", "龍沙買酒醉秋月，倒牀但聽長江奔。", "秖今相去能幾日，世事反復那勝言。", "一官得謫大如屋，五年乞米供朝昏。", "頗疑造物乃知我，欲使晚節窮彌敦。", "君看靜躁不同者，王孫顧肯還爲猿。", "飲酣起步青松根，共瞻佛宇諸峰尊。", "席邊正喜泉潄壑，風外已復烏啼村。", "箇中好著我輩人，寄與石上留窪樽。"]}