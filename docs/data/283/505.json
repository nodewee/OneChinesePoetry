{"author": "汪藻", "period": "宋", "type": "诗", "title": "陪諸公遊惠山", "paragraphs": ["兹山定中腴，秀色乃如許。", "連峰積蒼潤，嵐氣亦如雨。", "珍泉不浪出，世俗那得取。", "羣仙作佛供，灑此玉池股。", "甘寒飲天下，瓶盎走膏乳。", "兒嬉供茗事，雲散入江渚。", "當源起臺殿，下瞰松柏古。", "巍基首梁宋，爽氣接吳楚。", "我來值佳月，濟勝得嵇吕。", "聊分小蒼壁，同振百年羽。", "躋攀興未極，落日在林莽。", "卻立望翠屏，中流駐鳴櫓。"]}