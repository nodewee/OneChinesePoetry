{"author": "韓駒", "period": "宋", "type": "诗", "title": "次韻館中諸公游慈雲寺", "paragraphs": ["嘉蔬隨客庖，香飯出僧甑。", "聊爲一飽謀，未暇談禪病。", "二公當代豪，詞林氣方盛。", "五言謹詩律，百罰嚴酒令。", "樂與同舍郎，共此給園浄。", "想像斜川游，何如舞雩詠。", "甘瓜自雍丘，肥芡來新鄭。", "肴果各有攜，笑我室懸磬。", "陋質謝不往，實愧瓊瑤映。", "人生一車足，那須富千乘。", "有興驅短轅，寧辭沮洳徑。", "及時速行樂，莫待苦脚脛。", "炎暑忽已闌，當念時難更。"]}