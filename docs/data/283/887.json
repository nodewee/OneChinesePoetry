{"author": "韓駒", "period": "宋", "type": "诗", "title": "題王內翰家李伯時畫太一姑射圖二首  其一", "paragraphs": ["太一真人蓮葉舟，脫巾露髪寒颼飀。", "輕風爲帆浪爲檝，卧看玉宇浮中流。", "中流蕩漾翠綃舞，穩如龍驤萬斛舉。", "不是峰頭十丈花，世間那得蓮如許。", "龍眠畫手老入神，尺素幻出真天人。", "恍然坐我水仙府，蒼烟萬頃波粼粼。", "玉堂學士今劉向，禁直岧嶤九天上。", "不須對此融心神，會植青藜夜相訪。"]}