{"author": "汪藻", "period": "宋", "type": "诗", "title": "觀秋江捕魚圖", "paragraphs": ["霜飈落木瀟湘秋，黄蘆颯颯秋江頭。", "漁翁短棹搖輕舟，夕陽斜照寒波流。", "篷蓑箬笠興夷猶，得魚沽酒更勸酬。", "生涯一葉水上浮，市朝利病不相謀。", "青山綠水得魚游，此樂未必饒公侯。", "畫圖忽見清兩眸，恍疑身在滄浪洲。", "年來萍梗歎滯留，擬欲與子爲朋儔。"]}