{"author": "韓駒", "period": "宋", "type": "诗", "title": "善相陳君持介甫子瞻手字示予戲贈短歌", "paragraphs": ["古來相馬失之瘦，仲尼亦作喪家狗。", "唇紅齒白癡小兒，不羞障面欺羣醜。", "鶴冲居士術如神，東走梁宋西峨岷。", "諸公蹭蹬未遇日，坐中知是非常人。", "只今白髪無餘産，短褐逡巡列侯館。", "世人胸中無黑白，不知居士明雙眼。", "嗟予塵貎天所付，不須強覓封侯處。", "書生只倚一片心，他日相逢記裴度。"]}