{"author": "韓駒", "period": "宋", "type": "诗", "title": "蜀張氏賜書詩", "paragraphs": ["張公昔蹋中朝班，夜隨仙官上九關。", "再拜天皇少却立，手掣雲漢歸人間。", "鈎陳熟視不呵責，坐令光耀驚塵寰。", "至今公家蜀江上，紫氣夜屬岷峨山。", "昭回斷缺久未補，女媧鍊石亦已艱。", "似聞天上列星怒，下問雲漢何時還。", "丁寧賢孫善拂拭，不用構閣深防閑。", "爲公作詩刻堅石，可使萬古驅神奸。"]}