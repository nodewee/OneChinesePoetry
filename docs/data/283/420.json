{"author": "宇文虛中", "period": "宋", "type": "诗", "title": "白菊", "paragraphs": ["西風蕭颯百草黄，南齋白菊占秋芳。", "主人好事不專饗，擷送客館分幽香。", "幽香清豔兩難得，冰雪肌膚龍麝裛。", "悄然坐我蘂珠宫，玉斧瑤姬皆舊識。", "仙家蓻菊名日精，我今號爾爲月英。", "月中風露秋夕好，感此仙種來曾城。", "憑君傳與金天令，月與霜姿駐清景。", "重陽好伴白衣來，五柳先生憶三逕。"]}