{"author": "汪藻", "period": "宋", "type": "诗", "title": "同張昌時宿高明寺", "paragraphs": ["幽卧不知覺，窗懸寒日初。", "矧伊夜來雨，谿聲到吾廬。", "故人挽我出，忽枉天際書。", "躋險敢自休，青山轉籃輿。", "相逢竹間寺，共擷園中蔬。", "殘僧誰在亡，奄忽十載餘。", "茗果話疇昔，新晴報鐘魚。", "東雷亦已鳴，百草苕穎舒。", "奈何與之子，齒髪日夜疏。", "眷此不能發，牽衣更躊蹰。", "明朝各回首，世事將焉如。"]}