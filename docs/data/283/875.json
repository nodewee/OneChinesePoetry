{"author": "韓駒", "period": "宋", "type": "诗", "title": "贈鄒醫", "paragraphs": ["華陀一卷世不留，玉函三十龍宮收。", "奇方异訣上帝求，稚川肘後真悠悠。", "東京仲景儒家流，韻疏思密豈自由。", "妙技乃與俞跗侔，後來繼之有髯鄒。", "二子天授非人謀，內經歳久誤弗讐。", "髯獨覃思窮披搜，草木寒温脉沉浮。", "如磁取鐵無虚投，朅來游梁自高郵，翰林雜試推君優。", "天廷錫带塗精鏐，我窮羈旅古汴溝。", "有婦抱病柴門幽，巫醫百請不頷頭。", "卒然邀君爲停輈，决去沉痾如决疣。", "自言不取千金酬，只求一詩當琳璆。", "高風絕藝兩罕儔，我才不迨前人羞。", "祝君尚壮勉勿休，自致名譽傾公侯。"]}