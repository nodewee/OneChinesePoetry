{"author": "汪藻", "period": "宋", "type": "诗", "title": "次韻蘇養直寄黄元功", "paragraphs": ["男兒當騎生馬駒，不但詞賦凌三都。", "願從北地傅介子，西吞青海東元菟。", "一行作吏不稱意，人間險過宫亭湖。", "黄郎里中同隊魚，十年太學隨諸儒。", "春風不作霄漢夢，秋雨漫肥瓜芋區。", "一身長寄白鷗境，千字快掃青松腴。", "風埃空憶大梁别，尺書不到雲泉居。", "似聞騏驥尚伏櫪，饑鷹未飽誰能呼。", "清江上有仙人廬，何時十幅西風蒲。", "與君杖屨日來往，濁醪可解饑寒劬。"]}