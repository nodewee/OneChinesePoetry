{"author": "趙鼎", "period": "宋", "type": "诗", "title": "舟中呈耿元直", "paragraphs": ["念昔一笑相逢初，我時尚少君壯夫。", "十年再見輦轂下，我鬢斕斑君白鬚。", "落魄朋遊嗟我在，艱難兵火與君俱。", "酬恩未擬填溝壑，强顔忍復陪簮裾。", "浩然胡不徑投劾，老矣難堪歸荷鋤。", "田園墳壠亂戎馬，是身是處長羈孤。", "解維汴岸一篙水，小舟漂兀如鷖鳬。", "對床推枕坐歎息，此行未肯悲窮途。", "胸中炯炯時一吐，與生俱坐寧籧除。", "只今雲臺羅俊彦，鄙賤老醜憎樸疏。", "躍馬食肉付公等，浮家泛宅真吾徒。", "與君轉柂從此逝，秋風萬里吹江湖。"]}