{"author": "趙鼎", "period": "宋", "type": "诗", "title": "獨樂園夜飲梅花下再賦", "paragraphs": ["我有一樽酒，爲君消百憂。", "當春梅盛發，去作花間遊。", "嫦娥從東来，愛此亦遲留。", "便欲買花去，玉玦戀枝頭。", "花動月光亂，月移花影流。", "橫斜滿盃盤，酒面香浮浮。", "舉觴吸明月，與花相勸酬。", "君若不盡飲，恐爲花月羞。", "緬想李太白，對酒無朋儔。", "當時明月下，還有此花不。"]}