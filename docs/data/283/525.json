{"author": "汪藻", "period": "宋", "type": "诗", "title": "題周彦約壺齋", "paragraphs": ["化人謁帝遊清都，俯視宫室如積蘇。", "那知神仙隱朝市，雲窗霧閣在一壺。", "古來志士守環堵，宅彌萬里乾坤俱。", "君今官冷百僚底，世人未識文於菟。", "故營容膝尺度足，卷藏風月吞江湖。", "客卿筆墨共游戲，維摩牀坐同跏趺。", "鈎簾終日屏塵事，卧聽秋雨鳴菰蒲。", "伊余想像未得往，一讀妙語清而腴。", "遙知坐穩肉生髀，滿壁但掛歸來圖。", "功名富貴會相迫，恐此骨相山林無。", "平泉綠野看他日，莫忘築室愚溪愚。"]}