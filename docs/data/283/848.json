{"author": "錢紳", "period": "宋", "type": "诗", "title": "次韻濟川西山避暑", "paragraphs": ["西山藴靈異，九曲面崚嶒。", "泉石漱鳴玊，松蘿掛古藤。", "勢雄掀宇宙，地大壓丘陵。", "日永清陰覆，朝來爽氣澄。", "幽尋嘉賞致，結客避歊蒸。", "散髪喧畦畛，支頤倦躡登。", "武陵百慮釋，丹列遠思凝。", "度樾追遐景，煎茶憶若冰。", "土芝青削玉，琬液綠如澠。", "霜氣連蒼昊，冰威鑠鈍蠅。", "心酣醒復醉，意適寢還興。", "蝸角徒爭觸，蜂腰謾逞能。", "纓塵心自濯，松韻響無明。", "自廓倚天劍，愁無繋日繩。", "舒懷高達士，得趣鄙山僧。", "雲態幾相挽，禽音似許譍。", "嵐姿渾欲滴，秋色漸相矜。", "籧笛凉余思，衾禂樂未曾。", "虚閑消毒螫，放曠屏牽仍。", "高興無時盡，何辭興再乘。"]}