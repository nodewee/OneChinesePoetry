{"author": "馬永卿", "period": "宋", "type": "诗", "title": "贈申孝子世寧", "paragraphs": ["六月烈日日正中，時有叛將號羣兇。", "平人血染大溪浪，比屋焰照鵝湖峰。", "白刃紛紛蔽行路，六合茫茫何處去。", "妻見夫亡不敢啼，母棄兒奔那忍顧。", "藥市申翁鬢有霜，臥病經時不下牀。", "平生未省見兵革，出門正爾逢豺狼。", "豺狼滿市如流水，追索金繒心未已。", "可憐累世積陰功，今日將爲兵死鬼。", "世寧孝行何高高，慨慷性命輕鴻毛。", "此時自欲赴黄壤，欣然延頸迎霜刀。", "至孝感兮天地動，白日在光百川湧。", "三刀不死古今稀，一命自月神靈擁。", "羣賢激賞爭作歌，要使汝名長不磨。", "何時上書達天聽，詔加旌表高嵯峨。"]}