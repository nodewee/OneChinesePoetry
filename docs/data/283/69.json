{"author": "趙鼎", "period": "宋", "type": "诗", "title": "戊申正月行在參吏部示諸幼", "paragraphs": ["秋風鼓棹長蘆渡，吾與若曹俱豁然。", "脫跡干戈玩清絕，収身溝壑厭肥鮮。", "折腰爲米豈所願，賣劍買牛端可賢。", "韓公雅欲却窮鬼，趙壹其如無一錢。", "罷官清坐乃吾分，號寒啼饑誰汝憐。", "政緣茲事藉升斗，使我不得休林泉。", "日下揚州行在所，寸長片善希陶甄。", "汗衣塵帽門户底，包羞忍耻王公前。", "此行寧復作此態，疇昔相知吏部銓。", "謹嚴資格可馴致，雖甚不才無棄捐。", "我已投誠永結好，相從綠髪至華顛。", "矧復鴛鷺滿臺閣，功名合在中興年。", "縮頭袖手正應爾，敢問祖生先著鞭。"]}