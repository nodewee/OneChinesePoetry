{"author": "吳儆", "period": "宋", "type": "诗", "title": "題陽山寺", "paragraphs": ["憶昨去家時，凉風肅巾屨。", "閭里重遠別，祖席煩親故。", "期會趨晷刻，倉卒戒徒御。", "首尾遍吳楚，復退分携處。", "歲月拂塵壁，廊廡識故步。", "故人新絳帷，方屨盈外戶。", "褰裳喜我來，寒溫問良苦。", "樽酒開驩顔，雞黍羞珍具。", "欲少爲君留，歸心已先騖。", "年少未仕初，飽食厠庠序。", "束書事遨遊，光陰等閒度。", "一爲升斗縻，奔走窮朝暮。", "欲學不可得，雖悔復誰諉。", "諸君其早圖，前覆戒吾車。"]}