{"author": "洪邁", "period": "宋", "type": "诗", "title": "與陳彥時會華嚴道人偶書", "paragraphs": ["屋頭烟雲屯，屋下波濤諠。", "團圞坐已久，起扣丹霞門。", "客至苦舌强，目擊翻無言。", "元龍湖海士，懷哉夙契敦。", "清坐鼎足峙，妙語流潺湲。", "君游華嚴海，貝葉手自翻。", "此心於身世，鳥度空無痕。", "笑吾流浪中，久被業識吞。", "讀書談古今，綺語生禍根。", "望道渺未見，況乃躐其藩。", "職卑困掣肘，見溺不得援。", "未知造物心，頗復哀黎元。", "近窺賢稷意，未敢遽掩關。", "躬耕亦細事，會要五畝園。", "釋羈牛在牧，駕鼓馬伏轅。", "居然見優劣，不比魚熊膰。", "持問跏趺人，一笑霜眉掀。", "相携妙峰頂，暝色窺遠村。", "解衣略輩行，班坐搴芳蓀。", "欲歸意未已，幽徑相與捫。", "蒼崖出玉醴，不受瘴毒溫。", "願言同酌此，我語庶不諼。"]}