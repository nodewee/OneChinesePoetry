{"author": "姜特立", "period": "宋", "type": "诗", "title": "山園四詠 烟壑", "paragraphs": ["蒼然者爲烟，呀然者成壑。", "頼此十八公，與之相領略。", "中間製小亭，面勢巧安著。", "千山攢脩眉，一水環青玉。", "勃圖映高標，觚棱翼飛角。", "夜深或沈沈，月澹還漠漠。", "趺坐者誰子，草衣復芒屩。", "素髮照晴昊，飄蕭如野鶴。", "儻非違世者，何以有此樂。", "向夕下坡陀，清興寄寥廓。", "此境真可畫，此意終難貌。"]}