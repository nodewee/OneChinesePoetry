{"author": "姜特立", "period": "宋", "type": "诗", "title": "唐伯憲赴括蒼戶掾", "paragraphs": ["吾州刺史宅，上冠靈鰲顛。", "千嶂翠合沓，一水清潺湲。", "北指烟雨近，西睇鶑花連。", "積李雪縞夜，崇桃霞覆川。", "羣材聚仙境，上幕開中天。", "宜有唐景輩，參與鄒枚聯。", "戶掾吾故人，學問自家傳。", "隸法既奇古，詩句仍清圓。", "想當吟哦時，攬勝筆如椽。", "坐使冰雪腸，沉浸含芳鮮。", "試諗吾邦人，世豈有此賢。", "勿歎官尚卑，行矣當騰騫。"]}