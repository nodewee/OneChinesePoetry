{"author": "洪邁", "period": "宋", "type": "诗", "title": "久旱新歲乃雨", "paragraphs": ["高田土可籭，下田不受犁。", "遺蝗憂插啄，况乃麥未齊。", "赤子天自憐，溝壑忍見擠。", "雨逐新歲來，停雲忽凄凄。", "莫辭三日霖，爲作一尺泥。", "汪汪既沒膝，灧灧仍拍隄。", "漸看蓑笠出，笑語喧畛畦。", "我欲與寓目，父老同攀躋。", "此身羣萬生，擾擾舞甕雞。", "曾亦無幾求，脫粟配羹藜。", "永言故隴耕，老眼路凄迷。", "好收歛手版，鋤耰歸自携。"]}