{"author": "洪邁", "period": "宋", "type": "诗", "title": "赴建安守泛舟游九曲", "paragraphs": ["武夷之山如畫圖，中有玉洞藏仙都。", "一溪穿空舞澎湃，九曲度盡方盤紆。", "細看直疑路中斷，已轉始覺川平鋪。", "諸峯削成鳥亦怖，危磴豈復人能踰。", "機巖學館第傳授，鼓樓石牀知有無。", "坐令丹梯化一鶴，又喚立筍成三姑。", "遊人來觀但借問，道士指說猶驚呼。", "神君曾孫在何許，想見幔亭空藥爐。", "千崖萬壑心賞倦，正喜松風清坐隅。", "歸舟瞥然箭脫手，醉目眩我雙明珠。"]}