{"author": "洪邁", "period": "宋", "type": "诗", "title": "與葉晦叔同考校諸生鎖宿貢院作", "paragraphs": ["沈沈廣厦清如水，市聲人聲不到耳。", "一閒十日豈天賜，慙媿紛紛白袍子。", "相逢更得金玉人，久矣眼中無此士。", "連牀夜語不成寐，往往鷄聲忽驚起。", "是中差樂真難名，昔者相過安得此。", "但憐時節不相謀，正墮清明寒食裏。", "梨花已空海棠謝，外間物色知餘幾。", "只恐風雨摧折之，負此一春吾過矣。", "謝公尋山飽閒暇，應笑腐儒黏故紙。", "錦囊得句應已多，萬一相思頻寄似。"]}