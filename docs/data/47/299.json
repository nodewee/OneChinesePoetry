{"author": "洪邁", "period": "宋", "type": "诗", "title": "琵琶亭", "paragraphs": ["香山居士頭欲白，秋風吹作湓城客。", "眼看世事等虛空，雲夢胸中無一物。", "舉觴獨醉天爲家，詩成萬象遭梳爬。", "不管時人皆欲殺，夜深江上聽琵琶。", "賈胡老婦兒女語，淚濕青衫如著雨。", "此公豈作少狂夢，與世浮沉聊爾汝。", "我來後公三百年，潯陽至今無管絃。", "長安不見遺音寂，依舊康廬翠掃天。"]}