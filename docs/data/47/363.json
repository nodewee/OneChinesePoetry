{"author": "劉鄂", "period": "宋", "type": "诗", "title": "讀許右丞所作陳少陽諫議哀詞", "paragraphs": ["并州更作桑乾客，道逢舍者來爭席。", "掀髯對座有鉅人，開口劇談如舊識。", "試問客子從何方，興言扼腕微有傷。", "吾祖昔遑卹緯計，屢以直論干君王。", "讒諛弄國賢者避，禍福相乘呼吸異。", "懸知必有代庖責，被髮纓冠赴東市。", "大明既爭日月光，真與天地同久長。", "嗟予之生後長者，却識前輩奚其詳。", "大臣罔上擅行戮，揚以浮言蓋私曲。", "誅姦發德示後世，右丞之文端可復。", "中興名門凡幾門，聖朝報稱非少恩。", "紈蘭袖出承命帖，猶幸及識公之孫。", "春秋愛賢許之宥，十世已往未爲厚。", "况今公議方大明，叩天大叫君無後。", "故人夢想規大賢，景仰高行思執鞭。", "典刑方及見故物，倏爾長別良依然。", "土田未足爲君勸，官爵未足酬君願。", "行矣志意勿倦遊，歸而視之有家傳。"]}