{"author": "姜特立", "period": "宋", "type": "诗", "title": "長句贈弟邦達主簿", "paragraphs": ["有弟辭我去，明日隔風烟。", "茭青嶺頭雲，憶別二十年。", "上有古峯巒，下有深澗川。", "我昔去家時，過此涕淚漣。", "汝今復經行，豈不念鴒原。", "人生皆有別，此別有何言。", "我年七十四，去日箭脫弦。", "汝雖後十年，鬢髮已蒼然。", "世味只如此，恩義以爲先。", "會少別良多，杯酒且留連。", "何以壽卯君，贈之新詩篇。"]}