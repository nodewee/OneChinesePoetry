{"author": "姜特立", "period": "宋", "type": "诗", "title": "次石魚", "paragraphs": ["君不見隴州石魚生地下，中有鰌鯽皆同化。", "又不見衡湘石魚生山中，魚身鱗鬣俱如畫。", "世間何獨此石爲魚形，石蛇石蟹皆如生。", "蝦蟇口吻酷肖似，螬蠐蠕動幾能行。", "悠悠荒怪不可考，吾意造物初無情。", "陰陽融結亦偶爾，俗智詎可窺杳冥。", "葉君得此不足惜，君自川嶽儲英靈。", "來春禹浪忽變化，頭角天上看崢嶸。", "此時回首視此石，棄置殆與砂礫并。"]}