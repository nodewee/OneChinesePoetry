{"author": "姜特立", "period": "宋", "type": "诗", "title": "吳煥章送行", "paragraphs": ["素行躬韋布，長材轢搢紳。", "老成吾甚畏，競爽爾誰鄰。", "半刺人稱屈，全牛技未伸。", "難兄曾託契，薄宦偶同寅。", "和韵長愁險，開樽屢飲醇。", "高談烘白晝，妙舞艷青春。", "方幸交情密，還欣道義親。", "到家才旦暮，回首遽參辰。", "越榜驚行速，吳牋荷寄頻。", "施松從此始，折柳竟無因。", "指日騰夷路，茲時記故人。", "聊憑五字句，千里話慇懃。"]}