{"author": "姜特立", "period": "宋", "type": "诗", "title": "再賦醒心亭", "paragraphs": ["小橋枕滄灣，一水繞清激。", "橫來莫知源，委去無尋迹。", "戲魚時度淺，好鳥忽鳴寂。", "堂坳隠空谾，竹樹閟寒碧。", "朝霏溢朱栱，倒影汎瑶席。", "仰窺一逕上，始覺藏深僻。", "尚憶客中行，盤嶠倦登陟。", "峯回路忽下，溪館曾休息。", "高低相掩映，景趣無終極。", "朅來坐忘疲，欲去或窮夕。", "安得青霞人，共此白雲適。"]}