{"author": "姜特立", "period": "宋", "type": "诗", "title": "古風送行陳省元", "paragraphs": ["梅山老人頭雪白，摸索曹劉還認得。", "平生鹿鹿視餘子，誰是詩中真巨擘。", "踵門忽得天下士，慕我虛聲遠相覓。", "袖中磊磈出奇語，和璧隨珠暗相射。", "對之坐久神氣定，言下分明箭鋒直。", "傍觀如堵相駭愕，頗復見我有此客。", "雄篇累日費酬答，但怪筆端飛霹靂。", "君才自是千里駒，鞭影不摇何待策。", "古人妙處應自知，悟解多端難指畫。", "請君更去勘諸方，莫道梅山得消息。"]}