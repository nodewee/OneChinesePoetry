{"author": "洪邁", "period": "宋", "type": "诗", "title": "女貧苦難妍", "paragraphs": ["女貧苦難妍，士貧苦難高。", "了知論此者，不識一世豪。", "此身百斛鼎，流俗欲手操。", "寧當捨其中，局促計所遭。", "頗疑有若人，骯髒栖蓬蒿。", "考槃一丘壑，光景不可韜。", "斯人不我忘，空復踰垣逃。", "軒裳亦云華，唾去如腥臊。", "哀哉夸毗子，擾擾冠猿猱。", "恬無齊世心，閔默死滔滔。", "朅來事斗祿，俛仰身桔槔。", "一官戲人間，幾何非餮饕。", "誰言眷此幘，擲去輕秋毫。", "區區欲驕士，一哭嗟兒曹。"]}