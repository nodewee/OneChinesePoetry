{"author": "洪邁", "period": "宋", "type": "诗", "title": "春社齋禁連雨不止賦呈夢得", "paragraphs": ["歲豐農猶饑，歲惡何可說。", "哀哉半菽氓，罪歲同一舌。", "年時旱塵漲，臈盡不見雪。", "青皇忽雨我，萬頃麥苗活。", "令尹民父母，溝壑思手挈。", "祈年祓齋居，有酒不忍設。", "那知桃李徑，狼籍香泥滑。", "芳意一如此，坐恐及鶗鴂。", "郊原佇開晴，出勞南畝饁。", "秋成已在眼，一醉宇宙豁。", "更呼湔裙人，勸此側帽客。", "和公斜川詩，磨石鑱歲月。"]}