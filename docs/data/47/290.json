{"author": "洪邁", "period": "宋", "type": "诗", "title": "送制置使王剛中帥蜀", "paragraphs": ["上都門外垂楊陌，葉葉經霜不堪折。", "春光猶未到梅花，何物當扳送行客。", "路人驚問去者誰，高牙大纛爭光輝。", "君王應念蜀父老，故輟侍臣來紫微。", "明光起草文章手，却聽元戎報刁斗。", "回首翔鸞一夢中，玉簫緩送成都酒。", "邛郲九折何足驅，慷慨功名真丈夫。", "成都花錦君莫戀，早晚歸凱持鈞樞。"]}