{"author": "洪邁", "period": "宋", "type": "诗", "title": "無題", "paragraphs": ["前年溪上秋風時，主人酒熟烹黄雞。", "歸來醉倒睡便著，父老喚起牛羊蹊。", "此生一醉寧易得，未辨身爲貴人客。", "征西將軍爾何人，那用尊前驚墮幘。", "朅來閩越再經秋，聞道軒名涎已流。", "懸知得酒推不去，此客有轄何須投。", "今我正爲奔走役，空想題詩滿高壁。", "若逢落魄姓回人，爲問何時定相覓。"]}