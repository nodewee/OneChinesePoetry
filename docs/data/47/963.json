{"author": "姜特立", "period": "宋", "type": "诗", "title": "余方悼亡適山圃牡丹芍藥盛開賦長句", "paragraphs": ["白巾對紅艷，哀樂自不同。", "緬彼古之人，拔去禮法中。", "親喪至嘔血，悲涕固無從。", "不哭即飲酒，陶然醉爲鄉。", "吾愛蒙莊子，鼓盆歌慨慷。", "吾笑潘河陽，忍淚賦悼亡。", "自古皆有死，生滅固其常。", "生也根一氣，死焉歸渺茫。", "鍾情雖我輩，達節聖所臧。", "且日飲無何，久久永相忘。"]}