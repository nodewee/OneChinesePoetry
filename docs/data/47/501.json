{"author": "吳儆", "period": "宋", "type": "诗", "title": "和唐秘校見貽長篇", "paragraphs": ["君才離奇卧壑松，力回萬牛匠非哲。", "我如坎井可窺底，短綆未汲固自竭。", "饑寒驅置簿領中，巧匠旁觀指濡血。", "逢人首下尻益高，敢遇督郵腰不折。", "憧憧往來窮朝昏，負負江湖弄風月。", "邑雖陋室無佳士，稍輸城府開私謁。", "平生聞人說項斯，秀句秋江更清澈。", "鼯徑經雨忽蛩然，傾囷倒廩不我屑。", "渥洼汗血絕後殿，天球河圖合前列。", "要知冷煖須自知，舐蜜中邊不容說。", "癡兒徒癡不了事，相留湯餠未暇設。", "如今豈止傾蓋舊，向者固已聞風說。", "命之窮達有宿分，男兒功名在晚節。", "未應種豆趣南山，試一上書干北闕。", "君不見少陵流落老更窮，長歎自比稷與契。"]}