{"author": "張說", "period": "宋", "type": "诗", "title": "游老君洞", "paragraphs": ["枕漱鑱鍼泉石肓，登臨又刮山川目。", "太清飛出離宮景，平地分爲散仙福。", "知津有頼大夫松，避道尤勤居士木。", "層巒破曉霞散綺，斷岸涵空霧披縠。", "界遠都歸粟粒藏，脈近寧勞杖頭縮。", "不愁風引輕舟却，更喜村通小徑曲。", "妙含道德五千餘，迥出洞天三十六。", "青牛稅駕從嬾卧，寶猊回拱長蹲伏。", "猶餘砥室燦金星，安用柔宗扶玉局。", "巖前日月自朝夕，物外乾坤豈寒燠。", "蛇靈必化第須時，豹隠唯鄰聊協卜。", "共知容與樂無限，誰想緒餘善非獨。", "兩柱擎天壽八荒，一水爲霖登百穀。", "深嗟晚到償疇昔，爭忍疎游逾信宿。", "癡兒浪作謝鯤圖，坐進因明天下谷。"]}