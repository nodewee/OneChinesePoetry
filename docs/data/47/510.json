{"author": "吳儆", "period": "宋", "type": "诗", "title": "贈吳令君", "paragraphs": ["綠槐庭院鎖薰風，雙雙乳燕穿簾櫳。", "石榴花蹙宮羅樣，荔子枝翻蜀錦紅。", "海山秀色藏日色，衮作英豪儀上國。", "鵬翼瀾翻徙北溟，龍媒夭矯東西極。", "高蹤逸韵不容攀，家聲世德以蟬聯。", "吏能精銳龔黄上，人物風流晉宋間。", "海寧巖邑千山底，牛刀割雞聊爾耳。", "卷入河陽滿縣花，風行鄭國垂街李。", "往歲如今杅桐空，今年衣褐足虞冬。", "往歲如今新陳腐，今年麰麥盈千鍾。", "田家宴喜歌時豐，咸知陰相有神功。", "炰羔擊豕趨城東，金璧樓臺煙靄中。", "瞻彼南山遥舉酒，插花起舞爲君壽。", "神人歡樂何其多，令君福祿如山河。"]}