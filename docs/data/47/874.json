{"author": "姜特立", "period": "宋", "type": "诗", "title": "因見市人以瓦缶蒔花屋上有感", "paragraphs": ["城中寸土如寸金，屋上蒔花亦良苦。", "因思離宮與別館，南至九嵕北鄠杜。", "東西延袤八百里，橋梁褭空七百柱。", "傷哉好大荒主心，豈識世間蓬篳趣。", "一邱一壑吾輩事，隨分園池何用許。", "我今度地山一隅，栽柳栽花已無數。", "大雖不足小有餘，便可終身爲老圃。"]}