{"author": "姜特立", "period": "宋", "type": "诗", "title": "寄題楊先輩霧隠", "paragraphs": ["猛虎樹摩痒，更爲蟲所蝕。", "玄熊擲崖木，正坐勇與力。", "爾豹居其間，而復有二德。", "既不眩文采，亦知身足惜。", "衣錦貴尚褧，桐梓惡戕賊。", "含章大臣體，深居君子識。", "室以霧隠名，茲士有典則。", "韜養日以久，何患不輝赫。", "而况數鉅公，銘詩播金石。", "只恐難久藏，却爲人所即。"]}