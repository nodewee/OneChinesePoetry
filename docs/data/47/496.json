{"author": "吳儆", "period": "宋", "type": "诗", "title": "次韵南軒先生榕溪閣閣山谷所名也", "paragraphs": ["紹聖用事臣，黨與紛相樛。", "當代幾忠良，一朝咸黜幽。", "太史坐直筆，愈黜名愈休。", "消長關否泰，天意匪人謀。", "纍臣誰司城，獨爲景物留。", "當時西復南，萬里不停輈。", "誰知百年定，欲起九京遊。", "積莽新陳迹，寒泉薦冰甌。", "想當千騎臨，水木寒蕭颼。", "我公今伊傅，茲焉少夷猶。", "炎方凋瘵餘，公來今已瘳。", "榕溪兩甘棠，千載誰劣優。", "太史後凋松，公如巨川舟。"]}