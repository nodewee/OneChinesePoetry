{"author": "葉翥", "period": "宋", "type": "诗", "title": "題興道院藍光軒", "paragraphs": ["出郭纔咫尺，便覺山意幽。", "招提立絕頂，寶塔凌空浮。", "小軒足娛客，下有清溪流。", "翠岫供遠眺，直欲明雙眸。", "平蕪草肥軟，飽飼眠吳牛。", "沙頭水色靜，飛上馴白鷗。", "人稀日亭午，野渡橫孤舟。", "坐久意逾爽，吹袂風颼颼。", "想當三伏天，凜然如素秋。", "簿書叢裏來，恍若脫羈囚。", "乘興偶登覽，不謂成勝游。", "平生志所願，一壑與一邱。", "脚力到佳處，須作信宿留。", "南峯只在眼，不必勞冥搜。", "當時輞川圖，景物有此不。", "學貴守所見，出處各異謀。", "淵明亦高哉，未肯屈督郵。"]}