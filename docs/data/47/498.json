{"author": "吳儆", "period": "宋", "type": "诗", "title": "題陳仲禮四知軒且當折柳之意", "paragraphs": ["陳侯一世豪，筆力萬人敵。", "卧之百尺樓，平視劉玄德。", "收斂湖海氣，一室僅容膝。", "平生不欺心，自護如拱璧。", "客來問字細論文，旋糶官粱買酒樽。", "夜深四壁冷徹骨，酒酣一笑溫如春。", "三年官滿何所畜，滿船稚乳書幾束。", "長安侯門高於天，束薪炊米桂炊玉。", "問君持此將安歸，君言歲收可百斛。", "吾儕本無膏粱念，况今老矣其何欲。", "宰相時來則爲之，切莫倒行夸食肉。"]}