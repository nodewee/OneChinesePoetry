{"author": "姜特立", "period": "宋", "type": "诗", "title": "賦桐廬陳守瑞粟圖", "paragraphs": ["仲尼不瑞麟，周公旅命禾。", "兩聖本一道，胡爲有殊差。", "麟固首四靈，可賀亦可嗟。", "或云一角獸，莫能辨真訛。", "鶡雀奏天子，朱鴈興樂歌。", "文士頌連理，野夫獻嘉瓜。", "羽毛草木異，皆物之精華。", "於事竟無補，徒然務矜誇。", "食乃民之天，有一皆可嘉。", "君不見豐年樂歲人鼓腹，凶年死人如亂麻。", "以此較得失，周孔道不頗。", "桐廬陳使君，理道蠲煩苛。", "蠱敝既振飭，刑罰從寬科。", "民生樂其業，自足致時和。", "有農獻嘉粟，累累來山阿。", "數穗至八九，紛然一何多。", "圖狀競傳玩，誌牒爭編摩。", "使君政將成，爲祥理則那。", "促歸不待滿，合上金鑾坡。", "嘉禾闕補亡，精筆非君何。"]}