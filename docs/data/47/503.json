{"author": "吳儆", "period": "宋", "type": "诗", "title": "宿神潭洪氏醉經堂", "paragraphs": ["久客急歸程，風雨事馳騖。", "黄流鳴澗壑，餘波或被路。", "堆埼珠聯屬，石徑齒齟齬。", "籃輿惴危登，杖策阻深度。", "行行忽平崗，神潭渺東注。", "徒旅鳩後先，煙火休薄暮。", "主人延客入，丈室千卷聚。", "醉經揭佳名，巨軸舒新句。", "我亦舊高陽，糟粕嘗已屢。", "人言薄滋味，舌根恐未具。", "君但中聖賢，當自知佳處。"]}