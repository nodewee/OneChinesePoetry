{"author": "彭郁", "period": "宋", "type": "诗", "title": "題萬壑風煙亭百韻", "paragraphs": ["風在不周山空闕，底事問煙訪兩浙。", "煙生廬阜香爐峰，孰使隨風至吳越。", "風乎與煙相得外，還有風雷并雨雪。", "煙兮與風相好餘，仍有煙波及霞月。", "誰知此處一萬壑，祇樂風煙餘不說。", "括蒼攙天三百里，熊熊魂魂迷嵽嵲。", "蓋竹騰空一千丈，洩洩熒熒蜚崒嵂。", "洪濛霧氣蕩歸鴻，滉澒嵐芬惑回鷢。", "前岑不陣有旌旆，後岫無人何幕帟。", "𩅿霏冷逼盧橘秋，薄浥輕縑礲硉矹。", "䬌𪋖遥觸楊梅寒，細擗新綿摩崒屼。", "望海尖頭培塿細，盤匜瓊瑒高拋𥻦。", "帢幘巾邊花草蔫，彝博栴檀飄馥苾。", "劉晨長嘯出天台，填填浩氣陵寒䨚。", "王母馳車返玄圃，繽繽羽旆揮斜日。", "雙巖瑞巖插雲漢，寒䬝冷𩅀紛膠葛。", "大固小固竝闤闠，碧瓦青炊浮𩘹𩘐。", "黄巖洞裏石老人，曬袚兵編資飄䫻。", "白鶴山頭丁令威，清音嘹唳渾䫹䫾。", "玉帝盤桓石鼻宮，鬰葱佳氣浮山梲。", "天王宿留墉外岫，羽儀仙隊輝天閲。", "長河匹練耀白帝，鉅浸杯醪飲紅蜺。", "永慶憑陵睥睨寒，蒼狗白衣勞目刮。", "護郭崢嶸星斗爛，霧髻雲鬟誰指結。", "䨏濛遠巘失高低，雲渡石湖驚沒滅。", "徑山氣接日山寒，翠谷香浮銀谷馞。", "東門峧峻露觚稜，天竺黄高彌突兀。", "玉女蛾眉𩄡洗鬢，木天石佛雺封鐍。", "千家嶼逼水雲廊，木屐山陵閶闔臬。", "般若臺高迷遠近，溫涼座上清飄撤。", "吹開越嶂萬機錦，颭落吳江千樹纈。", "九層臺外遞韶音，萬年枝上光摇樾。", "或踰遠漢寵岴嶠，或跨長空冒岓屹。", "或邀濃霧迨晨晡，或尼清氛當日昳。", "或隨小雨晻青冥，或佐狂𩆧黯遥嶭。", "或昏溪洞晚方散，或蔽雲筌朝便別。", "或過千山凝古樹，或經四野留寒柮。", "或棲江上寒竹梢，或泊野外荒蕪末。", "或伴游絲春晝飄，或似涼薰夏朝䞘。", "或時避舍秋空雨，或間回車冬日霵。", "或穿楊柳絲綫亂，或度浮圖鈴索掣。", "或搴空裏青紙鳶，或蕩郊中黑風鳦。", "或經花徑殘紅隕，或入松林濃淀杌。", "或歷江河諸艦舫，激揚帆縵摇竿橛。", "或到遐邇諸精舍，增光金碧韻銅鐵。", "或似漢祖憩芒碭，漫空霧靄凌雲闕。", "或如唐帝幸驪山，燦爛旂常雜青赤。", "或似地仙列禦寇，携笻御氣乘颯䬂。", "或如雷部謝仙火，亙天電燄揮霹靂。", "或似游月訪姮娥，仙樂八方吹遠闊。", "或如焚野覓功臣，燼氣四隅光倏忽。", "或似洞庭百丈檣，自西自東隨意屑。", "或如岢嵐三尺地，不燧不鑽常燄突。", "或似魯國焚咸丘，助張狂吹勢難捽。", "或如公瑾戰赤壁，虎嘯波狂那得熄。", "或似牧兒爇秦陵，猛火照天三月熱。", "嗟余真有山水癖，每遇亭臺須訪謁。", "丹丘僅過元宵火，便問登臨求快適。", "節愛堂寬稱起居，揖爽亭涼清奧突。", "玉霄欄畔憶仙游，望海亭邊思水活。", "簷前放目四極遠，波泛玉虹流莫歇。", "芡蓮香吹滿堂閣，廣軒梅峽紀碑碣。", "知樂流杯亦屢遊，翠屏舒嘯時排闥。", "暨被城南韋與杜，亭臺軒檻俱窮歷。", "或誇小景怡情性，或詫巧營煥朱碧。", "或因沮洳穿池沼，或取篸簪排一列。", "或取燕閒扁美名，或思德政存前跡。", "橐籥鞴寬風浩渺，天地爐紅煙蓊鬰。", "未委眼前諸勝賞，風煙比較誰優劣。", "奇哉倅廨後山亭，地不百容天路越。", "壑多聊以十千數，幾許風煙難盡揭。", "鑿沌不知今幾年，賢哲治中凡幾物。", "怪底勝藏俱不知，知亦詎能營雅篳。", "趙君眼力高夐古，纔得基階榛即掘。", "巖扃萬壑歸指顧，飈靄彌空攢屏攝。", "赤城千里諸勝游，從此斯亭爲巨擘。", "謝守城頭顔目汙，輞川降旐應高沒。", "余將會稽問夏禹，封嵎何得專車骨。", "玉帛幾時來萬邦，侯甸云何分五百。", "亦將東洋問大士，象教何時啟禪律。", "雙塔已多諸佛機，雁蕩又何有僧客。", "亦將甬東問句踐，當日如何興霸烈。", "還君會雪臣妾羞，千載英雄光史筆。", "且生且教俱十年，孰云外物人難必。", "亦將海上問羲和，日昇晹谷隅夷宅。", "月何與日時相望，日何與月時合璧。", "夤賓平秩順時四，璿璣玉衡齊政七。", "四隅蒼生感丕冒，惟天惟有堯能敵。", "婺女柯山日月長，白黑圍棋窮理窟。", "潮頭隠約子胥魂，夫差可見無心術。", "王喬跨鶴水中島，丹砂九轉成靈粒。", "楊妃隠迹海上山，方士時聞登閫閾。", "對景思人人不見，風煙却羨常陞陟。", "枝上吸風蟬不饑，空裏食煙鼯費力。", "細思眼界兩幺麽，俯仰屈伸誠有得。", "蓬萊閣爲亭作兄，柏梁臺爲亭作伯。", "騷人憑欄無一事，滌硯濡毫恣思索。", "酒客登階無所爲，挈榼携壺忙遜揖。", "水仙海若儻俱來，任自亭前說玄極。", "惟予椎魯無寸長，祇聽謦欬東君側。"]}