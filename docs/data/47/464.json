{"author": "何异", "period": "宋", "type": "诗", "title": "大華山", "paragraphs": ["地靈推寶蓋，奇崛跨三州。", "帝座聯樞極，星躔值斗牛。", "江南誇絕勝，仙伯揖浮邱。", "舊觀依山脚，崇壇冠嶺頭。", "懷哉二真意，特地一時留。", "爭謂神丹熟，誰知瑞氣浮。", "妄傳異人氣，遽遣老臣收。", "雲外嘗交戰，風前枉運籌。", "利鋒皆瓦礫，勇銳失貔貅。", "歛幟驚逋伏，還兵敢逗遛。", "桂司歸內府，芝檢動前旒。", "遺鏃砮牙細，纏灘馬蹟稠。", "一承丹凰詔，雙擁翠雲裘。", "功滿三千行，神參八極遊。", "後先鸞與鶴，乘跨虎兼虬。", "仙樂宣新響，文枰化故楸。", "玄壇開豁敞，紫洞鎖深幽。", "雞豢餘空竇，龍投按舊湫。", "斬妖留血樹，化石望仙舟。", "鵝垍晴飛雪，茶凹暑挾秋。", "退心披峻嶺，浄手掬寒流。", "石銳矛頭似，山長劍脊侔。", "路危行九曲，臺險過三休。", "靈藥從人乞，薰爐足意謀。", "三廬騰瑞相，五嶽記真遊。", "雷電歸驅使，雲天托庇庥。", "遺蹤難紀載，著句欠旁搜。", "四萬八千歲，五城十二樓。", "近疑連絳闕，遠想接滄洲。", "招隠仙翁意，吾簪此可投。"]}