{"author": "吳儆", "period": "宋", "type": "诗", "title": "寄題鄭集之醉夢齋", "paragraphs": ["利欲醺人心，濃如飲醇酎。", "沉湎死不休，寧論千日久。", "豈知糟邱中，醒狂亦時有。", "天地育萬彙，亦各賦匹偶。", "人情豈相遠，好惡隨妍醜。", "集之年方壯，濯濯春月柳。", "性獨與人殊，無婦奉箕箒。", "丈室誇醉夢，作詩詔朋友。", "古來醉夢人，亡羊孰先後。", "寒儒醉糟粕，酸澀寧可口。", "莊生夢蝴蝶，幻境徒紛糾。", "富貴得志士，列屋羅螓首。", "象牀粲錦幄，疎綺深朱牖。", "酣寢喚不醒，鼻息春雷吼。", "梅花霜雪姿，紙帳蔬荀臭。", "問君有何好，甘作老鰥叟。", "窮狀徒纍纍，鴦債長負負。", "猶如荷旃人，難論純綿厚。", "但問雪煎茶，何如羊羔酒。"]}