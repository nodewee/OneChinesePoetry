{"author": "姜特立", "period": "宋", "type": "诗", "title": "特立夜直讀荆公客至當飲酒篇感而有賦", "paragraphs": ["客至當飲酒，客去合如何。", "人生無根蔕，何必客經過。", "有客固當飲，無客飲自歌。", "有客與無客，頹然同一科。", "昔人秉燭游，正爾畏蹉跎。", "粵余生多艱，一官劇奔波。", "讀書四十年，鐵硯空研磨。", "糲食豈有肉，菜羹或無鹺。", "一衣遞單夾，摺製屢舛訛。", "六十始小遇，鬢毛已雙皤。", "屈指從心年，光陰苦無多。", "酒雖非所嗜，不飲意不佳。", "一醆助朝氣，三杯養天和。", "放浪風月夕，留連四時花。", "以此畢吾生，無愧亦無嗟。", "尋思百歲後，有酒如傾河。", "一滴不入唇，誰見此顔酡。", "作詩廣前賢，聞者且勿呵。"]}