{"author": "洪邁", "period": "宋", "type": "诗", "title": "送王舍人制置四川", "paragraphs": ["昭代推人傑，誰登上將壇。", "君王念方面，侍從輟儒冠。", "魏闕成高拱，梁州遠監觀。", "九天開幕府，萬里入征鞍。", "往昔先多士，歸歟樂考槃。", "中年思賈誼，見晚歎嚴安。", "禁掖侵霄漢，秋空刷羽翰。", "文章變龍虎，班級上鴛鸞。", "謀帥西南急，登庸歲月寬。", "智謀回睿眷，節制妙朝端。", "風采今如此，家聲定不刊。", "雪山方始重，蜀道幾曾難。", "地迥江驚急，雲孤峽怒蟠。", "梅花春欲動，水國暮生寒。", "行路艱初起，籌邊策未殫。", "郫筒無惜醉，岷芋且加餐。", "鄉曲霑投分，蓬萊忝備官。", "丹心空自喜，青眼獨相看。", "此地從公別，何時話夜闌。", "歸來消息近，鵬背一朝摶。"]}