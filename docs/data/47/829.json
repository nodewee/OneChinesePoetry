{"author": "姜特立", "period": "宋", "type": "诗", "title": "鵬鷃問答", "paragraphs": ["吾聞北冥鵬，翼若垂天雲。", "矯首扶桑汜，投趾崑崙垠。", "渴飲黄河流，饑食紫淵鱗。", "長翮盈千車，短羽重萬鈞。", "去以六月息，棲止良苦辛。", "黑風忽翻海，未易容其身。", "偶與斥鷃遇，問鷃有何樂。", "鷃云我幺禽，豈暇議寥廓。", "爲生誠甚微，爲計亦易足。", "吸以棘針露，分以鷦鷯粟。", "决起槍榆間，却向蓬蒿落。", "不睎九萬程，只願一枝託。", "鵬聽鷃所云，似若生羨慕。", "彼小乃有餘，我大適爲苦。", "呼鷃問所安，鷃笑而不語。"]}