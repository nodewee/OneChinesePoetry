{"author": "洪邁", "period": "宋", "type": "诗", "title": "秀川館聯句", "paragraphs": ["江聲牀摇寒，山色窗拗綠。", "歸舟著沙邊，客夢遶鄉曲。", "簪盍豁秋悲，筵開從夜卜。", "黄花散疎籬，蒼竹圍破屋。", "詩豪爭擊銅，談劇屢消燭。", "借君五言城，洗我萬斛愁。", "主人意無窮，客子去敢速。", "杯寬怯鯨吞，詞澀媿貂續。", "注瓦亦傾銀，聯珠仍綴玉。", "天迥月明洲，霜清風隕木。", "飛齊水擊鵬，揮退日斜鵩。", "臭味漆投膠，芬芳蘭間菊。", "味甘一臠嘗，話勝十年讀。", "未用賦驪駒，方看舉鴻鵠。", "行當歲九遷，勿憚晝三宿。", "妙語子蟬嫣，孤蹤吾鹿獨。", "一老上星辰，三君進鳬鶩。", "平生仰高山，此夕霑賸馥。", "飛龍十九章，金馬三千牘。", "儻非論石渠，定是讐天祿。", "筆健翻狂瀾，辯雄噴飛瀑。", "抄傳疲小胥，侍立倦更僕。", "力舉六鼇連，肘運千兔禿。", "庖厨洗玉盤，萍豆鄙金谷。", "豈無麟脯羞，亦有熊蹯熟。", "不須羅羶葷，安用窮水陸。", "搜尋到蹲鴟，飪飣兼苜蓿。", "但畏酒樽空，寧知更漏促。", "勸頻難固辭，意厚敢虛辱。", "一一罄缾罍，紛紛吐茵蓐。", "茶甘旋汲江，火活乍然竹。", "聊烹顧渚吳，更試蒙山蜀。", "清風生玉川，石鼎壓師服。", "忍醉興方新，語離情轉篤。", "明朝轉船頭，西風飽帆腹。", "去櫓響嘔啞，歸車聲轣轆。", "墨突諒難黔，曹裝行復促。", "便揚武林鑣，勿戀番江築。", "聖神攪權綱，賢俊登肅穆。", "君恩晉接三，臣職坤用六。", "夷路合騰驤，上心資啟沃。", "吾道竟何憂，斯文欣有屬。", "執政猶股肱，天官乃眉目。", "當階紅藥翻，規地青蒲伏。", "遥知此數途，歷徧財一蹙。", "長吟美且箴，細酌壽而祝。", "端期千一逢，毋諱再三瀆。", "德進朝廷尊，河潤京師福。", "前修庶拍肩，能事當繼躅。", "君無廢此篇，隨車編卷軸。"]}