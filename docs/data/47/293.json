{"author": "洪邁", "period": "宋", "type": "诗", "title": "送楊簡遷國子博士", "paragraphs": ["楊君解墨綬，去作國子師。", "邑人十萬戶，遮道嬰兒啼。", "曩歲天旱苦，赤地無餘遺。", "饑殍千百輩，上山爭採薇。", "採薇有時盡，詎能救長饑。", "慨然顧自任，舍我將告誰。", "昧爽出廳事，日暮忘旋歸。", "大家貯陳粟，出糶不敢遲。", "偷兒紛狗鼠，鋤治如平時。", "一意摩手撫，如子得母慈。", "明年麰麥登，比屋無流移。", "史牒載循吏，于今親見之。", "我亦受一廛，惜哉輕語離。", "橋山未迄役，酌餞疎酒巵。", "聊述路人頌，持作送君詩。"]}