{"author": "范成大", "period": "宋", "type": "诗", "title": "時敘火後意不釋然作詩解之", "paragraphs": ["潘郎曉衾夢蘧蘧，舞馬竟與融風俱。", "前驅炎官後熱屬，席捲不貸淵明廬。", "君家十年四立壁，震風凌雨啼妻孥。", "平生白眼蓋九州，閉戶不納結駟車。", "清貧往往被鬼笑，付與一炬相揶揄。", "井垔木刊烏鼠赭，汝則暫戲吾何辜。", "天闕悠悠虎豹怒，叱閽上訴非良圖。", "作詩聊復相料理，甑墮已破空踟躕。", "浮生適來且適去，況此茅屋三間餘。", "掃除劫灰得空闊，新月恰上東牆隅。", "幕天席地正可樂，爲君鼓旗助歌呼。"]}