{"author": "姜特立", "period": "宋", "type": "诗", "title": "松石歌壽皇太子殿下", "paragraphs": ["萬生總總各殊稟，中間變化通希夷。", "大椿一萬八千歲，蟠桃結實千年期。", "雖云閲世最久遠，要自與物同推移。", "不如長松老爲石，仙家舊事尤瓌奇。", "嘗聞道士馬自然，曾見天寶觀前屈鐵枝。", "指云此木三千年，去後合變堅凝姿。", "當時山上五里松，龍拏虎蹲相與蛻化無餘遺。", "六丁夜半奉玉敕，雷公䃸磹轟取之。", "陽侯河伯亦好事，洪濤巨浪移荒陂。", "至今空山斷壑所，遺者一塊未許千金窺。", "壺山柏木不足道，康干節理由人爲。", "何如此石最耐久，萬年千載無成虧。", "上不爲女媧補天闕，下不爲顓皇搘地維。", "直將送似廣成子，日與西母對坐同盤嬉。", "蓬萊海水會清淺，廣成之壽無窮時。"]}