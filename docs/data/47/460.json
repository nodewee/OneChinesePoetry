{"author": "何异", "period": "宋", "type": "诗", "title": "浮石山莊", "paragraphs": ["天巧不易覷，覷巧不難著。", "狐裘或反衣，鑄鐵真成錯。", "此亭對此石，層層水初落。", "憑高得其要，他景皆可略。", "蒼波繞廬阜，白浪縈衡霍。", "魚龍出變怪，鱗鬣紛拏攫。", "初疑海上來，根株相連絡。", "又疑泗濱渡，清潤可磨琢。", "水石兩奇特，賓主一笑樂。", "猶想峴山亭，清名與山託。"]}