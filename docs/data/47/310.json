{"author": "洪邁", "period": "宋", "type": "诗", "title": "送王誠之舍人使北方得揮字", "paragraphs": ["歲晏滯急景，霜雪日霏霏。", "家居尚無奈，何况披征衣。", "舍人使持節，正爾辭帝畿。", "揚鞭出門去，言面無幾微。", "中朝第一人，沙漠今宣威。", "朔庭天驕子，應覺眼見希。", "青春反南轅，花柳相光輝。", "雍容對宣室，便可持樞機。", "蛾眉含笑迎，酌酒爭勞歸。", "金碗大如斗，客醉時一揮。"]}