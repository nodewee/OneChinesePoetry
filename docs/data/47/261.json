{"author": "洪邁", "period": "宋", "type": "诗", "title": "詩約范直夫遊萬葉寺觀瀑泉", "paragraphs": ["范侯隠下吏，夙尚本丘園。", "身投攫金市，聚書以自藩。", "炯然如孤月，不受黄流渾。", "要知句律工，競病何足論。", "我生羣末俗，涇渭同一源。", "同心無楚越，傾蓋如弟昆。", "人生各有役，不暇捧一尊。", "風蒲挂南浦，念欲東南奔。", "對牀定何夕，青燈照晤言。", "懸知吟詩處，千尺銀河翻。"]}