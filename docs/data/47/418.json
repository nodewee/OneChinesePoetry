{"author": "范端臣", "period": "宋", "type": "诗", "title": "新嫁別", "paragraphs": ["隣家新婦誰家女，昨日嫁來今日去。", "徘徊欲去呼問之，何乃遽遭姑舅怒。", "婦欲致詞先淚雨，妾在村東年十五。", "長成只待嫁良人，不識人間離別苦。", "妾從五歲遭亂離，頻年况逢年凶饑。", "母躬蠶桑父鉏犁，耕無餘糧織無衣。", "十年辛苦寸粒積，倒篋傾囊資女適。", "豈知薄命嫁良人，招得偷兒夜穿壁。", "曉看奩橐無餘遺，羅綺不見空淚垂。", "公姑忌妾遣妾去，歡意翻成長別離。", "公姑遣妾妾難住，出門惘失來時路。", "不恨良媒恨妾身，生離不爲夫征戍。", "我聞此語長嗟咨，誰知賊遣人分離。", "撫人捕賊官乃職，縱賊不捕官何爲。", "婦言妾去君莫語，偷兒如鼠官如虎。"]}