{"author": "姜特立", "period": "宋", "type": "诗", "title": "黄正言爲邑宰累罷郡送行", "paragraphs": ["人生皆有別，此別良不同。", "不作兒女戀，慘然見顔容。", "郭奕追叔子，后山逐蘇公。", "二賢間世士，二客有古風。", "不畏簡書誚，越境遠相從。", "上下數百載，凜然兩相望。", "我亦何爲者，偶在寮寀中。", "荷公以禮遇，詎敢忘敬恭。", "公才自超卓，落落澗底松。", "我老無所用，颯然一衰蓬。", "相送三十里，已復媿前蹤。", "願言養宏博，吾道終當通。"]}