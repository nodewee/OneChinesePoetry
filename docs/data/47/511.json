{"author": "吳儆", "period": "宋", "type": "诗", "title": "送王國器歸宣城", "paragraphs": ["吾不送君以南浦傷離之曲，吾不送君以渭城惜別之觴。", "君今跨馬行遠陌，陌上槐花日已黄。", "槐花黄時舉子忙，君心應逐白雲翔。", "君來桃李春未晚，喜君幽韵如蘭芳。", "東風披拂香滿路，君不即人人豈忘。", "澄江靜練楚天長，疊嶂高樓秋月凉。", "使君高會羅紅粧，樽前醉客第王楊。", "明年上國富春光，風帘煙柳沙河塘。", "集英班退馬蹄疾，都人爭看綠衣郎。"]}