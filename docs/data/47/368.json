{"author": "曹冠", "period": "宋", "type": "诗", "title": "涵碧亭  其一", "paragraphs": ["翠巖森秀爽，蟠結混沌初。", "唐朝遇藻鑑，勝景方發舒。", "飛泉注碧潭，流觴繞雙魚。", "烟霏足奇態，雅稱幽人居。", "劉郎賦丹青，詩思尚有餘。", "使其親拭目，發興當何如。", "年來頗湮厄，亭館幾邱墟。", "寺僧殺風景，古木半剪除。", "騷人罷登臨，過客徒欷歔。", "物理不終否，蓬藋新芟鋤。", "松篁亦欣榮，垂條再扶疏。", "伊余事幽討，徙倚聊與娛。", "寄傲引壺觴，招隠携琴書。", "涓辰此卜築，何羨諸葛廬。"]}