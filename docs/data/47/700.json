{"author": "姜特立", "period": "宋", "type": "诗", "title": "次韻仲志荷珠", "paragraphs": ["觀彼雨中荷，跳珠自涓滴。", "初集尚端停，稍多還倚側。", "虛明是本體，不受世鑽刻。", "初疑鮫人泣，淚向盤中擲。", "又疑石筍街，拋灑天不惜。", "但見漾玻瓈，詎容登几格。", "高低相依映，傾瀉才咫尺。", "瀏灕丹砂汞，晃蕩摩尼色。", "照乘儻見收，價恐千金直。", "日乾風勢定，泯若無留迹。", "固知造化巧，又似兒女劇。"]}