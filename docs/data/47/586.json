{"author": "姜特立", "period": "宋", "type": "诗", "title": "賦汪先輩昆仲聽雨軒", "paragraphs": ["堂堂兩蘇公，秀峙自西蜀。", "一朝入京師，聲價喧寥廓。", "聯翩取膴仕，鳴鳳在阿閣。", "方干赤霄上，忽向青雲落。", "黑風吹紫荆，天涯兩飄泊。", "始感韋郎詩，對床尋舊約。", "篇章屢致意，念此友于樂。", "生死竟乖違，歸來已非昨。", "汪君胡爲此，一官未渠縛。", "兄弟自師友，閉門方苦學。", "便作聽雨謀，無乃計已錯。", "早榮或有悔，晚達亦不惡。", "問學須淵源，文字要追琢。", "歲久道自富，時來功不薄。", "但學蘇公賢，嘲誚且莫莫。"]}