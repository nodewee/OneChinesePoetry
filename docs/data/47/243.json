{"author": "洪邁", "period": "宋", "type": "诗", "title": "題臨賦軒", "paragraphs": ["蒼山圍岑寂，下有一水奔。", "閉戶卧風雨，束蒿翳籬藩。", "寥哉祇樹人，心遠忘世喧。", "此身自蘧廬，長物餘此軒。", "鳥語幽夢斷，香橫經帙翻。", "未成借路行，自要窺潺湲。", "遠師淵明意，不媿靈澈魂。", "月度了無迹，風行偶成痕。", "心境兩清妙，尺喙何由吞。", "賦詩安所取，碧雲未足論。", "何當揣朱絲，窈眇絃我言。"]}