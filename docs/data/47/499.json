{"author": "吳儆", "period": "宋", "type": "诗", "title": "寄題淳安陳令君讀書林", "paragraphs": ["能吏事深刻，商利謹毫釐。", "俗吏趨期會，簿書自羈縻。", "寥寥絃歌聲，千古空餘思。", "還淳山水邑，令君丘壑姿。", "邑民本無事，君亦何所爲。", "治己物自治，化行風薦移。", "君復何所欲，讀書常不足。", "拄腹五千卷，插架三萬軸。", "曾未出毫芒，萬室已蒙福。", "堂東松竹林，昔時閟荒榛。", "堂中燈燭光，昔時照紅裙。", "今何聲吾伊，蕭蕭風雨晨。", "問君有社稷，亦復有人民。", "奈何獨自苦，學道則愛人。"]}