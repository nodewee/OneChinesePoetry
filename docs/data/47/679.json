{"author": "姜特立", "period": "宋", "type": "诗", "title": "恭和令製感秋", "paragraphs": ["金虎肅秋氣，屬茲摇落時。", "淅瀝暮蟬澁，嘹唳征鴻悲。", "遥巘雲冒絮，平林露成帷。", "黄凋菡萏盤，紅墜芙蓉枝。", "濕葉填斷塹，寒藤蔓荒籬。", "東儲感物變，西陸占星移。", "清風已預戒，秋陽豈難知。", "偶爾嘆憭慄，卓然吐新奇。", "想象酒方酣，浩蕩思無涯。", "不學楚人賦，載賡豳土詩。"]}