{"author": "洪邁", "period": "宋", "type": "诗", "title": "贈謝彥翔", "paragraphs": ["我本世味薄，寸田足自營。", "年來荆棘盡，稍有梨棗萌。", "但恐骨相凡，未敢希長生。", "陳留達人後，未齔犀角盈。", "舊游記三山，幽夢徹九清。", "邇來三十年，但覺膏粱腥。", "幽尋飯綠髓，默卧誦黄庭。", "顧我塵土中，深慰夙心傾。", "仙人吳門卒，解后煩寄聲。", "相期朝金闕，鶴馭何時征。"]}