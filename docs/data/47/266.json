{"author": "洪邁", "period": "宋", "type": "诗", "title": "有懷舍弟逢年時歸婺源以詩督之", "paragraphs": ["木落天未霜，君歸定何時。", "相思如驚鵲，中夜未安枝。", "夢中見阿連，鏘然詠新詩。", "寤驚衰葉翻，道是步屐移。", "攬衣下中庭，風露浩淼瀰。", "遥知客衣薄，歸來一何遲。", "平生短檠燈，相對忽解頤。", "萬古一舒卷，佳處良在茲。", "是中及物心，上與稷契期。", "援古以自例，自矢無乃癡。", "夜叉叱九閽，側足不敢窺。", "坐令一寸心，日抱二柄疑。", "遲君商量此，免得兒輩嗤。", "况乃綠髮親，倚門鬢欲絲。", "狶膏非鳳喙，車轄無可脂。", "再拜壽杯分，斑衣舞參差。", "秋芳未云歇，采采黄金蕤。", "萬鍾不足樂，古人豈我欺。"]}