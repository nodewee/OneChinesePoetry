{"author": "姜特立", "period": "宋", "type": "诗", "title": "山園四詠 雅志堂", "paragraphs": ["謝公有雅志，頗愛東山游。", "坡仙得其心，妙語寄清謳。", "蒼生事未了，已了還即休。", "彭澤小邑宰，其事固不侔。", "等閒一墨組，未死誰肯投。", "况此大功業，聲名天壤流。", "始末終不渝，盛事古鮮儔。", "信知山林樂，不貴公與侯。", "岩壑有廊廟，搢紳或戈矛。", "而况此老軀，日月不少留。", "汲汲尚不足，豈容復悠悠。", "揭榜慕前賢，駑馬睎驊騮。", "死者如可作，把酒起相酬。"]}