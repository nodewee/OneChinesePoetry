{"author": "姜特立", "period": "宋", "type": "诗", "title": "除草篇", "paragraphs": ["有客勸除草，草去眼中浄。", "梵志反著襪，一國皆通病。", "頰上著三毛，精神乃殊勝。", "微雲點太虛，不礙天宇瑩。", "芳草有佳色，難與俗士訂。", "曾著騷人經，屢勤才子詠。", "因依仲蔚門，繚繞淵明逕。", "不入膏粱觀，唯契山林性。", "吾家北窗下，曠土勿畦町。", "花草隨意生，紅綠同一盛。", "晨露共明蠲，夕烟相掩映。", "既傍竹陰清，又連苔色靜。", "微薰入衣屨，餘潤侵筑磬。", "終日坐其間，心清神氣定。", "詩酒頗相關，世事不足聽。", "從渠笑吾癡，此意未易竟。"]}