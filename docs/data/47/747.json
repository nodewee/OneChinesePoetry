{"author": "姜特立", "period": "宋", "type": "诗", "title": "山園四詠 醒心亭", "paragraphs": ["昔人醒心處，唯恐玉山頹。", "我今醒心亭，正與醉爲媒。", "醒心非醒酒，所醒遺形骸。", "如病得大丹，如夢忽驚回。", "如闇秉巨燭，如蟄發春雷。", "有時酩酊中，蘧蘧自形開。", "下視名利場，昏曉走塵埃。", "醒處元不醒，醉時良可哀。", "嗟哉我何人，顛倒有至懷。", "不求醉中醒，却醉醒中杯。"]}