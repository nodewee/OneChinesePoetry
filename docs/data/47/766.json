{"author": "姜特立", "period": "宋", "type": "诗", "title": "說詩", "paragraphs": ["作者固已難，讀者亦未易。", "有寶斯識寶，至寶况難值。", "三家寠人子，豈辨瑚璉器。", "鼠璞將見珍，周鼎或斡棄。", "詩道誠難言，大要該六義。", "其高出蒼天，其深潛厚地。", "枯中發穠華，淡處有餘味。", "似拙乃藏巧，借鈍以宣利。", "開闊要波瀾，組織須經緯。", "或險而莫親，或平而足貴。", "圓轉各隨形，悟入非力至。", "不止事吟哦，先須存興寄。", "變態千萬端，勝處同一致。", "以此而讀詩，庶得古人意。"]}