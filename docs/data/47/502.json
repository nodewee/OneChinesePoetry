{"author": "吳儆", "period": "宋", "type": "诗", "title": "題李休寧藏齋", "paragraphs": ["璧玉世所珍，常以十襲藏。", "虎豹亦自愛，霧雨澤其章。", "璧玉瑱玷缺，郊廟登琮璜。", "虎豹養成文，倏變風飛揚。", "李侯知愛子，納於道德場。", "劚翳開雲扃，挹潔抗風窗。", "萬軸架牙籤，千篇垂琳琅。", "燈火秋夜永，爐薰春晝長。", "黄卷對聖賢，北窗卧羲皇。", "欲不接耳目，心靜發天光。", "性守蹈宮庭，禮教嚴範防。", "城堅無畏敵，楫具川可航。", "茲焉寄游息，鵬路觀翺翔。"]}