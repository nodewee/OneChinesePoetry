{"author": "洪邁", "period": "宋", "type": "诗", "title": "贈覺師", "paragraphs": ["覺師儒門秀，脫屣世故早。", "那知軒冕味，夙悟心已槁。", "惟餘章句習，心境時相惱。", "如人生於齊，而即楚鄉老。", "雖遭楚人咻，微音或清好。", "固無益生死，亦未妨至道。", "家山亦何有，骯髒衣間窖。", "叢林選佛場，一擲想盆倒。", "云何慰故居，俛仰待華皓。", "他年空手歸，子語吾爲老。", "幸分曹溪水，萬刼付一澡。"]}