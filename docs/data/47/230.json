{"author": "洪邁", "period": "宋", "type": "诗", "title": "至節日建州會詹士元", "paragraphs": ["嗟予身百憂，佳節過倥傯。", "客愁隨綫增，歸思與灰動。", "當年從子日，未覺百慮重。", "高堂遶牀呼，一擲有餘勇。", "那知客天涯，相對寒骨聳。", "歲月曾幾何，鬢絲今種種。", "忍饑山藥煮，附煖地爐擁。", "深藏斷往還，衰病脫拜拱。", "興言望鄉關，雲物方鬰滃。", "空餘相屬意，杯酒久不捧。"]}