{"author": "洪邁", "period": "宋", "type": "诗", "title": "九月十七日夜度蔡道嶺宿彌勒院", "paragraphs": ["月出度松嶺，露香霏羽衣。", "肅肅夜氣清，蒼蒼烟徑微。", "川光浴秋容，蘿影挂夕輝。", "冰輪碾空闊，飛轍無因依。", "擬掬星渚波，恐觸天孫機。", "偓佺何時見，沆瀣聊獨揮。", "未應青霞志，即與素願違。", "稍休塵外蹤，想此巖下扉。", "清吟寫萬籟，妙想絕百非。", "不須河漢言，盡解紛華圍。", "飛仙亦戲劇，玄學乃庶幾。", "鰲山切丹極，歲晚行將歸。"]}