{"author": "甄龍友", "period": "宋", "type": "诗", "title": "薛氏鏡山", "paragraphs": ["我生不是先，偶與前輩隔。", "古人猶愛水，况此千丈碧。", "孤圓本然明，萬象紛如繹。", "行吟鬼破膽，坐釣風生腋。", "疏梅逞晨妝，漏月印金璧。", "奇峰列雲影，平橋漲春澤。", "四時如劈剪，一照成虛射。", "緬想亭中人，屢憩泉上石。", "心空見了了，起覓已他適。", "吾詩復何言，鏡鏡如痕迹。"]}