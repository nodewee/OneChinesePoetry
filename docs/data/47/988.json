{"author": "姜特立", "period": "宋", "type": "诗", "title": "讀杜子美集", "paragraphs": ["巴蜀勞重往，荆湘無定居。", "宦情常造次，行橐屢空虛。", "宮闕烟塵外，江村盜賊餘。", "弟兄蹤跡斷，妻子信音疎。", "生理那堪說，窮愁自掃除。", "千篇比金玉，萬卷是菑畬。", "軒輊齊梁後，憑陵漢魏初。", "嚴公俄旅襯，岳土亦烟墟。", "一世惟漂泊，平生可歎歔。", "高名天所靳，此理復何如。"]}