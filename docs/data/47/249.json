{"author": "洪邁", "period": "宋", "type": "诗", "title": "建安道中", "paragraphs": ["吾生意行初不謀，汎汎何啻波中鷗。", "携家來作閩海夢，三年客食天南陬。", "我先人廬在何許，大江之左道阻修。", "奉新家有手足愛，隻身歸掃先梧楸。", "旋當來此營斗粟，南北顛倒無時休。", "此心轉與世事左，自作磨蟻將誰尤。", "安知不滿達者笑，窮達一戲如觀優。", "咄哉吾語亦已墮，且與造物同浮游。"]}