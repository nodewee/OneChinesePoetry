{"author": "姜特立", "period": "宋", "type": "诗", "title": "送宇文尚書歸蜀之官遂寧", "paragraphs": ["吾聞峨眉秀絕幾千古，下有人才紛可數。", "長公少公兩玉人，一以爲龍一爲虎。", "先生晚出躡其後，萬里東來謁明主。", "青衫羸馬百官底，一紀重經啟封土。", "要將馮翊試長材，故向蓬溪開督府。", "當時三鱣張講肆，今日雙麾趨郡所。", "白頭老父來挽舟，朱組門生爭負弩。", "莫辭迢遞溯夔峽，便見奔騰下牛渚。", "西川東國一陶鈞，盡灑沙堤丞相雨。"]}