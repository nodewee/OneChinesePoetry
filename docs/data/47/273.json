{"author": "洪邁", "period": "宋", "type": "诗", "title": "答林康民見和梅花詩", "paragraphs": ["寒崦人家碧谿尾，一樹江梅卧清泚。", "仙姿不受白眼汙，風斂天香瘴烟裏。", "向來休沐偶無事，惟我亦游二三子。", "彎碕曲徑一携手，凍雀驚飛莫能委。", "班荆勸客少延佇，酌酒賦詩相料理。", "多情入骨憐閔殊，休倚橫斜嚼冰蕊。", "至今清夢挂殘月，强作短歌傳素齒。", "韻高尚恨白難稱，頼有君詩清且美。", "天涯歲晚感鄉物，歸歟何時路千里。", "枕樓一笛雪漫空，回首江亭淚如洗。"]}