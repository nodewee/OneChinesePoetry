{"author": "洪邁", "period": "宋", "type": "诗", "title": "寄題叔父池亭", "paragraphs": ["一壑久藏勝，數椽忽開亭。", "方塘蔭瓦影，浄見魴鯉行。", "主人有嘉招，轉柁失高城。", "不知幾摇兀，杙舟上崢嶸。", "尊酒酌芳醁，園蔬煮柔青。", "翩翩射鴨弓，一笑翻綵翎。", "那知海陬姪，斗粟忘歸耕。", "餘生信萍梗，歸夢識林坰。", "漲水有回波，故鄉豈無情。", "一醉會有日，因之濯我纓。"]}