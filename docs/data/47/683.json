{"author": "姜特立", "period": "宋", "type": "诗", "title": "醉後苦熱狂吟", "paragraphs": ["休說唐裝與晉裝，一絲不掛謾風狂。", "登枝解衵不快意，脫帽露頂猶尋常。", "我生憚暑老益甚，束縛冠屨如以桎梏置我旁。", "安得天風吹上雪山頂，憑陵大叫呼彼蒼。", "下臣塵世熱欲死，願借三冬塞空之白雪，十月隕物之繁霜。", "陰崖已凍裂復裂，草木禽獸顛且僵。", "此時天上天下無暑氣，姜子夜半獨立方清凉。"]}