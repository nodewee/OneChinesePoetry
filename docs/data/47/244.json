{"author": "洪邁", "period": "宋", "type": "诗", "title": "答併安江師送米", "paragraphs": ["不見道人久，天涯歲云除。", "朝來食指動，忽接送米書。", "念師折脚鐺，五合未省餘。", "雖無覆餗禍，尚有乞食逋。", "云何憐孤客，日受饑火驅。", "未曾貸監河，矧肯索胡奴。", "誰言斗升意，矯矯超萬夫。", "嗟予事筆耕，輕棄南畝鋤。", "慁煩方外客，此計良已疎。", "何時事粗了，歸葺五畝居。", "生涯寄綿竹，豈即非良圖。", "不爲泉壤蚓，願學江湖魚。"]}