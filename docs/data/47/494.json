{"author": "吳儆", "period": "宋", "type": "诗", "title": "和孫先生彥及棣華堂詩韵", "paragraphs": ["大雅久不作，聲色淫鄭紫。", "古來非一秦，焚厄故如此。", "西都盛經學，聚訟自茲始。", "建安委道真，典午事玄理。", "錦縠蔚雲霧，組紃亦信美。", "後生不著眼，千古空信耳。", "誦習號純儒，曠達稱高士。", "有如富賢賈，多藏不能使。", "又如病酒狂，沉酣糟粕旨。", "源流日以遠，循襲不爲恥。", "先生秉大雅，江東今夫子。", "持身不夷惠，漫仕無慍喜。", "學術心自得，筌蹄視經史。", "蘭舟翼桂楫，巨川端可涘。", "我家世從公，公欲出泥滓。", "愚不堪世用，非人不我以。", "破屋蔭蓬根，春薺老牆址。", "寂寞誰肯顧，公獨不我鄙。", "遺之珠玉篇，諄諄說友弟。", "直欲障頹波，肯與爲茅靡。", "觀公用意處，可與召穆比。", "弟兄吾手足，父母吾怙恃。", "盡此菽水歡，還勝有酒醑。", "古來願爲兄，日月不可弭。", "聖賢師百世，河海潤千里。", "公如大醫王，一世膏肓起。"]}