{"author": "姜特立", "period": "宋", "type": "诗", "title": "李仲永墨梅", "paragraphs": ["寫竹如草書，患俗不患清。", "畫梅如相馬，以骨不以形。", "墨君曩有文夫子，蟬腹蛇跗具生意。", "當時一派屬蘇公，雨葉風枝畧相似。", "花光道人執天機，信手掃出孤山姿。", "陳玄幻却西子面，此妙俗士那能知。", "近時賞愛楊補之，補之嫵媚不足奇。", "李生於梅却有得，高處自與前人敵。", "倒暈踈花出古心，暝雲暗谷藏春色。", "我一見之三歎息，意足不暇形模索。", "君若欲求之點畫，胡不去看江頭千樹白。"]}