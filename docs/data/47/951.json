{"author": "姜特立", "period": "宋", "type": "诗", "title": "送虞察院", "paragraphs": ["岳牧用詞人，古今誠罕有。", "君侯東南雋，錦心仍繡口。", "生從謝脁城，日對敬亭阜。", "梅翁丈人行，味古若玄酒。", "君能兼衆作，活法參已久。", "今茲守雙溪，詩思如河剖。", "前追東陽侯，近繼南澗叟。", "璀璨珊瑚鈎，盤屈蛟螭鈕。", "往來互酬贈，覺我殊穢醜。", "砂礫投公筐，珠璣落吾手。", "蘇李隔遥天，王劉同魏圃。", "風騷難並世，道義况有取。", "高篇許編綴，泰華儕部婁。", "不辭附冥鴻，庶以圖不朽。", "君王愛其才，復易吳門守。", "韋郎五字句，寂寞今其耦。", "森㦸尚高門，凝香猶故牖。", "想當吟哦時，妙思出齏臼。", "只恐鳳詔催，去作仙班首。", "載賡清廟頌，千古換星斗。", "得句勿相忘，時寄山中友。"]}