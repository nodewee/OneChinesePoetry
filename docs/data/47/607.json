{"author": "姜特立", "period": "宋", "type": "诗", "title": "續麗人行", "paragraphs": ["畫師不作春風面，豈是玉容容易見。", "動人正在阿堵中，妙處猶須著歌扇。", "沉香亭邊初睡起，鬒髮瓏鬆薄梳理。", "欠伸背面故作妍，半靨牆頭出桃李。", "畫成衆目爭回顧，只欠孫娘折腰步。", "似見不見愁殺人，始是人生腸斷處。", "愁腸易斷可奈何，古往今來此恨多。", "君不見李夫人，不肯回身看漢君。", "又不見楊太真，擁行莫戀屬車塵。", "自古蛾眉多蠹國，玉顔畫就還傷神。"]}