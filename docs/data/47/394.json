{"author": "趙廱", "period": "宋", "type": "诗", "title": "紀遊", "paragraphs": ["古端有奇勝，名巖擬天星。", "傳聞輦轂下，往往極口稱。", "有爲背馳說，曾不如邱陵。", "請君勿誇山，恐非動者情。", "請君勿譽水，靜必惡淙琤。", "玄酒薄滋味，衆口難調羹。", "甲乙獨相囗，馬不同牛耕。", "海上有逐臭，寧云爾德馨。", "主人何負盜，勢固爲盜憎。", "茲山豈求全，乃與人事并。", "言言而疑疑，世態犬吠聲。", "百聞輸一見，日月中天明。", "我綰高要章，往返萬里程。", "凜凜民社寄，旦旦朱墨榮。", "及茲瓜戍期，作意星巖行。", "星巖有佳處，丈人試靜聽。", "空洞似容德，不禁魑魅停。", "其中百尋泉，澄撓無濁清。", "神龍倏兮來，穩穩石榻橫。", "忽焉風雲合，霹靂行雷霆。", "驅逐百種怪，慄慄心膽驚。", "爲山何用高，有此足以名。", "提携麴居士，賓從盡豪英。", "刻山與題柱，悔罪付兩黥。", "男兒須辦此，誰能作蠅營。"]}