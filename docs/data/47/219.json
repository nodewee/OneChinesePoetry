{"author": "洪邁", "period": "宋", "type": "诗", "title": "戲答胡汝能", "paragraphs": ["吾生苦中狹，與世枘鑿乖。", "平生素心人，耿耿不滿懷。", "汝能伯始後，遊世如嬰孩。", "相逢握手語，便作塤篪諧。", "時時笑謂我，如子患未涯。", "執古以規今，求合誠難哉。", "涉世幸未遠，子車尚可回。", "我介足怨忌，君通絕嫌猜。", "不見山巨源，雍容居鼎台。", "不見嵇中散，絕交自可哀。", "賢愚心自了，短韻共一咍。"]}