{"author": "洪邁", "period": "宋", "type": "诗", "title": "酬馬退翁見示之什", "paragraphs": ["我家大江左，江水日夜東。", "遥瞻發源處，乃在西南窮。", "相望邈異境，正北一水通。", "故令我與子，迹遠心自同。", "我生寡所諧，强顔紅塵中。", "倦飛矯歸翮，饑吟咽寒蛩。", "獨欣得吾子，萬慮一笑空。", "時時出秀句，醒我如風松。", "當知山澤臞，不鄙犀角豐。", "彈冠實伊始，此生各飛蓬。", "卜鄰應未必，即事聊從容。"]}