{"author": "吳儆", "period": "宋", "type": "诗", "title": "以竹牀贈楊信伯古詩代簡", "paragraphs": ["此君丘壑姿，不受世炎凉。", "那知猶有用，未免斤斧傷。", "矯揉加尺度，指繞百鍊剛。", "直節甘枕藉，凜氣薦冰霜。", "紈扇有用舍，杞桮真賊戕。", "所用已卑賤，幸升君子堂。", "用之苟非人，珪璧污閨房。", "君家鴻鵠羣，風雨今對牀。", "故令厠其間，貴賤可兩忘。", "他時飛雪或不常，煩君拂拭懸虹梁。", "除非高士延孺子，無令年少辱真王。"]}