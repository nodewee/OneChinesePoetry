{"author": "洪邁", "period": "宋", "type": "诗", "title": "書事呈元聲如愚起莘三兄", "paragraphs": ["隠吏朱墨暇，飽眠北窗風。", "時呼方外客，逃暑尊酒中。", "寂寞杜拾遺，四壁口不供。", "坐取盤餐款，哀哉豈天窮。", "何如平生友，磁鐵間不容。", "每懷千里駕，今作五斗逢。", "吏行散鳬鶩，楸局收鸞龍。", "共話十年舊，事往如飛蓬。", "浮榮真一戲，何者爲窮通。", "應須河漢語，浄洗芥蒂胸。", "僕夫適在門，客醉尊亦空。", "更爲後日約，及此芙蓉紅。"]}