{"author": "姜特立", "period": "宋", "type": "诗", "title": "應致遠謁放翁", "paragraphs": ["雙溪雪消水生波，有客袖句來相過。", "自言平生有詩僻，擺落世故工吟哦。", "不願垂腰連六印，不願爰田封萬戶。", "唯於前輩識蘇黄，却向古人窺李杜。", "嗚呼斷絃誰續髓，風雅道喪騷人死。", "三山先生真若人，獨將詩壇壁孤壘。", "此翁筆力回萬牛，淡處有味枯中膏。", "有時奇險不可迫，劍門石角錢塘濤。", "源流不嗣江西祖，自有正宗傳法乳。", "請君去直箭鋒機，歸來聽我禾山皷。"]}