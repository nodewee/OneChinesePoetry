{"author": "羅與之", "period": "宋", "type": "诗", "title": "題采石李太白祠", "paragraphs": ["仙翁謫墮岷山下，逸氣如虹耿林罅。", "萬言倚馬不作難，坐令神鬼皆驚嚇。", "翹翹車乘懸弓旌，疇咨時政肝膽明。", "和蕃書草金鑾殿，清平詞度沉香亭。", "聲華視漢媲黄綺，寶床賜食龍顔喜。", "掉頭歘作燕晉遊，却笑卿相紆朱紫。", "開元盈成亦已極，屏間山水代無逸。", "未必脫靴恨爾深，自是見幾不終日。", "錦袍錯落浮扁舟，呼兒買酒盟江鷗。", "天公似悔夜郎禍，明月已起烟波愁。", "采石青青三尺墓，至今祠祭勤呵護。"]}