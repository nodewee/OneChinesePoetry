{"author": "張榘", "period": "宋", "type": "诗", "title": "贈雲竹一老琴師歌", "paragraphs": ["昌黎不作穎師已，千古風流隨逝水。", "大音祗在天壤間，雲竹翁能發其秘。", "明之爲侯王，幽之爲神鬼。", "悟翁一轉指頭禪，萬事泯然心耳廢。", "澗泉淅瀝走宮商，仙佩丁當分角徵。", "數聲急羽來秋空，夜半西風掠蛩砌。", "諸公不但知此音，真欲鈎深得其藝。", "大篇小什分珠璣，往往不惜兼金餽。", "吾聞南風之歌下舜廊，四海熙熙樂平治。", "願翁持此天上頭，一鼓解民慍，再鼓阜民財，勿作區區自豐計。"]}