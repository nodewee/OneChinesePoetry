{"author": "陳容", "period": "宋", "type": "诗", "title": "爲人賦橫舟二首  其二", "paragraphs": ["黄頭子，捩柁聽吾語。", "三老駕三翼，疊鼓峭帆看風色。", "一千水，歸黄河，世無客星泛靈槎。", "恒河水，波斯匿王母將去，六十年間成壞故。", "性無生滅河水似，黄面瞿曇以筏諭。", "長淮水，一箭許，邊城白骨多於土。", "年年調舟已成泥，壽蔡孤城付朝暮。", "岷江漢源天上來，一夕不保如風埃。", "重慶今爲天下首，漢中不復言規恢。", "朽木爲舟土爲楫，白波如山水皆立。", "當時商家畚築子，夢裏撐船濟川去。", "只今無夢豈無舟，水淺都非泊舟處。"]}