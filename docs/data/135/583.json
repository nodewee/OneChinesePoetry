{"author": "宋理宗", "period": "宋", "type": "诗", "title": "重修復古殿紀事", "paragraphs": ["烈祖謀詒燕，沖人命紹龜。", "禁嚴瞻復古，締創想當時。", "鳳紀因多歷，翬飛欲寖隳。", "端居常念此，涼德恐羞之。", "勉輯炎興業，新還舜禹規。", "棟驤非玉瑱，樸斲僅塗茨。", "咫尺羹牆見，延洪典則貽。", "緬懷光宅舊，儼若煥章垂。", "聖志惟先定，鴻名寓有爲。", "風烟沈廟算，天日俯疇咨。", "屏翰環方召，言謨富禹夔。", "權綱歸總攬，制度永維持。", "養士翔鴛鷺，蒐兵振虎貔。", "宣王修政日，光武中興時。", "文治綏函夏，英威鬯遠夷。", "萬年丕顯績，三紀太平基。", "繼述慚非稱，規恢動慨思。", "肯堂心翼翼，景行日孜孜。", "載繹車攻雅，宜賡考室詩。", "告成書梗概，拜手緝蕪辭。"]}