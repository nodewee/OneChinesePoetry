{"author": "羅與之", "period": "宋", "type": "诗", "title": "瀟湘道中", "paragraphs": ["客行適瀟湘，凄其歲云晏。", "枯梢風騷勞，荒郊雲漶漫。", "摵摵雨聲急，皚皚雪花燦。", "抽縈泥途深，眇默山堠遠。", "日莫欲稅駕，天末扣孤館。", "米盡甑生塵，薪濕火不暖。", "此意對三閭，似結兩重案。", "人生如空華，百歲等抹電。", "那忍聽客塵，日夜苦相煎。", "懷安名所敗，飽食親孰顯。", "恭承古昔訓，險阻庸敢憚。", "信知有此身，乃是一大患。", "愁深不能寐，歌長未及亂。", "門前車鐸鳴，翰音復號旦。"]}