{"author": "陳宗道", "period": "宋", "type": "诗", "title": "送戴石屏歸天台", "paragraphs": ["天台四萬八千丈，一根直下寒銀浪。", "青蓮老子夜不眠，往往飛魂到其上。", "詩情不減流白雲，千載重見戴叔倫。", "蓮花峰下赤城洞，芒鞵翻笑山中人。", "秋風孤篁八九尺，老面百摺赬銅色。", "田文席上摩吟髭，鶻立蒼苔烟雨黑。", "我家竹屋棲龍岡，夜搗孤月餐寒霜。", "醉騎白鹿軍峰下，一見贈我青瑶璫。", "南山臺前春正好，萬壑千涯清夢曉。", "蒼苔石磴撫闌干，往事飛鴻天亦笑。", "君今東首回牙檣，我亦西去凌蒼蒼。", "截江橋南春水急，酒酣不記攀垂楊。", "軍峰江南最高處，我上峰頭望君去。", "歸時定入天台山，舉首雲間一相顧。"]}