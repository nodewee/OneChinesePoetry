{"author": "張榘", "period": "宋", "type": "诗", "title": "題三茅峰", "paragraphs": ["巨靈握奇石，飛落人間世。", "怒拳一擊破，高下成鼎峙。", "三光發其精，吾岳借之氣。", "精氣久以靈，稍稍見奇異。", "香之爲草木，清之爲泉水。", "天則爲洞天，地則爲福地。", "㠌嶔白雲根，怪巧分瑣細。", "龍潛而虎藏，猿啼而鶴唳。", "始焉三仙居，終也衆真萃。", "至今丹砂光，上下數萬里。", "清遊動高吟，今古幾騷士。", "搜奇探幽深，或僅見一二。", "輸君呼筆神，盡發萬古秘。", "我于塵埃中，讀之如親履。", "呼兒謹縢藏，再拜歸棐几。"]}