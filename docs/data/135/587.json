{"author": "宋理宗", "period": "宋", "type": "诗", "title": "瑞不爲祥", "paragraphs": ["初是烈祖開炎圖，華夷一統同車書。", "人心愛戴無遠邇，親傳聖像繪成都。", "成都赤子尊君父，大廷重光奉祠宇。", "殿旁一木久已枯，俄發三芽當夏五。", "萬物榮枯知有時，枯楊況更能生稊。", "天胡此野大此瑞，祖宗垂佑從可知。", "吁嗟全蜀今非昔，玉壘金城久荆棘。", "幸今天道已好還，欲洗腥羶歸古益。", "矧茲廊廟古棟梁，肅雍顯相登明堂。", "岷峨萬里來獻瑞，願符景運答休祥。", "書言顛木有由蘗，天其永命復大業。", "中興肇開同一機，萬載重芳光史牒。"]}