{"author": "羅椅", "period": "宋", "type": "诗", "title": "挑濠歌", "paragraphs": ["滿城挑濠五更起，城頭直挑到城尾。", "一彎一轉春蛇長，圍人方圓三十里。", "去年十月霜淒淒，挑濠人立霜中嗁。", "今年一春春雨多，泥滑將奈挑濠何。", "只今清明霜不若，皇天何時收雨脚。", "幾人带雨濠上啼，半溼半饑春病瘧。", "雨之久，可以晴。", "濠之長，可以城。", "只愁挑得濠始竟，公家又有守濠令。"]}