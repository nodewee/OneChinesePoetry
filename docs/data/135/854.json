{"author": "羅與之", "period": "宋", "type": "诗", "title": "寄遠詞", "paragraphs": ["寒梢蕭索風振林，蟪蛄切切語欲噤。", "終宵展轉不能寐，遥憶良人戰場裏。", "陽關一別歸無期，翠烟幾度秋螢飛。", "當時手種合歡樹，今已蒼蒼雲雨垂。", "蜀錦裁書憑雁寄，那能道人意中事。", "深秋倘得未移軍，猶見幽閨數痕淚。", "居延城外刁斗聲，無定河邊霜月明。", "妾身雖老幸未死，何日中原賀太平。"]}