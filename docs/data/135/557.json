{"author": "安如山", "period": "宋", "type": "诗", "title": "曹將軍", "paragraphs": ["將軍精悍姿，齒齒碎鐵石。", "在昔童稚中，但聞飽經術。", "縱橫騁柔翰，丹雘間金碧。", "有司塞明詔，敝邑屈詞伯。", "芹香春水生，冠玉侍重席。", "脫略章句陋，搜抉窮理窟。", "未及文化成，其如王土窄。", "丈夫報主願，豈必蒙清秩。", "蒼然請去位，滿面秋栗烈。", "糾合熊虎羣，旌旆揚廣陌。", "正當摩厲閒，一鼓拔勍敵。", "屯兵沔水源，千里斧截截。", "浩蕩排煙旻，西極安屼嵲。", "奈何國無人，腐儒秉旄鉞。", "賞予入私門，金湯授盜賊。", "公時奮臂爭，反遭獻玉刖。", "三軍視馬首，痛哭下天壁。", "功成坐齟齬，憤怒鬚插戟。", "中宵拔劍起，肅肅整勁翮。", "吐氣風雲生，搴旗陷堅列。", "貫穿死生地，蹀血天地黑。", "勢雖衆寡懸，形未雌雄决。", "路窮斷首尾，衆盡乃手格。", "豈知龍虎逝，黯淡山川色。", "百萬尚震驚，嗚呼死諸葛。", "長城但自壞，千里痛稠結。", "肉食無遠謀，野史有直筆。", "酒酣歌節士，皛皛霜日白。"]}