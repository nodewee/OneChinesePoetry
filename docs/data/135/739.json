{"author": "史功舉", "period": "宋", "type": "诗", "title": "題東老庵", "paragraphs": ["弁山凝翠碧橫天，霅水開鑑流清泉。", "隠君東老志高潔，一庵結在青山邊。", "平生倒屣愛佳客，買書不惜傾囊錢。", "秋風八月酒初熟，邂逅有客來翩躚。", "豐姿灑落眼秋碧，太白邀飲清風前。", "欣然二翁話相得，醉來促席相留連。", "不覺達旦欲辭去，笑語拍手洪崖肩。", "逡巡灑翰落珠玉，藹藹態度含雲烟。", "更將禍福論天命，衣冠後世終榮傳。", "嗟乎東老今已矣，長有聲名伴山水。", "祇應驂鸞跨鶴蓬萊去，猶使鄉人指點庵前路。"]}