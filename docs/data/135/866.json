{"author": "何子舉", "period": "宋", "type": "诗", "title": "靈巖", "paragraphs": ["靈巖之境最超卓，高隠翠微浸碧落。", "迢迢一逕倒青松，壁立危門敞虛閣。", "敞虛閣，見寥廓，萬疊青山連海角。", "山田疎密布棋文，行看遠近分鳬雀。", "入虛堂，真邃寞，太古以來天所鑿。", "上如屈曲老龍腰，下似空明巨鰲殻。", "豁然平鋪如琢削，低不礙人高可摸。", "洞徹中開隠籟傳，虛通遠映飛光鑠。", "煙嵐前後如簾幙，洞戶東西迢鎖鑰。", "明月宵涵兩玉壺，白雲曉度長銀索。", "壺天春秋長不惡，瓊室夏涼冬燠若。", "老僧雪夜不新爐，童子炎天尚狐貉。", "夜靜風清冰露薄，天碧境寒河漢爍。", "泠泠風吹叱斗牛，浩浩清聲生萬壑。", "我欲飛王喬之鳬，呼丁令之鶴。", "架羽仗之輕車，奏靈臺之妙樂。", "披星機繪素以爲衣，舉金莖沆瀣以爲酌。", "呼羣仙以遨遊，休此巖而宴樂。", "酒容漁父參，棋許樵夫著。", "不知烏之東飛，兔之西躍。", "相將遠逐無窮濱，逍遥永脫塵緣縛。"]}