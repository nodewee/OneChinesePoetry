{"author": "張榘", "period": "宋", "type": "诗", "title": "敬餞劉興伯提幹之官", "paragraphs": ["平生子劉子，勁氣橫秋霜。", "不肯作短簿，海漘駕飛航。", "稜嶒高頰顴，碧眼鬚眉蒼。", "鶑花風月夜，錦繡傾肝腸。", "諸公盍推轂，置之白玉堂。", "筦庫着此士，四海空茫茫。", "僕也客於浙，雲阡凄故鄉。", "退鷁豈坦率，瞽無預文章。", "乘除君晚泰，尚欲思激昂。", "年饑僅半菽，羞澀無酒漿。", "贐別祗此詩，君無誚凄凉。"]}