{"author": "羅椅", "period": "宋", "type": "诗", "title": "瞌睡詩", "paragraphs": ["瞌睡從何來，譬若風雨至。", "曲几不待憑，虛櫺那暇寄。", "應人眉强撐，伸手扇已墜。", "徑遊華胥國，欲見混沌帝。", "齁齁自成腔，兀兀更有味。", "息疎疑暫醒，氣窒還扶醉。", "兒童欲惱翁，摇膝問某字。", "吻間僅一答，言下已復寐。", "雜然拍手笑，欲嗔嗔不遂。", "何曾參佛祖，先會點頭意。", "何曾逢麴車，流涎已沾袂。", "不省較短長，誰能問興替。", "陰天百怪舞，開口輒差異。", "三百六十日，何似長瞌睡。"]}