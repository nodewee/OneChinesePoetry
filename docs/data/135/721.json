{"author": "李伯玉", "period": "宋", "type": "诗", "title": "送蕭晉卿西行", "paragraphs": ["上馬能擊賊，下馬能草檄。", "蕭郎負此文武之全才，當卧元龍樓百尺。", "屏山閲盡眼中人，磊落深沉只識君。", "冷官不受人料理，拄笏時看西山雲。", "與君嘗談秘書閣，百二秦城錦相錯。", "第恐羌兒或弄兵，今日始知先一著。", "自有龍圖十萬兵，請乘一障終權輕。", "初聞召至青油幕，袖中已草從軍行。", "相國謀深古來少，想見智囊談未了。", "賀蘭鼠子不足平，底用西征出師表。", "凉州久苦寒烟埋，今年定見玉關開。", "凱旋只在春風後，趁取閑閑登吹臺。"]}