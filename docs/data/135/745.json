{"author": "陳容", "period": "宋", "type": "诗", "title": "爲人賦橫舟二首  其一", "paragraphs": ["古悲歌，淚如血，渡河無船氣欲絕。", "古非歌，淚如泉，河激湯湯聲徹天。", "峨舸大艑載琛貝，錦纜迷樓催管弦。", "人生苦樂不相等，風波血刃蛟流涎。", "神虺九首能三足，巨鼇觸怒群帝遷。", "縱有扁舟竟何往，乘桴意在滄洲上。", "祇緣轍朽無人知，入海居夷每惆悵。", "三間破屋名橫舟，三呼不答江水流。", "一帆徑渡溯天去，不繫斜陽古渡頭。"]}