{"author": "羅椅", "period": "宋", "type": "诗", "title": "折齒歌", "paragraphs": ["春衫未成錦機語，棠棣半花鳳一羽。", "象牀雪綜小龍梭，細穴銀光吐冰縷。", "西鄰郎君東海歸，芙蓉露白杏雨肥。", "十二欄邊說幽怨，勸織南浦雙鴛飛。", "匿蘭含蕙無消息，春酲彤霞亂玉色。", "小龍噓出風雨聲，奔騰觸裂雙白石。", "白石國城三十六，女子軍來兩城覆。", "鸞歌猿嘯强低昂，北戶風來如箭鏃。", "章臺公子真豪縱，能以微詞相感動。", "郎君輒莫更癡腸，忍作肝心可人痛。"]}