{"author": "釋可湘", "period": "宋", "type": "诗", "title": "偈頌一百零九首  其八九", "paragraphs": ["心王寧，六國清。", "百川潮落，四海浪平。", "其如轇轕情塵，當遵古佛制，若也沉昏道眼，還待臘八冰。", "心王遼邈，孰覩其形。", "記得柏巖問洞山，觀察使姓什麽，不委他姓。", "名什麽，不委他名。", "殆傳尊貴語，舉目隔神京。", "相留過夏，曲徇人情。", "往往都來欠一程。"]}