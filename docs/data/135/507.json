{"author": "張榘", "period": "宋", "type": "诗", "title": "題劉直孺拙逸軒", "paragraphs": ["營營天壤間，孰不爲智使。", "有美山中君，獨與世俗異。", "一真不鑿若大愚，四體安然如止水。", "人皆喜君得佳扁，我於其間有餘議。", "一陰一陽分動靜，江河山嶽判流峙。", "造化而欲辭其勞，造化之功亦息矣。", "伊周孔孟心乎民，老氏莊蒙忘此世。", "使四君子俱恝然，萬古滔滔孰經濟。", "以拙而望巧，巧未及成拙。", "先至晦巧而爲拙，終焉多與巧相值。", "逸者自逸勞者勞，天之降材爾殊爾。", "君才足以應萬殊，袖手山林恐非計。", "願君畢力運天巧，却換軒名與張子。"]}