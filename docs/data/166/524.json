{"author": "陸游", "period": "宋", "type": "诗", "title": "讀書示子遹", "paragraphs": ["我生無它營，半世隨宦牒。", "讒波方稽天，憂與愁相接。", "中間稍自覺，萬事付馬曹。", "告歸幸見聽，泊與淡相遭。", "日晏突無烟，垢面有爪痕。", "讀書則未置，可笑習氣存。", "造物哀其窮，畀之大耳兒。", "兒亦好古學，乃不售有司。", "謂當鳶瑟縮，乃如鶴昂藏。", "父子共薄飯，忍饑講虞唐。", "豐兇有常數，藨蔉當自力。", "古言不吾欺，歲晚於汝食。"]}