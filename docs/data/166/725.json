{"author": "陸游", "period": "宋", "type": "诗", "title": "病後作", "paragraphs": ["骨相坐一寒，仕宦經百謫。", "晚入文昌省，又坐煩言嘖。", "詔書復收召，付以大典冊。", "期年甫奏篇，皇恐亟自劾。", "歸來稽山下，三食新穫麥。", "草屨布裙襦，徒步老阡陌。", "今年疾屢作，怳若將歸客。", "道士言犯土，拜章安舍宅。", "巫言神去幹，翦紙招魂魄。", "把臂忽自悟，此豈屋漏脈。", "盡去囊中藥，默觀鼻端白。", "正氣徐自還，鬼子何足磔。"]}