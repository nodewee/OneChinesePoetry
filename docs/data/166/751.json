{"author": "陸游", "period": "宋", "type": "诗", "title": "獨行過柳橋而歸", "paragraphs": ["寒雲覆江干，慘慘雪欲作。", "草枯狐兔見，鷹隼方縱搏。", "老翁卧蓬戶，疾痛在腰脚。", "忽覺意稍佳，快若解束縛。", "呼童扶下堂，西出度略彴。", "浮波見鳧雁，决起驚烏鵲。", "籬根犬迎吠，碓下雞俛啄。", "霜餘桑葉積，春近柳枝弱。", "徐行過傍舍，醉笑盛酬酢。", "歲暮農事休，羨爾群飲樂。"]}