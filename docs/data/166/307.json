{"author": "陸游", "period": "宋", "type": "诗", "title": "歲暮與鄰曲飲酒用前輩獨酌韵", "paragraphs": ["出會稽南門，九里有聚落。", "雖非衣冠區，農圃可共酌。", "野實雜甘酸，草具無厚薄。", "小童能擊筑，一笑相與樂。", "徒手出叢花，空中取丸藥。", "主禮雖可笑，眾客亦起酢。", "聊持綴宿好，未用嘲淡泊。", "窮達則不同，亦踐真率約。", "予年過八十，故物但城郭。", "作詩寄清歡，未愧華表鶴。"]}