{"author": "陸游", "period": "宋", "type": "诗", "title": "寄十二侄", "paragraphs": ["庚寅吾入蜀，西過齊安城。", "雪堂拜老仙，眉宇寒崢嶸。", "微泉尚如昔，激激琴筑聲。", "龍蛇入筆力，斷石卧縱橫。", "戊戌奉詔追，觸熱萬里程。", "歸途抵齊安，歲月浩可驚。", "三日乃東下，鼓角遥送迎。", "安國有老僧，元祐初載生。", "蟬聯說舊事，耳目猶聰明。", "徒行就船別，耿耿惻愴情。", "豈知二紀後，汝乃爲此行。", "追懷昔遊地，未語涕已傾。", "念汝雖並塞，殘虜方守盟。", "職雖在警盜，枹鼓寂不鳴。", "惟當奉法令，日夜撫孤惸。", "官卑俸入薄，切勿厭藜羹。", "勇如赤壁戰，節若江水清。", "人誰不汝知，况事賢公卿。", "三山與七家，相望兩柴荆。", "歸來講學暇，襏襫同春耕。"]}