{"author": "趙彥端", "period": "宋", "type": "诗", "title": "觀送迎有感", "paragraphs": ["來車去馬何紛綸，城西三日吹沙塵。", "道旁鶴立亂青紫，千騎夾轂弓刀陳。", "共誇官軍勢雄盛，腰下黄金大邦印。", "舊人桃李已成蹊，新尹號令風雲馳。", "迎新爭勤送爭遠，相勸行行畏天晚。", "西風折柳翠不禁，落日轉旗紅半掩。", "別筵淚粉猶霑衣，旌旗畫戟重光輝。", "堂前昨夜語離燕，朝來賀厦成懽飛。", "江南陌上多芳草，長短亭邊貴人老。", "君不見田間有客徒步歸，年比使君白髮少。"]}