{"author": "趙彥端", "period": "宋", "type": "诗", "title": "與諸公會飲崑山放生池亭", "paragraphs": ["初疑山遥遥，不知日車永。", "杖藜起衰病，適此氛翳屏。", "北山喜覿面，倒屣客不領。", "讙然呼斷橋，快掃風柳影。", "扁舟載幽具，二面納倒景。", "荷香已坐足，不待花破穎。", "潛魚出銀刀，盈月上金餠。", "琴間得新弄，棋醉有新警。", "長笛者誰歟，喧靜同一境。", "行歌带亦適，還坐燭初耿。", "吾曹困重陰，濕處混蛙黽。", "忽逢天宇寬，況此星斗冷。", "酒爲河朔傾，大勝汲寒井。", "詩成西園句，浩若轉脩綆。", "君看萬象色，回首森已暝。", "吾歡豈異茲，瓶罄勿三請。"]}