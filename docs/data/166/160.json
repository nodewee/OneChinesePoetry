{"author": "陸游", "period": "宋", "type": "诗", "title": "小疾自警", "paragraphs": ["老來土弗强，舉箸輒作病。", "造物蓋警之，何啻三下令。", "而我不自珍，若與疾豎競。", "豈惟昧攝養，實亦闕忠敬。", "顛踣乃自詒，何用死不瞑。", "自今師古訓，念念貴清靜。", "羔豚昔所美，放斥如遠佞。", "淖糜煮石泉，香飯炊瓦甑。", "采蔬擷藥苗，巾羃相照映。", "膨脝亦宜戒，僅飽勿憚剩。", "隱書有至理，要使氣常勝。", "因之戒友朋，苦語君試聽。"]}