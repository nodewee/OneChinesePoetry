{"author": "陸游", "period": "宋", "type": "诗", "title": "簡蘇邵叟", "paragraphs": ["君家文獻歷十朝，魏公峨冕加金貂。", "孫支得君愈雋發，貴名突兀凌烟霄。", "居吳入蜀三十載，諸公孰能折簡招。", "澗松意氣極磊砢，天馬毛骨何超遥。", "鼎來行卷十九首，緱山明月聞吹簫。", "沉香亭畔未須說，想見風雪上灞橋。", "老夫誦之群玉府，學士如堵不敢驕。", "爾來一編愈妙絕，粲若新霽瞻斗杓。", "出爲龍首子何有，老穿豹尾我亦聊。", "湖邊酒樓無十步，胸次懣懣思同澆。"]}