{"author": "陸游", "period": "宋", "type": "诗", "title": "遣舟迎子遹因寄古風十四韵", "paragraphs": ["今日拆汝書，一讀眼爲明。", "知汝即日歸，明當遣舟迎。", "想汝片帆東，翩若飛鴻征。", "薄暮過梅市，咿謳雙櫓聲。", "到家亦尚早，城樓初發更。", "草草一尊酒，爲汝手自傾。", "夜分不能寐，頓忘衰病嬰。", "豈惟病良已，白頭黑絲生。", "暫別亦不惡，益重父子情。", "自今日相守，北窗同短檠。", "六經焰久伏，百氏方縱橫。", "世俗擯孤學，未易口舌爭。", "此責在學者，草萊勿自輕。", "汝壯父未死，相勉在力行。"]}