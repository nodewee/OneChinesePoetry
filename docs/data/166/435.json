{"author": "陸游", "period": "宋", "type": "诗", "title": "寄題李季章侍郎石林堂", "paragraphs": ["林慮靈壁名宇宙，震澤舂陵稍居後。", "翟公黄鶴得數峰，對客掀髯詫奇秀。", "我行新灘見益奇，千巖萬竇雷雨垂。", "古來豈無好事者，根株盤踞不可移。", "佳郎筑堂聚眾石，坐卧對之旰忘食。", "千金博取直易爾，要是尤物歸精識。", "君不見牛奇章與李衛公，一生冰炭不相容。", "門前冠蓋各分黨，惟有愛石心則同。", "崎嶇宦路多危機，凜然石友人間稀。", "它時檥棹華亭岸，更看全窠買鶴歸。"]}