{"author": "陸游", "period": "宋", "type": "诗", "title": "寄題求志堂", "paragraphs": ["古人不輕出，出則堯舜其君民。", "古人不輕隱，隱則坐使風俗淳。", "孰知後世乃不然，唐虞日遠如飛烟。", "異端欲出六籍上，裔夷直居中夏先。", "窮居求志達行道，儻不塞責真負天。", "士固不可苟富貴，顧亦豈可徒貧賤。", "如其一念有愧心，寧不終身戴慚面。", "老夫少年鐵鑄硯，欲窺聖門終未見。", "祝君勿恃來日長，八九十年如掣電。"]}