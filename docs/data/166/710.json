{"author": "陸游", "period": "宋", "type": "诗", "title": "稽山行", "paragraphs": ["稽山何巍巍，浙江水湯湯。", "千里亙大野，勾踐之所荒。", "春雨桑柘綠，秋風秔稻香。", "村村作蟹椴，處處起魚梁。", "陂放萬頭鴨，園覆千畦薑。", "舂碓聲如雷，私債逾官倉。", "禹廟爭奉牲，蘭亭共流觴。", "空巷看競渡，倒社觀戲埸。", "項里楊梅熟，采摘日夜忙。", "翠籃滿山路，不數荔枝筐。", "星馳入侯家，那惜黄金償。", "湘湖蓴菜出，賣者環三鄉。", "何以共烹煮，鱸魚三尺長。", "芳鮮初上市，羊酪何足當。", "鏡湖滀眾水，自漢無旱蝗。", "重樓與曲檻，瀲灧浮湖光。", "舟行以當車，小繖遮新粧。", "淺坊小陌間，深夜理絲簧。", "我老述此詩，妄繼古樂章。", "恨無季札聽，大國風泱泱。"]}