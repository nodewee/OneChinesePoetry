{"author": "陸游", "period": "宋", "type": "诗", "title": "風雲晝晦夜遂大雪", "paragraphs": ["大風從北來，洶洶十萬軍。", "草木盡偃仆，道路暝不分。", "山澤氣上騰，天受之爲雲。", "山雲如馬牛，水雲如魚黿。", "朝暗翳白日，暮重壓厚坤。", "高城岌欲動，我屋何足掀。", "兒怖床下伏，婢恐堅閉門。", "老翁兩耳聵，無地著戚欣。", "夜艾不知雪，但覺手足皸。", "布衾冷似鐵，燒糠作微溫。", "豈不思一飲，流塵暗空樽。", "已矣可奈何，凍死向孤村。"]}