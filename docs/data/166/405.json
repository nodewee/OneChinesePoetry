{"author": "陸游", "period": "宋", "type": "诗", "title": "三齒墮歌", "paragraphs": ["一葉落知天下秋，三齒墮矣吾生休。", "詩人未脫紈袴態，尚樂華屋悲山丘。", "蓼花荻葉可以解我憂，鸕鶿白鷺可以從我遊。", "君看貂蟬與兜鍪，等爲岑岑壓我頭。", "豈知石闌干下買篛笠，一棹飄然烟雨舟。", "不須强預家國憂，亦莫妄陳帷幄籌。", "功名富貴兩悠悠，惟有杜宇可與謀。"]}