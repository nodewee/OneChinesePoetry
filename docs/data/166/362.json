{"author": "陸游", "period": "宋", "type": "诗", "title": "遷雞柵歌", "paragraphs": ["烏雞買來逾歲年，庭中赤幘何昂然。", "吾孫初生畏晨唱，家人共議欲汝捐。", "鳥窮必啄奴豈憚，雞賣將烹吾所憐。", "貴人賤畜雖古訓，物理寧不思兩全。", "舊棲况亦苦沮洳，新柵幸可圖完堅。", "東園稍去房奧遠，挾雌將雛從此遷。", "竹簞朝暮有餘粒，瓦缶亦自盛清泉。", "喈喈風雨守汝職，腷膊勿恤驚吾眠。"]}