{"author": "陸游", "period": "宋", "type": "诗", "title": "耒陽令曾君寄禾譜農器譜二書求詩", "paragraphs": ["歐陽公譜西都花，蔡公亦記北苑茶。", "農功最大置不錄，如棄六藝崇百家。", "曾侯奮筆譜多稼，儋州讀罷深咨嗟。", "一篇秧馬傳海內，農器名數方萌芽。", "令君繼之筆何健，古今一一辨等差。", "我今八十歸抱耒，兩編入手喜莫涯。", "神農之學未可廢，坐使末俗慚浮華。"]}