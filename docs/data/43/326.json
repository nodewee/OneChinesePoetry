{"author": "晁補之", "period": "宋", "type": "诗", "title": "及第東歸將赴調寄李成季", "paragraphs": ["先輩觀濤滄海口，長嘯橫槎拂牛斗。", "野人醉著夢游天，九門歷盡驚復還。", "嘈嘈廣樂猶盈耳，出門依舊重人間。", "不知先輩今何往，仙標玉骨天應賞。", "千里東歸暮景清，桑麻暗地日銜城。", "黄金宮闕初回望，青草恩袍偶自榮。", "歸來澣濯親甘旨，却歎京塵誤遊子。", "家人飯黍慰辛勤，鄰媼壺漿佐歡喜。", "君不見馮驩一劍星闌干，短歌慷慨不堪彈。", "男兒得意貴穎脫，功名有分勞躋攀。", "折腰正爲五斗米，得飽約君尋故山。"]}