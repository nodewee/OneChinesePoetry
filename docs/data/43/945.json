{"author": "楊時", "period": "宋", "type": "诗", "title": "寄練子安教授", "paragraphs": ["憶昨吾子客上都，我獨奔走天南隅。", "各年未壯已多累，誤投世網身攣拘。", "飄零今日偶相值，乃復咫尺不得與子俱。", "人生委質金在爐，大冶鼓鑄誰號呼。", "惟愁踆踆走塵土，舊業已廢成荒蕪。", "惜君高才卓犖與世畸，雄文洒落珠陸離。", "雷驚電赫轉坤軸，風號浪擊飛天池。", "珊瑚挺幹滄海竭，麒麟超軼不可羈。", "經綸有道世莫知，櫝中良璧始自奇。", "君不見扶藜隘巷蓬蓽居，短褐甕牖桑爲樞。", "擁門軒蓋何所慕，藜羹自飽非癯如。", "又不見揚雄寂寞守太玄，棄捐覆瓿真可憐。", "折腰小吏昔所恥，田園須賦歸來篇。", "終當結屋蒼崖巔，期子相與臨清泉。", "投簪解带謝人世，拂塵披蠹親遺編。", "松皴檜老生青烟，雨餘風弄鳴哀弦。", "低回野興有真意，浮名鸛雀過吾前。", "結歡膠漆常連連，從游鹿豕終長年。"]}