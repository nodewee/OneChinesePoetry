{"author": "晁補之", "period": "宋", "type": "诗", "title": "和縉雲守關彥遠浮山作", "paragraphs": ["廣陵形勝昔所聞，崑岡作軸江爲門。", "西來蜀道從萬里，伏堆藏阜爭崩奔。", "盤挐蹙踏得江住，精鐵一畝巋然存。", "半潛屋牖半出戶，鼉龜見背熊羆蹲。", "我行平地是絕頂，歎息但以指爪捫。", "誰言一水限南北，壅遏勢極逾騰騫。", "不然安得江南之山踴躍出，中流浮玉猶崷崒。", "操權高視競瓜分，島夷索虜何煩述。", "木蘭水調更淒涼，延和小語尤蒼猝。", "周公卜雒貴坦平，亦言有德易以興。", "真人龍飛狐兔窘，御營周塹壓蕪城。", "大明寺中老竹在，九曲池上新荷生。", "君胡聞此不數往，地中頑礦煩嘲評。", "自言家世西湖側，慣聞洗土開南屏。", "欲空息壤發幽秘，河曲定笑勞精誠。", "君不見珊瑚玲瓏石上吐，海底有山那可睹。"]}