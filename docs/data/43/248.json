{"author": "晁補之", "period": "宋", "type": "诗", "title": "芳儀怨", "paragraphs": ["金陵宮殿春霏微，江南花發鷓鴣飛。", "風流國主家千口，十五吹簫粉黛稀。", "滿堂侍酒皆詞客，拭汗爭看平叔白。", "後庭一曲時事新，揮淚臨江悲去國。", "令公獻籍朝未央，敕書築第優降王。", "魏俘曾不輸織室，供奉一官奔武彊。", "秦淮潮水鍾山樹，塞北江南易懷土。", "雙燕清秋夢柏梁，吹落天涯猶並羽。", "相隨未是斷腸悲，黄河應有却還時。", "寧知翻手明朝事，咫尺人生不可期。", "蒼黄三鼓滹沱岸，良人白馬今誰見。", "國亡家破一身存，薄命如雲信流轉。", "芳儀加我名字新，教歌遣舞不由人。", "採珠拾翠衣裳好，深紅退盡驚胡塵。", "陰山射虎邊風急，嘈雜琵琶酒闌泣。", "無言遍數天河星，只有南箕近鄉邑。", "當時千指渡江來，同苦不知身獨哀。", "中原骨肉又零落，寄詩黄鵠何當回。", "生男自有四方志，女子那知出門事。", "君不見李君椎髻泣窮年，丈夫飄泊猶堪憐。"]}