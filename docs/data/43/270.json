{"author": "晁補之", "period": "宋", "type": "诗", "title": "贈送澶州監酒稅劉銓殿直", "paragraphs": ["頓丘淇水雄朔方，官收榷算資公藏。", "晨朝百販羅庭堂，望門逆鼻聞椒漿。", "惜哉劉子氣方剛，峨冠凜凜頎而揚。", "丈夫有志固難量，短袖不足供倡佯。", "黄河七月鳴浮梁，風埃瘦馬景山長。", "劉子何之魏北鄉。", "悲歌彈鋏邀孟嘗，馮驩一語驚齊王。", "況如劉子足自强，讀書滿腹鉗爾吭。", "酆城埋寶夜則光，士惟不用久乃彰。", "不見將軍家平陽，遭時有用名焜煌。"]}