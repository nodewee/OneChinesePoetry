{"author": "楊時", "period": "宋", "type": "诗", "title": "酬林志寧", "paragraphs": ["君不見昔時卜年公，坼龜食墨瀍澗東。", "伊流洛水環紫宮，廣輪千里天地中。", "真人一往不復見，鼎湖弓劍空遺蹤。", "陰陽所交風雨會，和氣自古生英雄。", "邇來百千歲，零落多奇窮。", "鳴皋少室崢嶸倚天闕，下有回淵萬仞蟠雙龍，蒸雲結雨氣濛濛。", "惟有蒼髯紫頷包玄珠，時發光燄凌烟虹。", "成周太平鬰餘策，但令洙泗生清風。", "羨君妙齡有仙骨，乘槎暗與天潢通。", "萬里不一息，去若孤征鴻。", "决開銀河浪，分出一派懸秋空。", "顧予山野姿，未老心已慵。", "謬從君子游，營道術偶同。", "有如退之與東野，自慚青蒿倚長松。", "感君惠然抵山谷，開談冰雪清吾胸。", "高堂黑髮顔如童，未須念此心忡忡。", "幸有山前清泉冷可酌，與君啜甘茹草忘春冬。"]}