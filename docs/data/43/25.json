{"author": "洪炎", "period": "宋", "type": "诗", "title": "葉少藴出示鄭先覺閱駿圖爲作長歌", "paragraphs": ["丹青得名曹將軍，畫馬已來無復人。", "諸生韓幹受肉法，絕足亦傳沙苑真。", "儒林望郎李公麟，曹韓復生能與鄰。", "心胸可納天西極，紈素頻空糞北羣。", "鄭生晚識李侯比，自許筆端輕萬里。", "山川初出大宛城，翰墨猶沾渥洼水。", "汗血歕沙指顧間，霧鬣風鬃卷中起。", "戲成十馬皆龍材，前有飛黄後山子。", "葉公好尚有祖風，苦愛真龍似畫龍。", "千金不惜市駿骨，睥睨神物秋毫中。", "英雄嘗聞妾換馬，意氣欲將詩換畫。", "詩工畫妙兩崛奇，谷量馬觀未論價。", "公詩自是生驊騮，恨公不身親李侯，向來曹韓空白頭。"]}