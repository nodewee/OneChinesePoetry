{"author": "洪炎", "period": "宋", "type": "诗", "title": "遷居", "paragraphs": ["從宦三十載，故山凡幾歸。", "昔歸尚有屋，再歸已傾欹。", "今歸但喬木，竹落荆薪扉。", "上爲鸛鳥都，下爲雞犬棲。", "相彼東北隅，三畝以爲基。", "積塊與運甓，實漥而培庳。", "成茲道傍舍，空我橐中貲。", "堂室敢即安，牖戶適所宜。", "嘉樹三四株，當窗發華滋。", "馨香入懷袖，似與遷徙期。", "我今六十老，豈不知前非。", "咨謀愚見拾，就列筋力微。", "竊食奉祠祿，永負伐檀詩。", "松楸幸在望，鄰曲不見遺。", "葛巾隨里社，庶以保期頤。"]}