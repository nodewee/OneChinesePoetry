{"author": "晁補之", "period": "宋", "type": "诗", "title": "送張緡子望太常簿", "paragraphs": ["張侯於我丈人行，十年江湖心鄉往。", "平生獨立白雪曲，少時妙譽青雲上。", "胡爲四十尚飄蓬，逢衣騎馬鄴城中。", "將軍寶帳簪履肅，開府畫筵簫鼓雄。", "况復儒宮飽閑暇，堂有叢書竹萧洒。", "論文不厭夜經過，起看北斗插黄河。", "相逢安得怨寂莫，仲宣樓頭良可樂。", "何當奇計出番禺，未應長檄開邛筰。", "太常句稽亦不冗，少卿淑問清時重。", "俎豆之事則嘗聞，男兒讀書業有用。", "歸去天邊道路長，東風春草滿池塘。", "美人不來時晼晚，誰與玩此林間芳。"]}