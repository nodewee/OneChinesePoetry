{"author": "晁補之", "period": "宋", "type": "诗", "title": "依韵和子充雜言", "paragraphs": ["君不見東方朔，避世金馬門，侏儒倡郭同陸沉。", "滑稽突梯意已深，不如孫登閉口逃蘇門。", "身猶孤鳳無與鄰，心知嵇生未識真。", "兒童讀書聞入孝，遭時有用可以移於君。", "孔子繫易辭，尊乾而卑坤。", "耦耕未足問禮則，鳥獸固自群荆榛。", "孟嘗聲勢，一旦消歇，冢上之牧良可悲。", "苟爲貧賤不濟物，身死泯然俱若茲。", "聞君早慕棲竹林，何忽作此悲來吟。", "嚴君肥遯業討論，少年宜自有異聞。", "窮達俱性外，學者所不陳，惟勿枉道寧屈身。", "豈欲行不由徑如滅明，不然不欲乞醯於鄰同微生。", "白駒雖潔，空谷難久將誰親，當詩一篇差可人。", "秋蘭蘼蕪亭下生亦蕃，夫人自有美子何足言，採擷但慰吾愁魂。", "吟詩作賦北窗詞更妍，萬言不直一盃何足憐，咿呦聊用窮吾年。", "能來西疇清坐一榻橫，長饑亦不轑釜云無羹。", "荀卿論義榮，逕庭大不近人情。", "是非亦置之，古人踽踽凉凉生何爲。", "揚雄擇中庸，反騷痛湘纍。", "我今不見雄，此心猶爲君子夷。", "世間趣舍不同，豈但羊棗鱠。", "陶潛自謂，結廬人世。", "無車馬喧，心遠能爾。", "安有鄭君，其門如市。", "亦能自謂，我心如水。"]}