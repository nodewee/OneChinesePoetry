{"author": "楊時", "period": "宋", "type": "诗", "title": "向和卿覽余詩見贈次韵奉酬", "paragraphs": ["杜陵頭白長昏昏，海圖舊繡冬不溫。", "更遭惡卧布衾裂，盡室受凍憂黎元。", "詩人窮愁自古爾，豈若種藝依青門。", "嗟予老懶世不用，窮巷久雨無高軒。", "蟲鳴鳥噪感時節，嫠不恤緯羞前言。", "殘章斷簡棄不錄，自愧潢潦無根源。", "君胡衮字富褒飾，三復妙語將誰論。", "知君獨負青雲器，欲使饑者名長存。"]}