{"author": "晁補之", "period": "宋", "type": "诗", "title": "贈段萬頃", "paragraphs": ["美人窈窕家南國，可與副笄親黍稷。", "平生寂莫鳳將雛，慚愧木桃猶報璧。", "石城三槳爲誰催，萬里清江凌不測。", "王門酒肉傲勝詭，豈有鄒陽仍下客。", "危詞欲洗大夫冤，千載獨懷吾祖賢。", "不量腹小文籍博，頗似井蜺輕飲川。", "丈夫趣舍無南北，情親非爲牆屋連。", "子真正用卧谷口，乃有高名諠日邊。", "胸中傀磊契何所，自笑柴愚得參魯。", "借令好問忘足繭，狐腋豈堪黄犬補。", "吾身櫟社真寄耳，趣取無用安足數。", "無心俎几彘盤辱，拳曲不羞人厭睹。", "土山出火石爲融，羲和當午車隆隆。", "通渠束带過者寡，乃獨葛巾終日同。", "傾囷倒廩用餉我，我爲牙羽陳編鍾。", "蟬聲入耳廩節改，別我整驂無愧容。"]}