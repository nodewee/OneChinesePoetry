{"author": "釋道寧", "period": "宋", "type": "诗", "title": "偈六十三首  其九", "paragraphs": ["禪人莫莽鹵，二月又初五。", "透徹祖師關，一句該今古。", "春色無高下，園林花木紅。", "總持門大啟，何處覓圓通。", "休問迷逢達磨，須知垂手塵中。", "踏翻厚地，刺破虛空。", "人天牓樣，佛祖家風。", "敢與龍王鬭富，自他兼濟何窮。", "翻身不露迹，直上妙高峰。", "渠無面目，三界爲家。", "解把過頭杖，逢春點異花。"]}