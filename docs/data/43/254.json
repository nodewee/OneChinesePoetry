{"author": "晁補之", "period": "宋", "type": "诗", "title": "鄧御夫秀才爲窟室戲題", "paragraphs": ["君不學馮驩彈鋏從薛公，貸錢燒券悅市傭。", "又不學魯連約矢射聊城，笑夸田單取美名。", "何爲空郊獨坐一茅屋，深如魚潛遠蛇伏。", "荒檐野蔓幽莫矚，窺戶下投如墜谷。", "其外桑麻雜蔬菽，白水寒山秀川陸。", "秋風蕭蕭吹苜蓿，晚日牛羊依雁鶩。", "朱書細字傳老子，蠹穴蝸穿無卷軸。", "我來不暇問出處，但愛君居伯夷築。", "九月九日秋氣凉，芙蓉黄菊天未霜。", "登高能賦豈我長，從君此庵時相羊。", "不用糟丘譏腐腸，酒酣猶能歌楚狂。", "我敬先生不敢量，二三子者亦自强，潔身亂倫非所望。"]}