{"author": "晁補之", "period": "宋", "type": "诗", "title": "贈金堤劉承制景文", "paragraphs": ["漆園說海若，稷下談神州。", "長劍堪倚天，語大世莫酬。", "少狂豈其然，及此日月流。", "稍知畫足非，萬事指顧休。", "夫子更高識，未沫於前修。", "乘流聊復駛，得渚正須留。", "蓋有幸遇魯，何能必爲周。", "徜徉下澤車，驚駭入谷騶。", "對酒尚青眼，吟詩將白頭。", "山陰論往事，陳迹詎能收。"]}