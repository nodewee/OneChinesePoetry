{"author": "楊時", "period": "宋", "type": "诗", "title": "送向和卿還京", "paragraphs": ["江湖多秋風，惝恍夜不眠。", "念子將北歸，起視明星懸。", "君平翠虯姿，聳身蒼梧淵。", "高步隘八區，凌風上青天。", "妙質藴荆璞，寧須事磨鎸。", "贈言以爲別，妄意追前賢。", "聖言乃常珍，含咀真味全。", "奇辭暫時好，過眼如飛烟。", "潔身忌廉潔，觸物冥虛船。", "吾方病羸苶，市藥還自憐。", "明日隔長陂，相望空惘然。"]}