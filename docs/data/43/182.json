{"author": "晁補之", "period": "宋", "type": "诗", "title": "送呂承奉至山從呂龍圖晉伯辟秦州機宜", "paragraphs": ["去日劇奔驥，新交非曩圖。", "憐君事業長，蔚若頤生鬚。", "表東海者誰，君世有顯儒。", "端委論百揆，鞭弭雄千夫。", "二陳詩禮伯，八荀紈綺雛。", "嘗聞達大家，可以濟八區。", "功名望聖世，忠孝自吾徒。", "我昔拜秦州，詞林炳於菟。", "見謂可與言，鋤荒而破觚。", "刳中不宿穢，味道因有腴。", "斯文望若人，顛沛一手扶。", "白頭遠綏邊，狐兔安足驅。", "汲黯在朝廷，永絕淮南覦。", "平叔不鬭羌，事正今日須。", "今君撰杖屨，還向府中趨。", "問訊不棄捐，寄聲亦疏迂。", "何當質疑義，賣劍老樵蘇。"]}