{"author": "晁補之", "period": "宋", "type": "诗", "title": "次韵都尉王晉卿天駟監邂逅作兼呈坐客", "paragraphs": ["平生杜元凱，學問光奕世。", "戚聯帝室未要論，烜赫功高羊叔子。", "赤霄翔舞須威蕤，孔翠文章豈其累。", "崇臺作山池作湖，富貴所要聲名俱。", "酒樽詩句得過薄，小隠山城殊未疏。", "曹侯詞翰諸公客，慣聽清歌耳傾側。", "天閑兩驥看追風，晴軒忽下飲河虹。", "拳毛妙畫不可見，顔公筆精如對面。", "鄧張不醉無攬轡，燒燭林間鵲飛起。", "第語曹侯繼張燕，鄰榼如澠不憂淺。"]}