{"author": "晁補之", "period": "宋", "type": "诗", "title": "二十八舍歌", "paragraphs": ["戎菽有角原桑黄，客愁唧嘖聞扈亢。", "轉蓬無氐行役晚，蟋蟀在房思婦惋。", "男兒有心事弧矢，十年風光隨馬尾。", "長鬚舂米婢借箕，斗酒爲君聊解頤。", "誰憐長夜飯牛苦，安能卧泣羞兒女。", "平生未入君此室，一廬翛然四壁立。", "文章奎躔動圓天，貧有餘富黔婁賢。", "功名不羞爛羊胃，滅昴擒胡未能計。", "誰能簡畢老此生，不用諏觜招忿爭。", "世事參商君此行，桂酒椒漿石井美。", "山鬼幽篁衣薜荔，暮江老柳繫歸船。", "蛟宮涵星動深淵，張帆自慣夕風恬。", "九折摧輪鵠翼短，他年君車當軫轉。"]}