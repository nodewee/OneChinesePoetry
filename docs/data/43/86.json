{"author": "晁補之", "period": "宋", "type": "诗", "title": "擬古六首上鮮于大夫子駿 東城高且長", "paragraphs": ["東城高且長，下瞰阡與陌。", "谷風麗百草，春華紛已白。", "良時忽如此，馳景一何逼。", "喟彼飯牛詩，終年守寒阨。", "恭儉夙所敦，葛屨傷褊窄。", "身爲物逆旅，生乃遠行客。", "豈無百日蜡，樂此一日澤。", "美人顔煌煌，奇服爛五色。", "彈箏奮新響，盃酒縱相索。", "鬭雞逐狐兔，六博呼一擲。", "貧士悲失職，坎壈何所迫。", "安知黄鵠舉，隨時振六翮。"]}