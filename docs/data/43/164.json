{"author": "晁補之", "period": "宋", "type": "诗", "title": "同李主簿叔文飲北莊", "paragraphs": ["蕭條蓐收窮，疏樹失穠紺。", "北風動地起，雲攬紅日暗。", "李君邀我游，餚蔌治寒檐。", "相携二三子，欻若符節勘。", "愧非谷口隠，佳會良可暫。", "茅堂兀四壁，誰識此意淡。", "古徑無俗尋，陳編有幽瞰。", "一聆君子語，粱肉幾厭啗。", "歸來馬河北，寂寞晚舟纜。", "吾生事逃伏，優游亦何憾。"]}