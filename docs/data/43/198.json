{"author": "晁補之", "period": "宋", "type": "诗", "title": "用無斁八弟永城相迎韵寄懷", "paragraphs": ["平生殫千金，術似劉累僻。", "春風九軌道，無我迷陽跡。", "呼來著冠紞，野貌不改昔。", "易衣憐介弟，猶有布一尺。", "身慚崔浩短，胸次儼列戟。", "中天翥鸞鳳，我自無六翮。", "何曾客權貴，見謂貧盜璧。", "堂堂涑水翁，我在此人籍。", "不詆曲江賢，寧羞九年謫。", "艱難累吾母，鬢髮白一夕。", "獨此負吾心，敢言忠抱石。", "方時半千運，異昔陽九厄。", "譬馳羊腸坂，雙任臣子責。", "帝王所張弛，乾坤有闔闢。", "君敷皇極言，人詠蓼蕭澤。", "鳶魚競飛躍，風俗凜移易。", "已開公府閤，又置四郊驛。", "搜求逮田野，欣喜到僮役。", "雖微携手上，頗似破笯釋。", "川塗見吾弟，薪木詢我宅。", "憐君如我固，不歎玄尚白。", "薄飲盡餘醅，凝塵振粗席。", "我醉易成狂，欲起須君掖。"]}