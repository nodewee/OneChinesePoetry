{"author": "晁補之", "period": "宋", "type": "诗", "title": "綴古詩語送無斁弟赴舉", "paragraphs": ["鮮民之生，靡瞻匪父。", "母氏劬勞，寧不我顧。", "兄弟無遠，惟予與女。", "執子之手，此夕何夕。", "我心藴結兮，嗟予弟行役。", "二之日栗烈，飄風發發。", "子之清揚，麻衣如雪。", "載馳載驅，出宿於干。", "揆之以日，體無咎言。", "既差我馬，遠送于野。", "敦彼獨宿，于林之下。", "無衣無褐，不念昔者。", "陟彼高岡，或降于阿。", "瞻望弗及，獨寐晤歌。", "展轉反側，不平謂何。", "顯允君子，洵美且異。", "溫其如玉，干祿豈弟。", "春日載陽，薇亦作止。", "睍睆黄鳥，嚶其鳴矣。"]}