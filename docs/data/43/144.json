{"author": "晁補之", "period": "宋", "type": "诗", "title": "遊信州南巖", "paragraphs": ["南巖夫何爲，山作天倚蓋。", "山南豁山腹，飛頂覆其外。", "初如鵬將翔，膺擊羣麓背。", "乍似海大魚，呀口噞而嘬。", "當空橫廣額，架屋喉舌內。", "仰窺駭憑凌，俯進愁壓墜。", "嘗聆釋氏說，仰覆各世界。", "千間未可著，五畝良不隘。", "清泠氣射人，熱惱從此潰。", "崖奔木疏瘦，谷遠鳥幽怪。", "問僧何年居，投老四五輩。", "問客何人來，官滿或一再。", "而予與二子，高興偶相戒。", "松舟下清江，毛髮數蝦蟹。", "籃輿上峻嶺，幢節望杉檜。", "李侯勛門胄，文采山作繪。", "趙君儒林孫，嫮美蘭結珮。", "不爲城郭遊，繼月此于邁。", "寧知老逾拙，意在精賞退。", "得居溪南山，食飲與山對。", "夔魈入奧穾，雲雨出巾襘。", "古人戒賤目，慣睹誰復貴。", "顧此誠未逢，欣然與心會。", "彭湖兩崖蹙，泉作一線霈。", "禪月古臺空，靈山自明晦。", "搜奇獲三勝，趣懶同一慨。", "但憂久聱牙，尚喜無蔕芥。", "平生所驅使，詩酒俱好在。", "天涯得吾侶，物外從所快。", "便欲登赤城，一觀天宇大。"]}