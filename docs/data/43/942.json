{"author": "楊時", "period": "宋", "type": "诗", "title": "贈別蔡武子被誣得釋赴泉州錄參", "paragraphs": ["君不見馬伏波，後車薏苡珠璣多。", "又不見章臺秦璧非有疵，相如謬使秦人疑。", "匡章不孝通國非，世無孟子知者誰。", "惜君高材兼衆美，完德從來速招毀。", "含沙怒欲陰中之，剛引涇流汙清泚。", "輕雲捲盡天日明，容光竅穴無潜形。", "刮磨玉瑩冰雪凝，楚人謾費塗丹青。", "齊庭有鳥久不鳴，會須一舉天衢亨。", "北溟欻起風雷驚，修鱗巨鬣隨波輕，不須回首顧潜鯨。", "好乘扶搖九萬里，奮迅六翮飛南溟。"]}