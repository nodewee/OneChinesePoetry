{"author": "晁補之", "period": "宋", "type": "诗", "title": "至日同文潛舍人飲錢京兆穆父家", "paragraphs": ["大尹孤標琢崑玉，舍人骨相飛食肉。", "弊裘羸馬愧我寒，喚飲東齋散膚粟。", "少時獨識孔文舉，不交餘子平生足。", "尹門如市立相躡，尹心如水清可掬。", "鄰無惡少歸醉卧，不遣長鬚訟騎屋。", "閉門不出三日雪，冷坐西軒花眩目。", "未妨詩句敵青春，痛飲何由髮還綠。"]}