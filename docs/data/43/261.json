{"author": "晁補之", "period": "宋", "type": "诗", "title": "寄懷壽光主簿四叔父", "paragraphs": ["我初就學首未冠，叔父不以童兒看。", "我今生年二十一，叔父晚作東州官。", "側身西望不得見，淚下兩臉何汍瀾。", "青春白日不照貧士屋，使我四壁長年寒。", "六年兩歲從進士，晚學揚雄識難字。", "貸錢乞米出都門，鼓腹吹篪入吳市。", "讀書擊劍老死終，何爲古來慷慨無人知。", "上有九重之青天，下有百尺之黄泥。", "收聲藏熱等雷火，白楊蔓草秋風悲。", "生亦不可料，死亦不可量。", "荆山長號刖兩足，何如船尾歌滄浪。", "我不能鉤章抉句攀俊造，又不能赤雞白狗追年少。", "矯首翻腸無一言，歸去吳松學漁釣。", "主簿卑官何所施，秋來兩鬢應生絲。", "阿宜已冠無成事，猶憶它年冬至詩。"]}