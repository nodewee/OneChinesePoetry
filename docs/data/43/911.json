{"author": "楊時", "period": "宋", "type": "诗", "title": "藏春峽 詠歸堂", "paragraphs": ["結廬東山阿，屹然俯全閩。", "下有黄龍淵，浮光抱層雲。", "彼美谷口翁，杖策來往頻。", "明月自爲友，顧影相爲鄰。", "擷芷佩芳蘭，不與麋鹿羣。", "虛堂發輝素，黄卷日相親。", "采薇芼晨羹，弋鳬侑清樽。", "曝日負巖竇，爲童浴溪濆。", "微吟曳雙屐，踏破青苔紋。", "歸與自樂只，此意將誰論。", "點狂聖所與，聊欲繼餘芬。"]}