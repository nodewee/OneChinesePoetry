{"author": "釋道寧", "period": "宋", "type": "诗", "title": "偈六十三首  其二七", "paragraphs": ["大道無私，遇緣展縮。", "年年四月，今朝普請，方來禁足。", "寒山嚲袖舞三臺，拾得橫琴彈一曲。", "一二三，四五六。", "夏雨布長空，清聲發幽谷。", "直饒不墮宮商，也是强生節目。", "爭如野外農夫，擊壤高歌鼓腹。", "不學禪律威儀，免見蠟人隨逐。", "丹鳳不棲無影樹，直透煙霄意自殊。"]}