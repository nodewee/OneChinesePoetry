{"author": "晁補之", "period": "宋", "type": "诗", "title": "用文潛館中韵贈蔡學正天啟", "paragraphs": ["蔡侯飽學囷千釜，濯足清江起南土。", "立談頗似燕客豪，快奪范睢如墜雨。", "東城禽羽未足言，柏直何爲口方乳。", "蔣侯山中伴香火，三年不厭長齋苦。", "平生傀落有誰同，要得張侯三日語。", "晝閑那自運甓忙，時清不用聞雞舞。", "桓榮歡喜見車馬，書冊辛勤立門戶。", "自當食肉似班超，猛虎何嘗窺案俎。"]}