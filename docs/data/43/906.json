{"author": "楊時", "period": "宋", "type": "诗", "title": "此日不再得示同學", "paragraphs": ["此日不再得，頹波注扶桑。", "躚躚黄小羣，毛髮忽已蒼。", "願言績學子，共惜此日光。", "術業貴及時，勉之在青陽。", "行己慎所之，戒哉畏迷方。", "舜跖善利間，所差亦毫芒。", "富貴如浮雲，苟得非所臧。", "貧賤豈吾羞，逐物乃自戕。", "胼胝奏艱食，一瓢甘糟糠。", "所逢義適然，未殊行與藏。", "斯人已云沒，簡編有遺芳。", "希顔亦顔徒，要在用心剛。", "譬猶適千里，駕言勿徊徨。", "驅馬日云遠，誰謂阻且長。", "末流學多岐，倚門誦韓莊。", "出入方寸間，雕鎸事辭章。", "學成欲何用，奔趨利名場。", "挾策博塞游，異趣均亡羊。", "我懶心意衰，撫事多遺忘。", "念子方妙齡，壯圖宜自彊。", "至寶在高深，不憚勤梯航。", "茫茫定何求，所得安能常。", "萬物備吾身，求得舍即亡。", "鷄犬猶知尋，自棄良可傷。", "欲爲君子儒，勿謂予言狂。"]}