{"author": "楊時", "period": "宋", "type": "诗", "title": "元豐壬戌歲暮書事", "paragraphs": ["閩陬地力盡，種藝被山谷。", "涵濡一雨潤，鬰鬰原野綠。", "春風忽云徂，舒景變炎燠。", "凉飈動地軸，揫斂何神速。", "坐愁林巒空，俯視萬木禿。", "凝霜借風力，摧折到松竹。", "嗟予閉門人，感此亦愁蹙。", "幽庭有萱草，采采不盈掬。", "如聞糟床注，取醉須百斛。", "沉酣樂時運，天關不須觸。", "萬物一芻狗，蒼蒼自高目。"]}