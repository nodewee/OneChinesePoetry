{"author": "晁補之", "period": "宋", "type": "诗", "title": "維夫君兮桂舟一首送梁正受歸汶陽", "paragraphs": ["維夫君兮桂舟，酌余酒兮攬君留。", "君何爲兮此野，菊菲菲兮蜨下。", "韡韡兮煌煌，爛金敷兮襲余堂。", "茱萸兮芙蓉，衆芳越兮亂五風。", "饑咀兮靈芝，君歌樂兮余和之。", "日下兮野陰，澹忘歸兮中林。", "橘棟兮梅宇，紛瓊茅兮被南榮。", "白羽兮黑翮，邀仙人兮語此文。", "余高馳兮世之外，君猋舉兮先余至。", "襟带兮東方旦，爭門兮汶之陽。", "大野兮始波，翔鶬鸛兮嘷鴐鵝。", "羣宿兮迷阯，旅食兮殫穗。", "霜肅肅兮葉方下，君欲濟兮淹回。", "水通道兮躞蹀，冠如箕兮带長鋏。", "里千室兮士一喙，余不善兮紛余誶。", "世謂折揚好兮，余白雪而莫知棄。", "火布而以爲垢兮，胡不浣炎而振之。", "彼鏌邪而能言兮，工謂余以不祥。", "聊逍遥而挫銳兮，蒙黯黮而益光。"]}