{"author": "晁補之", "period": "宋", "type": "诗", "title": "送直閣杜君章守齊", "paragraphs": ["杜公文史不讀律，平反世稱徐有功。", "官爲列卿位亦顯，臯陶事與禮樂同。", "書生骫骳笑法令，弦歌不愧陵陂中。", "衆賢和豫治乃舉，但願主聖朝廷公。", "白頭典校漢天祿，未煩載酒如揚雄。", "自言臣老應報國，五馬便去如飛鴻。", "京東耳聞事可數，似說振貸倉儲空。", "裕民誠患力不足，措國豈與民俱窮。", "才難所要遇事了，仁厚未免無能蒙。", "囊中餐玉百未試，干越在匣光生虹。", "却嗟鉛槧坐棄日，伊我何補羞兒童。", "力能如虎安敢爾，鬢毛幸未成老翁。", "亦思一郡效尺寸，官卑未許伸喉嚨。", "飽知世事祗坐嘯，又看馬鬣吹西風。", "平生放意在雲水，落身塵土禽閉籠。", "經時無酒對佳客，借與歌舞開心胸。", "公行媌曼載雙舸，誰與客勸琉璃鍾。"]}