{"author": "晁補之", "period": "宋", "type": "诗", "title": "復用前韵遣懷呈魯直唐公成季明略", "paragraphs": ["涇水爲渠食萬口，一石論功泥數斗。", "嗟涇獨不似渭閑，安流赴海又西還。", "天下楩柟盡隆棟，何如櫟社不材間。", "無能飽食猶天上，巧智憂勞緣利賞。", "我無懋功突厥名，橫身爲國作長城。", "又非石堡將軍勍，带刀奪取紫袍榮。", "世上此身愚莫比，霧縠翻慚漢童子。", "壯心雖欲强自挽，鳬足元慳續非喜。", "君不見西京對策濟時難，羞死王嬙馬上彈。", "時平鳥雀須食爾，鴻羽可用高難攀。", "從今識路窘捷徑，求我莫傍終南山。"]}