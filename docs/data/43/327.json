{"author": "晁補之", "period": "宋", "type": "诗", "title": "復用前韵答明略并呈魯直", "paragraphs": ["廖君憤世談刺口，人言寧食葱三斗。", "軒然齃鼻頤隠肩，日日醉市驅馿還。", "我初目病視彷彿，望君有異大人間。", "新豐兩行惜不上，竹林風來虛自賞。", "俯頭落筆千人驚，一戰取齊餘兩城。", "田生龍甲頼束葦，詭勝尾熱安知榮。", "盈盈府中誰憐此，爲君愧慚黄夫子。", "論功欲識非戰罪，試使喑噁走楊喜。", "君不見方朔高才良獨難，割肉要令生自彈。", "北軍給食誰致爾，羊求平昔安能攀。", "偶然捧檄忽擲板，鳥自知還雲出山。"]}