{"author": "晁補之", "period": "宋", "type": "诗", "title": "初與文潛入館魯直貽詩并茶硯次韵", "paragraphs": ["黄侯閱世如傳郵，自言何預風馬牛。", "草經不下天祿閣，詩入雞林海上州。", "兼陳九鼎燦玉鉉，並綴五冕森珠旒。", "後來傀磊有張子，姓名並向紫府收。", "青春一篇更奇麗，勢到屈宋何秋秋。", "洮州石貴雙趙璧，漢水鴨頭如此色。", "贈酬不鄙亦及我，刻畫無鹽譽傾國。", "月團聊試金井漪，排遣滯思無立錐。", "乘風良自興不淺，愁報孟侯無好詩。"]}