{"author": "晁補之", "period": "宋", "type": "诗", "title": "贈麻田山人吳子野", "paragraphs": ["汶陽我昔見蘇李，人言吳子歸未幾。", "長嘯春風大澤西，却望麻田山萬里。", "不逢鄭老溪上箭，欲致朱公路傍米。", "今年窮巷絲生髮，馬尾吹風化衣袷。", "定知赤鯉驀波濤，何意黄冠驚僕妾。", "琅函萬過陰魄悲，心無丹白鑪生兒。", "山中種芝豈無侶，成都醉眠未當去。", "願從王烈或見呼，試訪孫登竟無語。", "棄家內愧非此流，此身天地一虛舟。", "未應齒豁塵埃裏，乞與青精救白頭。"]}