{"author": "晁補之", "period": "宋", "type": "诗", "title": "賈碩秀才得兩圭有邸", "paragraphs": ["混沌既鑿元氣痡，鴻源滔天堯曰吁。", "羽淵之化三足逋，玄圭告功聞禹書。", "姚虞班器奔九區，塗山合瑞群辟趨。", "三朡肆伐夏寶俘，下逮血祭仍疈辜。", "饗有明德繄玉如，霍山屬之醫無閭。", "裂崖剖璞陳璠璵，追琢出美山爲虛。", "兩圭禮地四望俱，寸尺可識形可圖。", "緡城之西物色古，霹靂野火燒牆堵。", "大氓築室動千杵，奔泉啟鍤幽奇睹。", "陰溪埋冰剝寒土，濃氛却埽孤月吐。", "森然𥈭立疑未舉，熒熒幽光射敗筥。", "鄰人進說田父怖，張伯不敢私自取。", "初來畫地爲予語，邸圓中規圭合矩。", "瓌奇未可一二數，嬴顛劉蹶分莽鹵。", "禮嚴登降謹仰俯，牲玉不加隨豆簠。", "餼羊之存良小補，此寶豈徒周石鼓。", "酆城尺鐵尚可神，老虯躍水生雷雨。"]}