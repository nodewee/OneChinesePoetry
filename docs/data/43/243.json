{"author": "晁補之", "period": "宋", "type": "诗", "title": "鸞車引", "paragraphs": ["推鸞車，伐鼉鼓。", "從帝子，迎天女。", "天女喜，立龍旂。", "馮小寶，光陸離。", "雲斑斑，覆銅山。", "新城鳴鴂如乳烏，飛來爲爾棲青梧。", "控鶴府令雲衣裾，僕射竄死令公誅。", "婦懼兒無呼，兒呼驚索胡。", "宜都內人立次且，手擎何物金唾壺，請爲大家畫長圖。", "徐公子，譁且止，卿無來，明堂屢舞覆龍盃。", "覆盃之傍戲大鼠，卿欲投之梁公懼。"]}