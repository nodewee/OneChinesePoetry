{"author": "晁補之", "period": "宋", "type": "诗", "title": "和文潛期飲大尹穆父家兼呈尹", "paragraphs": ["野人骯髒無與鄰，世人共笑子獨親。", "沛然有餘不矜飾，我亦謂子誠可人。", "萬魚噞喁困復却，看子撇捩黄金鱗。", "人甘如醴飲者醉，我獨蜇口如薑辛。", "淮南歸來兩鬢雪，閉門自不羞甑塵。", "無衣可換江頭醉，有誰肯載樽中醇。", "愧慚救渴京兆尹，空缸尚可供十巡。", "放言與子一傾倒，非子畏人嫌我真。", "府中貴人玉比德，堂下和氣天回春。", "醉人多忤貴人恕，來呼莫憚衝泥頻。"]}