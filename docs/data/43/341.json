{"author": "晁補之", "period": "宋", "type": "诗", "title": "次韵棠美述志", "paragraphs": ["仲子甘心織屨避萬鍾，淵明不肯折腰爲五斗。", "一年鴻雁識來往，終日沐猴何去取。", "甥詩意慕兩君閑，讀書要在存心久。", "平生所談性命奧，長棄不憂金石朽。", "我今頗習鶖子定，猶復晨朝怖頭走。", "刳心先擬謝聲名，不作羊鄒悽峴首。", "雲梯雨矢集無方，我已心灰同墨守。", "恐甥自是禹門鱗，未可潛逃入吾藪。", "琢磨晚覺孟光賢，畏我放言時被肘。", "甥能鋤我青門瓜，正午時來休老手。"]}