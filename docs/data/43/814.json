{"author": "釋道寧", "period": "宋", "type": "诗", "title": "偈六十三首  其二五", "paragraphs": ["祖師門下，妙旨無私。", "不墮物機，混融凡聖。", "所以涅槃城裏，作者猶嗤。", "明月堂前，道人不顧。", "灰身滅智，豈是丈夫。", "避色逃聲，何名作者。", "撈龍打鳳，須信男兒。", "露刃藏鋒，還他開士。", "化城抹過，寶所非遥。", "獨步坤維，何人境界。", "打破畫缾歸去後，南山下雨北山雲。"]}