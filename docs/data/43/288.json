{"author": "晁補之", "period": "宋", "type": "诗", "title": "次韵文潛館中作", "paragraphs": ["蓬山前臨九軌路，三日街晴案吹土。", "直廬鑿牖面宮垣，青壁嶄嶄看垂雨。", "殿閣風斜碧瓦寒，翅溼蒼鳶不能乳。", "却思窮巷亦可言，一埽蚊虻通昔苦。", "鬰蒸書課未須忙，午漏傳休聽天語。", "平生豪氣對樽酒，山雞見鏡猶能舞。", "城南寺近晚堪過，笙歌凉月聞千戶。", "但憂伏日細君須，割肉無緣待歸俎。"]}