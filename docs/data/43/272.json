{"author": "晁補之", "period": "宋", "type": "诗", "title": "壓沙觀梨", "paragraphs": ["鄴城旁缺通清溝，城南之水城中流。", "白沙漲陸最宜果，萬梨壓樹當高秋。", "去年花開往獨晚，不見瓊苞腸欲斷。", "隆冬騎馬傍高原，却恨枯枝寒日短。", "忽然變化何處來，一夜東風吹雪滿。", "晴川極望百畮開，三山銀闕正崔嵬。", "雜花不容一朵間，照眼冷艷雲爲堆。", "堂中置酒對己好，千葩萬蕊誰能繞。", "暖景氤氳一片忙，蝴蝶飛來落青草。", "人間浩蕩看春光，豈徒田獵心發狂。", "向人慘澹迫歸興，落日峴山催羽觴。", "故園桃李春蹊沒，惜哉拔去無奇術。", "明日重尋儻可期，暴雨流階不能出。"]}