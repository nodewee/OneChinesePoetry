{"author": "晁補之", "period": "宋", "type": "诗", "title": "復用前韵并答魯直明略且道見招不能往", "paragraphs": ["銅斗承糟醉張口，口和漁陽拍銅斗。", "去年拋却青竹竿，女嬃嬋媛呼我還。", "我初不解世中語，淡面那久王侯間。", "未須頭出千人上，要有廖君黄子賞。", "竹林清風前日生，豫章冥冥雲擁城。", "二人不來草木長，带鋏陸離誰與榮。", "步行奪馬從此起，談笑封侯誰氏子。", "平生不識笳鼓悲，虛讀君詩舍然喜。", "君不見大賢遠抱與俗難，何須酒盤柔指鳴哀彈。", "二人高韵已寥廓，黄鵠之飛那得攀。", "繩橋可度見可喜，家貧馬骨高三山。"]}