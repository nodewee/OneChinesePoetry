{"author": "晁補之", "period": "宋", "type": "诗", "title": "送北京學生曹慈明秀才之京師", "paragraphs": ["魏武子孫今寂莫，唐來只有畫將軍。", "鄴城初見黄須面，尚喜登堂詞若雲。", "乃公白首圖籍裏，小心恐懼教其子。", "文章錦心仍繡腑，屠龍殫家安用許。", "半年繫船康海門，官忙不共持一樽。", "岡頭梨花吹欲盡，淮口汴流來正渾。", "鄙夫日欲向吳越，官滿一封飛魏闕。", "著書虎觀未敢言，蔽身蟬葉真癡絕。"]}