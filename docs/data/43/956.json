{"author": "楊時", "period": "宋", "type": "诗", "title": "寄范正甫", "paragraphs": ["羈窮莫厭如牢圈，從古功名出屠販。", "男兒不負懸弧心，馬革裹尸猶足願。", "君不見淮陰寄食饑貧叟，胯下英風亦何有。", "逢時吐氣雷電奔，金印纍纍大如斗。", "玉門晝夜羽檄驚，睥睨欲塹天都城。", "叩關虎士鬰餘怒，科頭奮戟如鵰鷹。", "君從壯年藴奇策，未宜縮首藏柴荆。", "昔人投筆真豪英，慨然萬里終成名。", "南山白額雖欲老，百獸遭之猶裂腦。"]}