{"author": "晁補之", "period": "宋", "type": "诗", "title": "復答唐公并呈魯直成季明略", "paragraphs": ["窮邦無以餬吾口，歲歲荒山收橡斗。", "商歌白石不勝寒，非爲荆州三往還。", "天下無人知我意，得君相合一言間。", "三書丞相何煩上，再見客卿寧用賞。", "願聞關中季布名，何得此聲梁楚城。", "論心四子誰許我，百金一諾茲爲榮。", "唐公才非今世士，不見聖人見君子。", "我今正似逃虛空，聞人跫然已心喜。", "君不見玉川月蝕詩律難，不獨蝦蟆遭駡彈。", "憑陵百怪付公等，青天蜀道寧容攀。", "它時鄒湛名亦好，常在我知因峴山。"]}