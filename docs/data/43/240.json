{"author": "晁補之", "period": "宋", "type": "诗", "title": "跋遮曲", "paragraphs": ["君不見魯中羣兒歌跋遮，跋遮跋遮何語耶。", "吳歈越吟初不省，恐自塞北傳胡笳，跋遮胡爲樂中華。", "試歌河漲水漸車，河中耕泥春種麻。", "麻生三歲不開花，腰菱兩角黑如鴉。", "漁父笑且語，誰能跋遮舞。", "君不見前年大旱河草黄，草中魚子化飛蝗。", "又不見往年大雨雨决渠，渠中朽瓜生老魚。", "蝗飛食場穀，擊鼓煩趁撲。", "我家家具如筍束，今年梁山撓濁淤，兒無鋤麻姑來漁。", "荷鋤往賣鋤，買網空市無。", "丁丁斲船斲屋櫨，艇子如星喚施罛。", "夜唱跋遮曲，羣鳴起白鳬。"]}