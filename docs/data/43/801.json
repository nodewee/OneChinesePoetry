{"author": "釋道寧", "period": "宋", "type": "诗", "title": "偈六十三首  其一二", "paragraphs": ["熙熙風景不相饒，免見丹霞把佛燒。", "莫謂開爐無一事，汾陽扇子手中搖。", "祖師密旨，杳絕纖埃。", "應用無私，匪虧時節。", "寒時寒，熱時熱。", "木佛放光明，院主生忻悅。", "絹扇足風凉，衲僧搖不徹。", "分明漏泄天機，底事因何不瞥。", "若也玄關撥轉，自然心眼豁開。", "方信普通年遠事，豈從葱嶺带將來。"]}