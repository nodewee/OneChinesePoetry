{"author": "晁補之", "period": "宋", "type": "诗", "title": "北京水後往棣州試進士", "paragraphs": ["晡時北京城，行李上客槎。", "二更無人聲，騎馬黄河沙。", "誤緣柳灘中，尋炬知田家。", "道有轉徙人，襁負依丘麻。", "雞鳴不安枕，彷彿墟里斜。", "秋瓜抱子母，蕎麥亦已華。", "頼茲野物登，爾輩生有涯。", "夜宿冠氏驛，旅衾魂夢嘉。", "明發縈長坂，晚開堂邑衙。", "秋陽此方熾，流汗霑巾紗。", "處陰甘吾願，聊逸豈在多。", "有風東北來，慘慘飛雨加。", "頃時異晦明，稍矚天表霞。", "僕夫爲我言，塗梗絕行車。", "且還解吾褚，中林侶群鴉。", "詩書維永夕，蚤作從復賒。", "豈不有王事，奈此僕夫何。"]}