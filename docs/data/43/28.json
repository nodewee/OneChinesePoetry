{"author": "洪炎", "period": "宋", "type": "诗", "title": "奉送駒父師川二郎中赴召四言", "paragraphs": ["火中暑退，庚伏在婁。", "赫熾方炎，金石欲流。", "之二大夫，服章紑紑。", "文昌臺郎，祗命是憂。", "中江有舳，中涂有輈。", "風檣雨轂，長夏爲秋。", "白雲在天，崒如巖丘。", "倏忽西東，不我告謀。", "翩翩者鵠，俯矚魚游。", "將逝復止，矯影河洲。", "嗟予去國，三葛于休。", "止車生耳，永謝鳴騶。", "揮袂江干，長嘯林幽。"]}