{"author": "晁補之", "period": "宋", "type": "诗", "title": "贈王順之歌", "paragraphs": ["王郎見若不勝衣，眇然儒者未有奇。", "我知王郎有奇處，議論濤海拏蛟螭。", "由周而來逮五季，故事本朝能盡知。", "不惟知之業有用，斟酌成敗中無疑。", "我聞昔時崔浩亦復爾，所懷百萬非熊羆。", "人才如此後來少，朝廷水鏡區妍媸。", "胡爲五十尚塵土，長翮似劍猶差池。", "愀然對我數白髮，追風逐日無由羈。", "三書自薦應不暇，五府交辟終何爲。", "邢侯胸中有王霸，不但遊談漢終賈。", "勇於吾道一臂扶，往不畏難憂助寡。", "似聞詩有雲龍期，云何計出柏馬下。", "豈非事君難進從古然，不然富貴終在天。", "堆金買玉患無玉，玉至自駭無因前。", "君不見東秦逐守拙難似，木石當前以身抵。", "接淅去齊未敢言，退飛過宋聊堪比。", "神形自問還自答，因拙得全方至此。", "少狂干世等畫蛇，老罷食功同履豨。", "向長畢事漸可涯，彭澤棄官從此始。", "山林不著一物隨，平生萬卷付群兒。", "收光牛背看屋壁，更不刮膜煩金鎞。", "遭時有用君當起，丹青宛轉麒麟裏。", "我行此計無贏輸，世事從來弈棋耳。"]}