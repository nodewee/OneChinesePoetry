{"author": "晁補之", "period": "宋", "type": "诗", "title": "追和陶淵明歸去來辭", "paragraphs": ["歸去來兮，吾無以歸奚以歸。", "既身不足以任責，畏首尾而心悲。", "慕往昔之經世，嗟吾力之莫追。", "彼辭位而灌園，豈吾今之獨非。", "雨冥冥而荷笠，榛莽莽而褰衣。", "我行野而視天，覺宇大而身微。", "乃矜虻蚷，止驅息奔。", "背隍築室，面坂植門。", "三綬從褫，圖書尚存。", "忘瓠落之可憂，比浮海之爲樽。", "躒太初而游意，弊無極而彫顔。", "反國蝸而自足，俯巢幕而亦安。", "解予轡之沃濡兮，脫予舝之間關。", "識鳥鳴而物華，陶陽氣以流觀。", "悟息淵而消枝，亦墐戶而俱還。", "惟文字之幼工，則雖老而桓桓。", "歸去來兮，彼河濱之善游。", "或往學而喪生，復裹糧其安求。", "善陶生之達情，不與世兮同憂。", "實迷途其已遠，懼斯人之莫疇。", "或待兔守株，或遺劍刻舟。", "雖成事之不說，聚悔踰於山丘。", "庶西方之至言，聊反聞而逆流。", "守一靜而爲君，亦何往而不休。", "已焉哉，一晝一夜成四時。", "子之歎川逝不留，頹光不可使東之。", "韓終王子喬，汗漫難與期。", "俯寸田之荆棘，曷不旦耘而暮耔。", "悲在堂之蟋蟀，慚不樂於唐詩。", "悟死生之如夢，亙今古而無疑。"]}