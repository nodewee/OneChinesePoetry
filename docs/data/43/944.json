{"author": "楊時", "period": "宋", "type": "诗", "title": "假山", "paragraphs": ["衡湘側南二千里，清淑之氣常蜿蜒。", "丹沙玉石氣所感，融結萬狀非磨鎸。", "窮源荒蹊異岱畎，不逢禹績輕棄捐。", "苔封土蝕誰復問，嶙峋僵卧當市廛。", "龜山老叟見之喜，鳩徒輦置羅前軒。", "岧嶢孤峰露仙掌，屹若太華青摩天。", "傾崖斷壑坐中見，葱蒨似玉生雲烟。", "初疑祖龍未死日，浮梁擬跨咸池淵。", "神號鬼怒驅不前，捶繫刓磷成枅圈。", "又疑巨人出龍伯，揭竿來自崑崙巔。", "連鼇合負雲濤翻，蓬壺簸蕩留平川。", "繄予竟日倚欄檻，矯首便欲追靈仙。", "尻輪神馬自足駕，已覺兩腋風泠然。", "瓊臺浮游與世隔，醉傲笑拊洪崖肩。", "山間草木即靈餌，含英茹實資長年。", "悠悠廣息變今古，坐看溟渤成桑田。"]}