{"author": "晁補之", "period": "宋", "type": "诗", "title": "題李秀才成季負日軒", "paragraphs": ["盧敖遊八極，末至北陰墟。", "卒然蒙谷幽，睹一奇丈夫。", "淚注而鳶肩，深目玄髭須。", "軒軒迎風舞，自得樂有餘。", "見敖默弗言，慢然下臂趨。", "敖私躡其後，若士意不愉。", "曰子亦何爲，迷繆至此乎。", "此雖窮荒北，尚或逢日烏。", "過是有玄關，晦墨不可居。", "語竟若欺魄，攝身沒空虛。", "始予讀秦記，疑是忽帝徒。", "今聆天隨言，乃與夸父俱。", "逐日下虞谷，力窮尚嗟吁。", "陽舒固物理，我亦安于于。", "若士獨何氣，幽沉山海隅。", "渾沌死已久，人生信多塗。"]}