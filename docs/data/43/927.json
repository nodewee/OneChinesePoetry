{"author": "楊時", "period": "宋", "type": "诗", "title": "謝詹司業送酒", "paragraphs": ["鄭公負才名，流落四十年。", "高視隘八荒，天寒坐無氈。", "忘形頼司業，時與送酒錢。", "嗟予樗櫟材，臃腫世所捐。", "云何附青雲，拜賜追前賢。", "開壺對青樽，內愧顔靦然。", "公乎廊廟姿，直幹上參天。", "袨服羣娃宮，不虞姑爭妍。", "驊騮誤一蹶，萬里終騰騫。", "朝燕暮刷越，駑馬安能先。", "玉瑩本無瑕，寧須事磨鎸。", "宣室久虛席，茲行定詳延。", "陋儒氣填臆，感慨聊自宣。", "辱惠不知報，强歌成短篇。"]}