{"author": "楊時", "period": "宋", "type": "诗", "title": "南康值雨", "paragraphs": ["平沙漲雪清江濆，水花照日紅生鱗。", "軒然五老出城表，雕玉萬仞窺長身。", "雲巾星弁覆華頂，飛泉漱瀑垂天紳。", "平生未識廬山面，碧巘橫雲望中見。", "江頭一夜雨銜天，奔浪號風作悲健。", "朝來淤泥沒牛馬，咫尺坐論千里遠。", "芒鞋拄杖掛塵屋，神馬尻輪欻飛轉。", "卧龍菴前碧眼翁，日飲山淥餐溪松。", "神融氣合八荒外，此心烱烱宜先通。", "未須勒移却俗駕，會應一洗塵寰空。", "寄言歸侍壺丘子，他日來游當御風。"]}