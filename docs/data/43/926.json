{"author": "楊時", "period": "宋", "type": "诗", "title": "寄題趙貫道後樂亭", "paragraphs": ["叢祠有狐鳴，羣雛滿東州。", "彬彬齊魯郊，不復論軻丘。", "鼓刀販繒翁，衮衮封公侯。", "風流日凋弊，世久俗益偷。", "昔時戴經人，輟耕仍佩牛。", "椎埋晝行盜，閭里更相讎。", "趙子尉平陽，始止惟民憂。", "百花爛成圍，幽禽哢春柔。", "問子胡不樂，我心殊未休。", "威明揉彊梗，驕鷹化爲鳩。", "買犢解吳鈎，束身自鋤耰。", "田廬戶無樞，長物棄不收。", "結亭自樂只，開編玩前修。", "誰云酸寒吏，憂樂非身謀。", "乃知君子懷，與世異沉浮。", "嗟予一漫叟，放浪猶虛舟。", "舞雩有清風，遺迹今在不。", "君乎去此矣，欲往將誰儔。", "寄言春服成，尚覬一來游。"]}