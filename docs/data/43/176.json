{"author": "晁補之", "period": "宋", "type": "诗", "title": "北京學直舍對客", "paragraphs": ["鳥聲落檐間，竹色在戶外。", "解屨置几前，放杖當椅背。", "默然仰棟時，往與古初會。", "有時遺坐客，十問不一對。", "尚因呼乃覺，笑自謝頑昧。", "知非慕蘧子，事去等蜩蛻。", "一生所未免，飲食與眠睡。", "所以更頹然，可樂本非內。", "有心欲何用，橋起則形累。", "頼客同門生，曠蕩乃不愧。"]}