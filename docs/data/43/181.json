{"author": "晁補之", "period": "宋", "type": "诗", "title": "送梅校理子明通守杭州", "paragraphs": ["金明池上柳，人折一枝春。", "贈子意不淺，東游雲外身。", "人生半刺史，朱綬光四鄰。", "此豈經世懷，但慰垂白親。", "錢塘我舊遊，頗復識其人。", "不應山水改，但恐猿鳥新。", "章臺走馬客，冠蓋盡要津。", "竊祿我自慚，便面聊障塵。", "亦思一舟去，共醉西湖濱。", "時平自行樂，不爲千里蓴。", "歸來麒麟上，獻納當及辰。"]}