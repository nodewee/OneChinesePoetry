{"author": "晁補之", "period": "宋", "type": "诗", "title": "復用前韵答魯直并呈明略", "paragraphs": ["黄子人談不容口，豈與常人計升斗。", "文章屈宋中阻艱，子欲一身追使還。", "離騷憭慄悲草木，幽音細出芒絲間。", "陽春絕句自雲上，折楊何煩嗑然賞。", "橫經高辯一室驚，乍似遠人迷廣城。", "隔河相和獨許我，枯枿亦有條之榮。", "廖君不但西南美，誰見今人如是子。", "多髯府掾正可謔，蠻語參軍寧素喜。", "君不見古來皆醉餔糟難，沐浴何須仍振彈。", "斲冰無處用蘭枻，芙蓉木末安能攀。", "只無相報青玉案，自有平子愁關山。"]}