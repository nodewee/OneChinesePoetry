{"author": "晁補之", "period": "宋", "type": "诗", "title": "次韵太學黄博士冕仲同考試作", "paragraphs": ["日邊傳詔天街暮，草草西城車馬聚。", "官曹一見故情親，宴語識君心志古。", "成安長孺澶淵守，昔君羈游所爲主。", "我窮亦號成安客，文采初無君一縷。", "胸中萬頃復誰同，正有君家賢叔度。", "官事留人何鞅掌，廣文楊柳花飛戶。", "好書老未置鉛槧，學經晚始羞章句。", "乘槎况自風格有，病顰那可形容慕。", "成詩莫憚繼日傳，青驄御史呼歸去。"]}