{"author": "晁補之", "period": "宋", "type": "诗", "title": "和東坡先生梅花三首  其二", "paragraphs": ["幽閑合出昭君村，芳潔恐是三閭魂。", "無人嶺上更儇好，不與俗花名合昏。", "蒼官森出劍珮列，甲夫密裹旗槍園。", "數株臨水欲仙去，一笑向人如玉溫。", "火維草木百名字，十月不冷常炎暾。", "同心紫蒂宜上苑，啄人虎豹司九門。", "借令驛使能遠致，要比桃李終無言。", "豈惟千里共明月，亦可千里同芳樽。"]}