{"author": "晁補之", "period": "宋", "type": "诗", "title": "和王仲甫病暑", "paragraphs": ["吳邦憚暑如蜂蠆，河曲還遭長日曬。", "蔗漿金碗頼蠲煩，內託潛陰數爲敗。", "黄昏乍快風吹髮，驅拊蚊虻坐明發。", "青衫主簿氣如雲，茂陵無事悲消渴。", "茫洋河伯何爲者，兩涘無因辨牛馬。", "何生狂夢涸歸墟，喉舌湯湯未勞瀉。", "能來一嗽華池津，七椀清風立有神。", "更尋齒下微妙訣，遣君體適仍魂平。", "案頭白紙如堆雪，人事紛紛日將月。", "與君未遇尤四時，利害相磨生內熱。"]}