{"author": "晁補之", "period": "宋", "type": "诗", "title": "和顔隨飲酒", "paragraphs": ["樊山夜漲河鳴鼓，奎火占中知溽暑。", "顔闔居鄰胡子都，共喜夏麋登宴俎。", "參軍河北主簿南，騎馬相逢不相語。", "市西老屋斷人居，自覺天風生廣宇。", "青菅席坐土階溼，黄綆汲泉塼井古。", "翩翩後至王將軍，開口相投律呼呂。", "丈夫得意吐然諾，盃酒形骸安足數。", "露頂張顛且勿幘，起舞我能先衆客。", "二豪禮法空是非，一斗三盃眼方白。", "中虛嘔冷腹橫絙，汗如槁壤朝陽蒸。", "咈然煩厭暫莫遏，飲蛇不省疑吞繩。", "豨苓卷桂導停飲，兩日不咀公厨冰。", "長篇忽聽鳳皇曲，却似半嶺逢孫登。", "君家鐺勺還應洗，須我下床仍食美。", "西池何似漢江長，誰使蒲萄變新泚。", "醉捉蟹螯攣五指，吏部拍浮非在水。", "抱琴寧復待招邀，昨夜雨凉孤興起。", "金丹定有換腸藥，不用俗醫論表裏。"]}