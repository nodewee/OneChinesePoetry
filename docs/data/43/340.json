{"author": "晁補之", "period": "宋", "type": "诗", "title": "聞文潛舍人出試院約毅父考功尋春", "paragraphs": ["上界官府多文書，我臞猶比山澤儒。", "閒忙態異亡羊等，一月不見霜侵鬚。", "雖無京兆白花瀝，還有太官青玉壺。", "武安曾孫我外弟，聞君得人助君喜。", "可能餠果饜兒童，不有杯槃到鄰里。", "去年南歸飲王家，把盞猶見黄梅花。", "城南尋春成歲事，忍不省顧隨泥沙。", "世事何須還刺口，輕薄論交翻覆手。", "自憐只似永州氓，歸喜蛇存視吾缶。"]}