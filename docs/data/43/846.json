{"author": "釋道寧", "period": "宋", "type": "诗", "title": "偈六十三首  其五七", "paragraphs": ["滔滔法海，清濁混流。", "湛湛禪河，魚龍變化。", "杳杳無涯際，澄澄徹底寒。", "短棹孤舟，徒誇好手。", "長竿畫舫，方稱男兒。", "風浪掀天，雲雷匝界。", "絲綸便擲，不顧危亡。", "靈鰲錦尾上鈎來，跛鼈盲龜隨浪去。", "滿船裝載，月渚蘆灣。", "共樂昇平，同歌道泰。", "從前祖業，豈假外求。", "截流到岸之人，且道是何面目。", "須彌頂上非凡木，白藕峰前得處高。"]}