{"author": "晁補之", "period": "宋", "type": "诗", "title": "復用前韵呈明略", "paragraphs": ["茅焦逆訐磨虎口，何似淳于飲一斗。", "終軍乘傳驚漢關，何似富春投組還。", "天下同心乖出處，豈徒黄白馬毛間。", "鄙夫紛紛煩觖望，負日可堪希國賞。", "竹林居士亦何營，江花無限老江城。", "那知橋上駟馬寵，能作山間蕙帳榮。", "興國寺中四月尾，海棠雪落生紅子。", "呼門日午醉不應，昨夜君恩賜聞喜。", "君不見卒然佳會高歡難，幸值野王聊一彈。", "人生歧路易南北，明發雲散何由攀。", "知君未試餐玉法，我亦欲返焦城山。"]}