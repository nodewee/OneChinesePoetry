{"author": "晁補之", "period": "宋", "type": "诗", "title": "復用前韵再呈博士黄冕仲", "paragraphs": ["龍津之北雙溪騖，逶迤勢入龍津聚。", "龍歸何處牛斗閑，劍不可求江海古。", "慘澹猶思八百年，變化豈無神物主。", "何當旋柁入奫淪，儻可然犀照毛縷。", "登樓那有北客同，把酒但看南雁度。", "更邀桃葉遠臨水，正值荔枝紅照戶。", "入梁一曳鄒陽裾，思越屢吟莊舄句。", "竹林觴詠當日情，峴山名姓它時慕。", "一聞說盡青鞋游，令我乘風欲仙去。"]}