{"author": "洪炎", "period": "宋", "type": "诗", "title": "和曾仲共大風折木歌", "paragraphs": ["疾風岌嶪土囊口，陽崖中裂陰崖吼。", "南山喬木大百圍，頃刻翦伐如斷臼。", "修枝偃蹇擲龍蛇，直幹崩山塞巖岫。", "干雲蔽日掃地空，掣電奔霆翻覆手。", "山靈掩泣惋惜深，匠石含悲涕洟久。", "折臂而公黥而王，精金當鎔玉當剖。", "斷木刳爲浮海航，路指銀河上牛斗。", "委餘猶得宮殿材，瑣細亦蒙梁棟取。", "萬斛之舟可弗論，大厦帡幪此焉有。", "狂飆卷空欲奚爲，壽被金石長不朽。", "天生大材將有用，乖逢相因孰先後。", "嗟爾乾楓與枯柳，摧折爲薪尚誰咎。"]}