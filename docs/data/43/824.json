{"author": "釋道寧", "period": "宋", "type": "诗", "title": "偈六十三首  其三五", "paragraphs": ["全提要妙，三藏絕詮。", "海印舒光，該羅法界。", "有情無情，炳然應現。", "有時南州北郡，買賣交關。", "有時看風把柁，順水行船。", "有時酒肆茶坊，迎賓待客。", "有時投壺走馬，歌笑圍棋。", "種種多般，要源流出。", "玄關瞥轉，大用現前。", "一槩無私，平等大道。", "始知諸佛轉法輪，群生解差別。", "目擊便歸來，秤鎚渾是鐵。", "如斯告報，正屬化門，不犯鋒楞。", "善吉巖前草不生，僑尸謾把天花散。"]}