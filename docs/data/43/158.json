{"author": "晁補之", "period": "宋", "type": "诗", "title": "送舅氏楊通直令陽穀", "paragraphs": ["人言慎縣宰，頗似太丘君。", "客戶有訓遣，司官無訟聞。", "外家久寂莫，舅氏少辛勤。", "一邑何足道，高名誰與群。", "西來馬特特，冬晚雪紛紛。", "公朝道由砥，孤士跡如雲。", "過門苦地僻，下直迫日曛。", "深泥枉窮巷，寒罏對殘熅。", "感慨說宣子，飄零綴遺文。", "麟閣窘鉛槧，魚山失耕芸。", "遠情等匏繫，歸夢劇絲棼。", "山東接畿甸，陽穀近榆枌。", "吏昔猛豺虎，民如竄麖麏。", "幸逢寬大時，庶幾仁惠薰。", "自笑下士策，不殊野人芹。", "愛民宜百祿，本茂實當蕡。"]}