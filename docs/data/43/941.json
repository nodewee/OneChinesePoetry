{"author": "楊時", "period": "宋", "type": "诗", "title": "題贈吳國華釣臺", "paragraphs": ["君不見釣璜溪上白髮翁，一竿西去追冥鴻。", "田車同載非羆熊，鷹揚烈飛如飄風。", "又不見羊裘石瀨垂綸叟，爽槩凌天動星斗。", "萬乘故人親訪求，卧對鑾輿忍回首。", "聖賢遇合自有時，潔身亂倫非所知。", "高風寥寥古已往，較然得失知者誰。", "君有釣臺臨橘水，橘溪不與桐溪比。", "收身欲攝渭老蹤，笑撫長髯照清泚。", "澄潭夜月秋光浮，撇波短艇沿汀洲。", "長繩巨石不能繫，飛帆片席歸蓬丘。", "巨鈎沉餌牽九牛，一釣直掣金鰲頭。", "脩鱗擺鬣浪山起，雲鵬飛翻忽千里。", "跨雲憑翼上青冥，一點孤光厠箕尾。"]}