{"author": "晁補之", "period": "宋", "type": "诗", "title": "贈余樗年試院作", "paragraphs": ["平生車軌周四方，結交童齔老相忘。", "異哉余子久彌芳，吳人猶記稱周郎。", "河豚入網荻芽長，宜興罨畫煙水蒼。", "風雩春服真少狂，不愧戴崇升後堂。", "橫戈筆陳倒千槍，叔鸞獨步禹出羌。", "世儒膠擾何足臧，說食不救饑求糧。", "瞥思振衣千仞岡，空林無人一繩床。", "五車純束不在旁，欲徹梯磴排空驤。", "鍾山春水繞城隍，從師不憚白笈裝。", "矢鋒相觸塵不揚，驪黄牡牝若滅亡。", "子嚴主簿志不償，厭見朱墨紛傖囊。", "西風雲日思帝鄉，東華拜敕鳬綴行，黄昏閶闔飛驌驦。", "虛堂節候變金商，閉門蟋蟀鳴我房。", "吾君仁聖周成王，屏驅虎豹開明光。", "山龍粉米雜青黄，多儒可贊至治香。", "園檀山石豈荒凉，潢汙蕰藻須豆觴。", "願君與借羽翮翔，賢書蠶列升未央。", "君如病鶻待秋霜，牛衣未可悲王章。", "公朝道闢五達莊，服襄按節緩勿忙。", "夢松生腹渠不祥，莫車上儛應循牆。", "功成歸飲沆瀣漿，發機要若黄間張。"]}