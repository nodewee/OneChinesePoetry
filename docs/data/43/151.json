{"author": "晁補之", "period": "宋", "type": "诗", "title": "再次韵文潛病起", "paragraphs": ["淮浦見之子，春風初策名。", "頗訝謫仙人，有籍白玉京。", "晚遇廣文直，老交心愈傾。", "同升芸香府，偶坐華髮生。", "斯人自龍性，意變難章程。", "耆酒不疵吝，身如秋葉輕。", "自言士處世，何必冰雪清。", "交游滿臺省，毀譽半王城。", "不肯效俯仰，畏高侮鰥惸。", "常思老伊潁，紫蟹羞吳秔。", "我輒抵掌和，音同磬隨笙。", "小人奉慈親，皆嘗小人羹。", "寒衣婦補綻，學績女娉婷。", "日欲江海去，心期楊柳青。", "衆木構大厦，豫章倚孤撐。", "如子足醫國，可容移疾行。", "丹書紫皇告，玉篆五嶽形。", "何必陶隠居，吞霞養純精。", "訪道自素約，諧心期暮齡。", "但恐牽俗緣，志大功不成。", "息交屏妻子，此語不須驚。"]}