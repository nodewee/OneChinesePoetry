{"author": "晁補之", "period": "宋", "type": "诗", "title": "復用前韵呈刑部杜丈君章", "paragraphs": ["杜侯灑墨春雲暮，紛紛滿紙棲鴉聚。", "文章不犯世故鋒，牛鬼荒虛瓦棺古。", "平生傀磊寧獨此，躋俗唐虞要遭主。", "先君諸父盡金蘭，申以婚姻况覶縷。", "勞心吏卷官有程，得意朋尊美無度。", "尚憶花妍春仲時，休沐黄昏來叩戶。", "苦憐蟾桂將十分，欲贈海棠無一句。", "巷南巷北相遇稀，而此從公慰懷慕。", "安石榴紅儻可期，公不來過我當去。"]}