{"author": "晁補之", "period": "宋", "type": "诗", "title": "桂漿", "paragraphs": ["暑卧午呀呷，蠲煩何所投。", "巖桂割辛芳，石蜜滋甘柔。", "沃以火鼎沸，閟之冰井幽。", "三日出深冪，明瓊盎黄流。", "冰火離坎類，意比秫麥繆。", "辛甘既兩適，不湎亦銷憂。", "中年苦內熱，歲願西風秋。", "寒凉犯所畏，發散資爾謀。", "時時以觴客，三獻不一酬。", "緬思湘纍語，啜醨終所羞。", "北斗酌此漿，違世聊遠遊。", "恐復迷吾往，僕悲道阻脩。", "淮南歸來些，憭慄令人愁。", "百壺無此餞，夙志慕林丘。", "寧懷小山感，不爲桂枝留。"]}