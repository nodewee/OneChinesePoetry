{"author": "晁補之", "period": "宋", "type": "诗", "title": "同張子望顔伯儀上關納凉", "paragraphs": ["高閣無風華屋熱，正午四鄰還往絕。", "張侯不厭過市煩，呼我柳隄鳴躞蹀。", "城如虯背卧逶迤，城上戍樓虬白鬐。", "一水貫來深宛轉，萬家圍去綠參差。", "囂塵塞眼那能避，未暇解衣聊埽地。", "可憐繫馬著垂楊，可憐臺榭對池塘。", "無限芳洲生杜若，芙蓉菡萏倚新粧。", "鴛鴦相對鸕鷀舞，飛去黄鸝獨無語。", "登槃未用伐蛟鼉，苦菜黄瓜亦堪數。", "張侯河目須垂膺，齒如明玉嚼寒冰。", "未須坐上白羽扇，談言自足驅青蠅。", "司業高情勿寂莫，仲宣從軍良可樂。", "欲看詩句出嵌崆，更饒酒量開磅礴。", "廣文憔悴獨何人，男兒三十四方身。", "相逢得意吐然諾，俸二百錢終不貧。", "野橋傴僂風吹髮，徙倚門關臨嵽嵲。", "江湖平日憶蘇侯，更詠夕陽明觀闕。", "人語喧喧未聽回，木蘭晚放水萍開。", "黄昏下馬天似漆，急雨傾屋翻狂雷。"]}