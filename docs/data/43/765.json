{"author": "釋道寧", "period": "宋", "type": "诗", "title": "偈六十九首  其四四", "paragraphs": ["縱橫問答有來由，緣木求魚卒未休。", "若妙旨尋知見會，還同撥火覓浮漚。", "諸佛子，著眼看。", "嚴霜曉露，徹骨清寒。", "匝地普天，通同實際。", "休問得皮得髓，徒誇見淺見深。", "從來一道恩冤，何以自家退屈。", "山僧對此，忍俊不禁。", "閒引少林無孔笛，爲君吹起小陽春。", "滿眼覷不見，滿耳聽不聞。", "一堂風冷淡，千古意分明。"]}