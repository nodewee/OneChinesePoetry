{"author": "釋道寧", "period": "宋", "type": "诗", "title": "偈六十三首  其四八", "paragraphs": ["高提祖印，獨耀寰區。", "坐却舌頭，聖凡罔測。", "聲前要旨，妙葉難該。", "句後玄關，金鍼雙鎖。", "通人分上，肯受提撕。", "懞懂禪流，徒誇作略。", "設使五湖衲子，四海高人。", "問似龍飛鳳舞，答如玉轉珠回。", "向本分事中，白雲萬里。", "諸緣不涉，豈落今時。", "混沌未分全體現，乾坤纔剖失便宜。"]}