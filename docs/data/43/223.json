{"author": "晁補之", "period": "宋", "type": "诗", "title": "聽閻子常平戎操", "paragraphs": ["嶧陽之孤桐，踣自霹靂斧。", "龍伏之靈林復古，斷文橫截絲百縷。", "下垂七軫如牛乳，上有明星稀可數。", "當軒拂拭待君鼓，君心有在君未語。", "仲尼昔時從師襄，頎然一人猶望羊。", "我獨懷之千古長，杖策不省頤之忘。", "去年河决瘡未補，今年赤地無禾黍，像龍焚尪亦何取。", "堂上平戎不敢聽，且激南風召時雨。"]}