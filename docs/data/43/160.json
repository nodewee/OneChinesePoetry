{"author": "晁補之", "period": "宋", "type": "诗", "title": "之京師展墓", "paragraphs": ["短轡馭羸馬，馳驅曹濟間。", "商飈折勁木，蕭瑟道里寒。", "況復慕所天，惻愴摧心肝。", "游子歎時邁，慈母憐衣單。", "來時憑窗哭，五妹垂修鬟。", "季弟主菽粟，孺妻爨茅菅。", "悼我無令人，莫奉堂上歡。", "豈無萱草詩，終日倚門闌。", "念昔常獨立，所聞詩禮難。", "我尚未成人，遭罹此憂患。", "歲晏念墳墓，仳離百哀攢。", "何時奉靈車，辛苦向此還。", "親寡氣力微，傍人祝加餐。", "願言薄志節，苟生無形顔。"]}