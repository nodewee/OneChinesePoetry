{"author": "晁補之", "period": "宋", "type": "诗", "title": "次韵答秦覯見贈", "paragraphs": ["修身貴日新，如草陳葉換。", "請看絃上矢，歲月不可玩。", "文章得蛙釜，虎以皮遘難。", "茲事從古然，吾黨奚獨惋。", "秦君好學勇，决勝百馬汗。", "宵行委明月，屢得按劍盼。", "鄙夫晚更事，前猛窘新愞。", "憐君亦自喭，意滿懷不散。", "誰爲傾國媒，尚此瓊英粲。", "期君似椓罝，無以無人慢。"]}