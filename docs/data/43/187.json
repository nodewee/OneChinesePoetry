{"author": "晁補之", "period": "宋", "type": "诗", "title": "送八弟無斁宰寶應", "paragraphs": ["窮邦迫秋成，霖雨厚土溼。", "邅吾上淶水，濞洶三峽疾。", "邦人送之子，岸潦飲馬膝。", "淒淒屬方升，澹澹驚並集。", "衝湍順塗路，游波匯原隰。", "安知禾黍腐，轉覺蛙黽急。", "何由乾此潦，問天借九日。", "蕭蕭荆棘晚，亹亹霜霰密。", "之子向南州，銅章宰一邑。", "何須念宋遠，古謂跂余及。", "揚舲堤柳盡，把醆淮山入。", "封圻吳楚徼，郡縣秦漢襲。", "開門駔儈鬨，輳浦篙帆翕。", "平旦書百函，交衢客三揖。", "新湖容鼓鑄，甲令貴綏輯。", "之子搴詞科，聞詩不讀律。", "古來學爲吏，頗自吾儒出。", "足民與知方，求由有政術。", "鞭笞麏鹿駭，亦恐日不給。", "先君卓魯後，之子况早立。", "焚香閉閤坐，啾耳從潗濈。", "官忙尚偷閒，文字要嶪岌。"]}