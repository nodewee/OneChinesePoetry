{"author": "楊時", "period": "宋", "type": "诗", "title": "送虔守楚大夫", "paragraphs": ["象緯辰心次，雄都水濁時。", "經天浮瑞彩，絕代出英姿。", "厚德千金璧，虛懷萬頃陂。", "霜蹄來漢苑，雲翮上天池。", "籍籍才猷美，皇皇使節馳。", "飛書騰衆吻，橫穽寘通逵。", "剖竹章流遠，還車蜀道巇。", "秦庭徒被指，趙璧本無虧。", "黄霸初勤細，裴公可範規。", "惠流三郡俗，名掩四賢祠。", "大厦資梁棟，承祧頼鼎彝。", "會須紆衮繡，寧久駐旌麾。", "畫航行空挽，甘棠去益思。", "烟波迎棹急，江柳拂牆低。", "賤士行藏拙，參軍秩序卑。", "生涯惟蠹簡，事業付毛錐。", "懶惰文園病，伶仃曼倩饑。", "自甘同跛鼈，未忍舍靈龜。", "朽質難雕繪，餘生辱品題。", "寒荄回暖律，陰壑得晴曦。", "終愧麞頭賤，難酬國士知。", "兩行淵客淚，感激自沾頤。"]}