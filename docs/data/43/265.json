{"author": "晁補之", "period": "宋", "type": "诗", "title": "題李偁推官頤齋", "paragraphs": ["無捨靈龜觀朵頤，自求口實君自知。", "誰爲此者君名之，其說不煩求我詩。", "君家嚴君業夔伊，虎視眈眈雄四夷。", "四方是維天子毗，汶陽一室大澤陂。", "我往受業拜門垂，聞公一語洗然奇，我歸瞠若安可追。", "君才固是麒麟兒，幼讀父書壯思施。", "不卑小官乃吾師，況有內樂潛天倪。", "荒城無人誰過之，面城築室茲逶迤。", "去年秋雨河股移，百草不生苔擁基。", "蟻子緣礎蚓糞泥，夜眠不穩憂爲池。", "今年閏早春氣遲，牆根隙地稍可埤，初植防風種黄耆。", "萊州石鼎青琉璃，地罏宿火風鳴枝，對君長語清未疲。", "外輕內順生理宜，問從何得聊我治。", "眉州夫子言可規，麻田處士術安期，今之崇丘歷九疑。", "見人不語下臂馳，遁逃乎陰食蛤梨。", "君何傖囊不往隨，與訪汗漫還無時。", "還無時，我何適，北山之南南山北。"]}