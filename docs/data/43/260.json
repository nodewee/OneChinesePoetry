{"author": "晁補之", "period": "宋", "type": "诗", "title": "淮壖", "paragraphs": ["淮壖日沒風卷沙，黄昏飛雪如落花。", "孤舟有客寒不飲，欹枕關篷夜憶家。", "雪飛篷底洒我額，篷隙虛明來曉色。", "紙屏布被風颼颼，驚起開篷滿船白。", "船頭雪重折黄蘆，下有宿雁驚相呼。", "天寒四野無行客，凍卧孤舟愁盜賊。", "厭聞淮浪打船聲，原上風號天正黑。", "土膏已動春陽來，安得長風掃霧開。", "豁然天外見白日，爲君挂席凌清淮。"]}