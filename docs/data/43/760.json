{"author": "釋道寧", "period": "宋", "type": "诗", "title": "偈六十九首  其三九", "paragraphs": ["丈夫兒，自家斷，日用無私休計算。", "被他指點謾商量，到底死生打不辨。", "長生路上少人行，輪轉脩途空懊嘆。", "萬境中，須這漢。", "出沒卷舒無繫縛，淺種深耕誰委知，溈山水牯騎來慣。", "頭角分明在目前，五湖衲子擡眸看。", "玉笛一聲風雨寒，萬兩黄金終不換。"]}