{"author": "晁補之", "period": "宋", "type": "诗", "title": "苕霅行和於潛令毛國華", "paragraphs": ["苕溪清，霅溪綠，溪水灣環繞天目。", "山間古邑三百家，日出隔溪聞打衙，長官長髯帽烏紗。", "不曾執板謁大尹，醉卧紫蘭花影斜。", "紫蘭花開爲誰好，年年歲歲溪南道。", "不見西陵白髮人，荆江夜雪唱陽春。", "陽春絕唱和者寡，客醉聞之雙淚灑。", "夜來魂夢海中山，縹緲雲濤煙浪間。", "雲濤煙浪不可渡，睡覺秋風落桐樹。", "秦吉了，秦吉了，言語無人會。", "無人會得奈君何，且向紫蘭花下醉。"]}