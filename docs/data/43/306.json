{"author": "晁補之", "period": "宋", "type": "诗", "title": "次韵文潛憶楊翰林元素家淮上夜飲作", "paragraphs": ["老人得坐安若山，畏寒縮頸衣裘間。", "不如公子擁樽酒，詩材春亂詞濤翻。", "想見楊家美人出，玉面朱唇映琴瑟。", "冰船著炬光照淮，雪亂風筵飲方逸。", "只今愁坐私自憐，寒書凍硯塵滿前。", "人生何者非昨夢，還如歸去散花天。", "老人已復形槁木，真幻那知然不然。", "蚓鳴小鼎藜羹熟，閉眼圓蒲不是禪。"]}