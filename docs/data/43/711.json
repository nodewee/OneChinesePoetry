{"author": "晁補之", "period": "宋", "type": "诗", "title": "考校同文館戲贈子方兼呈文潛", "paragraphs": ["二十年來曹子方，新詩曾見未能忘。", "多才善戲稱物芳，吳娃席上呼作郎。", "瞥然何許歲月長，只今未老毛髮蒼。", "自言逢掖非昔狂，傳經華陰夫子堂。", "何曾騎馬身挾槍，詔隨上將西擊羌。", "董蒲跗注謂我臧，夜行馬頓饑無糧。", "鼓鼙驚谷騎卷岡，吏呼爲微醉在牀。", "前鋒奄至靈武傍，中堅反後無敢驤。", "城開三日牧蔽隍，百馳載笴千橐裝。", "旌旗立壘烏鳥揚，還軍不省一矢亡。", "坐師無獲勞不償，鐃歌入奏虛錦囊。", "秋風鱸魚思故鄉，銳頭宜董鸛鵝行。", "得官猶領萬驌驦，王城對巷如參商。", "那知連月居茲房，稱多量少非我王。", "群公古鏡懸秋光，閉門飯飽庭葉黄。", "秋盤登兔官酎香，吳音訛變雜秦凉。", "令壺老柏笑覆觴，淹留平日夢欲翔。", "得君可樂殊未央，人生傾蓋何所望。", "結交松柏要冰霜，中天號出玉璽章。", "青驄御史騰康莊，歸期屈指未可忙。", "聞君况有夢虺祥，生女不惡嫁鄰牆。", "掃軒留客具酒漿，與君更約城南張。"]}