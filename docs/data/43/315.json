{"author": "晁補之", "period": "宋", "type": "诗", "title": "和東坡先生梅花三首  其三", "paragraphs": ["梅花落盡上饒村，腸斷子規啼月魂。", "慰人獨有白玉蕊，不到窗前只醉昏。", "坐罏環甕不舉首，浮花浪蕊空滿園。", "海山有客心似水，揮麈自散炎洲溫。", "松風亭下亦如夢，不見枝雪流初暾。", "孫登一絃百韵足，有山便足同蘇門。", "似聞對客但長嘯，獨謂此花終日言。", "一篇尚可三致志，聽人酌去如衢樽。"]}