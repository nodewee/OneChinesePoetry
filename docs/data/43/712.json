{"author": "晁補之", "period": "宋", "type": "诗", "title": "復用方字韵奉贈同舍慎思文潛同年天啟", "paragraphs": ["平生數子天一方，今夕何夕情難忘。", "荷衣攬蕙氣芬芳，冊府兩公同舍郎。", "崑崙方軌萬里長，西城却望天蒼蒼。", "秋庭風雨翻幕狂，夜語蔡侯同一堂。", "張侯老筆森矛槍，文詞楚些遺蹇羌。", "胸中水鏡誰否臧，學三百囷羞裹糧。", "思如决瀆萬仞崗，大編小軸山壓牀。", "城南買屋君舍旁，疲驂日附驥尾驤。", "我慚昧道由四隍，人如燕宋初束裝。", "聽君雄辯神揚揚，却思得一愁十亡。", "鄧侯韞櫝價不償，有方未試聊貯囊。", "起家牛斗玉笥鄉，鴻鶱早入鵷鷺行。", "和鸞采齊要驌驦，一鐸便足諧宮商。", "知君雲壑有松房，南陽耒耜心霸王。", "玉池復說夜有光，仙人藏丹金鼎黄。", "願分神瀵浴骨香，非我其人慚德凉。", "蔡侯發迹江濫觴，閉籠祗欲擘海翔。", "此公事業未渠央，六奇他日吾所望。", "烏號張月刀瑩霜，裂五單于加印章。", "穰苴可但虛斬莊，遭時立志未可忘。", "白犢得瞽寧非祥，嗟予企踵不及牆。", "逢君如渴御蔗漿，怯雖如鼠猶膽張。"]}