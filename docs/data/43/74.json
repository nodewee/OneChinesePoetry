{"author": "晁補之", "period": "宋", "type": "诗", "title": "冰玉堂辭", "paragraphs": ["論世以觀士兮，集義以爲詞。", "所非正而敢從兮，日可罣而東之。", "嗟若士之弗獲兮，羌何忿而負石。", "繄聖賢之出處兮，惟遵道而守德。", "鳳覽輝而乃下兮，雛猶恥乎腐嚇。", "非九方之爲使兮，夫何足以得馬。", "廬岑岑以鎮楚兮，洶大江之東涹。", "分陰陽之晦明兮，鍾斯人以正直。", "惟天道與地寶兮，非所求其猶愛。", "與之全而不用兮，懷斯美以固在。", "大固不可以適兮，方固不可以圓。", "試回功謝於土穀兮，夫乃同道於禹稷。", "譬人生猶吹吷兮，無得喪之可齊。", "紛吾何指以爲正兮，服吾初其庶幾。"]}