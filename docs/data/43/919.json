{"author": "楊時", "period": "宋", "type": "诗", "title": "童氏必大亭", "paragraphs": ["迢遥武夷翁，霞衣爛朝日。", "作亭依雲根，曠望茲焉息。", "仙游去不返，孤丘已陳迹。", "身雖隸編齊，貽謀有遺則。", "慶流終必大，名亭以爲識。", "伊昔晉公堂，三槐手親植。", "扶疏滿庭陰，貂蟬映圭璧。", "默視天人際，召應齊呂律。", "閭門容軒車，茲理固可必。", "終見童氏里，鳴珂聲赫奕。"]}