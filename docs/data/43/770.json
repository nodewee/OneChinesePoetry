{"author": "釋道寧", "period": "宋", "type": "诗", "title": "偈六十九首  其四九", "paragraphs": ["正法眼藏，十聖那知。", "祕密玄風，三賢罔測。", "靈機湛寂，體妙希夷。", "不落今時，豈該數量。", "撈籠品類，陶鑄群情。", "三世諸佛，異口同宣。", "六代祖師，亞肩垂示。", "琅函玉偈，徧滿龍宮。", "海角天涯，潛敷奧義。", "或瞻或禮，迥脫根塵。", "若見若聞，俱成種智。", "回光照徹，契本幽微。", "印古印今，非前非後。", "圓伊獨露，方號流通。", "超出化門，是真常住。", "衲僧孔竅，放過一著。", "檀那分上，又且如何。", "壽山隠隠侵雲際，福海滔滔似鏡平。"]}