{"author": "晁補之", "period": "宋", "type": "诗", "title": "游栖巖寺呈提刑學士毅夫兄", "paragraphs": ["飛樓壓城城跨野，黄河逶迤避條華。", "城南鳥道拱高巖，入谷車箱不容馬。", "解鞍初步石苔青，細泉鳴遶竹間亭。", "肩輿直上十八折，維以采絲雙巨絙。", "我行枉矢復蛇蹙，三步一呼勞我僕。", "前旌已作鶴穿雲，後隊方如蟻緣木。", "千條倒澗淙大壑，百丈層冰凍垂瀑。", "無雲而雲蒼翠橫，無風而風𠿕𧇠聲。", "崖窮東轉路忽平，長楊老柏森成城，朱欄碧砌上窈冥。", "蓮花三峰只對面，仙人玉女如相迎。", "却臨北嶺望吾郭，萬瓦一垤令人驚。", "孔侯翛然顧我語，高真之居隔風雨，下視人寰如此許。", "此中豈但蠻觸微，千古紛爭幾是非。", "我言人處世，此見釋氏義。", "人食地上穀，足固不離地。", "我今正在阿堵中，與君安得生兩翅。", "却憶隋文駕六龍，意比姬滿朝河宗。", "當時萬騎留山麓，登臨已卷長江東。", "翠微宮裏亦如此，依然古殿對喬松。", "何况山中携妓裴御史，猶唱當時霜月空。", "與君江南厭山水，香罏雙劍俱夢中。", "異鄉同宦對絕景，令我不指東飛鴻。", "立戒兵厨釀春酒，要看雪盡山花紅。", "不須墮淚似羊守，且可騎馬同山公。"]}