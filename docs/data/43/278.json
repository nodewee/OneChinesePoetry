{"author": "晁補之", "period": "宋", "type": "诗", "title": "贈楊景平", "paragraphs": ["君不見華陰楊君漢孔子，君生其後無乃似。", "平居恐懼西北隅，力行發憤尚不媿。", "君今鳴櫓下長淮，眼明清曉三楚開。", "揚州行矣勿濡滯，江南細雨收黄梅。", "我今正是鳥折翼，肺病三年廣文直。", "昔時黄帽榜舟人，却向西湖當不識。", "寄聲關子老漁樵，小山桂樹不須招。", "乘槎東海未敢必，欲去天台觀石橋。"]}