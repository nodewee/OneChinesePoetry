{"author": "晁補之", "period": "宋", "type": "诗", "title": "答陳履常秀才謔贈", "paragraphs": ["驅車觸熱中煩滿，苦無蔗漿凍金碗。", "陳君詩卷可洗心，持作終朝晤言伴。", "男兒三十四方身，布衣不化京洛塵。", "白駒皎皎在空谷，黄鳥睍睆鳴青春。", "子桑之居十日雨，入門不復聞人語。", "形骸正是吹一吷，安用虛名齊后土。", "文章初不用意成，黼黻帝躬臨下民。", "時花俚服誚新巧，牛馬安所辭吾名。", "禹穴幽奇行可强，江北江南正相望。", "乘濤鼓枻何當往，愛惜水仙桃竹杖。", "不應越女三年留，相見還須未白頭。", "蘧生知非苦不早，巨壑夜半遺藏舟。", "達人一言嚆矢疾，相從琢磨悔去日。", "菖蒲正是可憐花，我獨聞名不曾識。"]}