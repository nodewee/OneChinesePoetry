{"author": "晁補之", "period": "宋", "type": "诗", "title": "鄭彥能求擬江亭詩", "paragraphs": ["亭下流泉三畝隘，誰擬西江晴一派。", "桃李佳名聞昔人，此言雖小可喻大。", "寧非逐楚憔悴身，當是羊裘傲漢人。", "避世牆東王君公，五經紛綸井大春。", "端然養魚廢車馬，一身環堵觀天下。", "吾人鄭子詩句新，高堂素壁開萧洒。", "何當湛湛見青楓，白蘋落日慰相逢。", "一亭兩檻更何有，波濤風雨船前後。", "莫憶乘槎犯漢津，莫憶樓船下石城。", "盡醉漁陽無好曲，短蓑銅斗平生足。"]}