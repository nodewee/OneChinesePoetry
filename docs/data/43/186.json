{"author": "晁補之", "period": "宋", "type": "诗", "title": "次韵錢濟明贈感慈長老", "paragraphs": ["我聞棲禪人，一念超十地。", "云何別影事，未免依緣氣。", "譬如幻男女，機廢根隨廢。", "不然怖頭走，此病窮三世。", "邦公獅子吼，曾使諸天喜。", "廣說無說時，俱成甘露味。", "不知室久如，當有天來侍。", "城隅竹塢近，梵剎開嚴閟。", "以彼穴中空，清風自來萃。", "我生久更事，求愚不求慧。", "清風已說法，不用重宣偈。", "開祖照人姿，滄波白蘋際。", "居然九奏妙，往往魚龍戲。", "濟明經世才，彫松識寒歲。", "懷寶竟迷邦，此豈非良計。", "名山尋勝士，投老終深詣。", "我自所蘄廉，蟬葉真堪蔽。"]}