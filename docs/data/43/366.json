{"author": "晁補之", "period": "宋", "type": "诗", "title": "北山道中示公爲", "paragraphs": ["吾方賣劍日，汝正抱孫歸。", "昭代無官守，平生近釣磯。", "青山上野艇，白水到林扉。", "曬棗日猶烈，鳴枝風已威。", "荒陂民事少，迂徑客行稀。", "傷雨蟬知默，違霜雁見幾。", "卜居南縣早，收課北莊微。", "行李牧兒識，生涯田叟譏。", "烝嘗了歲事，簦屩息塵機。", "反舍從爭席，行衢莫振衣。", "潛逃多落莫，放浪少歔欷。", "文字陪吾老，功名許汝非。"]}