{"author": "晁補之", "period": "宋", "type": "诗", "title": "過金堤劉景文", "paragraphs": ["雲間高堞如雲白，草下深濠如草碧。", "逶迤隴斷出平堤，前見黄河如带直。", "官居乃在城西原，荒臺古木烏鳥翻。", "美人芳氣如秋菊，坐令曄曄棄中園。", "不憂泑澤豪不殺，夜識漢中龜鼈在。", "借須走馬候水曹，後時此會何由再。", "霸陵往來初避名，執賈不回人更驚。", "無心躑躅路寢養，服車安用仍一鳴。", "未若捧甖何不可，二豪螟蛉與蜾臝。", "況聞舉案良亦賢，那愛五花論酒錢。", "不然憭慄坐歲晚，風入衰柳催寒蟬。", "我論李君其趣獨，自喻愚公徙王屋。", "是中聊可外形骸，官閑方轡相與來。"]}