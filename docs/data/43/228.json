{"author": "晁補之", "period": "宋", "type": "诗", "title": "胡戢秀才效歐陽公集古作琬琰堂", "paragraphs": ["君不見廬陵公，往爲學士修書日。", "詔畀千金訪遺逸，遺文逸字往往出。", "故都易姓幾兵火，量臀鼎腹細詰詘。", "道人岣嶁空有聞，丘陵仙鬼事恍惚。", "共和十鼓記亡一，嶧山肉在無復骨。", "雲陽八體又瓜剖，至使漢童訛尉律。", "世儒詭正何足臧，公家安取千軸藏。", "仲尼猶及史之闕，有馬借人吾敢忘。", "題籤甲乙潁水陽，後來胡君癖膏肓。", "傾家自構琬琰堂，搜羅近出補厥亡。", "荒林圮冢見未嘗，南觀禹穴計渺茫，閉門睥睨在一床。", "常恨平生好古家無力，騎馬蹊田觀斷刻。", "中郎二字煩走驛，率更三日勞野食。", "長年囊褚況易擲，兒作摹朱婦遮壁。", "願從胡君丐無有，十百數中聊取仂。", "胡君今逸民，盱眙不見十五春。", "坐令鉛槧老壯士，朝廷豈無憂國人。", "曩時豪氣今誰在，會面只謀千日醉。", "聽君汗漫馳古先，世事無何付蟬蛻。"]}