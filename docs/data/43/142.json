{"author": "晁補之", "period": "宋", "type": "诗", "title": "即事一首次韵祝朝奉十一丈", "paragraphs": ["平生交游情，獨處不可乍。", "那爲一馬飲，濁水噴百馬。", "弦歌高樓上，但恨知者寡。", "丈人遺世心，口語儻能借。", "不然抱幽璞，終歲裹幞帊。", "坐令青蠅繁，暫出刑兩踝。", "儒冠成自誤，歸去無屋瓦。", "頼逢里中賢，築室各萧洒。", "及時秫麥賤，樽酒得同把。", "安能效乾沒，肩與市人亞。", "居然邑里號，曾墨爲還駕。", "况在竈奧間，欲恥王孫賈。", "東方錢二百，得米稚啼嗄。", "嘲笑坐窮辰，無肉飽伏假。", "尚聞剝啄聲，聊復屣屐迓。", "子常妙工詩，蘇李掩曹謝。", "有時醉酕醄，大笑翻盞斝。", "倒床鼻息惡，喚起對殘灺。", "復古志尚奇，衆競方獨暇。", "捫蝨與人言，豈不逢譴訝。", "崇朝潔腹坐，往往食旁舍。", "子固業少成，議論媲風雅。", "嘗聞莊生說，乃慕巨魚化。", "平居似晏子，志念能自下。", "而我獨迂疏，通人所譏駡。", "正頼觴詠中，得意自陶寫。", "留連接清晤，欲起不能罷。", "是時春雨餘，桑密鳩鳴野。", "城隅園圃近，款段亦時跨。", "便恐百卉闌，晼晚侵朱夏。", "人生形骸累，未免俗情詐。", "此理豈外求，猶煩詹尹卦。", "清風穆然在，如渴啗甘蔗。", "況我自散材，谷口躬耕者。", "去年秋不在，匏瓠緣庭架。", "低回迫榮利，妻子憐王霸。", "橫經亦彊顔，己取或人捨。", "但慮宰我愚，松柏談三社。", "翛然一室內，黄卷開佳話。", "尺璧競寸陰，寧復當論價。", "吟哦愁肝腎，蟋蟀吊長夜。", "鄙俚頗近情，持用自悲詫。", "功名與道義，熊掌偕魚炙。", "二事良難兼，夫子賢點也。"]}