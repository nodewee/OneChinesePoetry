{"author": "晁補之", "period": "宋", "type": "诗", "title": "次韵和文潛暮春即事", "paragraphs": ["南歸見君百事足，如何一官曾不閑。", "寒衝雪泥暑鄣日，老面只今如纈斑。", "憐君與我自同調，久渫不食猶寒泉。", "功名櫟社直寄耳，顔色不同誰後先。", "黑牛白犢未渠怪，物理儻自相回旋。", "愛君此語亦不出，勝處紫芝眉宇間。", "飲中八人半寂莫，最豪焦遂今誰班。", "凝祥池上舊游處，海棠亦恐非昔年。", "春波一眼詩句好，兩腋尚覺風翩翩。", "投閑方轡政可勉，何用不飲空三歎。"]}