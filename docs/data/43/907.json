{"author": "楊時", "period": "宋", "type": "诗", "title": "嚴陵釣臺", "paragraphs": ["漢綱久陵遲，國柄授權室。", "中興得英主，威明戒前失。", "三公經邦手，吏事困精覈。", "功臣欲圖全，猶不任以職。", "矧茲故人分，義等天倫戚。", "卓哉子陵心，秉哲固前識。", "投身豢名爵，豈得枉尋尺。", "萬鍾雖云富，樊雉非予匹。", "石瀨清且泚，蒼崖聳而直。", "投竿事幽尋，釣水鮮可食。", "羊裘御冬溫，衮繡未云益。", "三旌屠羊肆，義在不吾易。", "用舍各有趣，高風亙今昔。"]}