{"author": "晁補之", "period": "宋", "type": "诗", "title": "閻子常携琴入村", "paragraphs": ["閻夫子，通古今，家徒四壁猶一琴。", "今年二月雨霖霪，喜君壠麥如人深。", "屋間幽默咸池音，高山流水我非聽，聽我說君辛苦吟。", "薛老村西十里地，旱日燎原無柳林。", "芒鞋曳杖逐鐮籠，當午未食饑燒心。", "芸芸麥田翻黄波，蝻蟲盤穗如蝸螺。", "麥未收打催種豆，屋下跡少田間多。", "閻夫子，時我過，我與夫子良同科。", "四體雖勤口餔衆，煮豆然萁窮奈何。", "人謂君琴語辛苦，此曲無乃傷天和，君不見夫子宋圍不糝猶弦歌。"]}