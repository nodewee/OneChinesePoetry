{"author": "釋道寧", "period": "宋", "type": "诗", "title": "偈六十九首  其二八", "paragraphs": ["叢林浩浩，誰是知音。", "馬祖堂中，盤山回首。", "雲門會裏，明教翻身。", "彼此一時，孰分優劣。", "入鄽不露迹，隨處是家風。", "淺種與深耕，秋冬收顆粒。", "從他五湖衲子，端坐無疑。", "日高一鉢和羅飯，禪道是非都不知。", "塵中辨主，鬧裏求人。", "兩手扶犁，钁頭邊事。", "陋巷不騎金鐙馬，回來却著破襴衫。"]}