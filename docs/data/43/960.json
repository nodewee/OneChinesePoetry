{"author": "楊時", "period": "宋", "type": "诗", "title": "贈醫者鄧獻匡", "paragraphs": ["天地一氣猶冶甄，埏埴萬彙隨方圓。", "神形九藏通九野，八風中物如戈鋋。", "天元玉冊有遺義，探索始自三皇前。", "桑君越人不世出，鑱石鍼灸誰能傳。", "賤工增餘損不足，往往橫夭殘天年。", "羨君妙齡踵其學，至理隠賾常精研。", "聞陰得陽以神遇，反視方術猶蹄筌。", "道隅併虀即爲餌，車上已有長蛇懸。", "嗟予羸苶苦多病，維摩丈室方蕭然。", "願君速已天下疾，爲予一洗沉痾痊。"]}