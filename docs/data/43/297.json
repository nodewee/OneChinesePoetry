{"author": "晁補之", "period": "宋", "type": "诗", "title": "喜文潛自淮南歸招飲西岡呈坐客", "paragraphs": ["春回三楚冰生漪，銀臺春夢歸心馳。", "莫言上水百丈苦，淮渚東風一月期。", "都城經春雪蔽地，百花不放須君至。", "清晨一紙國門書，走馬蓬壺下直初。", "保康橋頭燈照夜，我馬鳴嘶向君馬。", "得君豈但官局同，卜鄰况近南城下。", "文詞翊善知名久，丈人令德于公後。", "同年廖李芸省郎，吳門隠尉身姓張。", "平時花發值此客，隨分東牆有春色。", "宮壺賜酒玉流巵，請君但作留春詩，人生身外安所知。", "爲君借舞杜廷尉，對花有酒那不醉。"]}