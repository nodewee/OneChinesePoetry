{"author": "晁補之", "period": "宋", "type": "诗", "title": "同劉景文登大安閣", "paragraphs": ["劉侯先將軍，忠義當代顯。", "喑噁指戎虜，却走自相踐。", "西坡坐首鼠，勢蹙不得免。", "天憐壯士窮，有子如此鮮。", "清時鑄農器，文字正須勉。", "行吟畔牢愁，憤悱亦足遣。", "時來躡雲梯，仰視天宇展。", "下俯河兩涯，牛馬細不辨。", "達生匪行怪，未用驚邑犬。", "官閑尚數臨，閟澤要清淺。"]}