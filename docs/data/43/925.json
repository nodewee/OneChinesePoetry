{"author": "楊時", "period": "宋", "type": "诗", "title": "送胡康侯使湖南", "paragraphs": ["北溟有潜鱗，其廣數千里。", "揚鬐厲東海，汎汎等蜉蟻。", "百川競奔注，漫不見涯涘。", "寄之天地間，大澤礨空耳。", "胡侯荆山資，妙質久礱砥。", "飛聲動旒冕，持節照湘水。", "功名與時會，事道從此始。", "驊騮駕輕車，夷路道九軌。", "朝燕暮騰越，快意未爲喜。", "聖門學須彊，一簣虧可耻。", "擴之天地寬，於道乃云邇。", "爲士貴弘毅，無忘味斯旨。"]}