{"author": "晁補之", "period": "宋", "type": "诗", "title": "秋夜古風", "paragraphs": ["瑶池始波縣圃風，鄧林飛葉雲攪空。", "人間櫟社幾黄落，曉窗洗黛悲青銅。", "常嗟彭祖悔杖晚，不見王母桃花紅。", "安知帝怒削龍伯，輿嶠已沒歸墟中。", "楚人方復感時節，申旦不寐同秋蟲。", "虛堂氣入枕簟肅，熟寐不復聞嗈嗈。", "大言身塞不得仰，了語無異鴻毛烘。", "天如旋磨人蟻却，更千萬日勞何功。", "漢南種柳人笑爾，江潭悽愴彫形容。", "小樓遐觀午夜闃，凉月不盡山無窮。", "一身逆旅過萬物，千古昨夢如驚蓬。", "胡床收慮暫一息，杲杲已上扶桑東。"]}