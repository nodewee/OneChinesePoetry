{"author": "釋道寧", "period": "宋", "type": "诗", "title": "偈六十九首  其六七", "paragraphs": ["靈山瞬目，早是周遮。", "良馬窺鞭，豈爲英俊。", "巖間宴坐，天帝散花。", "無說無聞，藏頭露影。", "少林面壁，計較未成。", "立雪斷肱，辜他衲子。", "黄梅呈頌，勝負偏枯。", "半夜傳衣，瞞人不少。", "從上來事，合作麽生。", "豈假人天衆前搖唇鼓舌，競銳爭鋒。", "互立主賓，交參問答。", "檢點將來，彌天過犯。", "不因檀信方敲唱，爭見龍華會裏人。"]}