{"author": "晁補之", "period": "宋", "type": "诗", "title": "送李端叔從定州先生辟", "paragraphs": ["中山老帥巖廊姿，不用猶作諸侯師。", "毛錐變化有風雨，餘事亦足疲羣兒。", "龍門爭騖貨趨肆，求貨安知於此市。", "百年用舍我何有，一語重輕人取是。", "李君懷璞世又嗤，世人不寶公收之，乃知士固伸所知。", "黄金鑄作鍾子期，不如晏子共一時。", "時平關鍵一臂持，於何用此賓主爲。", "鞭長未可施馬腹，要以高名讋殊俗。", "應戴接䍦携葛彊，笑談過市人隘坊。", "勿憶平山如峴首，它日我名同不朽。", "有年公昔但吟詩，無事君今姑飲酒。", "只憂我似蠹書魚，無復驤首鳴鹽車。", "一麾儻許從方伯，要著韎韋親丈席。", "登臨相與看劉公，長嘯犬羊空漠北。"]}