{"author": "晁補之", "period": "宋", "type": "诗", "title": "次韵孔著作常父館中喜雪", "paragraphs": ["冬旱及茲雪，都人銷百憂。", "牆根有宿草，餘綠尚去秋。", "新陽解薄冰，大潤升介丘。", "夜聞窗響紗，高雲正綢繆。", "明旦天津望，寒花翳川流。", "宮中聖人喜，癘氣一夕收。", "史占上日祥，知欲遍九州。", "敢任肉食謀，官閑欣歲休。", "雖無山陰船，窮巷窘若囚。", "却幸葛翁來，湯餠有麥牟。", "孔侯金閨彥，平昔慕追遊。", "延閣排霄起，登臨忘我愁。", "何當聯轡鐶，城苑佳氣浮。", "春郊日可望，桑野聽行謳。"]}