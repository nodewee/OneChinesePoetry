{"author": "晁補之", "period": "宋", "type": "诗", "title": "次韵李成季感事", "paragraphs": ["吾廬無餘地，文字散堆案。", "雖微清溪鶴，蓍畫亦幽玩。", "高人來何疏，午榻動成鼾。", "夢聞足音喜，不待搖枕喚。", "居貧少煙火，饘食尚須旰。", "出門兀何之，踉蹌從款段。", "吾人古遺隠，鳬足閔同患。", "負日持獻君，狐白不肯換。", "商歌叩牛角，長夜安得旦。", "颼飀滿屋風，黄葉散投幔。", "楚屈若靈龜，出處思過半。", "所從聊自知，何用詹尹算。", "不如天隨生，頭幘終日岸。", "況君擊莊缶，一念腸九轉。", "人方卧大室，子獨號其畔。", "寒山來助哭，咄爾勿嗟惋。"]}