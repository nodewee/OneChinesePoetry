{"author": "釋道寧", "period": "宋", "type": "诗", "title": "偈六十九首  其三一", "paragraphs": ["琉璃殿上，古佛舒光。", "明月堂前，曇華布影。", "不用南詢彌勒，何須東覓文殊。", "華藏門開，任君瞻仰。", "或舒或卷，塵塵普現色身。", "或放或收，處處毗盧境界。", "不舒不卷，寂爾無根。", "不放不收，是真常住。", "絲毫無礙，統攝聖凡。", "自利兼他，古今不墜。", "夜半不須敲玉戶，天明鳳子笑銜花。"]}