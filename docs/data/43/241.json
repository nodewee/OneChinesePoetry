{"author": "晁補之", "period": "宋", "type": "诗", "title": "長安行贈郭法曹思聰", "paragraphs": ["越羅作衫烏紗幘，長安青雲少年客。", "梁門門西狹斜陌，飛閣氤氳多第宅。", "南威十五桃花色，簫管哀吟動魂魄。", "銀槽壓酒傾琥珀，青絲絡頭飛赭白。", "韓狗胡鷹快多獲，少年意氣區中窄。", "金昆玉季盈十百，君獨飄翩異風格。", "十歲鉛丹事書冊，豈徒新豐困寒阨。", "能犯龍頭請恩澤，送君此行無愴惻，努力功名傳烜赫。", "它年尋我吳山側，躑躅盈山禽磔磔。"]}