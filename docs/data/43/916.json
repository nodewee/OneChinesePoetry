{"author": "楊時", "period": "宋", "type": "诗", "title": "江陵令張景常萬卷堂", "paragraphs": ["民生結繩初，異宇本同體。", "誰令四目翁，破肉作瘡痏。", "龍龜出河洛，茲理固天啟。", "張侯瑚璉姿，高步軼前軌。", "買書費千金，充屋未云已。", "六經滀溟渤，百家雜原委。", "中流湧千波，舉體惟一水。", "參前有真趣，萬古一憑几。", "毫端吐奇芬，溢目麗紈綺。", "微言窺聖域，妙應期得髓。", "默坐筌蹄忘，斯文亦糠粃。"]}