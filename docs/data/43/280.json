{"author": "晁補之", "period": "宋", "type": "诗", "title": "送陳逸之筠州", "paragraphs": ["居貧百草春靃靡，製作舞雩春服美。", "愛君欲贈華韡韡，思君何處無芳卉。", "三年眼花祇欲眠，驚夢往往音跫然。", "單金安所用吾技，術成正復遷劉累。", "不狩何由有貆特，錢鎛須勤晚方積。", "呻吟裘氏日已多，恩流三族功比河。", "告行風雨春物空，催花作果黍芃芃。", "亦從梁汴即清潁，湛湛已見江頭楓。", "嚴君被命分符虎，昔者無襦今五袴。", "未勞負米迂山川，姑弟酒中從聖賢。"]}