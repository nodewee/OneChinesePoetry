{"author": "晁補之", "period": "宋", "type": "诗", "title": "建除體二首答黄魯直教授  其二", "paragraphs": ["建鼓求亡子，初昧學所之。", "除去日月多，及此歲未遲。", "滿國和巴人，若士誰與知。", "平陸不推舟，客行當來茲。", "定居厭屋廬，風雨勞所思。", "執鞭慕昔人，孰與並此時。", "破裘不御冬，要假完腋裨。", "危言則來詬，慎密又逢譏。", "成德尚如是，薄志安能期。", "收聲復藏熱，雷火忽然微。", "開口且復歡，是事置勿推。", "閉眼可內視，獨復不自爲。"]}