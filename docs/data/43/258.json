{"author": "晁補之", "period": "宋", "type": "诗", "title": "徑山", "paragraphs": ["盤崖繞壑步步高，僕痡馬乏游人勞。", "五峰崛起干雲霄，衆山奔走爭來朝。", "我行直欲犯星杓，意徹絕頂纔山腰。", "松間鳥語如我招，仰見白塔當林梢。", "檐携上下若桔槹，路窮飛樓鬰岧嶢。", "欽翁未來蔽菅茅，山精木怪讙游傲。", "麏馳虺竄狌鼯跳，靈景晦昧何由昭。", "忽然飛錫從江皋，窮探不憚東峰遥。", "曲腰丈人白絲袍，再拜辭前風雹飄。", "三百年來響鍾鐃，閩商海賈輸金刀。", "直欄橫牖山周遭，晨參夜諷聲嘈嘈。", "碧杉紫柏羅旌旄，客來六月忘炎歊。", "明月庵前醉松醪，白雲峰頂瞰吳郊。", "鵝毛一點錢塘潮，錢王宮闕如累樵。", "臨之股慄精魄超，歸不得寐心搖搖。", "含輝孤亭立嶢崤，此地覽景尤難逃。", "五更月落禽嘲嘲，陽烏欲上海水燒。", "晦明變化不終朝，倏陰忽晴狀莫描。", "夜闌燈青雨飄蕭，偶坐兩客論幻泡。", "探玄窮妙窺寂寥，破除世事無絲毫，不奈詩思猶强豪。", "歸時日沒紅霞消，荒崖老木山蟬號。"]}