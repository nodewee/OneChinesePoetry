{"author": "洪炎", "period": "宋", "type": "诗", "title": "楚州阻水漲懷汪信民呂居仁二士四言", "paragraphs": ["大江北理，長淮西逝。", "厥隩射陽，城邑嶽峙。", "鑿渠而漕，首淮江尾。", "舳艫岢峨，連檣千里。", "青雀翩翩，彩虹嶷嶷。", "梁跼舟蹐，限茲潢水。", "昔我至止，得二國士。", "簞瓢相樂，汪呂氏子。", "于今幾年，乖隔生死。", "梗泛萍飄，乃復于此。", "菱花浄吐，鷺羽徐起。", "如欲我留，盼睞以喜。", "俯仰山川，感念成毀。", "一瞬千古，寓非予恥。"]}