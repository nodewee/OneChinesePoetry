{"author": "晁補之", "period": "宋", "type": "诗", "title": "送龍圖范丈德孺帥慶", "paragraphs": ["君不見先君往在康定中，奉詔經略河西戎。", "大順胡蘆盡耕稼，賊書不到秦關東。", "邊人咸識侍中子，至今猶說將軍似。", "給事文武龍圖賢，大馮小馮安足言。", "齠年書傳有肝膽，二十起家車檻檻。", "蛟龍雲雨時可用，麒麟圖畫功非晚。", "况聞馳傳厭山谷，頃時河隴嚴飛輓。", "朝廷屬休蘭會兵，秦人倚慶爲長城。", "時平斥候正須遠，軍閑留田未宜輕。", "東風浩浩吹榆柳，相勸西城古原酒。", "班春曷不問遺老，先公遠謀尚多有。", "女郎山下萬貔貅，部曲肥馬身輕裘。", "比曹賞腸飽無用，談話豈得希封侯。", "趙邊今日須李牧，士無超距姑食肉。"]}