{"author": "晁補之", "period": "宋", "type": "诗", "title": "李成季得閻子常古琴作", "paragraphs": ["昔人流水高山手，此意寧從絃上有。", "閻侯卷舌卧閭里，意向是中留不朽。", "似聞綠綺置床頭，暑雨東城無麥秋。", "趙傳和氏齋五日，吳得湛盧當兩州。", "李侯得意誇題柱，成詩欲使邀諸路。", "自有桓山石室彈，深屋時聞繭抽緒。", "無琴尚可何獨絃，要識精微非度數。", "人生有累無非失，我欲心灰木爲質。", "懶從徽的自凝塵，老向詩書逾愛日。", "自言結習久難除，猶理斷編尋止息。", "焦城卜築近連軫，歸約閻侯亦蕭瑟。", "舊聞君祖課木奴，試買瑕丘百株栗。"]}