{"author": "晁補之", "period": "宋", "type": "诗", "title": "用寄成季韵呈魯直", "paragraphs": ["懷英名高長史口，獨以一人當北斗。", "黄公崛起與之班，奄有斯名唐以還。", "文章破觚頼聖世，筆墨未逃蹊徑間。", "湖州太守諸儒長，可獨進賢無上賞。", "曾語黄公四坐驚，競吟佳句汶陽城。", "飲茶未勝薄酒傾，若人所辱伊人榮。", "鳳兮德衰衆鳥恥，陳蔡不憂顔氏子。", "窮吟百軸傳未已，短髮頻搔爲君喜。", "君不見富貴及時行樂難，雖無趙女有秦彈。", "夢中自古不識路，月在雲際勞梯攀。", "何時半嶺聞清嘯，相值蘇門百尺山。"]}