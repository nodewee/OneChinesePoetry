{"author": "楊時", "period": "宋", "type": "诗", "title": "送趙循道赴都講", "paragraphs": ["鳳山鬰崔嵬，下有千頃陂。", "峻極不可攀，浮光亙長鬐。", "晦冥滴風雨，澄淡含瓌奇。", "吸呼入君懷，萬態羅心脾。", "吐辭麗金雘，煥若星斗垂。", "朅來荆渚游，紅蕖照清漪。", "故宮久零落，一洒增余輝。", "惇族貴老成，堯言下丹墀。", "浮驂駕雲帆，眷然成仳離。", "長裾曳王門，豈比困鹽虀。", "驊騮踏長坂，萬里誰能羈。"]}