{"author": "晁補之", "period": "宋", "type": "诗", "title": "和關彥遠雪", "paragraphs": ["春雨翻成雪，朝罏未覺炎。", "拂檐驚乍響，綴袖喜初霑。", "庭薄寧堪跡，空繁詎可瞻。", "正憐風共起，終恨雨同漸。", "疏箔光來細，重扉氣入嚴。", "形容樗櫟隠，意象岱嵩添。", "孤潔憐牆仞，虛明快屋檐。", "棲枯偶猜蝶，穿隙暫疑蟾。", "詩案閑飄楮，粧帷誤洒奩。", "縈盈仙縷結，瑣屑女針銛。", "屐上長干足，頤間甪里髯。", "手龜良欠藥，膚粟重遭爓。", "池憶秦龍死，河懷漢馬潛。", "三章滿嘗吊，兩騎望能占。", "有德羣污化，無威衆動恬。", "堅凝我無必，皎潔爾何嫌。", "僵卧安非介，甘餐武亦廉。", "妍辭犬子簡，拙興客兒鹽。", "摶作隋珠燦，垂爲紂箸尖。", "公車貧笑跣，洹水夢憂殲。", "氅鶴清宜繞，衣狐窶莫兼。", "且當除諷渴，未暇怯樵痁。", "戒婢當遲埽，呼奴更出覘。", "攬來真可數，消去豈堪拈。", "便洗埋灰釜，行操割畝鐮。", "它時玄尚白，今歲突應黔。", "漕府君黄綬，儒宮我絳幨。", "寒吟無與律，貧病不須砭。", "玉飯流脂滑，金羹割尾纖。", "山陰子猷興，歸去爲誰淹。"]}