{"author": "晁補之", "period": "宋", "type": "诗", "title": "次韵文潛瞻啟聖院旃檀像", "paragraphs": ["至人如幻千億身，若以色觀皆世人。", "大千初自一漚發，變化誰能知本因。", "移天宮殿著人世，斷取無異陶家輪。", "當年紫磨已殊勝，後來浮海亦有神。", "緬懷此地初啟聖，真人繼出天下春。", "莊嚴事秘理莫測，萬世鎮守無陳新。", "寶坊千柱衆八百，衣食隨念何由貧。", "天寒急景過駒隙，坐穩不去同鴟蹲。", "歸來想像發光影，一洗百慮無餘塵。"]}