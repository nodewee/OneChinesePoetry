{"author": "晁補之", "period": "宋", "type": "诗", "title": "湯村逢陳安性", "paragraphs": ["束裝清曉來江浦，瘦馬羸童犯山雨。", "解鞍入寺聞鐘聲，堂上僧齋日初午。", "故人聆我足音喜，紗帽相逢坐東廡。", "別來幾日頷生須，相見驚疑更問語。", "念昨與君俱隨書，貧賤不爲人比數。", "侍郎門館乏容悅，舉子文章慚莽鹵。", "瞽言强獻亦何有，君去東州我之楚。", "可憐今日江頭路，草草逢君具雞黍。", "我貧無策未容飽，君祿雖微不猶愈。", "如今未可計得失，且作新詩致醇醑。"]}