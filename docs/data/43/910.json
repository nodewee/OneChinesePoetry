{"author": "楊時", "period": "宋", "type": "诗", "title": "久不得家書", "paragraphs": ["鴥彼晨風飛，日暮歸鬰林。", "游子尚何得，但寄千里心。", "庭闈斑白親，憶念我亦深。", "云何彼無耗，徒役夢寐尋。", "有如在空谷，歲久想足音。", "竹篇一行書，貴可抵萬金。", "踟躕步前庭，復坐口欲瘖。", "淚墮不自知，便覺盈衣襟。", "人生本無待，豈受外物侵。", "歸當卧牛衣，竹籜橫荆簪。"]}