{"author": "釋道寧", "period": "宋", "type": "诗", "title": "偈六十九首  其四五", "paragraphs": ["秋風秋雨頗相宜，萬水千山木葉飛。", "堪笑靈雲回首處，何須花發始忘機。", "秋風蕭索，秋山葉落。", "秋雨霖漓，秋天寥廓。", "祖師心印全彰，靈雲鼻孔穿却。", "分明一道恩光，曠劫無形寂寞。", "五湖衲子急歸來，休向途中亂穿鑿。", "莫穿鑿，體用從來非自他，作者不求無病藥。"]}