{"author": "晁補之", "period": "宋", "type": "诗", "title": "和關承議彥遠水樂", "paragraphs": ["上盆五尺高，下盆二尺廣。", "咿呦蟻穴間，飛瀑一線響。", "關侯初爲此，避世挹蕭爽。", "晁子亦欣然，閉戶穿瓦盎。", "虛堂一畝靜，純白四隅敞。", "中央渾沌胚，鯈忽所求往。", "鑿竅令語言，豈但一成兩。", "危峰下俯瞰，石井黝然仰。", "奔泉决眥落，慘澹陰壑想。", "明珠溢盤盂，白露溼塵坱。", "聲音通大道，斷竹自誰賞。", "何曾戛擊闌，缾缶日夜長。", "初疑風隕籜，驟雨來莽蒼。", "乍似酒落槽，夜枕聽惚恍。", "鳴禽雜啁哳，物鬽亂肸蠁。", "相依欠林樾，見蔽頼帷幌。", "范侯驚側耳，李令笑抵掌。", "張侯助我懶，不憶稅歸鞅。", "雲間余仲弟，聊可樂吾黨。", "中和非外物，此理未宜罔。", "相勸戒勿傳，名字遍天壤。", "撞鍾鼎食事，老罷不知饗。", "但怪一世狂，端如轉車輞。", "能來解幅巾，爲子濯泚顙。"]}