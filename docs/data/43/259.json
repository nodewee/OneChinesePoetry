{"author": "晁補之", "period": "宋", "type": "诗", "title": "次韵太學宋學正遐叔考試小疾見寄", "paragraphs": ["蕭然如裴叔則，頰毛疏復長。", "邈然如王夷甫，高致宜廟廊。", "功名四皓雲泉外，詩賦三閭草木香。", "君莫誇熙寧登科面玉雪，只今未老鬢髮蒼。", "不應彈琴酒鑪坐，消渴還有禪病縛。", "不忘相拋白社一歲長，浮我杜舉須十觴。", "結交齊東李文叔，自倚筆力窺班揚。", "談經如市費雌黄，冰炭何用置我腸。", "勝遊獨不思迎祥，漾舟荷陼水中央。"]}