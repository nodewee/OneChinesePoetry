{"author": "晁補之", "period": "宋", "type": "诗", "title": "送學生李公裕兄弟赴省集", "paragraphs": ["閉門圍火談，開戶雪一尺。", "黄昏具盃酒，知君遠行役。", "君家三兄弟，頗謂各無敵。", "容父學知方，大道通四驛。", "吉父尤頡頏，天池觀水擊。", "仁父少而奇，乃是夜光璧。", "李侯有此子，便可卧安席。", "家居樂與餌，聊以止過客。", "豈無一束芻，空谷不可食。", "宵人操寵利，徒手捕蜴蜥。", "公等寧復然，烏黑鵠自白。", "屠龍業有用，未厭所從僻。", "富貴念昔時，城東雪中跡。"]}