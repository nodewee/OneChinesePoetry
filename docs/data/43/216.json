{"author": "晁補之", "period": "宋", "type": "诗", "title": "豆葉黄", "paragraphs": ["蒹葭蒼，豆葉黄。", "南村不見岡，北村十頃彊。", "東家車滿箱，西家未上場。", "豆葉黄，野離離。", "鼠窟之，兔入畦。", "豕母從豚兒，豕啼豚咿咿，銜角復銜萁。", "豆葉黄，穀又熟。", "翁媼衰，餔糜粥。", "豆葉黄，葉黄不獨豆。", "白黍堪作酒，瓠大棗紅皺。", "豆葉黄，穰穰何膴膴。", "腰鐮獨健婦，大男往何許。", "官家教弓刀，要汝殺賊去。"]}