{"author": "晁補之", "period": "宋", "type": "诗", "title": "贈王推官允中", "paragraphs": ["我生譬天星，睍睆但空譽。", "學經羞輪扁，常恐老竄句。", "南游上會稽，弱冠肆遠步。", "便當期汗漫，如鳥鎩修羽。", "入宮又獨晚，謠諑遭衆嫮。", "坐令平生交，室冷氈不具。", "君公牆東客，清鑒美無度。", "風期山水意，千載見此遇。", "定疑丹青仙，方我以癡顧。", "豈繄才自疏，閱世真異趣。", "伐柯理無遠，要以一馬喻。", "古人本不死，方寸有佳處。", "三年禹河曲，日見車馬渡。", "何知謝剝啄，黄土衣易污。", "無人尚有子，獨載城下路。", "功名喧口實，簪組託肺腑。", "請看缾罌滿，取躓病不去。", "脫黏窺本初，須子遺所寓。", "怵迫倦東西，林間尚寬裕。"]}