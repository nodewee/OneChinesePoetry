{"author": "晁補之", "period": "宋", "type": "诗", "title": "和關彥遠秋風吹我衣", "paragraphs": ["海中群魚化黄雀，林烏移巢避歲惡。", "鄴王城上秋風驚，昔時城中鄴王第，只今蔓草無人行。", "但見黄河咆哮奔碣石，秋風吹灘起沙礫。", "翩翩動衣裳，游子悲故鄉。", "忽憶若耶溪頭，采薪鄭巨君。", "南風溪頭曉，北風溪頭昏。", "一行作吏，此事便廢。", "夢中葉落，覺有歸意。", "歸歟歸歟，吾黨成斐然。", "君今生二毛，我亦非少年。", "胡爲車如雞栖鄴城裏，朝風吹馬鬃，暮風吹馬尾。", "與人三歲居，如何連屋似千里。", "我則不狂，曾謂吾狂。", "不吾知，亦何傷，安能戶三尺喙家一吭。", "人亦有言，人各有志。", "吞若雲夢者八九，長劍耿介倚天外。", "有如陳仲舉，庭宇亦不治。", "吾乃今知貴不若賤無憂，富不若貧無求。", "負日之燠吾重裘，芹子之飫吾食牛。", "心戰故臞，得道故肥。", "吾封侯，匹夫懷璧將誰尤。", "歸歟歸歟，豈無揚雄宅一區。", "舍前青山木扶疏，舍後流水有菰蒲。", "今我不樂日月除，尺則不足寸有餘。", "七十二鑽莫能免豫且，無所可用乃有百歲樗，龔生竟夭天年非吾徒。"]}