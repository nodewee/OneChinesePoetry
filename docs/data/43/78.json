{"author": "晁補之", "period": "宋", "type": "诗", "title": "樂哉侯之邦兮樂哉侯之堂兮  其二", "paragraphs": ["樂哉侯之堂兮，高門桀兮蘭錡。", "切雲冠之峨峨兮，四牡矯兮戾止。", "夜悠悠其未晨兮，紛侯庭之徙履。", "雲容容而承楣兮，日澹澹兮階戺。", "雨雪晛其將流兮，黄宮動乎子美。", "爰俶生之煌煌兮，又尚茲夫介祉。", "嚴若植其姣服兮，侯何須兮堂際。", "進蕙幬予稱觥兮，芬予席之蘭茝。", "朱顔忽其滿堂兮，五音昌兮來會。", "藐姑射之綽約兮，愿慤保而爲使。", "洵侯堂之可樂兮，與日月其無圮。"]}