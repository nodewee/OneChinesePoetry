{"author": "晁補之", "period": "宋", "type": "诗", "title": "開梅山", "paragraphs": ["開梅山，梅山開自熙寧之五年。", "其初連峰上參天，巒崖盤{山斂}閡群蠻。", "南北之帝鑿混元，此山不圮藏雲煙。", "躋攀鳥道出薈蔚，下視蛇脊相夤緣。", "相夤緣，窮南山。", "南山石室大如屋，黄閔之記盤瓠行跡今依然。", "高辛氏時北有大戎寇，國中下令購頭首。", "妻以少女金盈斗，遍國無人有畜狗。", "厥初得之病耳婦，以盤覆瓠化而走。", "堪嗟吳將軍，屈死㹞㹞口。", "帝皇下令萬國同，事成違信道不容。", "竟以女妻之，狗乃負走逃山中，山崖幽絕不復人跡通。", "帝雖悲思深，往求輒遇雨與風。", "更爲獨力之衣短後裾，六男六女相婚姻。", "木皮草實五色文，武溪赤髀皆子孫。", "侏離其聲異言語，情黠貌癡喜安土，自以吾父有功母帝女。", "凌夷夏商間，稍稍病侵侮。", "周宣昔中興，方叔幾振旅。", "春秋絕筆逮戰國，一負一勝安可數。", "邇來梅山恃險阻，黄茅竹箭霪霧雨。", "南人顛踣斃溪弩，據關守隘類穴鼠。", "一夫當其阨，萬衆莫能武。", "欲知梅山開，誰施神禹斧。", "大使身服儒，賓客盈幕府。", "檄傳傜初疑，叩馬卒歡舞。", "坦然無障塞，土石填溪渚。", "伊川被髮祭，一變卒爲虜。", "今雖關梁通，失制後誰禦。", "開梅山，開山易，防獠難，不如昔人閉玉關。"]}