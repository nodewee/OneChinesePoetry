{"author": "楊時", "period": "宋", "type": "诗", "title": "與將樂令會飲揖仙亭", "paragraphs": ["灘流斗落惟璠璵，雕欄照水光如濡。", "層巒疊巘爭蟠紆，翠岩百尺蹲於菟。", "何年巨人出歸墟，揭竿合負神鰲趨。", "飄流人間峙蓬壺，至今猶爲仙聖居。", "飛軿往來誰與俱，下有馴雉隨雙鳬。", "英風爽氣凌清虛，楣間新詩露珊瑚。", "顧余老懶與世疏，欲往勾漏嗟無徒。", "會須策轡追雲車，無使吃口嗤癯儒。"]}