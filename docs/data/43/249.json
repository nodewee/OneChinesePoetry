{"author": "晁補之", "period": "宋", "type": "诗", "title": "五丈渠", "paragraphs": ["五丈渠，河水齧堤三里餘。", "懸流下噴水渤潏，訛言相驚有怪物。", "濼東漁子浮兩舠，清晨徑流雙鬣搖。", "驚人跳起橫觸島，大鱘十尺長夭矯。", "殺之信宿不敢言，並村稍稍聞者諠。", "伐鱗封肉擔揭去，兩日一村貓犬飫。", "夜來水泛州西原，青青百頃白波翻。", "里巫推變咎漁子，豫且賊神實爲此。", "此邦一年不穀食，賣魚取錢當常職。", "聞道相家口，津人無敢憑。", "大魚死，小魚靈。"]}