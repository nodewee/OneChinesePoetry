{"author": "晁補之", "period": "宋", "type": "诗", "title": "病起呈李縣令希孝", "paragraphs": ["次公惡醒狂，得酒要自濁。", "病聞南鄰邀，不往亦踴躍。", "空床成展轉，假寐風雨惡。", "中虛氣襲逆，妄夢時可愕。", "每慚張隠居，凌旦發囊藥。", "曉來天境清，日出鳥語樂。", "家人語南軒，青杏已可嚼。", "復云竹齋前，階戺有迸籜。", "欣然欲舉手，紗帽未能著。", "平生李夫子，相得懷抱廓。", "何當戒長鬚，夙駕慰寂莫。", "杯杓恐不勝，快語聊一噱。"]}