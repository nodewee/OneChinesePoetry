{"author": "楊時", "period": "宋", "type": "诗", "title": "送富朝奉還闕", "paragraphs": ["君不見慶曆承平道如砥，馳車八荒同一軌。", "虜人鴟張怒螳臂，百萬雲屯若封豕。", "又不見朔方橫流漲天起，腐麥蛾飛木生耳。", "扶携道路雜老幼，操瓢溝中半爲鬼。", "關河日夜刁斗驚，嫚書乘駟來渝平。", "兵間持節得英傑，談笑坐使羈長纓。", "青社環城萬區屋，發廩分曹具饘粥。", "饑羸枯頰陡生光，叢塚不聞新鬼哭。", "臧孫有後天匪親，閭門容車何足論。", "朅來濉上見猶子，雄姿宛有典型存。", "驊騮已渡渥洼水，朝燕暮越應千里。", "行看玉勒駕鑾輿，濯足瑶池從此始。"]}