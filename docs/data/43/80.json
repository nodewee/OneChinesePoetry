{"author": "晁補之", "period": "宋", "type": "诗", "title": "山坡陀辭", "paragraphs": ["山坡陀兮下屬江，勢崖絕兮濤波所盪如頹牆。", "松鬰律兮其高百尺，旁枝虬騖葛虆之。", "仰不見日兮下可依，吾曳杖兮吾僮以吾之書隨。", "邈余望兮水中汦，頎然而長者黄冠兮羽衣。", "軒頤坦腹濤石箕坐兮，石亦有趾安不危，四無人兮可忘饑。", "仙人偓佺兮自言其居瑶之圃，一日一夕兮飛相往來不可數。", "使其開口而言兮，豈惟河漢無極驚余心。", "默不言兮，蹇昭氏之不鼓琴。", "憺將翔兮山海，與日月兮常在。", "若有聞兮夢中仇池我歸路，此非小有兮噫乎何以樂此而不去。", "昔余遊於葛天氏兮，身非陶氏猶與偕乘。", "渺莽良未可兮，僕夫悲余馬懷。", "聊逍遥兮容與，晞余髮兮蘭之陼。", "余論世兮千載一人猶並時，歧又有歧兮余行詰曲欲知余者希。", "峨峨洋洋余方樂兮，譬余擊舟於水。", "魚沉鳥揚亦不知，何必每念輒得應余若響，坐有如此兮人子期。"]}