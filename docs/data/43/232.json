{"author": "晁補之", "period": "宋", "type": "诗", "title": "酬李唐臣贈山水短軸", "paragraphs": ["大山宮，小山霍，欲識山高觀石脚。", "大波爲瀾，小波爲淪，欲知水深觀水津。", "營丘於此意獨親，杜侯所與復有人。", "不見李侯今五載，苦向營丘有餘態。", "齊紈如雪吳刀裁，小毫束筍縑囊開。", "經營初似雲煙合，揮灑忽如風雨來。", "蒼梧泱漭天無日，深巖老樹洪濤入。", "榛林闇漠猨狖寒，苔蘚侵淫螺蚌溼。", "紛紛禽散江干沙，有風北來吹蒹葭。", "前洲後渚相隨沒，行子漁人歸徑失。", "李侯此筆良已奇，我聞李侯家朔垂。", "跨河而北寧有之，曷不南遊觀禹穴。", "梅梁鏁澀萍滿皮，神物變化當若斯。", "元君畫史雖天與，我論絕藝無今古。", "張顛草書要劍舞，得意可無山水助，他日李侯人益慕。"]}