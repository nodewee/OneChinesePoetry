{"author": "洪炎", "period": "宋", "type": "诗", "title": "聞師川諫議至漳州作建除字詩十二韵迓之", "paragraphs": ["建武下詔書，海嶠識明主。", "除吏得陽城，所喜逸民舉。", "滿腹懷經綸，筆間含露雨。", "平生相期心，中興爾乎取。", "定交自疇昔，契闊及再暑。", "執熱子南來，五月憩漳浦。", "破啼謀一笑，預置風月俎。", "危言儻可陳，正學當盡吐。", "成虧在須臾，得失宜熟數。", "收功謝王魏，取道迹傅呂。", "開茲衆正路，慰彼蒼生苦。", "閉關拒他盜，拂席招巢許。"]}