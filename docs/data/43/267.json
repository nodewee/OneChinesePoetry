{"author": "晁補之", "period": "宋", "type": "诗", "title": "飲城西贈金鄉宰韓宗恕", "paragraphs": ["大夫盤中定州盞，三舉檐花舞凌亂。", "請君行盞且莫稽，爲君起賦飲城西。", "城西古道如澗深，東風吹沙不見林。", "虛堂更覺野原闊，榆柳浩浩波濤吟。", "雜花一園來遠道，兩株江南梅更好。", "櫻桃已晚猶爛漫，百株如雪聊可繞。", "常時東風無此寒，常時諸君無此閑。", "且看瓶口似魚貫，莫惜面文如纈斑。", "大夫工爲宋玉賦，思不能涯字無數。", "秀才酷類東野貧，白屋青山愁曲身。", "籍咸不肯羞北阮，主簿高材即仇覽。", "成詩午景已妍和，罷酒花開應更多。", "山翁歸不醉，當奈峴山何。"]}