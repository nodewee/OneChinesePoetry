{"author": "晁補之", "period": "宋", "type": "诗", "title": "次開祖使君韵兼呈端叔大夫聖域長老", "paragraphs": ["神龍異凡馬，頭角要須斂。", "邦公七歲時，驚耳一語險。", "悟身非常住，風日過河減。", "崢嶸法雲窟，跳出有家範。", "金剛不吐焰，已落天魔膽。", "一派感慈中，無波寒湛湛。", "是波本非水，無以瓦礫點。", "低枝競聽法，草木有情感。", "作解受群邪，碔砆疑琬琰。", "居然身出定，面目本來儼。", "而我久塵勞，見之良內慊。", "周侯老詞句，太華聳而黯。", "自說少苦心，修塗肆窮覽。", "李侯遺世事，不琢元無玷。", "文采麗春葩，百牘交千槧。", "顧慚土炭嗜，畏疾非羞儉。", "望不見水端，譬河還少貶。", "請佩伯陽言，吾非勇於敢。"]}