{"author": "晁補之", "period": "宋", "type": "诗", "title": "莎雞食蝗", "paragraphs": ["居貧得田不百畝，天賜時雨苗氤氳。", "遲明當熟晚未刈，災蝗夜至如驚軍。", "秋風吟茅雨洗瓦，葉上穗落青紛紛。", "常嫌莎雞聒麥壠，紡車細掉喧晨昏。", "莎雞可憐爾吻利，驅蝗逐蝻群披分。", "豈惟秋蟬畏螳斧，蝗亦爲爾森跳奔。", "天下災蝗凡幾郡，安得爾輩盈千群。", "揚眉振羽如屯雲，爾雖强聒誰煩聞。"]}