{"author": "晁補之", "period": "宋", "type": "诗", "title": "次韵答葉學古", "paragraphs": ["昔我遊武林，值子長江頭。", "我時方南轅，子亦將西舟。", "相見兩大笑，典衣上高樓。", "樓高不知暑，五月凝清秋。", "環觀四山明，俯視萬井稠。", "喧喧市中人，日暮歌吹浮。", "忘形與子飲，一醉餘無謀。", "湖上荷花生，黄鸝飛柳洲。", "翻然搖兩槳，下上逐輕鷗。", "不覺脫塵世，自謂逍遥遊。", "晚訪城隅寺，竹林森如幬。", "斫薪煮山茗，萧洒破百憂。", "脚懶厭廛闠，五日成淹留。", "肅肅太史家，門闌閑且幽。", "荒亭蔭疏桐，雀鬭聞啾啁。", "其人絕世賢，揶揄困時流。", "唯我與吾子，大軸更往投。", "幸聞一諾榮，不受萬戶侯。", "誰言王母桃，方朔不得偷。", "未幾子告別，西賓帝王州。", "吳船風雨夜，送子不勝愁。", "八月子獻書，高談夏商周。", "惜哉天下馬，驪牡煩推求。", "我濫鄉老薦，麻衣望前旒。", "愧非鳴鳳祥，斥去還林丘。", "三月我度江，子行窮海陬。", "相望遂乖隔，慨歎不自休。", "逆旅善辱人，虛激韓娥謳。", "操瑟立齊門，乃反怨不收。", "嗟哉子與我，不幸斯人儔。", "有客道閩吳，書詩眷綢繆。", "開緘恍自失，但覺膽氣遒。", "有如飲貪泉，海貨溢兩眸。", "子詩益加富，我句猶能裒。", "春禽與秋蟲，引腹聊相酬。"]}