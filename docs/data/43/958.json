{"author": "楊時", "period": "宋", "type": "诗", "title": "寄題環翠樓", "paragraphs": ["方壺七萬神鼇連，瓊臺縹緲居靈仙。", "鯨翻海運成桑田，異境誰使夸娥遷。", "銛鋒四面蒼圭圓，巨靈巧以青瑶鎸。", "揉風洗雨凈娟娟，修眉浮空秀爭妍。", "清溪回旋瀉幽泉，下有澄瀾湛洄淵。", "繡楣雕欄欲飛翻，凌切漢道摩星躔。", "恍如直跨須彌巔，琉璃凝光圍四天。", "喜君妙齡謝世喧，萱堂慈顔白盈顛。", "兒童牽衣戲蹁躚，優哉此樂誰與先。", "嗟予昔以三釜懸，投身世網百慮煎。", "今乎老矣誠可憐，狙猿何用簪纓纏。", "子雲終須守一廛，誅茅結屋纔數椽。", "薜衣雜佩紉蘭荃，手披白蟫玩青編。", "春暉不報常欿然，雖有至樂安能全。"]}