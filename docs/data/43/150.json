{"author": "晁補之", "period": "宋", "type": "诗", "title": "次韵文潛病中作時方求補外", "paragraphs": ["貧爐初著灰，濁酒寒不溫。", "鄰張病未來，獨負南窗暄。", "昨日往過之，歡喜能兩餐。", "酲醲淟然解，愧無枚乘言。", "祝君抱虛一，邪氣襲無門。", "今晨有起色，迎笑眉宇軒。", "扶掖兩男兒，總丱佳弟昆。", "遣誦寄我詩，妙可白玉刊。", "平生俱豪氣，見酒渴驥奔。", "賜休常苦稀，晨謁良不閑。", "約君向南邦，勿厭敲扑諠。", "公餘未忘飲，何必釂十分。", "時平但行樂，卧治安足論。", "琵琶五十面，雷雨出鵾絃。"]}