{"author": "晁補之", "period": "宋", "type": "诗", "title": "贈文潛甥楊克一學文與可畫竹求詩", "paragraphs": ["與可畫竹時，胸中有成竹。", "經營似春雨，滋長地中綠。", "興來雷出土，萬籜起崖谷。", "君今似與可，神會久已熟。", "吾觀古管葛，王霸在心曲。", "遭時見毫髮，便可驚世俗。", "文章亦技爾，詎可枝葉續。", "穿楊有先中，未發猿擁木。", "詞林君張舅，此理妙觀燭。", "君從問輪扁，何用知聖讀。"]}