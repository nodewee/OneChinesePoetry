{"author": "晁補之", "period": "宋", "type": "诗", "title": "郊居與八弟無斁讀書", "paragraphs": ["坐狂得世捐，作官故不了。", "十年未弛負，半世不黔竈。", "居然顔玉雪，及是鬢蓬葆。", "碧山已焚魚，白水初種稻。", "瓜區可深隠，圭竇便却埽。", "之子懷世資，行修名譽好。", "避人本愉恬，坐我亦枯槁。", "頃求田野處，政以城郭擾。", "常時啜仳別，幸爾晏言笑。", "如蘭豈異臭，覆瓿本均好。", "不懲范釜塵，尚作韓編盜。", "斲輪元戒疾，紵絮非病少。", "莞爾勸之休，怡然守而嫪。", "翻思南遷久，祇幸北歸早。", "三已令奚慍，四至卿誠巧。", "所欣顛木蘗，莫羨姣人瞭。", "同氣靡間言，它人闕忠告。", "貧居無酒肉，窮巷有探討。", "葵作飽蓬蓬，茗澆憂悄悄。", "長閑味更永，競進念已剿。", "目鴻天蒼蒼，夢蝶日杲杲。", "蘅皋美新雨，藜杖邈高蹈。", "營齋直新徑，創檻俯幽沼。", "架以我園檀，茨之子官草。", "優游聊卒歲，邂逅可同調。", "佩玉子終翔，菟裘我方老。", "囊中餐玉法，櫪上追風驃。", "能知面不靦，未用心如攪。", "平生夔契慕，晚歲瞿聃妙。", "但欲入林深，子來應問道。"]}