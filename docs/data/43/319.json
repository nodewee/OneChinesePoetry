{"author": "晁補之", "period": "宋", "type": "诗", "title": "次韵和趙令僉防禦春日感懷", "paragraphs": ["春塍雪消龜兆坼，凍柳冰蒲俱好色。", "走馬城東眼乍驚，可憐前日非今日。", "結交從古天地間，百年誰見一人閒。", "王城塵土化衣袷，五鼓驅車休夜闌。", "况我崎嶇二三子，聖恩釋累從甌蠻。", "雄豪久鎩酒量窄，耎懦新長詩辭慳。", "王孫物外有高興，數携王趙兩紅顔。", "上書自去千牛衛，挂席欲過三神山。", "灰餘方烈竈下響，霧廓初見岩中斑。", "醉吟誰共可憐春，江南太守舊詩人。", "賡酬不減笙磬答，秀發更爲煙霞新。", "萬卷藏書韋杜曲，憶子陳詩一言足。", "得意鱸魚故未饜，多情桃葉應相逐。", "努力閒平盛世名，歸及春風雙鬢綠。"]}