{"author": "楊時", "period": "宋", "type": "诗", "title": "觀獵", "paragraphs": ["貂裘白馬誰家子，擁戟弦弧囊勁矢。", "褰身欲與鳥爭飛，觸處塵埃雲四起。", "長繩驅逐狐兔驚，驕鷹掣臂流雙睛。", "飛揚雲間電光閃，旋復草際無遺生。", "鷙腸久厭鮮肥餌，顧盼方能伺人意。", "但矜鼎俎有餘甘，貪餐誰憐殄生類。", "安得淑氣回嚴秋，徐令困拙同鳴鳩。", "林間百鳥恣孳乳，雖欲擊搏知無由。"]}