{"author": "楊時", "period": "宋", "type": "诗", "title": "送蔡安禮", "paragraphs": ["眷言與君違，寤寐念往昔。", "結歡自童稚，分比膠投漆。", "乖離成參商，出沒俱齊汨。", "羲和鞭日御，過眼飛鳥疾。", "五載一相逢，俯仰如昨日。", "論情方繾綣，念子又何適。", "行矣不可留，惝恍心若失。", "人生惟所遇，行止或使尼。", "况復各宦遊，聚散何可一。", "嚶嚶黄鳥聲，上下求其匹。", "俛首聽遺音，飄零淚橫臆。"]}