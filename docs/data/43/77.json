{"author": "晁補之", "period": "宋", "type": "诗", "title": "樂哉侯之邦兮樂哉侯之堂兮  其一", "paragraphs": ["樂哉侯之邦兮，封楚宮與復關。", "美哉洋洋水兮，崑崙始乎并川。", "桐離夫其實兮，綠竹兌於丘園。", "三年庶夫有成兮，蹇吾師其永歎。", "營室壁而建墉兮，參國一其可觀。", "塗椒丘吾駕車兮，攬予騑之嘽嘽。", "襲予旆之悠悠兮，侯降觀其于田。", "春陽滿其親天兮，乃物作而芄蘭。", "來吾省夫在疇兮，介黍稷之有年。", "侯寧般于遊兮，無非事而不煩。", "羌信修而好我兮，曷懷歸而翩翩。", "信侯邦之可樂兮，蹇携手其同行。"]}