{"author": "晁補之", "period": "宋", "type": "诗", "title": "魯直復以詩送茶云願君飲此勿飲酒次韵", "paragraphs": ["相茶真似石韞璧，至精那可皮膚識。", "溪芽不給萬口須，往往山毛俱入食。", "雲龍正用餉近班，乞與粗官誠靦顔。", "崇朝一碗坐官局，申旦形清不成宿。", "平生樂此臭味同，故人貽我情相燭。", "黄侯發軔日千里，天育收駒自汧渭。", "車聲出鼎細九盤，如此佳句誰能似。", "遣試齊民蟹眼湯，扶起醉頭湔腐腸。", "頗類它時玉川子，破鼻竹林風送香。", "吾儕幽事動不朽，但讀離騷可無酒。"]}