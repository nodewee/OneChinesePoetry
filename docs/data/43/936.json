{"author": "楊時", "period": "宋", "type": "诗", "title": "鄱陽湖觀打魚", "paragraphs": ["秋高水初落，鱗介滿沙脊。", "浩如太倉粟，寧復數以粒。", "紛紛漁舟子，疑若俛可拾。", "橫湖沉密網，脫漏百無十。", "蟲蝦雜魴鯉，駢首吐微濕。", "小人利口實，刀机汙鱗鬣。", "鯤鯨亦狼狽，風雨移窟宅。", "玉淵有神祠，變化在噓吸。", "胡寧飽羶香，忍視萬魚急。", "幽潜不足恃，感嘆百憂集。", "寄謝漆園吏，於計未爲得。"]}