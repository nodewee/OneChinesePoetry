{"author": "楊時", "period": "宋", "type": "诗", "title": "過錢塘江迎潮", "paragraphs": ["銀潢翻空際天白，鯤怒鵬鶱海波擊。", "湧雲噫氣聲怒號，萬馬馳車隨霹靂。", "低昂上下如桔槹，頃刻性命輕鴻毛。", "賫囊負笈有夷路，一日何事常千艘。", "因思羊腸盤九坂，攀援蜀道愁狖猱。", "人生觸處有萬險，豈必此地多風濤。", "願言夷險不須問，莫負對酒持霜螯。"]}