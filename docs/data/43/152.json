{"author": "晁補之", "period": "宋", "type": "诗", "title": "玉溪歸逢甥李相如汴中", "paragraphs": ["蠻鄉俟天形，畏蠚復憚暑。", "夢甥來萬里，竹響風動宇。", "如今真似夢，相對別恨吐。", "平生窘執轡，白面力如虎。", "誰令斗指日，江使墮漁罟。", "桃僵李爲仆，遺珮滿江渚。", "常憂抱石死，無復脚踏土。", "那知徼時願，起廢遇明主。", "曠調已遠跡，未用矜杜舉。", "但憂世議隘，亡弓不亡楚。", "吾甥學孔子，况乃父母魯。", "如聞四門闢，未信遡洄沮。", "上書閔魃旱，膏以神靈雨。", "北海自有人，高丘豈無女。", "爾壯觀爾能，吾歸固吾所。", "期甥二兒上，餘子不足數。", "何以喻吾心，酌此湘吳醑。"]}