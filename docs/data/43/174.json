{"author": "晁補之", "period": "宋", "type": "诗", "title": "次韵范翰林淳夫送秦主簿覯", "paragraphs": ["高詞自班馬，短句亦陰何。", "輸寫無窮已，懷山赴壑波。", "深耕待銍艾，療饑乃嘉禾。", "機雲共一時，未信來者多。", "老病愧群豪，魚山臨東阿。", "蘇公門下客，事業皆不磨。", "孫寶暫主簿，靈槎會窮河。", "它年九功敘，當使睦者歌。", "業虡置牙羽，管簫復森羅。", "鏞鐘欠一鐸，未害大樂和。", "却欲從浮海，珊瑚爛紅柯。", "龍門雖箭駛，此志未蹉跎。", "丹沙還黑髮，流景爾則那。", "仇池出一派，分江定有沱。"]}