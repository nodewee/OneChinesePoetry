{"author": "晁補之", "period": "宋", "type": "诗", "title": "贈關澮關沼", "paragraphs": ["君不見杜侯昔爲歌行贈徐侯，大兒色清澈，小兒氣食牛。", "往有關尹官仕周，其人有道其澤流。", "會稽竹箭無名久，文采關侯二兒秀，不然安取關尹後。", "何用黄雀青鷇蓬間飛，長觜飽滿短觜饑。", "何用城烏嗷嗷八九雛，端坐秦氏桂扶疏。", "淵也詩足興，功也禮足立。", "三年不見冠岌岌，何用春耕投種歎粟粒。", "功成裘氏九里溼君家，會稽山頭松樹清江楓。", "乃翁行采薪，所願溪上風。", "男兒封侯食肉勳業須少壯，勿學乃翁呻吟蕭屑所願在溪上。"]}