{"author": "楊時", "period": "宋", "type": "诗", "title": "題愚齋", "paragraphs": ["結廬依林丘，回峰爭盤紆。", "下闞清池淵，憑軒數游魚。", "飛閣出雲表，浮烟襲簪裾。", "中有傲世士，脫略自謂愚。", "高義輕籯金，貽謀有詩書。", "青編富充宇，散秩羅瓊琚。", "鱗鱗壁間題，一一露珊瑚。", "嗟予久昏塞，荒蹊少耘鋤。", "昌黎已隔世，將焉問夷塗。", "道逢北山公，荷鍤時與俱。", "皎皎河曲叟，朋儕共欷歔。", "高齋一來遊，豁然心神舒。", "籬東有餘址，誰能薙榛蕪。", "結茅可容席，一瓢來此居。", "寄謝陶彭澤，何必愛吾廬。"]}