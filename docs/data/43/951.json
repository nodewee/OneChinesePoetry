{"author": "楊時", "period": "宋", "type": "诗", "title": "岳陽書事", "paragraphs": ["洞庭水落洲渚出，疊翠疏峰遠烟沒。", "重樓百尺壓高城，畫棟沉沉倚天闕。", "湖光上下天水融，中以日月分西東。", "氣凌雲夢吞八九，欲與溟渤爭雌雄。", "澄瀾無風雨新霽，一日萬頃磨青銅。", "琉璃夜影貯星漢，騎鯨已在銀河中。", "湘妃帝子昔何許，但有林壑青浮空。", "蒼梧雲深不可見，遺恨千古嗟何窮。", "須臾晦冥各異色，風怒濤翻際天黑。", "乘陵瀨壑走魑魅，渟滀百怪誰能測。", "忽看舟子玩行險，更欲飛帆借風力。", "安得晴雲萬里開，依舊寒光浸虛碧。"]}