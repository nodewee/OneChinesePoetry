{"author": "晁補之", "period": "宋", "type": "诗", "title": "建除體二首答黄魯直教授  其一", "paragraphs": ["建策移漢都，奉春緣衣布。", "除地願見公，及以舍人故。", "滿船載明月，且復酌清酤。", "平旦襏襫出，牛羊下來暮。", "定境要兩言，出處非並趣。", "執臂欣逢迎，秋蘭在堂下。", "破甑雨生衣，蹇不改茲度。", "危莫如人心，難莫如行路。", "成事安得悔，來者其可悟。", "收拾不須陳，千言一棄屨。", "開門見井市，終歲紛遑遽。", "閉門面牆壁，少日豐暇豫。"]}