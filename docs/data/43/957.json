{"author": "楊時", "period": "宋", "type": "诗", "title": "吳子正招飲時權酒局不赴作詩戲之", "paragraphs": ["寒爐火冷浮青烟，勁風刮面如戈鋋。", "凝陰不動天欲雪，竟日兀兀成拘攣。", "廣文才名四十年，天寒坐客猶無氈。", "參軍官小技能薄，寂寞冷坐誠宜然。", "忘形杜老偶相覓，傳呼歌舞開華筵。", "嗟予簡書固可畏，不得對飲簷花前。", "謾有糟漿逆人鼻，汝陽口角空流涎。", "可能更似蘇司業，只與時時送酒錢。"]}