{"author": "楊時", "period": "宋", "type": "诗", "title": "次韵何吉老遊金鑾寺", "paragraphs": ["榮名嗟何爲，病木自生癭。", "彭殤一夢覺，烏用論久頃。", "寄身淵明廬，翛然在人境。", "衛生鄙樊雉，放浪任流梗。", "相忘到形影，世累不須屏。", "剉鍼聊自營，寧復事干請。", "負暄有餘燠，蓬鬢亂垂頸。", "客來坐無氈，誰顧廣文冷。", "忽聞過吾門，冠屨不暇整。", "邀我招提游，並轡相與騁。", "僧關叩禪寂，未語心已領。", "並游皆韓徒，辭刃淬鋒穎。", "多聞富如坻，吾方拾遺秉。", "顧慚管窺陋，未睹豹文炳。", "謬追俊游後，如渴得甘井。", "願從借金篦，爲割眼中眚。", "鼻端堊墁久，妙質愧非郢。", "賡酬困詩律，恐坐杜陵㾪。", "相携上層崗，出戶畏深穽。", "每虞參也魯，跬步輒三省。", "遲回月初上，雲間掛金餠。", "昏鴉鳴相呼，更覺林逾靜。", "湖光湛星漢，渺渺天水永。", "歸蹊暗塵土，回首失清景。", "角聲下譙門，歸步怯脩嶺。", "晚市人迹稀，青燈耿疏影。"]}