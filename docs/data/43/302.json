{"author": "晁補之", "period": "宋", "type": "诗", "title": "送劉景文兩浙西路都監", "paragraphs": ["劉侯八尺力如虎，遣守黄河千里堤。", "閉門寒郊似深隠，蟲響秋巷牆懸梨。", "我官北門四換歲，訪飲屢過城濠西。", "雁飛不到建章闕，欲往何異車無輗。", "詩篇驚人衆側耳，蚤有高譽無卑栖。", "詔綏兵馬吳八郡，畫船下汴光生蜺。", "西湖靈隠天下冠，幽人釋子多招提。", "松林竹塢我行地，拂拭定有塵埃題。", "山堂清酒小泥赤，吳歌白紵雙蛾低。", "少年放意入雲水，只今塊坐愁冠笄。", "君行日夜向佳景，洞庭霜落羞鰅鮧。", "莫誇能飯便鞍馬，閩琛海賮通蠻谿。", "時平游宦行樂耳，屬有佳客須頻携。", "明年我亦丐一邑，扁舟江上隨鳧鷖。"]}