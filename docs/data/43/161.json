{"author": "晁補之", "period": "宋", "type": "诗", "title": "同畢公叔飲城東", "paragraphs": ["西城昔相值，桃初兩三紅。", "翩翩騖長陌，春風搖馬鬃。", "後君歸幾日，游絮已濛濛。", "解鞍不待憩，相命古原東。", "芍藥雖俗花，狂姿幸時供。", "平生於知己，千過不一逢。", "感君欲開口，清洟出霑胸。", "君如陶淵明，不爲五斗恭。", "胡爲青綸上，朱墨紛外蒙。", "棄官能從我，短後追田翁。", "銅斗釀秫麥，竹枝弋鳬鴻。", "何必悲無衣，縕黂聊御冬。", "九辯太高潔，五噫苦羈窮。", "置此無滑和，天情反其中。", "市藥非市名，名聞藥何庸。", "十漿饋五漿，猶畏聞者從。", "如何酆城畔，夜夜生長虹。"]}