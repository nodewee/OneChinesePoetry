{"author": "晁補之", "period": "宋", "type": "诗", "title": "返迷辭", "paragraphs": ["五達跂，行者迷。", "茨菉蹊，蚖蜴嬉。", "杳淒淒，莽離離。", "赫隆曦，可還時。", "日黯西，與誰期。", "往不思，逢詭期。", "死𤟹貔，安可知，亟反之。", "大道夷，都邑差。", "車馬馳，冠劍祇。", "志可持，能足施。", "貴名垂，好爵靡。", "儼罇巵，饜粱肥。", "窈室帷，安厥妃。", "觀盈虧，浩浩移。", "逝不遲，咸若斯。", "何綏綏，不返爲。", "從魈夔，神索衰。", "今狐疑，後當悲。", "我此詞，如泰龜。"]}