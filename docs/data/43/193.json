{"author": "晁補之", "period": "宋", "type": "诗", "title": "次韵閻秀才漢臣食兔", "paragraphs": ["兔誠中山族，中古稍分裂。", "唐虞用大牲，雖有目未瞥。", "䨲孫能飛仙，飄忽天漢决。", "不逢易牙試，厥胄幾泯滅。", "羿弧殞陽烏，曾不弋在穴。", "王良馬慢忌，撲握幾奔掣。", "初遭赳赳子，鼎飪飫毛血。", "中逢宋鵲窘，饑吻啄原雪。", "叔世削格多，星迸失行列。", "蹄窮不得逸，如鼠限高闑。", "應憐蚌潛水，暴腹想江月。", "唇亡欲誰語，竟死猶結舌。", "肩尻弱易解，狼藉腥尺鐵。", "抽毫置筠管，復苦蠹魚齧。", "論功在冊府，微物推爾傑。", "剡藤光奪縑，抄記良瑣屑。", "北鄰閻夫子，尚忍資盃啜。", "得諸韓盧口，實以彊暴劣。", "作詩誇芳美，此譽寧所悅。", "不如狐膏臊，質賤甘棄絕。", "冢妖老通數，藤索夜空設。", "爾曾不及彼，就獲徒內熱。", "聆聲無聳耳，當學縮頸鼈。", "吾君阜萬物，沛若澤未竭。", "誰能復古初，此味儻可缺。"]}