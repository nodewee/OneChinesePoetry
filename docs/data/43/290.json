{"author": "晁補之", "period": "宋", "type": "诗", "title": "復用前韵贈祠部陳元輿", "paragraphs": ["行樂曾聞戒遲暮，人生波上飛鳬聚。", "蘭亭往事如過雨，山陰脩竹空千古。", "陳侯揮翰少年時，三賦聲名動人主。", "可是高才棄繩矩，自然采繡非針縷。", "五十天南把一麾，猶得無襦歌叔度。", "邂逅西城築冶墟，王官繼日車連戶。", "自言春晚洞庭歸，日落江南得佳句。", "傾蓋何妨許如故，執鞭况是平生慕。", "但憂筆陳困攻堅，儻許尋盟解圍去。"]}