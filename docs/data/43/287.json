{"author": "晁補之", "period": "宋", "type": "诗", "title": "次韵蘇公翰林贈同職鄧溫伯懷舊作", "paragraphs": ["雪堂蜜酒花作醅，教蜂使釀花自栽。", "堂前雪落蜂正蟄，恨蜂不采西山梅。", "漫浪飲處空有跡，無酒可沃胸崔嵬。", "不知幾喚樊口渡，五見新曆頒清臺。", "鄧公昔歎不可挽，素衣未化京雒埃。", "山中相邀阻筇杖，天上對直同金罍。", "只今江邊春更好，漁蓑不曬懸牆隈。", "百年變化誰得料，劍光自出豐城苔。", "老儒經濟國勢定，近臣獻納天顔開。", "蜀公亭上別公處，花柳未逐東風摧。", "尚容登堂譚落屑，不愧索米腸鳴雷。", "因知流落本天命，何必挽引須時來。", "九關沉沉虎豹靜，無復極目江楓哀。"]}