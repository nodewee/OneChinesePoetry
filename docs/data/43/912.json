{"author": "楊時", "period": "宋", "type": "诗", "title": "藏春峽 老圃亭", "paragraphs": ["昔君居隠鱗，投竿拂珊瑚。", "今來寓谷口，結亭事春鋤。", "亭下十餘畦，蔚蔚富嘉蔬。", "野果銜朱蕤，蔓實垂青桴。", "籬根有蹲鴟，晨炊勝彫胡。", "豈惟充君腹，鄰里亦厭餘。", "疏泉動地脈，磽确成膏腴。", "諒彼漢陰人，假脩匪吾徒。", "避俗柴桑翁，不復嘆荒蕪。", "卷懷經綸手，治此一畝居。", "知子非隠淪，聊以寓壯圖。", "人生出處分，禮義安可踰。", "茲謀異樊須，甘事小人儒。"]}