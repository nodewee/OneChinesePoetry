{"author": "晁補之", "period": "宋", "type": "诗", "title": "遐觀樓辭", "paragraphs": ["窘牆堵之伏潛兮，登斯樓以遐觀。", "匪吾居之爲隘兮，乾坤曶其盂盤。", "仰攀甍而拊楯兮，宇曠曠而益寬。", "彼何大而能舒兮，吾何眇而莫閑。", "霜肅壟而木枯兮，潦收竇而澤乾。", "蓬鳴野而相追兮，知海冰而天寒。", "左睇兮城闉，右盼兮林坰。", "商賈紛其晝合兮，陶冶蓊其煙興。", "之罘杳以在東，雙柏近而青青。", "物暇遽之不同兮，余亦不知其何情。", "聊浮遊以相羊兮，初怫鬰而中清。", "彼坱圠之無垠兮，人駒隙之暫更。", "道本夷而世險兮，夸奪饜而卒平。", "周垣兀其跨衍兮，逝千古於樵耕。", "春與秋之不淹兮，歲忽忽其崢嶸。", "招搖指於北陸兮，澹黄宮之陽生。", "固天道之反覆兮，氣默會而孤萌。", "朝卷箔而極望兮，稍霧廓而日晶。", "及暘景之方中兮，晞余髮乎南榮。", "浮雲起而景翳兮，四暝合而覩星。", "風摵摵而感軒兮，雀啾啾而赴楹。", "收百爲以清慮兮，施余裯而榻橫。", "漠洶洶而非聲兮，邈冉冉而非征。", "形欺魄而若存兮，神無虧而靡成。", "目瞳矓而罔覿兮，坐待日之方升。", "夜寥寥而未央兮，羌不寐而無營。"]}