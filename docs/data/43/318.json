{"author": "晁補之", "period": "宋", "type": "诗", "title": "次韵蘇門下寄題雪浪石", "paragraphs": ["居庸滅烽惟留屯，時平更覺將軍尊。", "鈴齋看雪擁衲坐，急鼓又報邊城昏。", "百壺高宴梨栗圃，千里未盡桑麻村。", "天憐公老無以樂，一星飛墮從天門。", "得無遺履穀城化，恐是喫草金華魂。", "不然荆棘霜露底，兀然奇怪來無根。", "女媧擣鍊所遺棄，奔潀尚有河漢痕。", "豈其謀國坐不用，聊以永日寧復論。", "跳梁不憂牧並塞，綏納可使魚游盆。", "公歸廊廟誰得挽，此石萬古當長存。"]}