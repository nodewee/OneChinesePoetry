{"author": "晁補之", "period": "宋", "type": "诗", "title": "謁岱祠即事", "paragraphs": ["澤南三百里，極望橫天雲。", "雲端色凝黛，諦視初可分。", "崢嶸介丘像，澒洞元氣屯。", "頃刻有變化，慘澹殊明昏。", "天行帝出震，其位生物元。", "不周僨西北，川乃東南奔。", "寧知六鼇死，竟使二山淪。", "不有是難傾，孰維大塊根。", "嘗聞周官說，實惟天帝孫。", "神靈所鎮守，民物斯芘存。", "幽明脗一理，有道惟常尊。", "不覺下馬拜，僮奴亦蹲循。", "迺知正直理，足使冥頑敦。", "三王有損益，商人所尊神。", "明法或不懼，夜行安得逡。", "以此輔世教，庶幾驅驁民。", "暮宿太平驛，不眠慮絲棼。", "明朝好天色，萬象開胚渾。", "勢橫恒碣盡，支壓齊魯蹲。", "五色冒日觀，一握通帝閽。", "恢拓下嶊嶉，青蒼上氤氳。", "泉石競沮洳，煙嵐互紛綸。", "高舉躐風海，深蹯跆火輪。", "濤波卷堆阜，一一溟渤吞。", "棋枰視井邑，匕箸藏松椿。", "碧瓦峙雙闕，紅牆繚長闉。", "願瞻巖閟客，內滌邪垢魂。", "賜臣登絕頂，一覽神秀原。", "萬壑射窈窕，三壇矗嶙峋。", "莽不睹項領，何能窮䏶跟。", "稍稍指鳬繹，依依數亭云。", "松列大夫爵，驘識將軍墳。", "瑣屑澗花麗，霏微崖藥薰。", "廣大良有以，奇險安足論。", "瑰詭有形上，頹然德彌惇。", "得無希夷子，傲世逃深蓁。", "亦有黄冠士，相對如麖麏。", "此曹嚙草木，語道良未聞。", "解榻坐中觀，洗心馳大鈞。", "形氣要得一，不然隨物泯。", "是事亦姑置，幽尋聊可勤。", "初疑無字碑，瑩潔誰敢文。", "又怪玉女井，高絕何由奫。", "俯穿鬭仙巖，鳥下天壁垠。", "側度五賢堂，熊經背逡巡。", "劍石危數履，女蘿柔屢捫。", "揮斥八極遠，風來袂軒軒。", "寥廓自無梯，猶疑天可賓。", "陰谷不敢視，恐落魑魅羣。", "安得遂獨往，身如黄鵠翻。", "周流遍五嶽，採掇芝英繁。", "即欲憩圓嶠，或當止崑崙。", "衆真迎我語，一笑顔玉溫。", "是中差可樂，子胡戀塵樊。", "答此太遺物，身閒猶事君。", "重華迹已遠，秦漢事方煩。", "成功屬吾宋，五禮垂後昆。", "皇帝二載春，臣備太史員。", "紬繹自帝典，頗識康哉言。", "泥金白玉字，願頌無前勳。", "有志類韓愈，無書愧文園。", "臣髮將雪素，臣心猶日暾。", "今此在林藪，跳身同玃猿。", "徒觀衆山小，愁絕下天門。"]}