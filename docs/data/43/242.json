{"author": "晁補之", "period": "宋", "type": "诗", "title": "悲來行哭石起職方", "paragraphs": ["悲來乎石君，吾何悲夫，斯人婉兮河之津。", "厖眉白面照青春，朱紱斯煌映路塵。", "翩翩者驥銀鞍新，東來奇意安所伸，大野既潴唯赤墳。", "穀垂穎，麻敷芬，亡逋來復瓦鱗鱗，高堂擊鮮會衆賓。", "賓起舞，君欣欣，何人末至居客右，西郭之一儒迂且貧。", "迂且貧，自隗始，能招劇辛致樂毅，四方遊士爭來奔。", "戶內光儀亦可論，大息拖縉紳。", "中息氣氤氳，小息秀眉目，天上青秋雲。", "朱旗畫舸長隄曲，去時簫鼓黄塵覆。", "無復當年子産歸，至今人作嬰兒哭。", "西郭之一儒，無事門生苔，久雨足不行官街。", "常時門前車馬客，舊雨自來新不來。", "聽我陳，張叔卿，孔巢父，皆隠淪，無人汲引長饑辛。", "日午不出開衡門，前侯後相安敢論，憂殺口間縱理紋。", "長慟吾邦對遺跡，耿耿一心誰我識。", "徐君已死劍不忘，心已許君那復惜。"]}