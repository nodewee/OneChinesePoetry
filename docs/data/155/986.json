{"author": "張鎡", "period": "宋", "type": "诗", "title": "次韻陸南宮晨起有感", "paragraphs": ["駡坐非真豪，挂冠豈實高。", "畸跡烟雨埋，客氣利祿鏖。", "曷若大丈夫，本志輕旂旄。", "無擇眼界平，芬馨等羶臊。", "機息箭自空，詎復論弓櫜。", "先生博達姿，閡世江河滔。", "器吞子貢璉，才奪東方袍。", "出處日兩忘，居朝隠蓬蒿。", "一代能幾人，稱提付郎曹。", "飯熟菜亦香，但教齒牙牢。"]}