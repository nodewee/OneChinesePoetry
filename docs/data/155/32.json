{"author": "章孝標", "period": "唐", "type": "诗", "title": "句", "paragraphs": ["錢塘去國三千里，一道風光任意看。", "珠呈夜浦螢無影，鶻坐秋林鳥失行。", "昨日見君親下筆，五花牋上黑龍飛。", "何人枉折教狼籍，孤負春風長養情。", "梅花帶雪飛琴上，柳色和煙入酒中。", "阮籍嘯場人步月，子猷看處鳥棲煙。", "白練鳥迷山芍藥，紅妝妓妒水林檎。", "今日華山秋頂上，聞天長叫在長空。", "天風更送新聲出，不放行雲過鳳樓。", "昨日天宮吹樂府，六官絃管一時新。", "通傳勝事因風月，打破愁腸是酒杯。", "姑蘇臺上煙花月，寧負春風簫管聲。", "玉輪低月中天曉，金鐸縱風上界秋。", "蕭灑竹房塵境外，滿天雲月共清虛。", "言若浚川流巨海，戒如秋月挂長空。", "金殿月中看擣藥，玉樓風裏聽吹笙。"]}