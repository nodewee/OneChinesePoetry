{"author": "王子俊", "period": "宋", "type": "诗", "title": "賀彥澤新得子", "paragraphs": ["君不見白居易，五十八歲方得嗣。", "當時立名曰阿崔，香綳綉襦胎髮膩。", "又不見元微之，五十八歲方生兒。", "當時立名曰道保，可望成家得力時。", "西鄰有親曰彥澤，天與明珠堪愛惜。", "今年年方四十三，甲庚少似唐元白。", "葛仙溪前燕子樓，燕子未老人風流。", "一年一度作湯餠，但願年年逢麥秋。"]}