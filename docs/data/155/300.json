{"author": "徐照", "period": "宋", "type": "诗", "title": "石屏歌爲潘隠父作", "paragraphs": ["浯溪片石天來長，顔家字畫元文章。", "淡巖明秀甲天下，萬古石鼓留岐陽。", "大工踏天割雲骨，盡出湘沅山水窟。", "六尺四面起稜角，顔色萇洪血塗抹。", "何年老手擘巨靈，赤雲白日聯青星。", "湘娥罷瑟老魚舞，瘦鶴叫下蘆花汀。", "潘侯得之如升僊，可惜只賣四萬錢。", "梅山山翁覷天巧，笑渦旋頰流詩涎。", "君不見元祐年間狄引進，雪林千里春水潤。", "大蘇黄九來賦詩，百盃醉倒金釵陣。", "潘侯石屏真絕奇，更多酒肉如澠池。", "蘇黄已矣不復來，政須我輩來吟之。", "又不見當年玉川子，拾得玉碑極歡喜。", "半路忽遭窮相馿，十步九蹶扶不起。", "至堅易折古所傷，願人好置高人堂，謝客巖頭生夜光。"]}