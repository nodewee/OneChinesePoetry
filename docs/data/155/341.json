{"author": "徐照", "period": "宋", "type": "诗", "title": "釜下吟", "paragraphs": ["阿對泉頭舂黑菰，萁然豆煮蟲泣鍋。", "蜀姜作芼吳鹽和，琥珀香爛雲子烏。", "不數肉甕誇安胡，老妻熱貯兒怒呼。", "饑雷欲轉藜腸枯，政須一飽百不圖。", "君不見牛觳觫，烏畢逋，蟹躁擾，魚喁嚅。", "玉脂泣鼎扤血餬，萬錢方丈胡爲乎。", "莫笑庾郎一事無食鮭，長有二十七種園中蔬。", "催兒掛豆更栽芋，坡老自謂我亦識字耕田夫。"]}