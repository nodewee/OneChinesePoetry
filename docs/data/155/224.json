{"author": "徐照", "period": "宋", "type": "诗", "title": "送陳池州十二韻", "paragraphs": ["急詔下林間，天教公未閑。", "虎符重領郡，鴛序暫離班。", "道直言皆壯，心和鬢不斑。", "紫騮曾識駕，白羽可平姦。", "邊地塵初靜，鄰邦化匪艱。", "前途從吏接，後乘約僧還。", "旗影明寒水，梅花動曉關。", "下車逢日吉，滌印破春慳。", "惠政流人至，清吟俗事刪。", "條依蕭守跡，仙認竇君顔。", "千古同歌袴，期年即賜環。", "敢云能下榻，同看九華山。"]}