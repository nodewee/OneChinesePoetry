{"author": "張鎡", "period": "宋", "type": "诗", "title": "往逸村雪中上船", "paragraphs": ["東皇喜我出，恐無賦詩題。", "夜呼姑射仙，盡把雪覆泥。", "迎晨倚戶觀，凍雀戀樹棲。", "霙疎雜霰濕，未暇平高低。", "體物非所長，意蕩著語稽。", "收興入輿幔，護寒擁裘綈。", "迢遥下谿步，登舟蘚橋西。", "摇兀略坐定，艣聲已緣隄。", "客船與漁篷，漸遠離排擠。", "皓色山上見，素光水中迷。", "隔路望小家，緋桃篠枝齊。", "茅簷果自樂，何必深堂閨。", "春郊正須遊，带酒尋村雞。"]}