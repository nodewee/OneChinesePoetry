{"author": "王子俊", "period": "宋", "type": "诗", "title": "賀李憲校書生子", "paragraphs": ["乃翁學海深無底，材如莫耶淬清水。", "天教乞與玉麒麟，拍手歡呼爲公喜。", "雪峰千丈玉嶙峋，玻璃之江浸秋旻。", "可憐秀氣無著處，都爲此子融精神。", "昨夜使星光耿耿，旁邊却有庚星影。", "起來瑞靄迷綺筵，玉果犀錢試湯餠。", "乃翁著書身爲臞，私稿自有一石渠。", "行看一日誦千紙，不必更讀他人書。", "乃翁勳名已如許，如何免得洪鈞府。", "請更撰成經國譜，付與郎君踵前武。"]}