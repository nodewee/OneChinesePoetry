{"author": "黄榦", "period": "宋", "type": "诗", "title": "和劉實之寄生日", "paragraphs": ["朝來謾與兒曹語，欲看羣峰插天宇。", "携筇直上君子堂，出門復向東屯去。", "東屯田舍翁，邂逅成賓主。", "謂予始生朝，盃盤各碁布。", "須臾剝啄者爲誰，珠玉懷中來舉似。", "滿堂賓客且停盃，看我蓮桃羅十數。", "感君厚意興轉逸，百斛瓊漿當鯨吸。", "造物亦何意，萬品齊結實。", "休論脩與短，大是空中色。", "但願雙橋茅屋成，款段從君豈終極。"]}