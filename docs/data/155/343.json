{"author": "徐照", "period": "宋", "type": "诗", "title": "愛梅歌", "paragraphs": ["紫琳聯坳蘸黟漆，破帽籠頭醉拈筆。", "解返冰魂化墨僊，青皇盡把韶華失。", "巧分六出騃滕六，迅折千葩怯殷七。", "笑笑先生懶學畫，花光仁老毛欲栗。", "可笑梅山翁，一夜吟詩便來乞。", "無聲與有聲，畫妙詩騷兩清逸。", "見說鵝溪出好絹，誰能爲買三百疋。", "長條短棘椒藟萌，折榦稀枝瘦虬屈。", "畫取西湖三兩朶，摘索映空花不密。", "更畫庾嶺三十本，雪月風煙意非一。", "君不見翰林走旁訪消息，寒城日日騎馿出。", "又不見杜老當年酒不。"]}