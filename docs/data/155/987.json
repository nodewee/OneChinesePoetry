{"author": "張鎡", "period": "宋", "type": "诗", "title": "次韻陳唐卿縣尉", "paragraphs": ["耽詩固無益，損慮更招咎。", "技癢搔不療，銘坐口還又。", "出門索朋儔，培我本根厚。", "頑石夸瓊瑰，朽壤被絺繡。", "歸來三歎息，誰脫章句囿。", "堂堂柱下史，退食燕清晝。", "門前車馬閙，有客老且瘦。", "無求見容貌，話味若飲酎。", "從容得句帙，細讀前竟後。", "令人發深省，咀嚼盡華茂。", "要須即所見，快手撤蒙陋。", "蘭香出深林，著意烏可嗅。"]}