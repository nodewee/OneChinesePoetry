{"author": "汪師旦", "period": "宋", "type": "诗", "title": "義役", "paragraphs": ["管窺當世務，如見肺與肝。", "惟有差役法，立判最爲難。", "姑以一鄉論，利病胡可殫。", "地里有寬狹，戶籍有耗繁。", "富者産日聚，貧者稅不㨏。", "懦者畏如鼠，强者虎而翰。", "選以流水法，物力匪一般。", "否則白脚差，又有丁戶單。", "齬齟常不齊，可充凡若干。", "今之鳬鶩輩，舞文過於殘。", "往往憑一紙，火急追至官。", "曰汝充保副，詰姦不停鞍。", "曰汝任戶長，催科不容餐。", "稍或稽聽命，怒訶裂巾冠。", "長官一不察，揚波助其瀾。", "箠械微完膚，路行爲悲酸。", "平民如冤苦，回睇生理乾。", "事勢不獲已，交興爭訟端。", "甲尋乙之後，乙搜甲之瘢。", "碎家猶未平，寧復生聚歡。", "仁人一動心，不作秦越看。", "奏曰舉義役，少舒民力刓。", "而我賢令尹，風流謝家蘭。", "和氣春可掬，冰壺照人寒。", "一班試政事，暫輟登金鸞。", "譬如奏庖刀，所至悉髀髖。", "黄童共白叟，環坐相團圞。", "不圖見良法，喧譁絕愁嘆。", "顧愚庸且陋，末學事邯鄲。", "所恨乏良策，持以贄識韓。", "一部淳熙書，井井不可刊。", "更觀義役行，始自陳淳安。"]}