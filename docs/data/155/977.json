{"author": "張鎡", "period": "宋", "type": "诗", "title": "中秋後一夜觀月", "paragraphs": ["昨夜月色佳，孤坐不及賞。", "深嘆一歲中，此景無復兩。", "冒冷試出戶，霧氣方漭沆。", "金行既中分，宇宙萃澄漺。", "堂堂大圓鏡，倒攝山河像。", "或云有桂樹，强作枝葉想。", "疇能窮兆朕，聊爾付惚怳。", "曾無驚鵲飛，但聽悲蟲響。", "氣舒厭偪仄，望極增嘆仰。", "今夕看尤好，流光透帷幌。", "祗欠些子緣，照物尚晶爽。", "盆池局牆角，刺歷認菰蔣。", "病餘不舉酒，安得詩思廣。", "何當揖浮丘，跨鶴離塵坱。"]}