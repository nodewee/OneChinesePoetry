{"author": "張鎡", "period": "宋", "type": "诗", "title": "俞玉汝以詩編來因次卷首韻", "paragraphs": ["我生癖耽詩，極力參古意。", "寥寥千百年，所取僅三四。", "此言或是癡，的確有見地。", "大雅既不作，少陵得深致。", "楚騷久寂寞，太白重舉似。", "堂堂豫章伯，與世不嫵媚。", "峭峭後山老，深古復靜麗。", "長篇雜短章，末學敢睥睨。", "儻非四公者，孰畢此能事。", "俞君江南英，懶效决科計。", "俗子造其廬，覓句獨擁鼻。", "雪風灞橋路，想見形夢寐。", "貽我青雲編，三讀增畏愧。", "未嘗膠山林，亦復到城市。", "石頑木鑽透，悟處定不二。", "清風濯炎暑，使我破蕪穢。", "情悰猥能同，外此誰臭味。", "請加精進心，道遠烏足喟。", "駸駸不停規，今古本無異。", "詩來我知往，因以當交質。"]}