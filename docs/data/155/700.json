{"author": "黄榦", "period": "宋", "type": "诗", "title": "再和實之喜雨呈正之", "paragraphs": ["苦海渺無涯，火宅常自焚。", "青衫不療饑，白首非工文。", "勉策疲駑姿，舍己爲人耘。", "造物真小兒，苦樂胡不均。", "突如四月時，梅雨成炎蒸。", "安得玉燭調，一晦復一明。", "中夜忽自悟，感慨若有神。", "有名汝不趨，有利汝不奔。", "獨與迂闊友，卜鄰向東屯。", "燕坐想羲皇，浩歌發商聲。", "床頭有濁醪，嘯詠聊自傾。", "又如苦旱中，一雨澗壑盈。", "草木回春姿，萬象皆更新。", "君今東屯成，拙寢復幾興。", "我亦側西流，草閣時共憑。", "長想千載上，依依耦耕人。"]}