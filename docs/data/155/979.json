{"author": "張鎡", "period": "宋", "type": "诗", "title": "夜興", "paragraphs": ["老火頓掃迹，顥氣凝清英。", "病悰少棲泊，循簷聽風聲。", "桂魄未及圓，列緯已讓明。", "銀潢誰决流，靜向蒼旻傾。", "引領欲縱望，衆屋高崢嶸。", "又成興局促，萬里孤遐征。", "陰牆想露漙，夕蔓粘青螢。", "怯冷獨歸戶，搔頭對長檠。", "咨嗟分賦薄，煮藥過半生。", "隨緣但順受，境逆或漸平。", "年年中秋夜，裴回曉鐘鳴。", "屈指行復來，得失當除乘。"]}