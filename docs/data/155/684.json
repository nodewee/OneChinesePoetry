{"author": "黄榦", "period": "宋", "type": "诗", "title": "凡今之人莫如兄弟詩", "paragraphs": ["物理須深玩，人心定不凡。", "棣華春競秀，鴻影暮相銜。", "天性人爲貴，同胞豈異心。", "疾行迷後長，思昔更傷今。", "憶昔孩提日，堂前聚戲嬉。", "利心驅逸馬，分背欲何之。", "富貴真餘事，兒孫亦後身。", "四支先自賊，駢拇若爲人。", "矢束折應難，葉密根無托。", "斯道固昭然，歎息人何莫。", "儒衣而儒冠，滿口談詩書。", "君看鬩牆心，異類誠不如。", "我行箕山顛，上有賢弟兄。", "高節振頹俗，餘芳丐後生。", "二父及諸郎，異世真一體。", "賦詩豈遺君，自以警不弟。"]}