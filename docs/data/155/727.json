{"author": "黄榦", "period": "宋", "type": "诗", "title": "浙江舟行遇風", "paragraphs": ["扁舟泝浙江，日暖天氣清。", "胥濤寂無聲。", "篙工掛席帆，涉險如履平。", "不謂時適然，自詫伎已精。", "中流捨維楫，醉卧日月橫。", "烟雲忽異色，亭午風浪生。", "兩涯忽黯淡，一葉隨欹傾。", "津人巧不施，反念西佛名。", "同舟已自訣，立葬東海鯨。", "雨聲忽自霽，霧暗忽復明。", "舉酒迭相賀，驕氣又已盈。", "同舟幸身安，氣塞莫敢爭。", "誰知翻覆手，頃刻分陰晴。", "既乏共濟力，拂衣起徒行。"]}