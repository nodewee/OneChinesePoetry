{"author": "徐照", "period": "宋", "type": "诗", "title": "渡錢塘江", "paragraphs": ["怒潮出海門，巨浪貼天白。", "阿香擊鼓喧，地軸忽崩坼。", "大令虬與龍，讋畏改窟宅。", "千艘未敢前，長年面憂色。", "水程八十里，動有千里隔。", "飛櫓更無常，身世難可測。", "縛纜廟山脚，炊煙岸連碧。", "天無砲車雲，風響稍自激。", "低回兀小篷，滉漾任所適。", "青瑶沐金蟾，四向山絕跡。", "仰面觀斗柄，意可曉南北。", "吳橋淮楚棹，盡爲聲利役。", "天公憫我憂，江水平如席。", "何年變平陸，險危免經歷。", "遥遥星火紅，知近人家側。", "驚喜愧老奴，夢遠鼻吹息。"]}