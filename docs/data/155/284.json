{"author": "徐照", "period": "宋", "type": "诗", "title": "登東寶山僧舍", "paragraphs": ["捫蘿上纔絕，移舟泊前灘。", "火雲滿行路，剝啄敲柴關。", "脫裳掛木杪，喘汗如漿翻。", "主人喜客來，笑話生春溫。", "袒裼不我責，我息方己安。", "自拾落地薪，煮茗當盃盤。", "卧石平如床，上有樹影繁。", "清風吹骨毛，執熱鄙炎官。", "佳禽不自匿，靜處故相喧。", "竟日忘渴饑，山水秀堪餐。", "換却世上心，世上多憂煩。"]}