{"author": "張鎡", "period": "宋", "type": "诗", "title": "自廣巖避暑西庵", "paragraphs": ["推枕欣朝凉，開戶畏炎日。", "駕言城西遊，滯懣去如失。", "山空秋易知，石近雲屢出。", "穿松得古寺，隨喜聽講律。", "士女蜂蟻來，蟠香散經帙。", "囂思攝正念，頗識動化術。", "蔬飯有餘飽，徐行縱閒逸。", "隣庵亦窈深，綠杉間疎密。", "殿宇煥新築，不待方丈室。", "相留屏俗情，話澹喜促膝。", "修筠入支徑，池亭面崷崒。", "從容十數刻，佳趣領無佚。", "風床捲青簟，露井放寒繂。", "藕花雜蒲稍，芳氣遠如一。", "紛塵愜虛靜，詩成任荒率。", "殷雷喚飛雨，爽氣定盈溢。", "興酣在景晚，歸騎莫馳疾。", "新霜更須來，携樽摘林橘。"]}