{"author": "徐照", "period": "宋", "type": "诗", "title": "題單丙文畫像", "paragraphs": ["幾年無字學，宋代出王鍾。", "鈎鎖全遺力，錐沙不露鋒。", "神明還舊觀，時輩獲稀逢。", "點曳連煙霧，崩騰動鳳龍。", "勢成期險峻，意造絕纖穠。", "八法因知永，三分可問蹤。", "豐多尋聖病，求務廢眠饔。", "若匪蒙提耳，終難免擊胸。", "道玄令自悟，恩大報無從。", "新硯傳沅石，寒煤掃嶽松。", "缺碑年號在，古器土泥重。", "注分元非淺，舒情似獨隆。", "租人脂曉轄，離館聽秋蛩。", "賈島銅爲像，平原繡作容。", "簡編流越海，魂夢歷蠻峰。", "先喜趨朝日，應須領戟僮。"]}