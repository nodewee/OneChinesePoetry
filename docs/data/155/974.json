{"author": "張鎡", "period": "宋", "type": "诗", "title": "觀舊寫照有感", "paragraphs": ["趙茂寫我真，今朝喜重見。", "相望十五載，容貌盡更變。", "恰如逢故人，省認向時面。", "自憐歲月去，亟若弦上箭。", "其間憂與病，往往幾歷遍。", "寒暑外侵薄，思慮內縈纏。", "幻形類草木，熟能永葱蒨。", "髮幸纔半白，登臨未衷倦。", "逍遥溪復壑，安穩寢并膳。", "十年每一畫，能用幾何絹。", "會看烏帽下，滿垂銀色線。", "莫嫌老易來，身健儘堪羨。", "頼有難畫者，炎天飛雪片。", "浩劫且長存，那隨時序轉。"]}