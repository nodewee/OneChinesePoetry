{"author": "張鎡", "period": "宋", "type": "诗", "title": "足疾愈約客遊湖上園", "paragraphs": ["平生志四方，豈願守三窟。", "超凌風中驥，振迅霜後鶻。", "無何足受濕，步履遽臲卼。", "投鍼痛循筋，濯藥熱透骨。", "重纏韈中絖，嬾顧囊內笏。", "長懷駱賓王，曠邁困沉泊。", "胸蟠經綸業，與氣共振拔。", "紛紛灞上旅，太半貴肥腯。", "儻其尚細謹，俗眼愈超忽。", "臨壚指醇酒，洗滌去泥淈。", "器宏事果遂，闊步黄金闕。", "宿來病殊減，砌域可踔越。", "拘攣日既深，得差興尤發。", "湖山想貽笑，相忘兩逾月。", "霜花著紅小，幽香逗疎樾。", "風晴春一似，携具任倉卒。", "招邀二三子，才思湧難竭。", "却愁費吾詩，筆端口方訥。"]}