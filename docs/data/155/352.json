{"author": "翁卷", "period": "宋", "type": "诗", "title": "登飛霞山作", "paragraphs": ["局居厭紛叢，蕩志尋嶇嶔。", "拂衣出城隅，杖策循湖陰。", "何年彼真仙，遺宮寄幽岑。", "連樹窈蒙密，靈洞疑虛沈。", "攀條承蘚飆，立石弄澄深。", "眺睞增殊歡，超忽涓煩襟。", "美人逝云遠，青草疇與吟。", "感昔興重嗟，會意良在今。", "山公悅崇資，嵇氏陶清音。", "保真道無違，逐欲情易淫。", "顧乏安期資，華鬢能不侵。", "雖非尚子賢，儻遂畢娶心。"]}