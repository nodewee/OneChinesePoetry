{"author": "張鎡", "period": "宋", "type": "诗", "title": "次張以道韻", "paragraphs": ["耽幽畏奔逐，何翅畏暑寒。", "豈真傲世人，亦各性所安。", "弄水小漁艇，尋詩蹇馿鞍。", "相宜清晝永，嬉娛絕嗟嘆。", "方苞紅玫瑰，紛萌翠琅玕。", "胡爲悉棄置，隨人强蹣跚。", "頭顱每自知，終難繼貂冠。", "超情混俗久，漫若草敗蘭。", "委身羈馽中，黽勉聊自寬。", "習氣猶未除，搜句雕腸肝。", "偷閒時一遊，園池有荷槃。"]}