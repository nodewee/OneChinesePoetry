{"author": "翁卷", "period": "宋", "type": "诗", "title": "酬友人", "paragraphs": ["常憂別時數，每苦歡事疎。", "矧茲同心人，契闊三月餘。", "昨日携瘦藤，往訪林間廬。", "差池不一見，出門恨何如。", "今晨蒼童來，贈言委璠璵。", "吟翫弗忍釋，絢彩摇襟裾。", "子有供世才，胡爲未展舒。", "我無資身策，合守貧賤居。", "積疴困疲薾，焉得愁悶除。", "慇懃荷久要，尚肯念到予。", "南枝早梅白，古澗寒流虛。", "明當復相尋，行游带琴書。", "嚼花飲芳泉，哦詩更躊躇。"]}