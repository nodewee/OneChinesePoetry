{"author": "翁卷", "period": "宋", "type": "诗", "title": "送葉任道", "paragraphs": ["英英橋門彥，聲動翰墨場。", "已就沖天翼，如何復低翔。", "茲辰首征途，言尋八桂鄉。", "遠士望模式，會府欽才良。", "莫以瓊樹姿，怨彼霜霰妨。", "委順要達識，沮挫知堅剛。", "改序逢清和，飛花點行裝。", "登涉山川異，經從道路長。", "聽猿過南嶽，採芷沿三湘。", "應懷古騷人，搦筆爲篇章。", "行藏義在需，通塞時靡常。", "大器且自惜，晚成亦何傷。", "蓬瀛幾仙伴，佇子歸班行。"]}