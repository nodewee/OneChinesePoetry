{"author": "呂皓", "period": "宋", "type": "诗", "title": "別荆州諸友", "paragraphs": ["荆州三度別，此別尤酸冷。", "兼葭逐岸靡，烟雨隔林迴。", "去棹行且留，離觴醉還醒。", "緬懷荆州士，鵠立霜毛整。", "競爽信何人，班班紛脫穎。", "况是清峻流，魁然挈裘領。", "相逢名教樂，殊忘舊機境。", "草木臭味同，何庸强畦畛。", "虎豹識避就，寧忍覆陷穽。", "人情不相遠，頗諒心耿耿。", "眼裏絕荆蓁，夙生何獨幸。", "時恨多曠遠，赧容發面頸。", "分袂復自茲，深淵惜斷綆。", "斷綆無續期，分袂有時并。", "但願各自珍，時當動深省。", "一簣會成山，九仞猶棄井。", "要令百鍊金，青熒無留礦。", "大哉乾坤內，吾道相與永。"]}