{"author": "翁卷", "period": "宋", "type": "诗", "title": "送戴漢老", "paragraphs": ["三洞聳奇秀，雙溪瀉澄鮮。", "上有婺女光，照耀無窮年。", "儲靈復産異，人物相比肩。", "君雖生後來，識與先輩連。", "如筠挺脩直，似玉抱貞堅。", "策名甲科上，初仕甌海邊。", "孰云簿領閑，文案方滿前。", "敏手信無敵，虛懷常坦然。", "駕言指歸期，通邑皆拳拳。", "乃知爲政者，何苦用心偏。", "良才世所稀，華職當驟遷。", "願君養盛業，益使芳譽傳。", "明晨潮信來，挂席從中川。"]}