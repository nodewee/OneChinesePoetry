{"author": "陽伯高", "period": "宋", "type": "诗", "title": "夢宗氏子來兄舍寄生九月初七果生姪子", "paragraphs": ["昔年曾夢宗家郎，受生所自言其詳。", "髼鬆有髮重覆頂，夢裏恍然如在旁。", "大人占之兆惟吉，惟熊惟羆男之祥。", "今朝誕慶果如夢，始生三日逢重陽。", "啼聲已覺是英物，一門四子誠生光。", "小魚嬉戲已成隊，雛雁飛騰終作行。", "曉來搔首搜句喜，奮筆倉惶書弄麞。", "端由乃祖積德厚，詩禮有傳應異常。", "新醅喜醱蒲萄綠，開樽共對籬花黄。", "撳髯一笑共引滿，拜賀箕裘宗派長。"]}