{"author": "黄榦", "period": "宋", "type": "诗", "title": "噫嘻示兒", "paragraphs": ["噫嘻!吾退不能爲高蹈之靖節，吾進不能爲玩世之東方。", "腰折亦無米五斗，餓死安得粟一囊。", "徒令汝曹困齏鹽，對我面目青且黄。", "冬寒輕裘不得御，朝饑軟飯不得嘗。", "大兒知書故自忍，小兒叫怒來牽裳。", "老夫對此忽自悟，呼兒并集來我傍。", "人生窮通固有命，丈夫志氣當自强。"]}