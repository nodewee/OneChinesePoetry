{"author": "黄榦", "period": "宋", "type": "诗", "title": "與胡西園", "paragraphs": ["白露下百草，玄雲翳崇岡。", "遊子暮何之，倏若孤鴈翔。", "朝發長沙渚，夕息湘山陽。", "飛鳴念儔侶，慷慨增悲傷。", "故人懷我深，遠寄金玉章。", "開緘且疾讀，慰此饑渴腸。", "是時焞中火，朔風掃枯黄。", "歲月能幾何，臯蘭結微霜。", "靜觀天地間，至理何昭彰。", "乾行固不息，坤應還無疆。", "兩曜各循環，皦皦臨四方。", "人道政如斯，願君勉其常。", "脂車策良馬，日暮道正長。", "徒僕審驅馳，前途畏榛荒。", "劣質苦難任，白雲懷故鄉。", "南山一舍隔，動若參與商。", "大舶漾中流，矯首空西望。", "昆弟真可人，行樂毋相忘。"]}