{"author": "徐照", "period": "宋", "type": "诗", "title": "陳待制五月十四日生朝", "paragraphs": ["羲轡遲中夏，生賢國世寧。", "隔宵蟾欲滿，經溽雨初停。", "分派來溈水，儲神應德星。", "高樓參造物，健筆倒滄冥。", "幾郡流威惠，今人識典刑。", "隨行惟一鶴，堆案有群經。", "道直言皆壯，心和鬢益青。", "即須調鼎鉉，未許在林坰。", "斸石逢雲母，栽松長茯苓。", "龜巢蓮葉上，公見却千齡。"]}