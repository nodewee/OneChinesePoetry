{"author": "張鎡", "period": "宋", "type": "诗", "title": "自安福過真珠園梅坡", "paragraphs": ["舒憂早踰關，延晤盡名侶。", "林亭果幽賞，得計良自許。", "高鳴迭酬唱，陽春誰激楚。", "坐移遊好園，振策盼芳渚。", "曾茅舊剪結，冰艷靜誰與。", "幾年楊巨源，句妙聽鐘敔。", "謫仙繼前躅，凌厲蒼霄舉。", "吾人潘逍遥，清新出機杼。", "揆予才獨後，乙乙抽繭緒。", "肆瞻宇宙宏，氣類混出處。", "盍簪忍輕散，快意樽中醑。", "相看豈時情，襟期耐寒暑。"]}