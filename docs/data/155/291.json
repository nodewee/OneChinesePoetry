{"author": "徐照", "period": "宋", "type": "诗", "title": "題侯侶之九歌圖", "paragraphs": ["君家九歌圖，元是龍眠畫。", "冰毫動天機，意與象俱化。", "坡仙以一馬，千金莫酬價。", "昏眼喜忽明，老絹塵欲亞。", "𥦷窠有靈鬼，天馬夾龍駕。", "鱗幢借金節，隠隠出虛罅。", "箎駕迎飛響，陳具咸所禡。", "湘天水波立，綠紅渺高下。", "漠漠楚客魂，萬古入悲話。", "頹簷饑禽啄，長陀瘦鮫跨。", "八篇竹枝詞，命君共吟些。", "愁聲還入市，乞酒從嘲駡。"]}