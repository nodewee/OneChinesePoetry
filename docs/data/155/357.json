{"author": "翁卷", "period": "宋", "type": "诗", "title": "送劉幾道", "paragraphs": ["束髮同執經，交分人莫如。", "我愚百無成，蹭蹬空林居。", "君文最奇崛，二十魁薦書。", "青衫何太晚，警捕殊區區。", "是月蟬始鳴，秀色連郊墟。", "俶裝趨海邑，指期當憩車。", "老大戀親友，暫別猶欷歔。", "況此一分手，歸期三載餘。", "積雨山川晦，新晴氛霧除。", "殷勤送客吟，摻執行子裾。", "願言乘高風，矯翮凌太虛。"]}