{"author": "陽景春", "period": "宋", "type": "诗", "title": "和伯高弟夢宗氏子寄生舍下", "paragraphs": ["黑貂敝色嗟蘇郎，苦茶兩餠話難詳。", "老嫗糟糠未鼎肉，漫勞戲綵啼其傍。", "造物寄意知何許，慈竹生舍貽吉祥。", "晚年慰見萬事足，無乃宗子爲小陽。", "當時顧後悲不孝，今日兒女還成行。", "難弟二珠奇男子，已角既鹿未角麞。", "先人有後欲昌熾，繹思爲善寧無常。", "菊開佳色采盈手，酒浮蟻綠仍鵝黄。", "喜有詩書起門戶，佳興吹入秋風長。"]}