{"author": "張鎡", "period": "宋", "type": "诗", "title": "徑山綽上人寄新雪", "paragraphs": ["重闉初履霜，深山已堆雪。", "牛鳴數舍地，氣序何驟冽。", "禪宮舊龍居，長夏扇可徹。", "千崖蔽森蓊，雙徑穿巀嵲。", "所以方冬時，集霰即飛屑。", "廊階遊鴿處，爪跡應凍絕。", "立齊老僧腰，此話忌輕說。", "掃贈滿棕筥，凝明勝瑶玦。", "梅風落葉窗，我固傍高潔。", "疇能報清投，煎茶沃詩舌。"]}