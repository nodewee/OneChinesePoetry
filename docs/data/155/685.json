{"author": "黄榦", "period": "宋", "type": "诗", "title": "遊鼓山登大頂峰", "paragraphs": ["登山如學道，可進不可已。", "懸崖更千仞，壯志須萬里。", "平生石鼓懷，獨酌靈源水。", "峩峩大頂峰，欲往輒中止。", "今朝復何朝，擊楫渡清泚。", "好風從西來，縹渺吹遊子。", "褰褰涉危巔，萬象得俯視。", "東南際大海，日月旋磨蟻。", "烟雲隔洲渚，歷歷猶可指。", "城中十萬家，囂雜不到耳。", "郊原與廛市，瑣碎如聚米。", "同來皆良儔，得酒共歡喜。", "深林更叫嘯，磐石恣徙倚。", "摩挲陳公碑，歲月爲我紀。", "更持末後句，歸以銘吾几。"]}