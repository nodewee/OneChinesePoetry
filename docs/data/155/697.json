{"author": "黄榦", "period": "宋", "type": "诗", "title": "讀史戲呈劉正之", "paragraphs": ["君不見漢初曹相國，日飲醇酒不事事。", "相舍後園近吏舍，點吏醉呼不肯避。", "相國取酒飲園後，恨不呼吏與共醉。", "又不見後來丙丞相，馭吏不畏丞相嗔。", "嗜酒酒翻車上茵，醉飽去爾何容身。", "兩公一心相有漢，一夫見辱非吾患。", "但得時平酒價賤，從渠醉後來相慢。", "李斯逐客徒自尊，東門黄犬還悲辛。", "西曹地近不足貴，不過能汙車上茵。", "人言兩公固寬平，我謂兩吏非庸生。", "庸生無益兩丞相，故辱丞相成其名。", "至今漢家四百載，曹獨爲冠丙有聲。", "劉侯劉侯汝太癡，世間曹丙能幾箇。", "但知憤世快我意，醉語誰知官小大。", "却來東屯起田舍，日與田翁相唱和。", "人道劉侯只是一醉人，誰知胸中自有渭與涇。", "一雙怪眼如老鷹，每於醉後白復青。", "劉侯藏鋒斂鍔莫妄用，君家自是提兵冠豸種。"]}