{"author": "張鎡", "period": "宋", "type": "诗", "title": "秦女行", "paragraphs": ["妾家秦關中，白玉爲重堂。", "堂前翠簾鈎，一一金鴛鴦。", "暖艷照綺席，新聲按笙簧。", "妾小不解事，戲劇珠樓旁。", "蜂蕊擷穠杏，鶑枝蔭垂楊。", "阿母喜秀慧，鞶絲教縫裳。", "年齒漸長成，自製紅襦長。", "弄杼織繁錦，錯綜飛鳳凰。", "體柔生玉膩，國色凝天香。", "不假粉黛妍，差作時世粧。", "悅己求得逢，晨夕勞衷腸。", "苟合必易散，良賈宜深藏。"]}