{"author": "徐照", "period": "宋", "type": "诗", "title": "題陳待制湖樓", "paragraphs": ["天游觀妙化，人世事皆輕。", "沆瀣藏仙境，津涯截海城。", "一身凌汗漫，品類仰高明。", "有道行藏小，無心視聽精。", "上疑靈蜃吐，下覺巨鼇擎。", "雨氣西簾入，月華東檻生。", "山臨左輔近，湖自會昌成。", "風起僧鍾直，村回野艇橫。", "蓮枯收繡段，松靜發琴聲。", "濠濮觀魚鳥，瀟湘欠藥蘅。", "一層休更上，百尺有誰評。", "昏日寒峰淡，殘星遠笛鳴。", "醉如元亮興，歸引仲宣情。", "閬苑瓊爲貴，黄州竹過清。", "郡圖添聖跡，畫軸記新營。", "奏樂漁人聽，投車坐客盈。", "八篇移古詠，四字立嘉名。", "未必終成隠，清朝待秉衡。"]}