{"author": "張鎡", "period": "宋", "type": "诗", "title": "寄題莊器之招隠樓", "paragraphs": ["得時則爲人，此固丈夫志。", "生前必功名，說實起後世。", "君看禹稷徒，烏有覬望意。", "偶然事逢手，勢若破竹易。", "所以極萬代，偉績不可槩。", "紛紛務勉强，指日苟聲利。", "等觀今昔爲，迷悟由性異。", "莊侯海內士，豈特靜者類。", "深歎末俗競，懶赴殊科試。", "力田抄飯白，結屋傍山翠。", "受用已有餘，推此更廣施。", "名樓曰招隠，來者定弗棄。", "我恨聞命晚，已買城北地。", "湖濱林麓幽，市遠車馬避。", "想像輞川寬，庶幾盤谷邃。", "雖非千步門，肯換一品位。", "桃蒸春浪活，桂馥秋風至。", "其時思故友，命駕驚晝睡。", "堂堂無他言，握手笑相視。", "吾儕東西隔，橘枳本同味。", "中年各菟裘，要非太早計。", "何須並牆居，而後願始遂。"]}