{"author": "王子俊", "period": "宋", "type": "诗", "title": "淳熙內禪頌", "paragraphs": ["太初冥冥，孰究孰營。", "羲儀圖之，靡麗於成。", "有聖惟勛，疏之瀹之。", "斧其不條，而荒度之。", "匪世不阜，匪穹不佑。", "可燕可守，而勛以不有。", "乃遜於華，與世爲公。", "何以告之，曰允執其中。", "華述厥志，亦以命文命。", "率克念厥紹，以共闡厥盛。", "皇皇惟天，而勛則之。", "絕德與功，紹者克之。", "我瞻我稽，閲世惟千。", "泯泯棼棼，曾莫闖厥藩。", "天將開之，必固培之。", "厥培以豐，古尚克回之。", "豈惟回之，視培淺深。", "軼而躪之，視我斯今。", "粵歲己酉，二月壬戌。", "天仗宵嚴，彤廷曉蹕。", "穆穆壽皇，如天斯臨。", "羣后在位，奉承玉音。", "曰予一人，實倦於勤。", "退處北宮，以篤於親。", "赫是大寶，畀我聖子。", "聖子惟睿，天命夙以啟。", "不吝於權，盍居乃功。", "釋焉不居，惟壽皇之公。", "壽皇之公，其孰發之。", "念我高宗，中心怛之。", "始時春秋，五十有六。", "嚮用康寧，以燕遐福。", "亟其與子，於密退藏。", "其子爲誰，繄我壽皇。", "壽皇承之，匪亟匪徐。", "二十八年，四方於於。", "國是益孚，生齒益蕃。", "於野於朝，肅肅閑閑。", "聖子重暉，如帝之初。", "於千萬年，曾靡或渝。", "熟條不根，熟委弗源。", "念我高宗，允遜孔艱。", "匪高宗是懷，藝祖之思。", "洗時之腥，仁涵於肌。", "靈旗燄燄，平國惟九。", "其酋既貸，矧彼羣醜。", "吾子吾孫，吾士大夫。", "毋刻爾刑，顧質之書。", "爾有嘉言，爾則我告。", "我賞我勸，如彼害何悼。", "不以干戈，而置詩書。", "維彼槐庭，謂匪儒弗居。", "列聖一心，諱兵與刑。", "維鯁言是聽，惟大猷是經。", "鍾我高宗，啟我壽皇。", "爰及聖上，篤其明昌。", "惟是四條，式克至今。", "藝祖高宗，壽皇之心。", "匪時匪今，振古之式。", "式勿替厥度，亦以燕罔極。", "帝開明堂，百辟來賀。", "四夷攸同，莫敢或訛。", "不肅不厲，不震不竦。", "焯其舊章，貽我垂拱。", "勛迫大耄，乃禪於華。", "華逮陟方，俾夏建厥家。", "孰如高宗，及我壽皇。", "與齡方昌，而遽晦厥光。", "帝降而王，功弗德之逮。", "庸不列五帝，而祖三代。", "孰如我皇，惟德崇崇。", "顯號鴻休，蔚其並隆。", "維時壽皇，萬壽無疆。", "日三受朝，衮冕煌煌。", "維時皇上，治益底厥極。", "親心載寧，萬邦以無斁。", "萬姓謳歌，於室於塗。", "微臣作頌，以對於康衢。"]}