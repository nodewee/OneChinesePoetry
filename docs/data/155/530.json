{"author": "陳邕", "period": "宋", "type": "诗", "title": "二月晦游東屯拜少陵像", "paragraphs": ["飛飛鳴梟啄金屋，孔雀飲泉牛抵觸。", "杜鵑喜免百巢嗔，鷦鷯强息一枝足。", "燭天光焰幾許長，日眩東極升朝陽。", "世人謾作詩老看，肩拍呂葛心羲皇。", "玉珂金鑰裁通籍，錦水銅梁俄浪迹。", "兩河磔裂甲欲洗，四壁呻吟飯無喫。", "萍漂蓬轉客夔門，栖遲瀼西復東屯。", "羣峰竦壁水縈带，有怪膴膴如周原。", "縱橫豺虎深稂莠，熊兒執耒驥子耨。", "除芒落杵未流匙，問有長安消息否。", "峽雲巴月困冥搜，去醉洞庭湘浦秋。", "溪山留得金石響，定應騎氣時神遊。", "捫參歷井甘飛轍，端爲穿花聽鳥設。", "簿書叢裏掣舟來，風雨聲中與春別。", "仰窺層閣俯平川，想見杜曲桑麻田。", "更起鳴酬儻可待，一彈指頃三千年。"]}