{"author": "林焞", "period": "宋", "type": "诗", "title": "題太岳院壁", "paragraphs": ["我來勸農值春雨，傍人笑我身藍縷。", "我身藍縷分當然，唯有擔夫愁艱阻。", "汝擔夫，聽我語，桑麻穀粟生於土。", "若非雨澤滋發生，粒食片衣誰付與。", "豈不見田間耕耨人，泥塗深沒股。", "曉露濕雲鬟，歌笑采桑女。", "他時蠶麥倍豐成，羅列甕盎鳴機杼。", "一旦雨濘不爲勞，當念耕農蠶婦終歲服勤苦。"]}