{"author": "黄榦", "period": "宋", "type": "诗", "title": "勉都幹權君", "paragraphs": ["長安城中豪俊林，錦韉玉勒馳駸駸。", "入門朱粉誇妙麗，出門青紫爭浮沈。", "東有問醫西問相，君獨燕坐鈎其深。", "冰眸一睨窮達判，刀劑不許寒暑侵。", "長安城外天陰陰，行人駐馬爲悲吟。", "高墳崔嵬葬白骨，安得不死腰黄金。", "世間萬事何足恃，禍福倚伏常相尋。", "渠儂自愚君自强，誰肯一笑忘華簪。", "蜀人賣卜嚴君平，垂簾閉肆窮古今。", "逢人但說忠與孝，自有達者能知音。", "察形察色君所解，直須洞燭賢愚心。", "屈伸壽夭亦命爾，公平正直神所欽。"]}