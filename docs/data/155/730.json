{"author": "黄榦", "period": "宋", "type": "诗", "title": "送章元德司理罷官歸永嘉", "paragraphs": ["送君北門阪，遥望東甌路。", "峩峩白鶴嶺，渺渺飛鸞渡。", "上有虎豹嘷，下有蛟龍怒。", "車馬堅且良，維檝夙已具。", "褰裳涉其險，萬怪不足懼。", "世路劇羊腸，皦皦誠易汙。", "但能心無愧，窮達安所遇。", "毋爲婉孌者，暫蹶輒驚顧。", "生平麋鹿姿，處世每多忤。", "胡爲展良覿，握手便如故。", "高懷發鍼石，正論諧韶濩。", "情親復告別，欲語誰與晤。", "乾坤一逆旅，日月雙脫兔。", "寒儒守蓬蓽，白首困章句。", "期君以遠大，庶足慰遲暮。"]}