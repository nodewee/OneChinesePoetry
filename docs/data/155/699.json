{"author": "黄榦", "period": "宋", "type": "诗", "title": "和劉實之喜雨", "paragraphs": ["忽忽久不樂，中腸若焦焚。", "非無一樽酒，高堂細論文。", "塵俗了不知，學殖聊自耘。", "念此農事畢，膏雨猶未均。", "東郊與西疇，禱旱胡紛紛。", "長年四月時，蝸舍嗟梅蒸。", "旱魃逞威虐，暘烏麗朱明。", "風伯真可訟，田祖非無神。", "曷不駕飛龍，一息萬里奔。", "兀坐正長吁，仰瞻白雲屯。", "須臾梧桐上，策策琅玕聲。", "清溪一綫流，澒洞如盆傾。", "只此一日澤，便想百室盈。", "呼童索濁醪，爲我驅愁襟。", "珠玉忽滿前，語句何清新。", "此意久不傳，舉坐爲君興。", "鷄蟲無了時，江閣聊自憑。", "竊恐讀君詩，愁殺閉糴人。"]}