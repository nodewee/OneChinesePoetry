{"author": "徐照", "period": "宋", "type": "诗", "title": "贈張將領十六韻", "paragraphs": ["一載鄞江上，波平塵不飛。", "屢成橫槊句，密運若神機。", "弓影盈秋月，劍光摇夕暉。", "起身黄石地，成夢黑山薇。", "府帥曾前席，君王擬解衣。", "蓴鱸休在念，草木亦知威。", "骨相封侯貴，家鄉衣錦歸。", "柳高戎壁峻，花近宅堂煇。", "二妓吟霜竹，千金買寶鞿。", "好文佳士致，起舞麗人圍。", "庭果丹顋潤，官醪蠟脚肥。", "胡琴音屈律，香篆氣紛霏。", "輔漢終成績，逢劉亦有依。", "兒男當富貴，得意似君稀。"]}