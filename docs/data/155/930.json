{"author": "曾極", "period": "宋", "type": "诗", "title": "和謝康樂華子岡韻", "paragraphs": ["隠仙無定在，館宇非一山。", "華子出商洛，巢雲府渴泉。", "嬴顛劉蹶際，師生自爲賢。", "頗哀區中人，峰嶺起新阡。", "决絕目下事，駕鴻凌紫煙。", "身隠焉用文，滅跡隠空筌。", "雲仍散洲渚，世漁業相傳。", "笭箵挂虎落，舴艋當門前。", "蹇予厭世議，企石聽潺湲。", "山空月明時，足音自跫然。"]}