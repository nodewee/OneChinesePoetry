{"author": "張鎡", "period": "宋", "type": "诗", "title": "癸卯立秋後一日鑿井竹間", "paragraphs": ["茲歲苦告晹，旱熯彌五旬。", "老火秋益焚，陽螭燎朱鱗。", "小寢屢亭午，牀移瞰墀垠。", "迎南有風到，汛掃方無塵。", "髯奴挈缾水，云此乞諸鄰。", "同居雖楹連，列位難地均。", "舊井蔭一亭，經夏汲取頻。", "霤澤既稍愆，土脈幾就湮。", "倏思書齋外，牆西種叢筠。", "而間事墾掘，泉眼當津津。", "涓辰甲戌良，霜鍤穿苔茵。", "下浚十尺餘，疏泥出膠墐。", "靈泉果旁溢，清泠潔如銀。", "板松實爲底，環塼虛至脣。", "汞沙赤顆塊，石英紫璘皴。", "投置可蠲疾，釀麴尤甘醇。", "青絲繫銅壺，挹玩醒心神。", "當年負暄老，猶將獻嚴宸。", "九重方焦勞，渴饑念黎民。", "昨暮雨一篩，四野艱敷勻。", "今晨直言詔，庶政勤咨詢。", "諫聽將必行，純誠動蒼旻。", "沾蘇徧原畝，丕昭吾君仁。"]}