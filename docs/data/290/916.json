{"author": "梅堯臣", "period": "宋", "type": "诗", "title": "賦永叔家白鸚鵡雜言", "paragraphs": ["交翠衿，刷羽。", "性安馴，善言語。", "金籠愛，養婦女，是爲隴山之鸚鵡。", "有白其類，毛冠角舉。", "圓舌柔音世競許，方尾鶻身食稻稰。", "白鵠之白是其常，越羣超衆由天與。", "胡人望氣海上來，獻於公所奇公才。", "公持大筆寫萬物，驚葩萼，如春雷。", "方夸玉兔未詠此，依約似畏常娥猜。", "坐無禰正平，胡爲使我作賦其間哉。"]}