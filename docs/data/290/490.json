{"author": "梅堯臣", "period": "宋", "type": "诗", "title": "讀黄莘秘校卷", "paragraphs": ["嵇康昔彈廣陵散，商聲高與宮聲緩。", "託名山鬼未傳人，古桐紉絲絲不斷。", "一聞殭卧竊其音，世間雖得能亦罕。", "賢明以之知盛衰，愚昧以之爲妄誕。", "頃年過我在蕪城，忽聽長拍去欲懶。", "鳳皇養雛飛未高，雞鶩成羣翅終短。", "龍章秀骨苦輕時，繼作五絃須欵欵。"]}