{"author": "梅堯臣", "period": "宋", "type": "诗", "title": "聽文都知吹簫", "paragraphs": ["虞舜已去蒼梧野，秦女驂鸞無復下。", "簫管人間不解傳，帝樂部中能亦寡。", "欲買小鬟試教之，教坊供奉誰知者。", "晏識文公始致來，勸接賤生宜强且。", "乃呼側坐吹一曲，驚顧頓嘶堂下馬。", "吾妻閨中聞不聞，稚女扳簾笑嬌奼。", "未敢多聽便遣還，贈飲單杯向身瀉。"]}