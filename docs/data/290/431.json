{"author": "梅堯臣", "period": "宋", "type": "诗", "title": "依韻和永叔澄心堂紙答劉原甫", "paragraphs": ["退之昔負天下才，掃掩衆說猶除埃。", "張籍盧仝鬭新怪，最稱東野爲奇瑰。", "當時辭人固不少，漫費紙札磨松煤。", "歐陽今與韓相似，海水浩浩山嵬嵬。", "石君蘇君比盧籍，以我擬郊嗟困摧。", "公之此心實扶助，更後有力誰論哉。", "禁林晚入接俊彥，一出古紙還相哀。", "曼卿子美人不識，昔嘗吟唱同樽罍。", "因之作詩答原甫，文字駚穩如刀裁。", "怪其有紙不寄我，如此出語亦善詼。", "往年公贈兩大軸，於今愛惜不輙開。", "是時有詩述本末，值公再入居蘭臺。", "崇文庫書作總目，未暇綴韻酬草萊。", "前者京師競分買，罄竭舊府歸鄒枚。", "自慙把筆粗成字，安可遠與鍾王陪。", "文墨高妙公第一，宜用此紙傳將來。"]}