{"author": "梅堯臣", "period": "宋", "type": "诗", "title": "敘兩會事戲寄刁景純學士", "paragraphs": ["東家紅梅開出牆，牆西女兒學新粧。", "春風引客白日長，天河綠水浮鴛鴦。", "摘花贈渠到渠處，更問鴛鴦寄聲去。", "昨日吳郎坐上時，袖中小字鴛鴦付。", "酒雖入脣不能醉，醉得人心是朝暮。", "朝愁衾枕舊薰香，暮愁霰雪飄如絮。", "聽他雙韻舞伊州，舞徹夭妍不轉頭。", "衆人笑語曾不語，腸作車輪一萬周。", "屈節請還無甚媿，當時麈尾自驅牛。"]}