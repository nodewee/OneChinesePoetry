{"author": "梅堯臣", "period": "宋", "type": "诗", "title": "銅雀硯", "paragraphs": ["歌舞人已死，臺殿棟已傾。", "舊基生黑棘，古瓦埋深耕。", "玉質先骨朽，松棟爲埃輕。", "築緊風雨剝，埏和鉛膏精。", "不作鴛鴦飛，乃有科斗情。", "磨失沙礫粗，扣知金石聲。", "初求畎畝下，遂厠几席清。", "入用固爲貴，論古莫與并。", "端溪割紫雲，空負世上名。", "韓著毛穎傳，何獨稱陶泓。", "儻以較歲年，泓當視如兄。"]}