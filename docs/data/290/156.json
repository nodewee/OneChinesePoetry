{"author": "蔡肇", "period": "宋", "type": "诗", "title": "敬用无咎學士年兄長韵上呈子方太僕", "paragraphs": ["兩河郡縣淪西方，西人思漢今未忘。", "果園蕪沒白草芳，旃裘戲馬誰家郎。", "車箱峽口澗谷長，旄頭倒掛回穹蒼。", "王師西出討獝狂，六花簇壘來堂堂。", "前鋒銳頭臂兩槍，伏姦謹索收生羌。", "天聲隠轔摇姑臧，奇兵繚背斷饋糧。", "决河有聲如壞岡，城頭擊鍾聲殷床。", "萬甲幾欲漂無旁，雖有伉健誰騰驤。", "一夫不敢陵彼隍，馬首欲東促歸裝。", "緘胸有策鬚眉揚，歸來恍恍若有亡。", "劬勞累日何由償，戰鞍掛屋尋書囊。", "目隨飛鴻思帝鄉，彭城老將官橫行。", "幕中市駿收驌驦，射堂兩部奏清商。", "應弦破鏑如蜂房，談笑斥土羈名王。", "畫圖遣奏朝明光，詔書留典真乘黄。", "錦韉玉勒春風香，平池老柳高雲凉。", "神駿在目豪吟觴，跨下蹀躞驚鳬翔。", "皇居九衢天中央，我時項背聊相望。", "西城九月天隕霜，夜談關塞評文章。", "微言竊比惠與莊，和詩脫筆覺我忙。", "祝君韜養壽且祥，功名有來成堵牆。", "勿憂寒暑敗肉漿，韔弓箙矢用則張。"]}