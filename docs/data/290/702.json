{"author": "梅堯臣", "period": "宋", "type": "诗", "title": "答劉原甫寄糟薑", "paragraphs": ["名國萬家城，千畦等封侯。", "劚當燕去前，醃牙費糟丘。", "無筋偃王笑，有味三閭羞。", "寄入翰林席，聖以不撤優。", "又寄蓬門下，作賦誰肯休。", "唯我廣文舍，免爲齏鹽仇。", "劉公漢家裔，才學歆向儔。", "胸懷飽經史，辨論出九州。", "曾不奉權貴，但與故人投。", "贈辛非贈甘，此意當自求。"]}