{"author": "梅堯臣", "period": "宋", "type": "诗", "title": "逢雷太簡殿丞", "paragraphs": ["長安初見君，君頷微有鬚。", "後於河內逢，秀峻美髯胡。", "又會在桐鄉，談時多孟盧。", "寧書得天然，鐘王不能奴。", "荏苒三十載，邂逅遇京都。", "朝接北扉飯，暮應西垣呼。", "坐中如夢寐，相語故人無。", "昔由處士召，胸懷開廟謨。", "今看髭已白，議論恥非夫。", "拜章陳時事，皆與相意符。", "其識固不淺，其用當亦殊。", "人多惜老大，我復歎羈孤。", "終朝重相笑，爲君傾酒壺。"]}