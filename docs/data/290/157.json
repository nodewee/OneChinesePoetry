{"author": "蔡肇", "period": "宋", "type": "诗", "title": "次韵上呈樗年主簿鄉兄", "paragraphs": ["君家晉陵我朱方，君家易知復難忘。", "十年不見蘭畹芳，青衫翩翩黄白郎。", "我游東南歲月長，江流洶湧山鬰蒼。", "燭龍東來尾鬣狂，烏爪真人坐高堂。", "山中旛剎森戈槍，道場法嗣通衡羌。", "大道甚夷車御臧，獨不進步誰資糧。", "脫身簿領行澗岡，青崖結茅雲繞床。", "飄颻西墮梁宋旁，至今夢想猶高驤。", "矧復約子西城隍，瓦爐梵夾隨行裝。", "形骸土木神遠揚，少狂豪氣今則亡。", "劇談軟語志頗償，模寫物象揮錦囊。", "樽前坐我烟靄鄉，憐君駮踠未著行。", "側身六合悲驌驦，即今文學可卜商。", "赤刀大訓在西房，詔書興賢利賓王。", "重闈共此燭燈光，肥羊細肋蟹著黄。", "茭蒲生白晚菘香，落月動影簾帷凉。", "夜如何其未卷觴，座間詩陣鵝鸛翔。", "卧旗蓄銳豈遽央，我堅孤壘何敢望。", "降旛欲掛月似霜，獨君一掃可得章。", "滔滔筆力抵卞莊，兩虎未捽終不忙。", "蜘蛛拂面歸有祥，便看大榜掛北牆。", "南城西寺載殽漿，背城借一猶能張。"]}