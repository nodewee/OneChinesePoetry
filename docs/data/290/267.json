{"author": "晁說之", "period": "宋", "type": "诗", "title": "遊靈巖山寺", "paragraphs": ["昔愛屏作山，今愛山作屏。", "還曲不可數，兩目徒熒熒。", "須臾背負巘，恍惝面對陘。", "屯聚陣脚馬，羅列仙女軿。", "秀色非有無，花氣自芳馨。", "翠麓下靡靡，危峰上亭亭。", "借問深幾何，飛鳥中暫停。", "衆異者明孔，白晝觀辰星。", "霜令殊未酷，黄蘂間青青。", "連岫鏁寶符，重壁藏修靈。", "世俗那得見，見形不識形。", "言念朗法師，於此老禪扃。", "應化今何到，空餘虎上經。", "我如夢中遊，夢夢入杳冥。", "爾來塵滓醉，不覺一朝醒。", "下山如夢斷，獨疑在茅廳。", "朝雲到人世，飄飄細雨零。"]}