{"author": "蔡肇", "period": "宋", "type": "诗", "title": "題朱之純谷陽園", "paragraphs": ["陸機異時宅，故物無復迹。", "悠悠谷水陽，野水凄餘碧。", "我觀豪士賦，文字豈不白。", "一爲功名誤，末路真可惜。", "至今風雨夜，哀鶴鳴不息。", "千秋得吾人，浄眼照阡陌。", "結茅風烟際，一悟世網窄。", "古今一丘貉，貴賤百年客。", "閉門橙橘香，隠几冰凍釋。", "我慚升斗祿，矯首望八極。", "人生勞佚間，此殆天所檄。", "鵬翔赤霄動，鯨噴碧海坼。", "爲爾具扁舟，送此齒髮迫。"]}