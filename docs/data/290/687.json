{"author": "梅堯臣", "period": "宋", "type": "诗", "title": "戲作常娥責", "paragraphs": ["我昨既賦白兔詩，笑他常娥誠自癡。", "正值十月十五夜，月開冰團上東籬。", "畢星在傍如張羅，固謂走失應無疑。", "不意常娥早覺怒，使令烏鵲繞樹枝。", "啅噪言語誰可辨，徘徊赴寢搴寒帷。", "又將清光射我腹，但覺軫粟生枯皮。", "乃夢女子下天來，五色雲擁端容儀。", "雕瓊刻肪肌骨秀，聲音柔響揚雙眉。", "以理責我我爲聽，何擬玉兔爲凡卑。", "百獸皆有偶然白，神靈獨冒由所推。", "裴生亦有如此作，專意見責心未夷。", "遂云裴生少年爾，謔弄溫軟在酒巵。", "爾身屈强一片鐵，安得妄許成怪奇。", "翰林主人亦不愛爾說，爾猶自惜知不知。", "叩頭再謝沋已去，起看月向西南垂。"]}