{"author": "梅堯臣", "period": "宋", "type": "诗", "title": "至靈壁鎮於許供奉處得杜挺之書及詩", "paragraphs": ["去冬過尋歷陽守，江沙半遮當利口。", "口頭沙蹙浪如山，浦溆排舟魚貫柳。", "却畏浪高難苦留，聞解符來時不久。", "平明挂席入楊州，主人釀成百斛酒。", "酒上玉蛆如笑花，一日倒空罌與缶。", "主人亦欲君舊友，請我遲君同此首。", "清明君果渡江至，與君繼舳曾無負。", "過淮風緊到洪澤，使人助我如臂肘。", "暮春泝汴汴流澀，自假輕航去如走。", "千憂萬阻經靈壁，留書津吏情何厚。", "副之佳句二十言，文昌光芒夜侵斗。", "平時相恤以此稀，緩急求之更難有。", "風牽月挽望符離，水館野亭能駐不。", "葛巾輕服約登步，葱𦞦冷淘誇其滫。", "書中不說王平甫，應又先行君在後。", "我今趁君君趁王，趁入大梁須執手。"]}