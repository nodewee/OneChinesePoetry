{"author": "梅堯臣", "period": "宋", "type": "诗", "title": "韓持國再遺洛中斑竹筍", "paragraphs": ["牡丹開盡桃花紅，班筍迸林犀角豐。", "兩株遠寄川上鴻，韓郎輟口贈楚翁。", "便令剝錦煑荆玉，甘脆不道簞瓢空。", "小謝舊城昭亭下，侵天筀竹谿西東。", "螗蜋生後出牙茁，羅列滿地爭强雄。", "是時楚翁所食寡，朝飯暮飯唯其充。", "今來得此謂過分，一貴一賤物苟同。"]}