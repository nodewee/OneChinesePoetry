{"author": "李廌", "period": "宋", "type": "诗", "title": "孔北海堂", "paragraphs": ["卯金自中葉，已若子南周。", "阿瞞制威福，九鼎若綴旒。", "餘子不復忌，多士例爲仇。", "嶄然見芒角，已坐錮與鈎。", "誰知英雄彀，翻令作罝罘。", "假手陷正平，謔玩戮楊修。", "小慧尚必除，偉人那得留。", "凜凜孔北海，胸次包九州。", "倘令坐廟堂，大盜當寢謀。", "專誅及斯人，遂負壑與舟。", "當時同朝士，苟生盍包羞。", "身死名亦滅，白骨委山丘。", "先生雖千載，生氣尚橫秋。", "當時眼中意，付與一醉休。", "文人具文行，來作東諸侯。", "尚友天下士，復于古人求。", "作亭俯層城，持杯想風流。", "壁間妙著述，騰光昏斗牛。", "文存人亦亡，應從文舉游。", "我生真碌碌，與世甘沉浮。", "思爲坐上客，揚觶和南謳。", "無成老岩谷，哀哉空白頭。"]}