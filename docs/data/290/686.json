{"author": "梅堯臣", "period": "宋", "type": "诗", "title": "送宋端明知成都", "paragraphs": ["伯仲俱邦棟，朝廷倚以隆。", "出爲周九牧，入是漢三公。", "歲易星辰轉，天均雨露同。", "威聲滿河北，事業出山東。", "賦壓臨邛馬，文高益部雄。", "英靈當自伏，教化已先通。", "彀騎花川隘，壺漿錦里空。", "道途來笮馬，都邑貴郫筒。", "刀夢殊祥後，鋒車急占中。", "春江須愛賞，花鳳在梧桐。"]}