{"author": "梅堯臣", "period": "宋", "type": "诗", "title": "送畢甥之臨邛主簿雜言", "paragraphs": ["自我歷官三十年，有脚未曾行蜀川。", "李白嘗言道之艱險，長嗟難劇上青天。", "鳥悲猿嚎馬蹄脫，苔梯雨棧愁傾顛。", "蒼崖下窺不見底，但聽雷聲輥石懸湍濺。", "曉盤青泥上高煙，暮盤青泥到下泉。", "劍閣如劍，巉然割腸刺恨今古連。", "爾去三千九百里，巴山小馬烏布韉。", "一婦一奚行李單，家具日貨能幾錢。", "人皆畏避不敢往，此獨敢往何所便。", "况是初宦無遠適，心意自許非由銓。", "異乎哉，我今送爾徒哀憐。"]}