{"author": "梅堯臣", "period": "宋", "type": "诗", "title": "送石昌言舍人使匈奴", "paragraphs": ["燕然山北大單于，漢家皇帝與璽書。", "持書大夫腰金魚，飛龍借馬出國都。", "胡沙九月草已枯，草上霜花如五銖。", "白裘貂帽著不暖，莽莽黄塵車欵欵。", "野廬邊月出隴來，風靜天遥鴈聲短。", "聞到罽庭尤若寒，譯言揉耳不譏彈。", "公於是時已觀禮，踏雪再拜辭可汗。"]}