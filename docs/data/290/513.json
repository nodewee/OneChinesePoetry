{"author": "梅堯臣", "period": "宋", "type": "诗", "title": "依韻和王平甫見寄", "paragraphs": ["尊王興霸國，古莫重齊桓。", "仲尼書大法，亦莫重更端。", "文章革浮澆，近世無如韓。", "健筆走霹靂，龍蛇奮潛蟠。", "颺風何端倪，鼓蕩巨浸瀾。", "明珠及百怪，容畜知曠寬。", "其後漸衰微，餘襲猶未彈。", "我朝三四公，合力興憤歎。", "幸時構明堂，願爲櫨與欒。", "期琢宗廟器，願備次玉玕。", "謝公唱西都，予預歐尹觀。", "乃復元和盛，一變將爲難。", "行將三十載，衣被劇纖紈。", "後生喜成功，往往舞朱干。", "君家兄弟賢，挺拔尤堅完。", "譬彼登泰山，孰辨雲徑槃。", "忽在高高巔，兩腋猶插翰。", "我久知子名，曾未接子驩。", "前者和君詩，薄言慙兒肝。", "淮南喜子來，袖刺字未漫。", "明日聞渡江，留書特相安。", "今又獲嘉辭，至味非鹹酸。"]}