{"author": "梅堯臣", "period": "宋", "type": "诗", "title": "雍丘遇雨", "paragraphs": ["日暮風雨急，逆水舟難牽。", "波波入杞國，悄悄誰憂天。", "闐闐陂中雷，羃羃隄外煙。", "驟然沃大熱，蒸飫如炊煎。", "飲水徒脹滿，渴喉殊未蠲。", "摇篷已煩倦，汗額常不乾。", "如何一席地，長少皆在前。", "衣巾不敢去，又以禮數纏。", "安得化嚴石，兩脛沒流泉。", "每暑起此念，念之凡幾年。", "終當逐逸志，奚必事華顛。"]}