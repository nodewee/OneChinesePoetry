{"author": "梅堯臣", "period": "宋", "type": "诗", "title": "送石昌言舍人還蜀拜掃", "paragraphs": ["紫微星宿何煌煌，掖垣華閣上相當。", "舍人亦與泰階近，兩兩聯裾如雁行。", "其間飛星入王壘，天子賜告歸故鄉。", "錦韉金轡照棧去，文園渴令難可望。", "楊雄位卑纔執戟，豈有爵祿多文章。", "石公官顯職且貴，還家展墓酹椒漿。", "太守趨塵里人避，岷山松柏風淒涼。", "椎牛行酒與耆舊，耆舊醉歸呼此郎。", "公置名分共其樂，敦厚世俗時陶唐。", "郎呼只作曩日視，安知鏘玉侍明光。", "歸來却向鳳池直，詔言一出稱廟堂。", "廟堂蕭曹不草草，潤色鼓動辭琅琅。", "鰲頭蓬萊便可到，蜀人更賀烹豬羊。"]}