{"author": "梅堯臣", "period": "宋", "type": "诗", "title": "和永叔內翰思白兔答憶鶴雜言", "paragraphs": ["醉翁在東堂，爲他栽桂樹。", "待將枝條與人折，憶著家中玉色兔。", "夜看明月海上來，光彩離離入庭戶。", "且問常娥一借觀，翁家雖有來無路。", "常娥對面幾萬里，不聲漸漸西南去。", "是時翁生懷抱惡，却恨陸機先憶鶴。", "致令亦念眼迷離，不似傍池能飲啄。", "始憂兔饑僮失哺，又恐白毛塵土汙。", "仍不如鶴有淺泉，自在引吭時刷羽。", "花前舉翅鼓春風，只待公歸向朝暮。", "我聞二公趣向殊，一養月中物，一養華亭雛。", "一畏奔海窟，一畏巢松株。", "我雖老矣無物惑，欲去東家看舞姝。"]}