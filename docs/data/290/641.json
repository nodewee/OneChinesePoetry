{"author": "梅堯臣", "period": "宋", "type": "诗", "title": "高車再過謝永叔內翰", "paragraphs": ["世人重貴不重舊，重舊今見歐陽公。", "昨朝喜我都門入，高車臨岸進船篷。", "俯躬拜我禮愈下，騶徒竊語音微通。", "我公聲名壓朝右，何厚於此瘦老翁。", "笑言啞啞似平昔，妻子信說如梁鴻。", "自茲連雨泥沒脛，未得謁帝明光宮。", "冒陰履濕就稅地，親賓未過知巷窮。", "復聞傳呼公又至，黄金絡馬聲瓏瓏。", "紫袍寶带照屋室，飲水啜茗當清風。", "邀以新詩出古律，霜髯屢頷摇寒松。", "因嗟近代貴莫比，官爲司空仍侍中。", "今成冢丘已寂寞，文字豈得留無窮。", "以此易彼可勿媿，浮榮有若送雨虹。", "須臾斷滅不復見，唯有明月常當空。", "況我學不爲買祿，直欲到死攀軻雄。", "一飯足以飽我腹，一衣足以飾我躬。", "老雖得職不足顯，願與公去驩樂同。", "驩樂同，治園田，潁水東。"]}