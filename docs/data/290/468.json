{"author": "梅堯臣", "period": "宋", "type": "诗", "title": "江口遇劉糾曹赴鄂州寄張大卿", "paragraphs": ["我同陶淵明，遠憶顔光祿。", "得錢留酒家，醉卧江蕪綠。", "故人已貴身獨賤，籬根枯死佳花菊。", "孤鴻飛去鸚鵡洲，寄聲高樓謝黄鵠。", "使君本是洛陽人，嘗憐酩酊銅駝曲。", "休將玉笛城上吹，武昌老人聽不足。", "已知清音通九霄，定應悔說蘄州竹。"]}