{"author": "梅堯臣", "period": "宋", "type": "诗", "title": "陸子履示秦篆寶", "paragraphs": ["秦既并諸侯，斯乃一度量。", "鑄寶以永傳，萬世俾勿喪。", "精銅不生花，小篆著丞相。", "一沒咸陽宮，千秋事更王。", "陸君居洛城，客有來渭上。", "曰因農人耕，發壤破古藏。", "遂獲此物還，文完字何壯。", "始號爲皇帝，立語已超曠。", "意將愚黔首，釁起危博浪。", "其後同玉璽，不隨驪山葬。", "今蓄於君家，徒爾資奇尚。", "物以用爲珍，異時皆似妄。"]}