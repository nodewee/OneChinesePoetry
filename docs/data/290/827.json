{"author": "梅堯臣", "period": "宋", "type": "诗", "title": "得陳天常屯田斑筇竹二枚", "paragraphs": ["客初西蜀來，遺我雙筇竹。", "上有紅淚斑，斷非湘娥哭。", "嘗聞帝魂哀，嚎血滴草木。", "春露洒更鮮殷痕侵粉綠。", "截爲扶衰杖，萬里出浴谷。", "今來入我手，君勤意有囑。", "區區四十年，重趼生兩足。", "冠丱三男子，且與詩書讀。", "翁雖文章窮，尚以字遮目。", "忍棄不以教，携歸事樵牧。", "故茲九節贈，用助老追逐。", "楊朱非爲岐，賈誼非爲鵩。", "及其悲慟時，豈不沾盈掬。", "揮之儻著物，無迹染林麓。", "因持此竹紋，勿歎前人獨。"]}