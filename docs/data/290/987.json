{"author": "梅堯臣", "period": "宋", "type": "诗", "title": "次韻和錢君倚同司馬君實二學士見過", "paragraphs": ["府僚忽方駕，乃知决訟餘。", "大尹不苛察，羣吏不牽拘。", "嘗稱二三賢，助治無偏隅。", "新晴乘此凉，行行過我居。", "何以延君子，唯有滿牀書。", "何以解君頤，淡句無足娛。", "何以留君久，燈燭已照塗。", "登車莫言遠，騶從美且都。", "夾道行人止，按轡寧馳驅。", "我老焉所羨，送子立躊躇。"]}