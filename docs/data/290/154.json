{"author": "蔡肇", "period": "宋", "type": "诗", "title": "上呈子方鄉丈", "paragraphs": ["西方殘敵魚游釜，往歲天兵收境土。", "軍行旱海口生烟，沙井無泉天不雨。", "將軍意氣吞八荒，欲入凉州傾馬乳。", "堅城不下河未冰，幕中稍覺從軍苦。", "曹侯獻計取東關，帳下選鋒同此語。", "歸來塞色侵鬢毛，聯翩始閱交衢舞。", "不學行間妄校尉，盡斬孫歆封萬戶。", "人生富貴有危機，彘肩不願加雕俎。"]}