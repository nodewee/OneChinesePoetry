{"author": "晁說之", "period": "宋", "type": "诗", "title": "偶得雙頭蓮花戲作", "paragraphs": ["君子不見昭儀飛燕姊妹在漢宮，同妍共麗媚赤鳳，赤鳳一日與俱逝長空。", "又不見大舅小舅兄弟專晉亦何有，兄招千里兵，弟殞一杯酒。", "嗟爾芙蓉芬芳姿，出水無染稱瓌奇。", "亭亭各映清漣漪，高下淺深何不宜。", "嘗遊鏡湖五月時，目極萬疊青羅衣，一花獨出擅朝暉。", "譬如神情散朗王夫人，不爭鉛黄桃李春。", "又如君子立朝廷，朋而不倚自修正。", "何乃反常爲異失故態，比之人事那足愛。", "只恐横塘知我有恨處，故教絕艷相並語。", "莫言才氣世無雙，並蒂何如君看取。", "不然戲我坎壈此世每不偶，逢人好匹開笑口。"]}