{"author": "蔡肇", "period": "宋", "type": "诗", "title": "得奇石於峴山", "paragraphs": ["州城西南五里間，如渡鞏洛趨秦川。", "土囊行盡跨山脊，雲濤萬頃江掀天。", "江南六月黄埃起，嶺上行人多暍死。", "車聲躑躅正煩冤，石縫甘寒冽清泚。", "茲山蟠伏信有靈，窮幽訪遠恨未能。", "山農告異指南麓，夜有虹氣如長繩。", "朝携長鑱剃草棘，應手鏗然逢鉅石。", "深藏疑有仙鬼護，完好不受沙土蝕。", "十夫募工挽使前，舉身洶洶爭相傳。", "置園輝澤被草木，隅坐咫尺生雲烟。", "自笑年來有師癖，摩挲剔濯窮朝夕。", "嵌形空洞出包藏，玉質青溫相靈璧。", "沙痕洗盡圭角光，卷崖透壑通中旁。", "縷分淺黛泫微雨，翠剝蒼蘚晞朝暘。", "我昔扁舟臨古汴，千金價市搜尋徧。", "蘭皋西鏁靳家園，方丈瀛洲眼中見。", "君不聞米家硯山入禁中，蕞爾卷石誰爲容。", "乃知此亦有顯晦，萬事默默由天公。"]}