{"author": "蔡肇", "period": "宋", "type": "诗", "title": "次韵王彥昭昆仲題京口新居", "paragraphs": ["我昔京口居，屢爲南山遊。", "古寺滿修竹，平田漫清流。", "四升崇邱望，培塿見五州。", "人生如藝田，要待歲晚收。", "內懼寡道力，眇然念前修。", "六合不爲狹，五畝亦爲謀。", "何妨傍城邑，心遠地自悠。", "漕水應潮漲，堂下可遭周。", "葉落固有餘，柿栗不外求。", "生理如此足，豈謝巖谷幽。", "奈何不勇决，一毫輒絆留。", "余性本拙戇，涉世易悔尤。", "微官如涕唾，容易思罷休。", "三龍亦馳騁，詩好意則不。"]}