{"author": "蔡肇", "period": "宋", "type": "诗", "title": "江滸按舟師", "paragraphs": ["江頭新晴好天氣，江上兒郎櫂船戲。", "掉船往來西復東，畫橈掠水如飛鴻。", "清晨太尉自領客，蕩漾幕帟翻春風。", "欲標不但與民樂，約束部曲藏軍容。", "只今潯陽賊圍繞，天子耀兵未誅討。", "渠儂幸自慣水戰，駕水樓船救江表。", "朝廷逡巡領詔書，太尉不日歸西樞。", "試問兵鈐元節制，藉留歲月還何如。"]}