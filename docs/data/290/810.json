{"author": "梅堯臣", "period": "宋", "type": "诗", "title": "寄題張光祿榮佚堂", "paragraphs": ["疏氏昔二傅，張氏今兩卿。", "相去千餘載，能與同令名。", "亦嘗更侍從，况有冰玉清。", "世懷山東業，力制河北兵。", "雲煙忽起晦，日月不得明。", "白首無所爲，脫身吳楚城。", "七十還印綬，不以名教輕。", "葺堂讀舊書，時出郊郭行。", "水邊觀游魚，樹底愛啼鶑。", "適逢野老語，復問農人耕。", "紛紛世上士，車馬無此情。"]}