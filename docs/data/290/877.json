{"author": "梅堯臣", "period": "宋", "type": "诗", "title": "讀永叔集古錄目", "paragraphs": ["古史書不足，磨璞鎸美辭。", "周宣石鼓文已缺，秦政嶧山字苦隳。", "西漢都無半畫在，黄初而上猶得窺。", "下及隋唐莫可數，奇言偉迹恐所遺。", "信都力黏大小軸，集十爲秩仍第之。", "隨目證訛甲癸推，青編是非皆究知。", "有益於古今不疑，碑雖滅絕事弗移。", "後人覽錄尚若披，信都用意無窮期。", "天灰地燼乃終畢，信都信都名愈出。"]}