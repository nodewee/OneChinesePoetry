{"author": "晁說之", "period": "宋", "type": "诗", "title": "贈别蓬萊簿林希孟子醇", "paragraphs": ["吾友陳無己，文會班生廬。", "是時與林侯，有若同隊魚。", "相見元無約，相别詎有謨。", "那知數歲後，聚首如當初。", "眷言二三子，今來安穩無。", "意氣充眉宇，比昔姣且都。", "乃見松與柏，不似柳與蒲。", "憐我守枯禪，談笑使甘腴。", "何如又爲别，淚下青霜俱。", "男兒志四海，不辱黄金軀。", "試看習主簿，窮悴能著書。"]}