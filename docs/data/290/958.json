{"author": "梅堯臣", "period": "宋", "type": "诗", "title": "次韻和永叔嘗新茶雜言", "paragraphs": ["自從陸羽生人間，人間相學事春茶。", "當時採摘未甚盛，或有高士燒竹煑泉爲世誇。", "入山乘露掇嫩觜，林下不畏虎與蛇。", "近年建安所出勝，天下貴賤求呀呀。", "東溪北苑供御餘，王家葉家長白牙。", "造成小餠若带銙，鬭浮鬭色傾夷華。", "味甘迴甘竟日在，不比苦硬令舌窊。", "此等莫與北俗道，只解白土和脂麻。", "歐陽翰林最別識，品第高下無欹斜。", "晴明開軒碾雪末，衆客共賞皆稱嘉。", "建安太守置書角，青蒻包封來海涯。", "清明纔過已到此，正見洛陽人寄花。", "兔毛紫盞自相稱，清泉不必求蝦蟆。", "石缾煎湯銀梗打，粟粒鋪面人驚嗟。", "詩腸久饑不禁力，一啜入腹鳴咿哇。"]}