{"author": "梅堯臣", "period": "宋", "type": "诗", "title": "送王巖夫秘校通判滑州", "paragraphs": ["昔聞信都侯，嘗作畫舫齋。", "空戶兩向闢，罇席長對排。", "左顧樹若岸，右盼堵成崖。", "既無風波虞，但與物景諧。", "一從信都去，來者趣意乖。", "屋室改庫廐，花木爲薪柴。", "君當訪其蹟，更葺安舊牌。", "記石儻尚在，塵土加洗揩。", "然後釀井泉，吟醉前人偕。", "寄言靈河守，高此別乘懷。"]}