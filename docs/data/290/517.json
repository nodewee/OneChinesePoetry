{"author": "梅堯臣", "period": "宋", "type": "诗", "title": "依韻和丁元珍見寄", "paragraphs": ["我從江南來，挂席江上正。", "輕舟自行速，不與風力競。", "乃省少時學，强勉無佳興。", "初如弄機杼，未解布絲經。", "利器昧其時，或反授人柄。", "及親賢豪游，所尚志已定。", "不厭朝市喧，不須山林靜。", "不爲煦煦妍，不爲嚴嚴冰。", "遇物理自暢，區處劇操令。", "仍類楚野竹，忽從孤根迸。", "便成翠琅玕，久與風霜硬。", "雖然達吾真，誰復究畢竟。", "世間忘坦途，盡欲求密徑。", "哂我是迂疎，宜乎今蹭蹬。", "蹭蹬誠可嗟，所偶亦已併。", "晚逢二三友，喜飲恨多病。", "道路何邅迴，季秋越春孟。", "平生景慕者，邂逅出天幸。", "接迹猶謂榮，況此聲顔並。", "實慙寡時用，又顧無奇行。", "愛之不忍去，自旦還至暝。", "在昔濁世賢，徒知清酒聖。", "但用醉爲娛，一老少不更。", "稍思桃源人，翩爾乘漁艇。", "尋花逐水往，豈念衰與盛。", "歌謳非俗情，山響自答應。", "以此謝君勤，微言期略聽。", "衮衮不足爲，試共幽人評。"]}