{"author": "梅堯臣", "period": "宋", "type": "诗", "title": "桃花源詩", "paragraphs": ["鹿爲馬，龍爲蛇，鳳皇避羅麟避罝。", "天下逃難不知數，入海居巖皆是家。", "武陵源中深隠人，共將雞犬栽桃花。", "花開記春不記歲，金椎自刼博浪沙。", "亦殊商顔采芝草，唯與少長親胡麻。", "豈意異時漁者入，各各因問人閒賒。", "秦已非秦孰爲漢，奚論魏晉如割瓜。", "英雄滅盡有石闕，智惠屏去無年華。", "俗骨思歸一相送，慎勿與世言雲霞。", "出洞沿溪夢寐覺，物景都失同迴槎。", "心寄草樹欲復往，山幽水亂尋無涯。"]}