{"author": "梅堯臣", "period": "宋", "type": "诗", "title": "王祁公北園", "paragraphs": ["園林多高樛，園卉多芳柔。", "紅紫經幾春，青枯經幾秋。", "我至每懷浮觴之卿翁，但見浮觴之水汩汩流。", "水流日夜曾未休，高門世世生賢侯。", "不比平泉碑缺花木記，又非家鴟嘯鳳皇樓。", "洛陽城中亦有園與宅，常同歐陽翰林携酒遊。", "竹閒池館遺翠羽，戶外楊柳繫紫騮。", "今嗟齒似舊屐作博士，嘉趣只與心相仇。", "强騎瘦馬往城北，二十三年如轉頭。", "歸來作此辭，且應主人求。"]}