{"author": "梅堯臣", "period": "宋", "type": "诗", "title": "送王道粹學士知亳州", "paragraphs": ["古者二千石，高車駕青驪。", "車前陳曲蓋，車後建朱旗。", "金鼓鳴兩旁，壺漿擁通逵。", "所付重威惠，所仰撫惸嫠。", "景亳實鉅屏，往俾國相之。", "國相稱疾還，正值民阻饑。", "朝廷急恤養，選守莫與宜。", "君嘗典海陵，政績爲衆推。", "今授輙辭命，大夫多飛綏。", "屢上不得請，飭馭俄輕齎。", "既體堯舜仁，又答稷禼知。", "八月風漸高，木葉將披披。", "郊原棗已剝，場圃黍可治。", "必期寬賦斂，無乃息疲羸。", "何當過苦縣，肯暇觀舊碑。"]}