{"author": "梅堯臣", "period": "宋", "type": "诗", "title": "吳長文紫微見過", "paragraphs": ["豈敢以貧賤，而輙傲賢貴。", "但恨門闌遥，赫日去可畏。", "瘦馬汗常流，寸步出無謂。", "是以逾十旬，景慕腸欲沸。", "近因秋雨來，纖纖有凉氣。", "九陌可以行，輕服可以衣。", "方將事請見，瘡足痛若䠊。", "忽枉騶騎過，顔厚言莫既。", "尚期新醪熟，還往襲經緯。", "乃知君子德，曩分替則未。"]}