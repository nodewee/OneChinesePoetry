{"author": "蔡肇", "period": "宋", "type": "诗", "title": "用俎字韵呈樗年", "paragraphs": ["墮竈一言能破釜，魔界掃空成佛土。", "鍾山道場天所開，萬壑千巖沒華雨。", "白衣居士演真諦，江漢滔滔流去乳。", "自從玉髻飛上天，妙緣誰救諸有苦。", "我昔南行入定林，水鳥松風能妙語。", "六時天樂綵雲飛，百丈寒江翠綃舞。", "此地知君曾著力，雷作彈指開蟄戶。", "空山蕙帳盍思歸，秋末晚菘行可俎。"]}