{"author": "宗澤", "period": "宋", "type": "诗", "title": "感時", "paragraphs": ["卿士辱多壘，天王憤蒙塵。", "御戎要虓將，謀國須雋臣。", "百戰取封侯，未必亡其身。", "懷奸廢忠義，胡顔以爲人。", "吁嗟世道衰，大僇加搢紳。", "平居事奔競，梁汴分雲屯。", "一旦國步艱，四迸如星繁。", "輔相已擇栖，守令仍踰藩。", "冠蓋陸西竄，舳艫水南奔。", "鄙夫用慨然，策馬趨修門。", "勤王羞尺柄，悟主期片言。", "時來倘雲龍，峨冠拜臨軒。", "逶迤上玉除，造膝伸元元。", "措世于泰寧，歸來守丘樊。"]}