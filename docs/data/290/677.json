{"author": "梅堯臣", "period": "宋", "type": "诗", "title": "送杜挺之郎中知虔州", "paragraphs": ["大庾嶺邊無臘雪，惟有梅花與明月。", "月光如水來向人，太守得閑杯耳熱。", "吹香入酒望梁宋，正是苦寒綿可折。", "亦當念君君行南，南方無冰地不裂。", "此身不到五侯門，肥羔釀酒槐槽咽。", "玉色少年生頰春，解笑吟腸冷如鐵。", "衝風冒霰入廣文，老與諸生開反切。", "重嗟君遠隔江湖，雖得豐甘牙已缺。", "官娥執樂一千指，脩頸慢肌衣錯纈。", "定逢賓客强排娖，舞徹六幺紅袖掣。", "人競羨君君愈疲，夜歸坐閤思予說。"]}