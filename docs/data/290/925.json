{"author": "梅堯臣", "period": "宋", "type": "诗", "title": "錢君倚學士日本刀", "paragraphs": ["日本大刀色青熒，魚皮帖欛沙點星。", "東胡腰鞘過滄海，舶帆落越棲灣汀。", "賣珠入市盡明月，解絛換酒琉璃缾。", "當壚重貨不重寶，滿貫穿銅去求好。", "會稽上吏新得名，始將傳玩恨不早。", "歸來天祿示朋游，光芒曾射扶桑島。", "坐中燭明魑魅遯，呂虔不見王祥老。", "古者文事必武備，今人褒衣何足道。", "干將太阿世上無，拂拭共觀休懊惱。"]}