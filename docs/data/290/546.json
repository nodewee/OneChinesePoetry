{"author": "梅堯臣", "period": "宋", "type": "诗", "title": "依韻和不疑寄杜挺之以病雨止冷淘會", "paragraphs": ["邵杜二良守，相逢欲霑醉。", "促膝一開顔，衮衮言有味。", "或歎季路宜，或語伯夷是。", "各懷忠義心，要終豈同異。", "我實疎賤軀，政治未使試。", "預茲高古談，懦志生勇氣。", "明當饌湯餠，疾雨晦天地。", "一日不見君，何止如三歲。", "口腹尚乖期，榮華可推類。", "嗟嗟勿復問，安恬固無媿。"]}