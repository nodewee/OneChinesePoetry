{"author": "梅堯臣", "period": "宋", "type": "诗", "title": "觀楊之美盤車圖", "paragraphs": ["谷口長松葉老瘦，澗畔古樹身枯高。", "土山慘憺遠復遠，坡路曲折盤車勞。", "二車迴正轅接軫，繼下三車來嶾嶙。", "過橋已有一乘歇，解牛離軛童可哂。", "黄衫烏巾驅舉鞭，經險就易將及前。", "轂輪傍側輻可數，蹄角攙錯捲箱聯。", "古絲昏晦三尺絹，畫此當是展子虔。", "坐中識別有公子，意思往往疑魏賢。", "子虔與賢皆妙筆，觀玩磨滅窮歲年。", "塗丹抹青尚欺俗，旱龍雨日猶賣錢。", "是亦可以秘，疑亦不可捐。", "爲君題卷尾，願君世世傳。"]}