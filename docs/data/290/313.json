{"author": "晁說之", "period": "宋", "type": "诗", "title": "正月六日七日書所見", "paragraphs": ["扶光歲首當何辰，荐視變異紛無垠。", "既驚馬日不爲馬，況復人日不成人。", "咸疑白晝懸月魄，譁言日月相鬭格。", "如負如空天風愁，似食不食自毒螫。", "空裏黄埃下百重，日心黑氣交四磔。", "不知何地匿陽烏，人間百鳥競號呼。", "可憐海氣使如此，杏梁瑞彩想中都。"]}