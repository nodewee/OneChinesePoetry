{"author": "梅堯臣", "period": "宋", "type": "诗", "title": "答宣城張主簿遺鴉山茶次其韻", "paragraphs": ["昔觀唐人詩，茶詠鴉山嘉。", "鴉銜茶子生，遂同山名鴉。", "重以初槍旗，采之穿煙霞。", "江南雖盛産，處處無此茶。", "纖嫩如雀舌，煎烹比露芽。", "競收青篛焙，不重漉酒紗。", "顧渚亦頗近，蒙頂來以遐。", "雙井鷹掇爪，建溪春剝葩。", "日鑄弄香美，天目猶稻麻。", "吳人與越人，各各相鬭夸。", "傳買費金帛，愛貪無夷華。", "甘苦不一致，精麤還有差。", "至珍非貴多，爲贈勿言些。", "如何煩縣僚，忽遺及我家。", "雪貯雙砂罌，詩琢無玉瑕。", "文字搜怪奇，難於抱長蛇。", "明珠滿紙上，剩畜不爲奢。", "玩久手生胝，窺久眼生花。", "嘗聞茗消肉，應亦可破瘕。", "飲啜氣覺清，賞重歎復嗟。", "歎嗟既不足，吟誦又豈加。", "我今實强爲，君莫笑我耶。"]}