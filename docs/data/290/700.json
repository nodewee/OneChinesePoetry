{"author": "梅堯臣", "period": "宋", "type": "诗", "title": "答張子卿秀才", "paragraphs": ["茫茫九土中，天網該時秀。", "有鳳不收羅，有麟不獲狩。", "賢豪爲咨嗟，都邑誦瓊琇。", "而我當是時，欲見恨未遘。", "忽過廣平居，遇子乃邂逅。", "懷中二新篇，幸出洗昏瞀。", "一美韓公子，一語南方寇。", "鏗然青琅玕，交戛風雨驟。", "輒用告衆多，亦未甚便售。", "固知至珍物，不入市井貿。", "昨朝驚扉鳴，始悟子來扣。", "鉅編高貯襟，細卷仍函袖。", "麻衣踏犀靴，再拜謹以授。", "因之重感愴，世德實有舊。", "文體古爲徒，家聲喜能又。", "其間贊愚辭，愧累將恐詬。", "摩拂李杜光，誠與日月鬭。", "退之心伏降，安得此孤陋。", "豈能造春榮，豈解易星宿。", "一身猶寒饑，生未飽蔾豆。", "高高河漢流，肯下借湔漱。", "蟲魚儻無施，捉撮不乖繆。", "聊此慰窮愁，文章終莫就。", "庭前枯石榴，寒雀並清晝。", "逍遥獨詠歌，寄翼與報酬。"]}