{"author": "梅堯臣", "period": "宋", "type": "诗", "title": "和江鄰幾學士畫鬼拔河篇", "paragraphs": ["蒲中古寺壁畫古，畫者隋代展子虔。", "分明八鬼拔河戲，中建二旗觀却前。", "東廂四鬼苦用力，索尾拽斷一鬼顛。", "西廂四鬼來背挽，雙手搥下抵以肩。", "龍頭魚身霹靂使，持鉞植立旗左偏。", "拔山夜叉右握斧，各司勝負如爭先。", "兩旁撾鼓鼓四面，聲勢助勇努眼圓。", "臂梟張拳擊捧首，似與暴謔意態全。", "當正大鬼按膝坐，三鬼带韣一執旃。", "操刀擐囊力指督，怒髮上直筋舊纏。", "虎尾人身又踣顧，蒺蔾短挺金鎚堅。", "高下尊卑二十四，二十四鬼無黄泉。", "角雄競强欲何覩，曷不各各還荒埏。"]}