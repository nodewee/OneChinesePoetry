{"author": "梅堯臣", "period": "宋", "type": "诗", "title": "雜言送當世待制知楊州", "paragraphs": ["廣陵老人爭持壺酒，朝言送少年使君，暮言迎少年太守。", "少年俱是玉墀人，文章快利生銅吼。", "莫作蕪城賦，事往復何有。", "莫聽嵇康琴，商聲豈堪久。", "今當太平非不偶，星宿煌煌羅北斗。", "楊州古富變荒凉，萬俗一心依父母。", "地包淮海江湖寬，貨走荆吳楚越厚。", "開釀刲羊願遇賓，天下沄沄不輕口。"]}