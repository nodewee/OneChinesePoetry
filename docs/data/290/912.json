{"author": "梅堯臣", "period": "宋", "type": "诗", "title": "依韻和永叔內翰酬寄楊州劉原甫舍人", "paragraphs": ["東望淮海間，恨無鴻鵠羽。", "鴻鵠日已飛，風雪歲將暮。", "憶聽談老莊，達生無恐懼。", "我今齒髮疎，何異樹有蠹。", "離別不必道，俛仰已成故。", "書問雖懶爲，夢寐則往屢。", "乘桴思仲尼，好勇慙季路。", "願希隆中卧，不是邀三顧。", "二公廊廟才，酬寄封尺素。", "臯夔久相稱，舜禹時已遇。", "舉杯向明月，此意聊可寓。"]}