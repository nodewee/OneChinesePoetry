{"author": "梅堯臣", "period": "宋", "type": "诗", "title": "送史供奉汴口都大", "paragraphs": ["河爲中國患，亦爲中國利。", "其患齧堤防，其利通糧饋。", "分流入浚汴，萬貨都城萃。", "積淫或暴漲，旱暵或滯疐。", "疏導欲其宜，徑度有所異。", "曩者多邀功，用之殊未至。", "十私而五公，歲久害愈熾。", "潰溢必歸尤，廟堂難决議。", "明明聖天子，自選中常侍。", "銀鐺插在貂，身小勇且智。", "上從廣武城，下及淮與泗。", "迴險帖鑿繁，所畫由所寄。", "嘗以勤厥身，又能和衆吏。", "前日有盡心，於今病憔悴。", "此職方藉人，加餐當自爲。"]}