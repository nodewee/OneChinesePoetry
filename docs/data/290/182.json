{"author": "蔡肇", "period": "宋", "type": "诗", "title": "石排山渡行", "paragraphs": ["中泠之西古石排，狂波悍浪何能摧。", "顛崖骨立不受土，草木堅瘦知誰栽。", "長蛇怒結花磥磈，蒼隼饑嘯寒毰毸。", "舟師雨汗渡洑水，捩舵失手遭旋雷。", "我行十月潮如落，百仞屹立青瓊瑰。", "天吳白鯨隠映沒，貝闕珠宮空洞開。", "沉沉窟宅閟奇鬼，赤衣駕馬胡爲哉。", "羣珠可燬不可照，扶桑羨門歸去來。"]}