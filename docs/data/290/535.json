{"author": "梅堯臣", "period": "宋", "type": "诗", "title": "依韻和禁煙近事之什", "paragraphs": ["狂風暴雨已頻過，近水棠梨著未多。", "窈窕踏歌相把袂，輕浮賭勝各飛堶。", "閑牽白日游絲颺，細驀黄金舞带拖。", "小苑芳菲花鬭蕊，華堂嘲哳燕爭窠。", "西州駿馬頭如剝，南國佳人頸似瑳。", "結客追隨傾畫榼，分朋游樂藉青莎。", "鞦韆競打遺鈿翠，芍藥將開翦纈羅。", "我病乞求新火炙，無心更聽竹枝歌。"]}