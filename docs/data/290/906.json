{"author": "梅堯臣", "period": "宋", "type": "诗", "title": "雷太簡遺蜀鞭", "paragraphs": ["蜀道山之峭壁兮，如快刀一削平無痕。", "其間春雷驚龍走，竹根迸石垂虺尾，骨節瘦密風霜吞。", "野夫采之縋懸蔓，分寸脫死持還奔。", "他人不可得此物，乃重太守公侯孫。", "獻來一錢不肯要，只乞斗酒抱歸村。", "太守立性豈諂貴，將贈故人唯義存。", "我騎瘦馬固莫稱，破韉爛轡沙塵昏。", "明日試執趨君門，孰不怪視竊笑言。"]}