{"author": "梅堯臣", "period": "宋", "type": "诗", "title": "寄題知儀州太保蒲中書齋", "paragraphs": ["中條插遠近，黄河瀉直斜。", "蒲坂之城在其涯，渠渠碧瓦十萬家。", "官商工農共擾擾，侯獨理齋窗照紗。", "侯方守邊聽胡笳，滿屋蓄書凡幾車。", "他年不按清商樂，亦莫學種東陵瓜。", "老繫戰馬向庭下，厨架整娖齊籤牙。", "朝聞鳴雞夕聞鴉，眼昏秋匣生銅花。", "兒孫誦習且盈耳，客來休論常山蛇。"]}