{"author": "梅堯臣", "period": "宋", "type": "诗", "title": "送閻仲孚郎中南游山水", "paragraphs": ["蜀山難於上青天，聞之李白爲舊傳。", "蜀客往返曾又然，奇峯又與三峽連。", "巫陽神女暮爲雨，飛入楚臺王夢旃。", "相如楊雄不道此，宋玉景差其賦偏。", "西州才子邯鄲守，懷章往代尚踰年。", "家住岷峨多北宦，乘閑因借下江船。", "未浮洞庭沅湘去，還探禹穴希馬遷。", "春申樓觀已不見，子胥怒濤猶滿川。", "錢塘太守同鄉里，一見君來顔已喜。", "甘饌香脆與君游，詩貯篋囊携不起。", "浣沙溪頭西子家，自尋錦石菖蒲花。", "掃歸成都與士誇，君平曾已悟星槎。"]}