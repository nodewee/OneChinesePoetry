{"author": "梅堯臣", "period": "宋", "type": "诗", "title": "次韻和再拜", "paragraphs": ["建溪茗株成大樹，頗殊楚越所種茶。", "先春喊山掐白萼，亦異鳥觜蜀客誇。", "烹新鬭硬要咬盞，不同飲酒爭畫蛇。", "從揉至碾用盡力，只取勝負相笑呀。", "誰傳雙井與日注，終是品格稱草芽。", "歐陽翰林百事得精妙，官職況已登清華。", "昔得隴西大銅碾，碾多歲久深且窊。", "昨日寄來新臠片，包以{𥫗/撩}蒻纏以麻。", "唯能賸啜任腹冷，幸免酩酊冠弁斜。", "人言飲多頭顫挑，自欲清醒氣味嘉。", "此病雖得優醉者，醉來顛踣禍莫涯。", "不願清風生兩腋，但願對竹兼對花。", "還思退之在南方，嘗說稍稍能啗蟆。", "古之賢人尚若此，我今貧陋休相嗟。", "公不遺舊許頻往，何必絲管喧咬哇。"]}