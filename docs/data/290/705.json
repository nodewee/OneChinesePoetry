{"author": "梅堯臣", "period": "宋", "type": "诗", "title": "元忠示胡人下程圖", "paragraphs": ["單于獵罷卧錦紅，解鞍休騎荒磧中。", "蒼駒騧駱六十匹，隠谷映坡分尾鬉。", "九駞五牛羊頗倍，沙草晚牧生寒風。", "貴賤小大指五百，執作意態皆不同。", "二鷹在臂二鷹架，駿犬當對寧爭功。", "氊廬鼎列帳幙擁，鼓角未吹驚塞鴻。", "土山高高置烽燧，毛囊貯獲閑刀弓。", "水泉在側挹其上，長河杳杳流無窮。", "素紈六幅筆何巧，胡瓌盡妙誰能通。", "今日都城有別識，別識共許劉元忠。"]}