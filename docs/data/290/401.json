{"author": "梅堯臣", "period": "宋", "type": "诗", "title": "讀問月", "paragraphs": ["我讀李白問月詩，乃知白也心太癡。", "明月在上爾在下，月行豈獨君相隨。", "白兔擣藥亦何療，常娥孤棲欲嫁誰。", "古人今人被磨滅，休問有來都幾時。", "唯有長照金樽裏，此言萬世不可移。", "但能自醉月自落，夜夜如此誰復疑。", "一月二十二三日，半是風雨相乖離。", "常願晴明對以飲，耳邊流水勝鳴絲。"]}