{"author": "梅堯臣", "period": "宋", "type": "诗", "title": "依韻和許待制病起偶書", "paragraphs": ["桐柳陰陰翠色參，幔房深邃靜於巖。", "疾疑不是因蛇影，方秘曾傳白玉函。", "煉蜜有時蜂競至，墜羶無數蟻來銜。", "女奚困觸屏風響，林鳥饑尋蠹木鵮。", "趨吏喜聞開便閤，舞姬排比翦春衫。", "嘉賓入幙金樽抹，賀客衝風席帽攙。", "談出古人非騁辯，詩陳王化不言讒。", "提綱勿用銖銖較，列局緣從物物監。", "龍腦篆香蟠屈曲，虎頭彫枕剔空嵌。", "年踰五十惟躭易，能格神明莫若諴。"]}