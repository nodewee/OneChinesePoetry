{"author": "梅堯臣", "period": "宋", "type": "诗", "title": "依韻吳正仲廣德路中見寄", "paragraphs": ["怱怱車馬鳴，趁此天新晴。", "歸逢暮春月，正值氣候清。", "久已念行邁，遂往不計程。", "吾貧莫具酒，祖席愧羣英。", "美{炙火=肉}割肥鵝，大觥酌冰瓊。", "雖無綠琴奏，尚有青松聲。", "日昃君未醉，睠睠愁將行。", "視景不可駐，漸向西林傾。", "去無兒女悲，慷慨懷抱明。", "明當發野館，跨鞍猶宿酲。", "故人桃州守，走吏來相迎。", "道傍薔薇花，自引蝴蝶輕。", "隨風香襲人，乃覺離思嬰。", "求友彼黄鸝，繞樹啼㗀嚶。", "言會且未涯，返睇還頓驚。", "始憶康樂言，賞心良難并。", "不見水鴨飛，但起野鴛情。", "向來東溪上，相望何盈盈。", "揚鞭動悲吟，復恨隔高城。", "高城在何處，春雲漭然平。", "白醪甕已熟，紫線蒓已生。", "聊尋父老飲，況是溪魚烹。"]}