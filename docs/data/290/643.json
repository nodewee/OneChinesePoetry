{"author": "梅堯臣", "period": "宋", "type": "诗", "title": "送周仲章都官通判湖州", "paragraphs": ["溪水日霅霅，弁峯日峨峨。", "中有水精宮，此名其謂何。", "湖水傳玉孃，揚光遡常娥。", "昔人美清夜，高樓發微歌。", "風流百年餘，所歷才彥多。", "我嘗居其下，醉舞或傞傞。", "君行貳郡事，結騎黄金珂。", "容儀苦白皙，度橋鳴橐駝。", "士女夾道看，秋風吹縠羅。", "言是公侯家，大體儂弗過。", "問儂底未辨，撐船入芰荷。", "應莫勸蠶織，生計非杼梭。"]}