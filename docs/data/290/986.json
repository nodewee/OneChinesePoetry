{"author": "梅堯臣", "period": "宋", "type": "诗", "title": "次韻和司馬君實同錢君倚二學士見過", "paragraphs": ["棲棲太學官，日厭塵坌積。", "朋游絕經過，都未昧相識。", "幸得養疎慵，不能事役役。", "天京二賢佐，向晚忽來覿。", "笑我似盧仝，環然空四壁。", "只欠長鬚奴，訴尹惡少摘。", "移榻近簷楹，談詩俄至夕。", "迴車閭巷隘，跛馬愁所歷。", "明朝看蒼苔，已覺生轍跡。"]}