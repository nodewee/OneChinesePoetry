{"author": "梅堯臣", "period": "宋", "type": "诗", "title": "和吳沖卿江鄰幾二學士王景彝舍人秋興", "paragraphs": ["我謂蓬瀛客，清切不畏炎。", "及觀秋興篇，無遠此窮閻。", "乃知天地大，節候無愛嫌。", "寒不爲富減，暑不爲貧添。", "向者遭蒸炊，靡不同炮燖。", "西風吹雨至，凉氣何纖纖。", "霈然沃萬物，不更畢宿占。", "紈扇捉苦倦，盤冰得仍厭。", "蠅癡驅又來，蚊嚵喙猶尖。", "絺衣不復浹，醅醪壓初甜。", "客有憎壁蝎，客有困靴襜。", "一以磔爲喜，一以嬾自謙。", "唯有螭頭人，朝立宮殿簷。", "盛誇樓觀高，又極星斗瞻。", "予慙異羣公，歸意如陶潛。", "自念菊將坼，復思禾可鎌。", "舂禾作釀熟，獨邀影與蟾。", "此樂雖易有，彼榮安得兼。"]}