{"author": "梅堯臣", "period": "宋", "type": "诗", "title": "送曾子固蘇軾", "paragraphs": ["屈宋出於楚，王馬出於蜀。", "荀楊亦二國，自接大儒躅。", "各去百數年，高下非近局。", "鉤陳豹尾科，登俊何炳縟。", "楚蜀得曾蘇，超然皆絕足。", "父子兄弟間，光輝自聯屬。", "古何相遼闊，今何相邇續。", "朝廷有巨公，講索無遺錄。", "正如唐虞時，元凱同啟沃。", "何言五百載，此論不可告。", "二君從茲歸，名價同驚俗。"]}