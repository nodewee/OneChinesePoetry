{"author": "梅堯臣", "period": "宋", "type": "诗", "title": "答蕭淵少府卷", "paragraphs": ["君先大夫臨終時，夢中嘗賦曉寒歌。", "騎龍跨魚不是誕，直對上帝傳吟哦。", "才如李賀天亦少，宜其在世尤難多。", "文章父子不相似，君今平易祖襲那。", "銅鐵錦褧各有用，高下安得與等科。", "大都精意與俗近，筆力驅駕能逶迤。", "野雉五色且非鳳，知時善鳴雞若何。"]}