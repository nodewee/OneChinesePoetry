{"author": "梅堯臣", "period": "宋", "type": "诗", "title": "送韓欽聖學士京西提刑", "paragraphs": ["王朝慎常刑，恐民陷非辟。", "分命遣使車，謬枉得舉摘。", "兼之勸農桑，欲野無曠隙。", "韓侯夙所志，功利豈止百。", "茫茫唐鄧間，荒土無牛跡。", "邵閼廢未久，柘陽仍舊白。", "二地儻復營，萬世不可易。", "昔在漢家時，近親多占籍。", "苟或非膏腴，當應徒畿赤。", "每念輒歎嗟，未能俾盡畫。", "天將富斯民，事與願不隔。", "其易謂何如，拾芥由琥珀。", "我今送韓侯，書以贈無責。"]}