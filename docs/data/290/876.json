{"author": "梅堯臣", "period": "宋", "type": "诗", "title": "送王微之學士知池州", "paragraphs": ["秋江渺然生寒潮，北風吹帆上青霄。", "旗脚舒舒戰紅鬣，旗心閃閃交皂雕。", "檣下健兒發金鐃，屋上鸞僮鳴紫簫。", "岸傍舟人望且拜，溪口直入當高譙。", "正聞鼓角波動摇，齊山舞翠挹岧嶢。", "郭西猛虎夜莫入，太守號令如怒飈。", "長戈樁爾喉，長刀斷爾腰。", "牙兵將吏無敢囂，新威烈烈野火燒。"]}