{"author": "梅堯臣", "period": "宋", "type": "诗", "title": "范景仁紫微見過亦謁不遇道上逢之", "paragraphs": ["朝游翔鳳池，暮直中書省。", "無由見顔色，況乃當畏景。", "退朝八月朔，因得修造請。", "高閎一何新，未歸閭巷靜。", "版刺留姓名，不遑佇軒屏。", "驅馬返我廬，道逢騶從整。", "斂轡莫敢行，顧望立俄頃。", "還家稚子言，有車來炳炳。", "傳是紫微人，將迴猶引領。", "如何互相乖，徒自想形影。", "更待秋風高，緩步時往省。"]}