{"author": "梅堯臣", "period": "宋", "type": "诗", "title": "聞進士販茶", "paragraphs": ["山園茶盛四五月，江南竊販如豺狼。", "頑凶少壯冒嶺險，夜行作隊如刀鎗。", "浮浪書生亦貪利，史笥經箱爲盜囊。", "津頭吏卒雖捕獲，官司直惜儒衣裳。", "却來城中談孔孟，言語便欲非堯湯。", "三日夏雨刺昏墊，五日炎熱譏旱傷。", "百端得錢事酒{炙火=肉}，屋裏餓婦無糇糧。", "一身溝壑乃自取，將相賢科何爾當。"]}