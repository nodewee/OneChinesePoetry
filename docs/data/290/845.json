{"author": "梅堯臣", "period": "宋", "type": "诗", "title": "王屋高送王屋知縣孫秘丞", "paragraphs": ["王屋山高無猿猱，下有黄河水滔滔。", "天壇半夜見海白，光動古邑雞先嘷。", "雞先嘷，絕吠獒，巖居林栖吏莫搔。", "山膚有時得虞獵，不比彘肉烹連毛。", "聞君今去將效陶，縣前種柳芟蓬蒿。", "不問公田問民俗，民安事簡教兒曹。", "河南太守喜愷悌，如此可以無厭勞。"]}