{"author": "梅堯臣", "period": "宋", "type": "诗", "title": "送王介甫知毗陵", "paragraphs": ["吳牛常畏熱，吳田常畏枯。", "有樹不蔭犢，有水不滋䅳。", "孰知事春農，但知急秋租。", "太守追縣官，堂上怒奮鬚。", "縣官促里長，堂下鞭扑俱。", "不體天子仁，不恤黔首逋。", "借問彼爲政，一一何所殊。", "今君請郡去，預喜民將蘇。", "每觀二千石，結束辭國都。", "絲韉加錦緣，銀勒以金塗。", "兵吏擁後隊，劍撾盛前驅。", "君又不若此，革轡障泥烏。", "欵行問風俗，低意騎更駑。", "下情靡不達，略細舉其麤。", "曾肯爲衆異，亦罔爲世趨。", "學詩聞已熟，愛棠理豈無。"]}