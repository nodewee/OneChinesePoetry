{"author": "梅堯臣", "period": "宋", "type": "诗", "title": "嘉祐二年七月九日大雨寄永叔內翰", "paragraphs": ["去年龍母沐，今年龍婦浴。", "民何競相傳，訛言初願戮。", "沐水不濕纓，浴波吞目睛。", "連歲果爲患，準度非人情。", "島夷尚弗爾，况乃此京城。", "天公亦鑒詳，天子大聖明。", "堯時不昏墊，安見堯憂煢。", "今但微禹力，上心常屏營。", "祠官駿奔走，請禱必竭誠。", "廟堂列土偶，椒酒空湛盈。", "靈氣自莫主，非以堯言輕。", "霹靂夜復作，蝦蟆尚聽鳴。", "輦道有白水，都人無陸行。", "浮萍何處來，青青繞我楹。", "連牆已壞破，屋頼搘撐牢。", "緬懷所親友，親友皆占高。", "獨知歐陽公，直南望滔滔。", "遺奴揭厲往，答言頗力勞。", "正取舊戽斗，自課僮僕操。", "明日苟不已，挈家仍避逃。", "賢者尚若是，焉用數我曹。", "免爲不弔鬼，世上一鴻毛。"]}