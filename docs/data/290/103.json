{"author": "李廌", "period": "宋", "type": "诗", "title": "登楚山絕頂", "paragraphs": ["新雨路少人，公子有佳招。", "下馬語未竟，西城趨連鑣。", "初云眺江閣，忽欲登山椒。", "陟巘踐蹺踊，舍鞍升岧嶢。", "濈濈雲屨濕，翩翩風袂飄。", "廣隰綠交映，蕪城遠無囂。", "带繚江路永，隙光溪影摇。", "他山若聚米，亂壠疑翻潮。", "岸巾歎鬢槁，撫髀憐肉消。", "欲攄紆鬰懷，自恨痀僂腰。", "心知中峰近，意怯老步遙。", "班荆坐危磴，植杖臨高苗。", "注目送三士，綠蘿凌九霄。", "風流蹔雲散，箕踞還獨謠。", "仰答順風呼，俯聽深澗樵。", "山靈或聳誚，谷友如遷喬。", "雖同仙凡隔，亦覺神爽超。", "毋比抱腸鼠，已異枝巢鷯。", "夕曛下歸徑，平林有鳴蜩。", "回瞻已陳迹，青靄烟寥寥。"]}