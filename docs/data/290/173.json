{"author": "蔡肇", "period": "宋", "type": "诗", "title": "寄題君山亭送呂天衢秀才", "paragraphs": ["百川赴下流，江海互吞吐。", "回瀾薄空日，老岸不立土。", "坡陀出巨石，鼇背啟窗戶。", "我來俯凝碧，萬頃過微雨。", "南沙八十里，草木盡可數。", "風聲玄冥開，松影翠蛟舞。", "昏昏魚龍氣，暝色失洲渚。", "林間古蘭若，梵放雜鳴櫓。", "不能掛長帆，破浪極幽睹。", "至今清夜夢，窈窕越修阻。", "喜君自茲來，浩浩見眉宇。", "館置古城東，淡飯忘羈旅。", "連城雖自珍，歷塊誰爲許。", "束書問東舟，了不掛一語。", "脫身少年場，清座參佛祖。", "冰顔未生髭，老氣欲冠古。", "所得豈虛名，自是慰諸呂。", "南天正炎溽，歸思亟飛羽。", "江魚已釣肥，江酒尚酤煮。", "訪子昔遊地，耿耿月沉浦。", "席龍望東南，浮雲渺吳楚。"]}