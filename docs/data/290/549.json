{"author": "梅堯臣", "period": "宋", "type": "诗", "title": "觀邵不疑學士所藏名書古畫", "paragraphs": ["野性好書畫，無力能自致。", "每遇高趣人，常許出以視。", "邵侯多奇玩，留我特開笥。", "首觀阮與杜，馿上瞑目醉。", "韓幹貌四馬，臨流解鞍轡。", "花驄照夜白，正側各畜意。", "繫衣穿褲靴，坐立皆廐吏。", "精神宛如生，于腮復穿鼻。", "梅雞徐熙畫，竹間寒雀睡。", "逸少自寫真，對鏡絕相類。", "數本失姓名，古胡并老驥。", "山水樹石硬，荆關藝能至。", "巨然李成者，落筆愈奇異。", "人物張僧繇，雖傳恐非是。", "其餘又莫究，模搭似未備。", "周秦已來書，行草楷篆隸。", "聲名舊烜赫，一一果可喜。", "邵侯愛我曹，咸使紙尾記。", "況侯有古學，小字刻珉翠。", "各贈墨本歸，懷寶誰肯忌。"]}