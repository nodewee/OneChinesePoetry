{"author": "梅堯臣", "period": "宋", "type": "诗", "title": "得王介甫常州書", "paragraphs": ["斜封一幅竹膜紙，上有文字十七行。", "字如瘦棘攢黑刺，文如溫玉爛虹光。", "別時春風吹榆莢，及此已變蒹葭霜。", "道途與弟奉親樂，後各失子懷悲傷。", "到郡紛然因事物，舊守數易承蔽藏。", "搜姦證繆若治絮，蚤虱盡去煩爨湯。", "事成條舉作書尺，不肯勞人魚腹將。", "魚沉魚浮任所適，偶能及我爲非常。", "勤勤問我詩小傳，國風纔畢葛屨章。", "昔時許我到聖處，且避俗子多形相。", "未即寄去慎勿怪，他時不惜傾箱囊。", "知君亦欲此從事，君智自可施廟堂。", "何故區區守黄卷，蠹魚尚恥親芸香。", "我今正值雁南翔，報書與君倒肺腸。", "直須趁取筋力强，炊粳烹鱸加桂薑。", "洞庭綠橘包甘漿，舊楚黄橙綿作瓤。", "東山故遊携舞孃，不飲學舉黄金觴。", "谿如罨畫水泱泱，刺船靜入白鷺傍。", "菱葉已枯鏡面凉，月色飛上白石牀。", "坐看魚躍散星芒，左右寂寂夜何長。", "烏棲古曲傳吳王，千年萬年歌未央。", "莫作腐儒針膏肓，莫作健吏繩餓狼。", "儻如龔遂勸農桑，儻如黄霸致鳳皇。", "來不來，亦莫愛嘉祥。"]}