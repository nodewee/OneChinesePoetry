{"author": "蔡肇", "period": "宋", "type": "诗", "title": "再答文潜", "paragraphs": ["羌兵昔出皋蘭路，欲鏟新城無聚土。", "烟烽照夜氣如霞，鐵馬連羣歕成雨。", "東西兩關同日破，股掌嬰兒絕哺乳。", "鼓聲十日拔帳歸，至今猶說防城苦。", "當時諸將無奇策，不敢彎弓向胡語。", "橐駝西來金帛去，孽狐小鼠猶跳舞。", "王師八月盡防秋，惴惴軍興恐編戶。", "腐儒不用輒憂邊，廟堂有人制尊俎。"]}