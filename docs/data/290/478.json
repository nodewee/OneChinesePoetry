{"author": "梅堯臣", "period": "宋", "type": "诗", "title": "胡公疎示祖擇之盧氏石詩和之", "paragraphs": ["袁州太守蓬山客，來過盧家尋怪石。", "盧家百物今已空，唯石難移留舊蹟。", "埋沒尚存三四分，雨淋日炙如皴皵。", "太守惻然呼健兒，荷鋤秉鍤爭來役。", "健兒掘土不爲堅，旋旋剜沙見圭隙。", "漸奇漸異人忘勞，更索更深知幾尺。", "瘦峯削出嵩華骨，虛竅鑿破蛟螭額。", "千指曳繩車四輪，擊鼓助力歸東陌。", "東陌東頭湖水傍，黄泥洗盡何蒼碧。", "故宅愈冷東湖喧，貴賤競觀無礙隔。", "太守自憐堅直心，愛少憎多屢遭謫。", "南至蒼梧及桂林，名山徧訪無窮僻。", "所宜厭慣不入眼，向此歌吟尤愛惜。", "我思永叔滁陽時，大誇古翠菱溪獲。", "作詩遠寄予與蘇，高唱相隨無節拍。", "今知賢人趣向同，玩好託情亡俗格。", "建康從事胡公疎，一見詫君如李白。", "雄才落筆瀉天河，綴韻孤清仍險窄。", "入探虎穴誰爲難，辭通造化方能敵。", "殿後吾雖膽力强，獨鞭疲馬終無益。"]}