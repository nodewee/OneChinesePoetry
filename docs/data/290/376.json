{"author": "梅堯臣", "period": "宋", "type": "诗", "title": "志來上人寄示酴醾花并壓磚茶有感", "paragraphs": ["京都三月酴醾開，高架交垂自爲洞。", "素葉層層紫蕊香，釀歸光祿春生甕。", "東陌西池走鈿車，芳林廣囿飛朱鞚。", "二年不到大梁城，江邊淚滴肝腸痛。", "況茲齒髮漸衰老，已是憂愁不如衆。", "宣城北寺來上人，獨有一叢盤嫩蕻。", "去歲遊吳求不得，今朝還喜自持送。", "眼底雖同往日看，樽前所憶皆成夢。", "又置新茶采雨前，鳥觜壓磚雲色弄。", "對花却酒煑香泉，强詠才慙非白鳳。"]}