{"author": "梅堯臣", "period": "宋", "type": "诗", "title": "送方進士遊廬山", "paragraphs": ["長風沙浪屋許大，羅剎石齒水下排。", "歷此二險過湓浦，始見瀑布懸蒼崖。", "繫舟上岸入松徑，三日踏穿新蠟鞋。", "路盤深谷出嶺望，後山日照前山霾。", "偶逢風雨恐衣濕，側倚石脇人相乖。", "雨收不覺在高處，却見童僕提携偕。", "水聲不絕鳥聲好，藥草香氣侵人懷。", "老僧避俗去足跣，野客就澗開門䦱。", "樹巖隠映見寺剎，層層杳杳躋雲階。", "塢田將穫烏雀橫，秋果正熟猴猿𪘨。", "東林淡齏應似舊，唯此足以待爾儕。", "子心灑落撇然往，我方塵垢難磨揩。"]}