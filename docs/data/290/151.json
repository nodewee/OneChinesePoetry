{"author": "蔡肇", "period": "宋", "type": "诗", "title": "次韵上文潜丈", "paragraphs": ["張侯胸中包覆釜，百里奔流無寸土。", "玄蛟白鼉有時作，一洗乾坤三日雨。", "詩雄變怪有如此，震動猶能止啼乳。", "已傾太白酒船空，更壓少陵飯山苦。", "昨朝東門同拜勅，玉齒猶殘道中語。", "閉門十日無一事，坐對空庭秋葉舞。", "何時御史出霜臺，便假前騶辭棘戶。", "城南邀我倒餘尊，紫栗黄橙已登俎。"]}