{"author": "蔡肇", "period": "宋", "type": "诗", "title": "和文潜初伏大雨戲呈无咎", "paragraphs": ["城中鼎食排翠釜，羊胛駝峰賤如土。", "青衫學士家故貧，斗米束薪炊濕雨。", "縱橫圖史照屋壁，呫囁詩騷從稚乳。", "省中無事騎馬歸，雨聲一洗茅簷苦。", "急呼南巷同舍郎，聽我臨風有凉語。", "且貪青簡事文章，未有黄金買歌舞。", "往來詩卷牛腰許，太羹玄酒並在戶。", "吾詩老澀邀使前，政坐可口收艱俎。"]}