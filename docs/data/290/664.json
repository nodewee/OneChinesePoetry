{"author": "梅堯臣", "period": "宋", "type": "诗", "title": "送薛氏婦歸絳州", "paragraphs": ["在家勗爾勤，女功無不喜。", "既嫁訓爾恭，恭己乃遠恥。", "我家本素風，百事無有侈。", "隨宜具奩箱，不陋復不鄙。", "當須記母言，夜寐仍夙起。", "慎勿窺窗戶，慎勿輒笑毀。", "妄非勿較競，醜語勿辨理。", "每順舅姑心，況逆舅姑耳。", "爲婦若此能，乃是儒家子。", "看爾十九年，門閫未嘗履。", "一朝陟太行，悲傷黄河水。", "車徒望何處，哭泣動鄰里。", "生女不如男，天親反由彼。"]}