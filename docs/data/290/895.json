{"author": "梅堯臣", "period": "宋", "type": "诗", "title": "觀韓玉汝胡人貢奉圖", "paragraphs": ["時世重古不重新，破圖誰畫四胡人。", "臂鷹捧盤犀利水，鐵鎖師子同麒麟。", "翹翹雉尾插頭上，深目鉅鼻青搭巾。", "塗朱點綠筆畫大，筋骨怒露蠻祠神。", "茜袍白馬韓公子，從何得此來秘珍。", "定應海客遠爲贈，中國未睹難擬倫。", "公子自言吳生筆，吳筆精勁瘦且勻。", "我恐非是不敢贊，退歸書此任從嗔。"]}