{"author": "梅堯臣", "period": "宋", "type": "诗", "title": "永叔內翰遺李太博家新生鴨脚", "paragraphs": ["北人見鴨脚，南人見胡桃。", "識內不識外，疑若橡栗韜。", "鴨脚類綠李，其名因葉高。", "吾鄉宣城郡，每以此爲勞。", "種樹三十年，結子防山猱。", "剝核手無膚，持置宮省曹。", "今喜生都下，薦酒壓葡萄。", "初聞帝苑夸，又復主第襃。", "纍纍誰採掇，玉椀上金鼇。", "金鼇文章宗，分贈我已叨。", "豈無異鄉感，感此微物遭。", "一世走塵土，鬢顛得霜毛。"]}