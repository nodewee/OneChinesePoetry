{"author": "梅堯臣", "period": "宋", "type": "诗", "title": "阻淺挺之平甫來飲", "paragraphs": ["泛淮忌水大，我行浩以漫。", "泝汴忌水淺，我行幾以乾。", "偶與困滯并，將獨爲此難。", "窮堤有來客，芬芳可與言。", "共休綠榆陰，置酒聊慰安。", "主人雖倉卒，猶得具甘酸。", "酸漬楚梅青，甘摘夏櫻丹。", "引觴吞日光，耳熱不復歎。", "俛仰已陳迹，未可忘茲歡。", "誰思費生術，幻惑寧盤桓。"]}