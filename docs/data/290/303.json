{"author": "晁說之", "period": "宋", "type": "诗", "title": "題卲武軍泰寧縣葉恪循道清風樓", "paragraphs": ["葉公賢父子，清風何奕奕。", "愛彼清風好，危樓高百尺。", "來從玉宇遠，照衣光可擲。", "桂葉尚飄飄，蕙草不習習。", "平生眼豁開，脱然凌羽翼。", "對飲伴明月，故人念疇昔。", "詠歌何穆如，援琴更幽寂。", "慈烏遶難老，霅溪非其匹。", "華陽三層上，松韻亦蕭瑟。"]}