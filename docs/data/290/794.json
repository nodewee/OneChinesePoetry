{"author": "梅堯臣", "period": "宋", "type": "诗", "title": "萊宣遺酒", "paragraphs": ["白日對芳樹，靜夜愛明月。", "我飲雖不多，杯杓安可闕。", "破屋有空缸，冷竈無黔突。", "投餐聞韓辱，乞食使陶訥。", "鑒此不求人，終身其鏤骨。", "儻有佳客過，未免貰袍笏。", "風從東南來，語向西北發。", "西北多鳳雛，枝間報清越。", "玉壺盛曉露，贈置醉莫歇。", "却少可飲人，爲告月休沒。"]}