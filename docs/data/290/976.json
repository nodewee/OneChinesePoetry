{"author": "梅堯臣", "period": "宋", "type": "诗", "title": "送謝師直秘丞通判莫州兼寄張和叔", "paragraphs": ["河湟宿兵地，勁勇天下聞。", "侵疆古甚熾，薄伐詩所云。", "往今勢且異，利害理頗分。", "遠以塘設險，遂輕甲屯雲。", "昔傳嘗膽國，能破怒蛙軍。", "越雖隔大江，吳遭若枯焚。", "實由持阻懈，抉目悲伍員。", "夫子負美才，議論高不羣。", "況有令兄弟，今亦貳河汾。", "助守戒不虞，慎勿倚和獯。", "張侯爲刺史，大族獨此君。", "法明而不苛，可共飾以文。"]}