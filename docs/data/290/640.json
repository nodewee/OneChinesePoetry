{"author": "梅堯臣", "period": "宋", "type": "诗", "title": "留侯廟下作", "paragraphs": ["貌如女子心如鐵，五世相韓韓已滅。", "家童三百不足使，倉海君初去相結。", "秦皇東從博浪過，力士袖椎同决烈。", "曉入沙中風正昏，誤擊副車搜迹絕。", "亡命下邳圯上游，老父墮履意未別。", "顧謂孺子下取之，心始不平終折節。", "舒足既受笑且去，行及里所還可說。", "可教後當五日來，三返其期付書閱。", "他日則爲王者師，果輔高皇號奇傑。", "留國存祠汴水傍，逢逢簫鼓賽肥羊。", "赤松不見天地長，黄石共葬丘冢荒。"]}