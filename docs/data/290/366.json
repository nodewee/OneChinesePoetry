{"author": "梅堯臣", "period": "宋", "type": "诗", "title": "聞臨淄公薨", "paragraphs": ["至和癸巳十二月兮，友人語我火犯房。", "芒射鈎鈐而拂上相兮，禍非弼臣誰可當。", "昨日聞太宰悟天道而畏忌兮，歸卧其第三拜章。", "太宰既不得請而賜黄金百兩以爲壽兮，諫官御史猶擊强。", "明年孟陬臨淄公薨兮，果然邦國橈棟梁。", "豈無神醫善藥以起疾兮，固知稟命有短長。", "公自十三歲而先帝兮，謂肖九齡宜相唐。", "後由石渠鳳閣禁林以登樞兮，俄佩相印居廟堂。", "出入藩輔留守兩都兮，其民詠歌盈康莊。", "官爲喉舌勳爵一品兮，經筵講義尊蕭匡。", "年逾順耳不爲夭兮，文字百卷存縑箱。", "子孫侁侁同雁行，二女貴婿富與楊。", "未知歸葬何土鄉，臨川松柏安可忘。", "我爲故吏摧肝腸，洒淚作雨春悲凉。", "精魄其歸於天乎，必爲星宿還高張。", "骨肌其歸於土乎，必爲蕙芷不滅香。", "墓碑墓銘誰能盡其美，我爲欲傳萬古須歐陽。"]}