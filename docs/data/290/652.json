{"author": "梅堯臣", "period": "宋", "type": "诗", "title": "永叔贈絹二十匹", "paragraphs": ["鳳皇拔羽覆鶉鷃，鶉鷃幸脫僵蒿蓬。", "昔公處貧我同困，我無金玉可助公。", "公今既貴我尚窘，公有縑帛周我窮。", "古來朋儕義亦少，子貢不顧顔淵空。", "復聞韓孟最相善，身仆道路哀妻僮。", "生前曾未獲一飽，徒脫吟響如秋蟲。", "自驚此贈已過足，外可畢嫁內禦冬。", "況無杜甫海圖坼，天吳且免在褐躬。", "瘦兒兩脛不赤凍，病婦十指休補縫。", "厨中餒婢喜有望，服鮮棄垢必所蒙。", "梁上君子切莫下，吾非陳寔何爾容。"]}