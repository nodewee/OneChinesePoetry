{"author": "晁說之", "period": "宋", "type": "诗", "title": "和澗上丈人石淙作依元韻", "paragraphs": ["岷江將入海，金山中斥攫。", "近樵得鴈盪，平地風落落。", "獰兒一稱絕，如夔理舜樂。", "那知嵩石淙，視彼削則削。", "兩處各瑰俊，一旦得磅礴。", "水從嵩陰來，到此幾谿壑。", "勢盡劃縱横，天地自開鑿。", "腹背涵叢峰，星斗俱漠漠。", "波搖下嶔崯，雲度上岞崿。", "爲山無麓趾，突兀便可樂。", "北首揖三頂，鴈行共遼寞。", "睥睨萬培塿，飄然風中籜。", "莫言聚石耳，乍如五陰剥。", "試觀煙霞生，如蓮敷青雘。", "非山亦非石，水亦非激躍。", "癡龍有路寢，醉蜃不收閣。", "因得爲人戲，何處顔色怍。", "或疑上帝宮，盆山映叢薄。", "盲風吹下將，塵世暫斟酌。", "又疑涿野戰，行陣龍虎作。", "過怒禁不散，結此空黝噩。", "寧論八陣圖，水來俄而却。", "惜哉遊者稀，元老情不惡。"]}