{"author": "梅堯臣", "period": "宋", "type": "诗", "title": "哀馬", "paragraphs": ["瘠彼單于馬，贈我信都侯。", "信都惡頑惡，不使服車輈。", "我從南土歸，涉河假扁舟。", "將趨未央朝，無乘誰可求。", "信都固朋義，百乏能以周。", "遺此燕山駿，買韉安轡頭。", "朝斬一束芻，夕煑一盎麰。", "漸平崢嶸骨，幸騎歷冬秋。", "自春鎖禮闈，既出被輕囚。", "飽秣不復駕，狂躍如生虬。", "更番一老卒，湔刷常預愁。", "前欲往城東，始跨人立侔。", "首落而尾擲，衰軀幾墜投。", "邇者將贖金，行當謁冕旒。", "私呼貴鄰兵，言調變馴柔。", "晨往及暮還，踣地氣不收。", "彼兵隸天廐，國馬皆仰騶。", "其能量馬力，國馬安得稠。", "以吾窮使然，爾能亦可羞。"]}