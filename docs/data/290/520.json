{"author": "梅堯臣", "period": "宋", "type": "诗", "title": "平山堂雜言", "paragraphs": ["蕪城之北大明寺，闢堂高爽趣廣而意厖。", "歐陽公經始曰平山，山之迤邐蒼翠隔大江。", "天清日明了了見峯嶺，已勝謝朓齪齪遠視於一窗。", "亦笑煬帝造樓摘星放螢火，錦帆落檣旗建杠。", "我今乃來偶同二三友，得句欲霜鍾撞。", "却思公之文字世莫雙，舉酒一使長咽慢肌高揭鼓笛腔，萬古有作心胸降。"]}