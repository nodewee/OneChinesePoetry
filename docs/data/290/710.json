{"author": "梅堯臣", "period": "宋", "type": "诗", "title": "還吳長文舍人詩卷", "paragraphs": ["松液化茯苓，又因爲琥珀。", "遇物必得形，毛髮曾不隔。", "君子亦豹變，其文蔚可覿。", "今者逢吳侯，滿腹貯經籍。", "噴吐五色霓，自堪垂典冊。", "詩教始二南，皆著賢聖跡。", "後世竟翦裁，破碎隨刀尺。", "我輩强追倣，畫龍成蜥蜴。", "有唐文最盛，韓伏甫與白。", "甫白無不包，甄陶咸所索。", "侯初守二郡，山水多助益。", "升高觴嘉賓，賦筆速鷹翮。", "葺書成大軸，許我觀琮璧。", "真物固易辨，恨無百金易。", "借從懷袖歸，誦玩廢朝夕。", "譬如遊國都，惝怳失阡陌。", "苦吟三十年，所獲唯巾幗。", "豈比夸受降，甲齊熊耳積。", "重見元和風，珠玉敵海舶。", "自慙寒餓爲，何張空避席。"]}