{"author": "晁說之", "period": "宋", "type": "诗", "title": "資道俾予賦試劍山詩馬上承命作", "paragraphs": ["青山羣若好，此山何清特。", "如見孫登輩，高聳不可及。", "山神亦喜我，輕風鳴馬勒。", "馬上欲高哦，才窘開口澀。", "城墉半夜深，樓闕中天闢。", "六曲屏風張，五兩布帆屹。", "蓮柄生旱陸，松角自空植。", "偏將司斥侯，中軍羅矛戟。", "道冠不著簪，女鬟未勞櫛。", "碧衣翼而趨，青童拱以立。", "風雨若可搖，日月去無迹。", "出此摹寫語，敢謂得百一。", "亦欲縱筆書，南山詩見嫉。"]}