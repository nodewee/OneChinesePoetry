{"author": "梅堯臣", "period": "宋", "type": "诗", "title": "五月十日雨中飲", "paragraphs": ["梅天下梅雨，綏綏如亂絲。", "梅生獨抱愁，四顧無與期。", "妻孥解我意，草草陳酒巵。", "檻外百竿竹，新筍高過之。", "竹色入我酒，變作青琉璃。", "一飲眼目光，再飲言語遲。", "三飲頹然兀，左右歎我衰。", "有鳥從東來，引頭闖深枝。", "發聲醒我醉，提壺美無疑。", "典衣不直錢，唯是布與絺。", "安得如古人，車傍挂鴟夷。"]}