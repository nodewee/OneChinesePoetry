{"author": "梅堯臣", "period": "宋", "type": "诗", "title": "送公儀龍圖知杭州", "paragraphs": ["在昔漢中微，我祖入吳門。", "公今領名都，千騎擁高軒。", "與古異出處，素節古本原。", "江觀白馬潮，水花長鯨奔。", "山飄月桂子，天香一國繁。", "壯奇已若此，纖侈尚亦存。", "舊聞其風俗，色易而柔溫。", "太守朝駕車，閭巷焚蘭蓀。", "太守暮還府，燈燭照旗旛。", "清歌延冠蓋，廣湖浮酒樽。", "成都與餘杭，天下莫比論。", "彼爲公故鄉，此爲公偃藩。", "吏民宜寡事，愷悌有謠言。"]}