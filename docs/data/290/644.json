{"author": "梅堯臣", "period": "宋", "type": "诗", "title": "依韻答吳安勗太祝", "paragraphs": ["我於文字無一精，少學五言希李陵。", "當時巨公特推許，便將格力追西京。", "卞和無足定抱寶，乘驥走行天下老。", "玉已累人馬不逢，皇皇何之饑欲倒。", "還思二十居洛陽，公侯接跡論文章。", "文章自此日怪奇，每出一篇爭誦之。", "其鋒雖銳我敢犯，新語能如夏侯湛。", "于今窮困人已衰，不見懸金規呂覽。", "乃遭吾子求琢磋，珠璣獲斗奈我何。"]}