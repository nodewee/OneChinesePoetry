{"author": "梅堯臣", "period": "宋", "type": "诗", "title": "送朱表臣職方提舉運鹽", "paragraphs": ["蜃竈煑溟渤，航鹹播楚越。", "官榷利言盈，盜販弊相汨。", "連艘以轉致，攪灰或沉沒。", "雖使日鞭黥，未易窮姦窟。", "朝廷用朱侯，提職欲無闕。", "侯因許專畫，拜疏陳其說。", "曰臣有更張，敢以肝膽竭。", "荆湘嶺下城，恃遠不畏罰。", "堂堂事私賈，遮吏遭驅突。", "願使商自通，輸金無暴猝。", "淮江且循常，約束備本末。", "國用必餘資，亭民無滯物。", "事下丞相府，論議不可拔。", "從之東南蘇，拒之財賦遏。", "聽侯侯往施，所便黔黎活。", "五味既和調，萬里銷狂悖。", "汴水桃花時，犀舟順流發。", "過淮逢絮鮆，泊岸採蘆蕨。", "挂帆趨浪頭，應不勞歲月。"]}