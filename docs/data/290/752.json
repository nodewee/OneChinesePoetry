{"author": "梅堯臣", "period": "宋", "type": "诗", "title": "依韻和永叔勸飲酒莫吟詩雜言", "paragraphs": ["我生無所嗜，唯嗜酒與詩。", "一日舍此心腸悲，名存貴大不輙思。", "甑空釜冷不俛眉，妻孥凍饑數恚之。", "但自吟醉與世違，此外萬事皆莫知。", "王公謁請衆去早，既衰愈懶身到遲。", "日高倦僕顔色沮，况騎瘦馬兩耳垂。", "厭此勞苦不喜出，唯有文字時能爲。", "諸公尚恐竭智慮，勤勤勸飲莫我卑。", "再拜受公言，竊意公矯時。", "只愛詩，謂余癡。"]}