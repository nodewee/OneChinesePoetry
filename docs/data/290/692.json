{"author": "梅堯臣", "period": "宋", "type": "诗", "title": "重）賦白兔", "paragraphs": ["毛氏穎出中山中，衣白兔褐求文公。", "文公嘗爲穎作傳，使穎名字存無窮。", "徧走五嶽都不逢，乃至瑯琊聞醉翁。", "醉翁傳是昌黎之後身，文章節行一以同。", "滁人喜其就籠紲，遂與提携來自東。", "見公於鉅鼇之峯，正草命令辭如虹。", "筆禿願脫冠以從，赤身謝德歸蒿蓬。"]}