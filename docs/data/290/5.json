{"author": "李廌", "period": "宋", "type": "诗", "title": "賀小蘇先生", "paragraphs": ["柱史承恩正紫微，玉皇優詔碧雲詞。", "欲知伯仲文章職，對掌絲綸內外司。", "雨露偏濃常棣萼，烟霞常駐鳳凰池。", "共扶吾道邪歸正，同振斯文盛不衰。", "白首並逢千載運，登庸皆是十年遲。", "靖共介福由神聽，告爾多方代帝咨。", "膴仕初逢賢者貴，德名當問國人宜。", "夷齊抗世清何早，元凱登庸事可期。", "貧賤久思楊得意，龍光今喜鄭當時。", "應憐下客塵埃甚，慚愧雷門獻此詩。"]}