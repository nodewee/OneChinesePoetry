{"author": "梅堯臣", "period": "宋", "type": "诗", "title": "送次道學士知太平州因寄曾子固", "paragraphs": ["春浦楊花撩亂飛，春江鮆魚來正肥。", "采石新林兒女去，茭白蒲牙艇子歸。", "歸令煑魚不得熟，已望使君船上磯。", "上磯亦不待潮應，爭牽篾纜泥污衣。", "姑熟溪頭槌大鼓，紅抹鞾刀趨俯僂。", "牙兵可擬岸傍蘆，森森甲立雄南土。", "更得西州謝法曹，新詠定多傳樂府。"]}