{"author": "梅堯臣", "period": "宋", "type": "诗", "title": "和吳沖卿學士石屏", "paragraphs": ["吳夫子，佩銀龜。", "乘天馬，索怪奇。", "忽得虢略一片石，其中白色圓如規。", "又有樹與烏，畫手雖妙何能爲。", "吳乃持問歐陽公，比公曩獲尤可疑。", "疑不爲辨賦以詩，詩辭粲粲明星垂。", "復遣齎來使我和，坐上鉅公傍睨之。", "范侯實有楊雄學，咸云此理難究推。", "我歸滌慮反覆思，義雖不經聊解頤。", "月與太陽合朔時，陽烏飛上桂樹枝。", "枝上作窠生羣兒，人不知天公。", "天公欲俾世間見，影著石面如黏黐。", "烏既不得去，月亦不可移。", "留爲千古作好玩，慎勿傾撲同玉碑。"]}