{"author": "梅堯臣", "period": "宋", "type": "诗", "title": "送通判黄國博入浙", "paragraphs": ["西風半空鳴且號，吳天點破吳鴻高。", "東溪車馬走送客，白露衰蘭輕若毛。", "客當西歸乃東去爲何，欲及八月十五夜觀洪濤。", "洗蕩生前邑邑不平氣，付與滄海之水隨滔滔。", "却來廣陵願相見，拍手大笑傾新醪。", "一飲一石無一錢，莫管寒近脫弊袍。", "脫袍準酒不惜醉，天意未必凍我曹。"]}