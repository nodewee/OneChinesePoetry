{"author": "晁說之", "period": "宋", "type": "诗", "title": "贈江子和兄弟", "paragraphs": ["聞道去年大雨雪，今年園林著花遲。", "梅已寂寞桃淺深，膠序閉門那得知。", "故人南來將二季，屋裡衣香生春姿。", "黄蜂紫蝶自顛倒，從容却話初别時。", "二季未幾能許大，我曹諱老寧非癡。", "酥酪醍醐俱可口，何但療我渴與饑。", "本朝亦有江金紫，誰道陳留人物衰。"]}