{"author": "梅堯臣", "period": "宋", "type": "诗", "title": "得福州蔡君謨密學書并茶", "paragraphs": ["薛老大字留山峯，百尺倒插非人蹤。", "其下長樂太守書，矯然變怪神淵龍。", "薛老誰何果有意，千古乃與奇筆逢。", "太守姓出東漢邕，名齊晉魏王與鍾。", "尺題寄我憐衰翁，刮青茗籠藤纏封。", "紙中七十有一字，丹砂鐵顆攢芙蓉。", "光照陋室恐飛去，鎖以漆篋緘重重。", "茶開片銙碾葉白，亭午一啜驅昏慵。", "顔生枕肱飲瓢水，韓子飯齏居辟雍。", "雖窮且老不媿昔，遠荷好事紓情悰。"]}