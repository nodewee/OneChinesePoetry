{"author": "梅堯臣", "period": "宋", "type": "诗", "title": "送建州通判沈太博", "paragraphs": ["昔聞醉翁吟，是沈夫子所作。", "今聽醉翁吟，是沈夫子所彈。", "聲如冰凘下石灘，嚼齧碎玉遶齒寒。", "四坐整衣容色端，醉翁雖醉無慢官。", "其音正以樂，其俗便且安，何害酩酊顔渥丹。", "沈夫子，邂逅相遇必已歡。", "玉琴能寫人肺肝，人所爲難君不難。", "平明解船建谿去，輕齎快意不長湍。", "谿東白茗象月團，來奉至尊龍屈盤。", "餘爲带銙與臠片，散在六合雲漫漫。", "况君五臟清如水，宜飲沆瀣采木欄。", "更留瓦硯贈我看，鄴宮鴛鴦誰刻剜。"]}