{"author": "晁說之", "period": "宋", "type": "诗", "title": "送杜通直乞罷無極南歸", "paragraphs": ["青堂帳下白題歌，王師城外横天戈。", "白首國母契丹女，泣問王師來謂何。", "將軍突騎擅府庫，羌兒逃死獨峰駝。", "軍中即日拜太守，兜鍪未脱羣冠峨。", "杜侯别乘不願行，自言壯志今消磨。", "顧豈不知金幣饒，家有清風誓不頗。", "歸來南北信所之，無極陋壤留則難。", "却卷前志隨征鴈，回首三吳風景和。", "憐君骨法可學道，此身肯與樹婆娑。", "嗟予投幘亦不晚，君好訪我嵩山阿。"]}