{"author": "梅堯臣", "period": "宋", "type": "诗", "title": "寄維陽許待制", "paragraphs": ["當時永叔在楊州，中秋待月後池頭。", "約公準擬與我敵，是夜二雄張利矛。", "我時小却避其銳，風愁雨怛常娥羞。", "主人持出紫石屏，上有朏魄桂樹婆娑而枝虬。", "作詩誇詫疑天公，愛惜光彩向此收。", "四坐稽顙歎辯敏，文字響亮如清球。", "更後數日我北去，相與送別城門樓。", "誰知康成能飲酒，一飲三百杯不休。", "雞鳴各自便分散，山光寺側停畫舟。", "我來謁公公未起，卧索大白須扶頭。", "而今倏忽已八載，公領府事予居憂。", "歐陽始是玉堂客，批章草詔傳星流。", "問公可憶羊叔子，雖在軍中常緩带而輕裘。", "寄聲千里能信不。"]}