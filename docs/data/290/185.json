{"author": "蔡肇", "period": "宋", "type": "诗", "title": "烟江疊障圖", "paragraphs": ["瓜州東望西津山，山平水闊生寒烟。", "海門日出江霧破，沿江山色寒蒼然。", "五州京峴穹隆隠轔尚不見，况乃鹿跑馬跡點滴之微泉。", "中泠之南古浮玉，鐘鼓下震蛟龍川。", "樓臺明滅彩翠合，海市仙山當目前。", "興來赤脚踏鰲背，揮弄白日摩青天。", "原松芊芊雪欲盡，野氣鬰鬰春逾妍。", "三更潮生月西落，寒金萬斛流瓊田。", "江山佳處心自省，畫圖忽見猶當年。", "有如遠作美人別，耿耿獨記長眉娟。", "雙瓶買魚晚渡立，孤篷聽雨春灘眠。", "翰林東坡知此樂，至今舟上漁子談蘇仙。", "玉堂椽蠟照清夜，葦間幽夢來延緣。", "山川信羨歸未得，送行看盡且作公子思歸篇。"]}