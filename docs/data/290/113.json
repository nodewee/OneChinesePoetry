{"author": "蔡肇", "period": "宋", "type": "诗", "title": "題申王畫馬圖", "paragraphs": ["天寶諸王愛名馬，千金爭致華軒下。", "當時不獨玉花驄，飛電流雲絕瀟灑。", "兩方岐薛寧與申，憑陵內廐多清新。", "肉騣汗血盡龍種，紫袍玉带真天人。", "驪山射獵包原隰，御前急詔穿圍入。", "揚鞭一蹙破霜蹄，萬騎如風不能入。", "雁飛兔走驚絃開，翠華按轡從天回。", "五家錦繡徧山谷，百里舄珥遺塵埃。", "青騾蜀棧西超忽，高準濃蛾散荆棘。", "苜蓿連山鳥自飛，五陵佳氣春蕭瑟。"]}