{"author": "宗澤", "period": "宋", "type": "诗", "title": "題獨樂園", "paragraphs": ["范公之樂後天下，維師溫公乃獨樂。", "二老致意出處間，殊塗同歸兩不惡。", "鄙夫杖藜訪公隠，步無石砌登無閣。", "堂卑不受有美奪，地僻寧遭景華拓。", "始知前輩稽古力，晏子蕭何非妄作。", "細讀隸碑增慷慨，端正似之甘再拜。", "種藥作畦醫國手，澆花成林膏澤大。", "見山臺上飛嵩高，高山仰止如公在。"]}