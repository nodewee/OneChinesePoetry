{"author": "梅堯臣", "period": "宋", "type": "诗", "title": "次韻奉和永叔謝王尚書惠牡丹", "paragraphs": ["大梁有公子，洛陽有游俠。", "昔時意氣相憑陵，不問興亡事栽插。", "栽紅插綠鬭青春，春風與開春雨颯。", "兩都富貴不相殊，走馬尋芳何合雜。", "只聞年少競爭先，摘葉嗅花身更捷。", "安知遺愛舊留守，馳獻百葩光浥浥。", "尚書最重歐陽公，盈盤分去蜂偷獵。", "但能爲樂飲醇酒，何必署名黄紙牒。", "翰林職清文字稀，不比外官煩應接。", "曩公爲花曾作譜，端相用意隨蝴蝶。", "擬王擬妃姚與魏，歲歲年年千萬葉。", "獨將顔色定高低，綠珠雖美猶爲妾。", "從來鑒裁主端正，不藉娉婷削肩胛。", "舊品既著新品增，偏惡妬芽須打拉。", "嘗憶同朋有七人，每失一人淚緣睫。", "唯我與公今且存，無復名園共携榼。", "公因尚書戴紅紫，白髮欺公生匼匝。", "磨墨揮毫興不衰，作詩坐使劉曹怯。", "副本能傳幸一觀，口誦舌摇徒囁囁。"]}