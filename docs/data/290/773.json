{"author": "梅堯臣", "period": "宋", "type": "诗", "title": "謝鷴和公儀", "paragraphs": ["聞有白鷴夢，遂作白鷴詩。", "詩記白鷴語，意公於鶴私。", "公意無薄厚，爾將聽我辭。", "朝給一瓢水，晝給一盎糜。", "曾不令爾渴，曾不令爾饑。", "事事不異鶴，安得於鶴疑。", "鶴鳴爾不和，鶴舞爾不隨。", "無以一供悅，飽食番頑癡。", "公所念爾久，李白當畜之。", "白固有篇詠，公偶未暇爲。", "遣爾心不平，謂此鈍見遺。", "我持爾此意，請公吟莫遲。", "公便納我言，濡筆灑淋漓。", "書爾在南言，野羽霜雪披。", "弄啄紅豆實，飛上桄榔枝。", "翡翠不敢顧，孔雀不敢窺。", "將擬是白鳳，脩尾晝漣漪。", "虺頸而雞首，峨峨如有儀。", "而今與鶴爭，此識固已卑。", "公初待爾厚，鷴兮知不知。"]}