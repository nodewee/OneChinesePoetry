{"author": "梅堯臣", "period": "宋", "type": "诗", "title": "表臣齋中閱畫而飲", "paragraphs": ["嘗觀韓幹馬，人物亦如生。", "君收四病骨，無肉只崢嶸。", "二匹癢磨樹，二匹縱其情。", "意思若不任，千里未可行。", "古絹蠹已盡，彩色無精明。", "歎惜傳至此，幾人金帛輕。", "隋時有名筆，獨寫嚴君平。", "猶持杖頭錢，罷肆心莫營。", "魁然中貴人，坐榻不知名。", "畫中有畫屏，山石侔天成。", "今時長沙叟，獼猴檞林橫。", "疏毛與設色，前代何角爭。", "餘存品雖高，我未易敢評。", "主人愈好事，緘笥酒壺傾。"]}