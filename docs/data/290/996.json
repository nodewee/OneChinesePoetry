{"author": "梅堯臣", "period": "宋", "type": "诗", "title": "次韻和司馬學士慮囚", "paragraphs": ["縲囚往慮問，勤恤意不息。", "猛虎在陷穽，挑尾尚求食。", "常憂有詿誤，非罪罹暴迫。", "藹藹萬乘都，憧憧四方客。", "一遭纖微釁，鑑垢莫磨拭。", "是以大君心，惟恐橫抵摘。", "前法著以律，後法編以冊。", "每當炎蒸時，獄器用刷滌。", "應無古冤血，地下化爲碧。", "我今因牽吟，聊以肝膽瀝。", "刑人皆得辜，不似尤地脈。", "間歸即解鞍，浣手嫌控靮。", "昔言善烹魚，必先溉釜鬲。", "願言保兢慎，切勿厭此役。", "夜月可留翫，清樽可獨適。", "一榻寬且平，羣動都已寂。", "可用休其勞，不休庶終夕。"]}