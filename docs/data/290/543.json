{"author": "梅堯臣", "period": "宋", "type": "诗", "title": "依韻和酬邵不疑見答", "paragraphs": ["君才若巨賈，既富仍深藏。", "遂兼碌碌貧，共處安可量。", "滔滔大澤陂，渺漫入幽荒。", "徒欲窮端倪，憑高何相望。", "一日以文繡，被此糞土牆。", "門徒三千人，起予唯卜商。", "薄言昧纖悉，懷憂思萱忘。", "美璞委彫琢，以未知我詳。", "但念故時朋，所樂來遠方。", "慎勿以名使，取敗非相當。"]}