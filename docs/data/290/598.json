{"author": "梅堯臣", "period": "宋", "type": "诗", "title": "力漕篇呈發運王司封寶臣", "paragraphs": ["兵外肢强，兵內體壯。", "斂之盡歸，歲以多餉。", "東南舳艫，銜尾而上。", "浮江浮淮，泝汴之湍。", "汴湍不常，水衡不官。", "惟虞溢毀，靡虞舟槃。", "舟槃糧覆，糧孰爲足。", "大計之數，萬百惟六。", "帛幣錯貨，三倍其穀。", "曰主厥漕，王之藎臣。", "日憂河涸，運智煩神。", "以舫實土，約流束津。", "百步之間，若牙與齦。", "朝漲夕降，滯舸次鱗。", "亟乞于朝，朝不即報。", "下上經營，風并日曝。", "其躬其勤，秉心有操。", "士豈無祿，視此則冒。", "彼以榮佚，此以劬耗。", "願答其劬，錫命錫誥。"]}