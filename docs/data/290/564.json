{"author": "梅堯臣", "period": "宋", "type": "诗", "title": "泗州郡圃四照堂", "paragraphs": ["官艫客艑滿淮汴，車馳馬驟無閑時。", "豈有餘力事棟宇，後園荒草長離離。", "朱侯下車百職舉，亦治宴豆頻遊嬉。", "梁冠爵弁各得禮，道路溢譽亡高卑。", "因隙作堂名四照，虛光轉納娥與羲。", "面面懸窗夾花藥，春英秋蕊冬竹枝。", "射堋寬闊習武事，鏡沼清淺吹文漪。", "侯之此意寧自樂，夷情勞士俱忘疲。", "後來出口勤洒掃，莫作廐埒生蒿藜。"]}