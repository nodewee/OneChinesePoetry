{"author": "晁說之", "period": "宋", "type": "诗", "title": "趙德麟書來言黄九聞移命後徑遊峨嵋慨然有作", "paragraphs": ["蹇産久無賴，相羊忽有期。", "野馬脱羈日，逐客賜環時。", "鄉國眼中見，申肘猶云遲。", "夫子獨不爾，西復到峨嵋。", "初非身世謀，無淚竹枝辭。", "豈是軒冕人，要路莫相疑。", "歸來舊臺閣，風霜嘗路岐。", "曰予有末契，斯焉定何之。", "興懷白象士，復自話别離。", "萬行端難渝，短軸賞新詩。"]}