{"author": "梅堯臣", "period": "宋", "type": "诗", "title": "寄許越州", "paragraphs": ["開元冠蓋裏，無若賀知章。", "乞得鏡湖水，洗出明月光。", "行坐鏡與月，身衣羽人裳。", "心存黄庭經，目視白鳥行。", "歲時忽已古，高韻抗彭莊。", "今聞許子春，來守稽山傍。", "稽山風月在，鏡水菰蒲長。", "臘市開梅萼，霰雪凌早芳。", "卧龍生茗舌，鼓角催新陽。", "焙邊可以啜，樹間可以觴。", "賀老於當日，必定無此嘗。", "唯有李白詩，酒船芙蓉香。", "安得效白也，賸載借艅艎。", "與君同醉翁，智慮收肝腸。"]}