{"author": "梅堯臣", "period": "宋", "type": "诗", "title": "楊樂道留飲席上客置黄紅絲頭芍藥", "paragraphs": ["洛陽賣牡丹，江都買芍藥。", "賣與富人歡，買爲游子樂。", "萬絲必同心，千葉必同萼。", "五色相淺深，百金相厚薄。", "栽培動經年，風雨便成昨。", "蕭條洛陽城，索寞江都郭。", "頼有一春花，能無十千酌。", "朝看門擁車，暮見門羅雀。", "嘗聞月底人，欲把月桂斫。", "要使清光多，四海意開廓。", "我亦愛明月，常滿不願落。", "上弦過楊侯，乃值寒雨作。", "共飲三四人，不覺傳鳴柝。", "持葩金谷豪，朱黄何灼爍。", "還思溱洧上，士與女相謔。", "實此香草芳，請我賦其略。", "酒闌爲追詠，思拙筆屢閣。"]}