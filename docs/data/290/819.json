{"author": "梅堯臣", "period": "宋", "type": "诗", "title": "蘇明允木山", "paragraphs": ["空山枯楠大蔽牛，霹靂夜落魚鳬洲。", "魚鳬水射千秋蠹，肌爛隨沙蕩漾流。", "唯存堅骨蛟龍鎪，形如三山中雄酋。", "左右兩峯相挾翊，尊奉君長無慢尤。", "蘇夫子見之驚且異，買於溪叟憑貂裘。", "因嗟大不爲梁棟，又歎殘不爲薪槱。", "雨侵蘚澀得石瘦，宜與夫子歸隠丘。"]}