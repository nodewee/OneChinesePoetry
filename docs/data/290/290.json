{"author": "晁說之", "period": "宋", "type": "诗", "title": "趨府馬上悠然思陳無己三兄成詩寄之", "paragraphs": ["瓦釡毁未棄，黄鍾幸且存。", "於焉正律呂，誰爲到崑崙。", "相思出苦淚，東漢太丘孫。", "聞之在徐州，無衣出柴門。", "亦賦乞食詩，饑瘡故拙言。", "靖節非此夫，如似校静喧。", "顑頷不悲傷，自知美蘭蓀。", "龍伸能蛇屈，土不蝕璵璠。", "魴鱮書懶寄，天公牋可論。", "名不入葦笥，欲報天地恩。", "明光出須臾，一破萬古昏。", "蒼生訖康濟，坐覺君子尊。", "浄盡城上烏，變化北溟鯤。", "豈但喜囚冠，故亦慰纍魂。", "我既美子志，爲子盡嬋媛。", "吾曹寧餓死，終肯傍祭墦。", "孔明與荀賈，豈不共中原。", "崎嶇入巴蜀，雅志正本根。", "柳子一失此，羅池爲鬼寃。", "問訊寄此辭，飽腹何時捫。"]}