{"author": "梅堯臣", "period": "宋", "type": "诗", "title": "五月十三日大水", "paragraphs": ["誰知山中水，忽向舍外流。", "誰知門前路，已通溪中舟。", "窮蛇上竹枝，聚蚓登階陬。", "我家地勢高，四顧如湖滮。", "浮萍穿籬眼，斷葑過屋頭。", "官吏救市橋，停車當市樓。", "應念此中居，望不辯馬牛。", "危湍瀉天河，漫漫無汀洲。", "羣蛙正得時，日夜鳴不休。", "戢戢後池魚，隨波去難留。", "揚鬐雖自在，江上多網鉤。", "紛紜閭里兒，踴躍競學泅。", "吾慕孔宣父，有意乘桴浮。"]}