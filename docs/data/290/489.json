{"author": "梅堯臣", "period": "宋", "type": "诗", "title": "張聖民學士出御書并法帖共閱之", "paragraphs": ["冰膠楚舸歲將窮，廣陵別乘憐老翁。", "殷勤來邀强一往，虛堂肴酒羅甘豐。", "我病胃寒不下咽，匕筯謾舉叨席中。", "主人欲客心意歡，出以飛帛騰龍鸞。", "刑政二字布楷法，古今書帖未足觀。", "坐間杜子好弄筆，詆譏前輩無全完。", "一見寶蹤天下妙，稽首贊仰舌吻乾。", "如此別識已太險，我不頌詠還應難。"]}