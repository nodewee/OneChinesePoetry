{"author": "晁說之", "period": "宋", "type": "诗", "title": "始到無極作", "paragraphs": ["徂歲若飛羽，去矣不可招。", "諒積寒暑多，我髮覺翛翛。", "是身一枯木，引憂自焚燒。", "河山再遊宦，鄉國夢魂勞。", "友朋不敢思，得意在本朝。", "弟妹天一方，披衣泣中宵。", "介拙取如此，罪侮肯相饒。", "眷言此邦人，不與我逍遙。", "五日無羊俎，十日無魚庖。", "懶我蔬菜慣，妻兒嗔呶呶。", "亦有寢食地，肘申瓦歎搖。", "政自不容膝，如彼風後巢。", "當此仲夏時，何以謝炎歊。", "前聞嚴君平，氣和生涼颷。", "但恐此語欺，古道久可嘲。", "平生鄙潘岳，懷縣復鬱陶。", "靖節真吾師，一去何超超。", "終期不自墮，賦詩畔牢騷。"]}