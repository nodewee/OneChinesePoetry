{"author": "梅堯臣", "period": "宋", "type": "诗", "title": "莫登樓", "paragraphs": ["莫登樓，脚力雖健勞雙眸，下見紛紛馬與牛。", "馬矜鞍轡牛服輈，露臺歌吹聲不休。", "腰鼓百面紅臂褠，先打六幺後梁州。", "棚簾夾道多夭柔，鮮衣壯僕獰髭虬。", "寶撾呵叱倚王侯，夸妍鬭豔目已偷。", "天寒酒醺誰爾侜，倚楹心往形獨留，有此光景無能遊。", "粉署深沉空翠幬，青綾被冷風颼颼。", "懷抱既如此，何須望樓頭。"]}