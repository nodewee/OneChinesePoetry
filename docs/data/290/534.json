{"author": "梅堯臣", "period": "宋", "type": "诗", "title": "依韻和春日偶書", "paragraphs": ["甕面春醅壓嫩藍，盤中鵝{炙火=肉}亦肥甘。", "正宜醉夢輕爲蝶，苦怕酬詩密似蠶。", "病起羊公方隠几，歸來陶令只乘籃。", "河堤古木欣欣暗，野水新秧拍拍渰。", "已向官資隨分足，莫將忠憤等閑談。", "況於世上諸般厭，不作人間一例貪。", "陋巷自知當退縮，擁門誰解更趨參。", "高低趣向難爲合，冷暖情懷固飽諳。", "勉意妻兒猶苟祿，强顔冠冕未抽簪。", "唯公恩遇留連久，頻對樽罍也負慙。"]}