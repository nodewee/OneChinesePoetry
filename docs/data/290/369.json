{"author": "梅堯臣", "period": "宋", "type": "诗", "title": "依韻和宣城張主簿見贈", "paragraphs": ["韓子於文章，所貴不相傚。", "譬彼古今人，同心不同貌。", "吉從志久慕，亦以重名教。", "鳴鐘與享鼎，易厭非苦樂。", "祿仕不及親，揚名可爲孝。", "君方佐大邑，美錦同翦鉸。", "遂令吾鄉民，綢直無曲橈。", "既暇乃作詩，欲與前人較。", "朝來忽有贈，捧若管窺豹。", "又如捕鯨魚，空自持網罩。", "心降醉且睡，昏昏不知覺。"]}