{"author": "梅堯臣", "period": "宋", "type": "诗", "title": "送王平甫擬離騷", "paragraphs": ["識君兮不早，君尚少兮我老。", "蘭與蕙兮多薰，搴雜佩兮芳芬。", "蘭倏往兮蕙隨，心俯仰兮徘徊。", "與識吳兮吳樂，嘗適楚兮楚悅，君何爲兮我闊。", "麒麟縶兮不馳，鳳皇蔽兮挑達。", "均莫悲兮別離，悵公子兮何之。", "絕大江兮無波，奉赤鯉兮藉荷。", "芼蒓荇兮陳羹，親意得兮忘榮。", "世反是兮從貴，聊送君兮傷情。"]}