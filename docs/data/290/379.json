{"author": "梅堯臣", "period": "宋", "type": "诗", "title": "依韻和李察推留別", "paragraphs": ["我學猶肥腱，一食輒易厭。", "君何以名虛，每來車馬淹。", "經術素所淺，道義安得漸。", "獨有寒苦吟，可與前古兼。", "今者抱悲哀，憔悴居窮閻。", "愁鳴無好音，亟別空顧瞻。", "詩言留彼美，欲和慙無鹽。", "短兵當長戈，焉得不盡殲。", "又如握枯蒿，逆風乘烈炎。", "膏肓靡自療，誰復望針砭。"]}