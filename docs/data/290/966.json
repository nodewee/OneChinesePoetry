{"author": "梅堯臣", "period": "宋", "type": "诗", "title": "寄題西洛致仕張比部靜居院四堂", "paragraphs": ["張侯歸靜居，堂宇結四隅。", "堂中何所有，書畫羅籤厨。", "四堂各異名，名異義亦殊。", "夷心與會真，內以道德娛。", "清白及金蘭，外爲子孫模。", "西南夜落蟾，東北朝生烏。", "天門風相通，盛衰理可無。", "蒨爾松檜樹，間之花石株。", "雨晴氣候佳，鄰里或來俱。", "遣摘班林筍，共持香粳盂。", "飯畢循徑行，不使僮僕扶。", "所至舊衣坐，遍歷日過晡。", "時遇園果熟，甘漿而粉膚。", "就枝掇鮮美，咀味銷冰酥。", "以此樂歲月，豈是忘形軀。", "禮法不我棄，勞吝不我紆。", "上不媿二疎，下不泛五湖。", "自有逍遥趣，幸世遭唐虞。"]}