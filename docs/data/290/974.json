{"author": "梅堯臣", "period": "宋", "type": "诗", "title": "次韻答黄介夫七十韻", "paragraphs": ["春風不擇草，萬卉皆發萌。", "盛夏一長養，秋實俱與成。", "舂粒以蒸炊，刈枯以煎烹。", "工師調五音，不問咸與韺。", "自取衆律和，黍谷動華英。", "可以薦祖廟，可以陳帝庭。", "良將統萬卒，所向若驚霆。", "戰鬭衆益勇，號令夜益明。", "破敵必拉朽，不見堅陣橫。", "我觀欲物際，亦在農力興。", "我觀合奏時，亦在考擊并。", "我觀成功日，亦在間得情。", "草木有美惡，造化無喜憎。", "五聲有高下，一致不可評。", "三軍用貔虎，不較蚊睫螟。", "大君設時網，廣海無漏鯨。", "磊落黄夫子，爲學不自輕。", "四十登賢科，良賈售百朋。", "得志豈計晚，成名等衆熒。", "舊交半存沒，新知慕徒傾。", "老鶴晴一唳，隨風無近聲。", "好論古今詩，品藻笑鍾嶸。", "欲掃李杜壇，未審誰主盟。", "我衰百事倦，白首聊窮經。", "兩目生昏花，猶勝張籍盲。", "讀書愛日永，秉扇自驅蠅。", "但惡亂我思，非與小物勍。", "清飈颯然來，喜得如弟兄。", "散帙空堂上，垂冠髮星星。", "載誦堯舜篇，幸今時太平。", "不學遁世士，投竿泛東溟。", "不襲貪生人，煉氣噏日精。", "不羨富貴翁，歌吹滿重城。", "獨守螢火光，莫擥蟾蜍晶。", "人生轉頭間，未免一銘旌。", "區區逐甘鮮，鼎鼎夸佩纓。", "安知西山餓，熟識綿上耕。", "彼勿歎鳳衰，此正歌鴻冥。", "分合沒窮巷，迹澀蹈高閎。", "妻子易爲飽，粟帛不足營。", "豈乏一器飯，豈乏一杯羹。", "肯爲濁河濁，願作清濟清。", "韓愈嘗有言，百物皆能鳴。", "特稱孟東野，貧篋文字盈。", "到死只凍餒，何異埋秦阬。", "今我已過甚，日醉希步兵。", "神仙多羽翼，一一飛蓬瀛。", "乃知無道氣，難可强留形。", "鄙性實樸鈍，曾非傲公卿。", "昔隨衆一往，或值謗議騰。", "曰我非親舊，曰我非門生。", "又固非賢豪，安得知爾名。", "是時聞此言，舌直目且瞠。", "俄然我有答，賢相持權衡。", "喜士同周公，其德莫與京。", "我去豈不送，我往豈不迎。", "自爲筋力寡，路遠艱於行。", "未若歸教子，遺金徒滿籝。", "歲月苦易得，顔貌日可驚。", "身雖厭役役，心亦遠硜硜。", "歸思吳洲橘，夢憶楚江萍。", "試看兩圍碁，白黑何所爭。", "朝脫泥塗困，暮失雲衢亨。", "物理既難常，達生重飛觥。", "曾以文豹章，遠喻子懷能。", "曩者忤貴勢，悔說烏鳥靈。", "烏靈反見怒，終恨屈此誠。", "當時語頗錯，盍呼爲大鵬。", "於茲儻遇之，應解頸頰赬。", "韻盡意未盡，且用此報瓊。"]}