{"author": "梅堯臣", "period": "宋", "type": "诗", "title": "得雷太簡自製蒙頂茶", "paragraphs": ["陸羽舊茶經，一意重蒙頂。", "比來唯建谿，團片敵金餠。", "顧渚及陽羨，又復下越茗。", "近來江國人，鷹爪夸雙井。", "凡今天下品，非此不覽省。", "蜀荈久無味，聲名謾馳騁。", "因雷與改造，带露摘牙穎。", "自煑至揉焙，入碾只俄頃。", "湯嫩乳花浮，香新舌甘永。", "初分翰林公，豈數博士冷。", "醉來不知惜，悔許已向醒。", "重思朋友義，果决在勇猛。", "倏然乃以贈，蠟囊收細梗。", "吁嗟茗與鞭，二物誠不幸。", "我貧事事無，得之似贅癭。"]}