{"author": "梅堯臣", "period": "宋", "type": "诗", "title": "送廖倚歸衡山", "paragraphs": ["雌猿夜啼別湘東，曉尋故人背孤桐。", "孤桐有聲彈不響，弦絕曲在埋蒿蓬。", "知音萬古期必逢，今日已聞天下雄。", "陟山涉水不辭遠，文章大名居禁中。", "扣門一見顔色喜，抱琴三歎含徵宮。", "九疇不汨微禹力，堯舜豈無明與聰。", "推根致本賢意合，敘述況值太史公。", "貿金得玉莫忘寶，却過洞庭乘朔風。", "猿休啼月月色好，還來舊山伴狙翁。"]}