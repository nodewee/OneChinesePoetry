{"author": "梅堯臣", "period": "宋", "type": "诗", "title": "依韻酬永叔再示", "paragraphs": ["前歲守廩京城西，有如勾踐巢會稽。", "引杯嘗膽未雪恥，怒蛙起揖當涔蹄。", "海天白日蔽光影，霹靂一過收雲霓。", "九臯澄明鶴翅濕，欲暮刷羽聲嘶嘶。", "客來東方美鬚鬣，夜光出袖行無迷。", "授予照眼已希世，自顧臭辣猶萍齏。", "文章製作比善塑，物象變怪一以泥。", "泥雖各用有巧拙，巧之高絕非由梯。", "又聞東夷蹈水底，騎頸直踞通天犀。", "曼卿子美摟入室，似使二嫂治朕棲。", "舜歸在牀不可得，此實素分非能齊。", "而今我獨向田里，秋稼已熟烹黄雞。", "自傾白酒坐溪上，誰念往日無粱稊。", "鄰邦或有寄嘉釀，瓦罌土缶盛玻瓈。", "昨喜得書書滿紙，官尊職大憐我睽。", "怪我書亂苦簡略，疲駑豈敢攀駿驪。", "貴賤交情古來有，胸中不欲置畛畦。", "世間百事厭著意，但願無病年壽躋。", "田園未多亦粗給，兒女況足資提携。", "終當去問綿上叟，自與野老月下犂。"]}