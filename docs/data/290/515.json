{"author": "梅堯臣", "period": "宋", "type": "诗", "title": "依韻和丁元珍寄張聖民及序", "paragraphs": ["平生天下友，常以道義求。", "良朋既我遘，沒齒無怨尤。", "向來六七輩，非可取次儔。", "議論吐肝膽，慷慨從竄投。", "上能同所樂，下能同所憂。", "出處乃一致，顔色無媚媮。", "詩書每博約，文酒時獻酬。", "其間最達者，今已問喘牛。", "我如溝中斷，不入刀斧鎪。", "未忍捨素業，筆墨老更遒。", "豈願學葛藟，柔弱附彼樛。", "但慕張平子，閑居吟四愁。", "譬若種香蘭，幸勿憂臭蕕。", "顧茲髮向衰，仕路行將休。", "自甘貧賤死，肯作兒女羞。", "夷齊何其清，尚餓不食周。", "末途逢元珍，果然知品流。", "當時守南方，非是寡筭籌。", "城空無一兵，有智欲誰諏。", "直令韓彭處，奚所施善謀。", "在法責固深，屈辱凡幾秋。", "無人一引手，落穽窮更幽。", "乃以詩戰我，摐摐排利矛。", "用多以擊少，左旋而右抽。", "困蹙全奪氣，奔降且無由。", "孰意吾晚節，獲奉君子游。", "宴屢接其席，行屢接其輈。", "遂使西歸航，岸泊獨淹留。", "張侯喜聞館，坐久月影收。", "燭盡繼以薪，夜分方還舟。", "自古賢與愚，一一爲冢丘。", "定知不可免，安用計短脩。", "會須舉杯杓，亦莫忘歌謳。"]}