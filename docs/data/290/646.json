{"author": "梅堯臣", "period": "宋", "type": "诗", "title": "寄題絳守園池", "paragraphs": ["老柏麝不食，古色侵青冥。", "淺沼龍不入，秋水生浮萍。", "屋屢圬堊幾太守，壁上彪蔚遺丹青。", "黑石鎸辭澀如棘，今昔往來人不識。", "酸睛欲抉無聲形，既不可問不可聽。", "懸泉瀉竇晝未停，飛玉貯藍光入屏。", "苞潭梁島甲癸丁，蔓刺交綴垂組綎。", "蒼官屭槐朋在庭，風蟲日鳥聲嚶嚀。", "卉葩木菓黏枝條，集臺脫熱昏痾醒。", "樊文韓詩怪若是，徑取一二傳優伶。", "仍寄河東薛太守，更與斟酌無閑扃。"]}