{"author": "梅堯臣", "period": "宋", "type": "诗", "title": "送壽州司理張元輿", "paragraphs": ["清川夜流明月光，城上有烏啼女牆。", "月明不掩斗與氣，鳥啼未歸雲點霜。", "霜寒月冷古時獄，下有苔蠹之雄鋩。", "水方軒眉大靈智，見我西北天門傍。", "自言昔有切玉寶，嗟今非後百鍊鋼。", "用之補履亦何益，穎脫未如錐處囊。", "誰能爲封華陰土，背負七星生焜煌。", "君去味我書此意，莫歎淮水來湯湯。"]}