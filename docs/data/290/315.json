{"author": "晁說之", "period": "宋", "type": "诗", "title": "送壇守赴闕", "paragraphs": ["昔時江南士人輕吳會，正如長安洛陽論賓主。", "自從九州花開一日來，欣欣不復聞此語。", "明州太守江南英，信美之鄉是吾土，莫言只飲甬水便無情。", "黄鵠排赤霄，垂翅一再舉。", "御廚賜食紫駝峰，情多猶憶馬夾柱。", "依然夢斷四明山，花信風裏憐梅雨。", "潮平驩喜浪婆兒，莫錯舉櫂新城江上去。"]}