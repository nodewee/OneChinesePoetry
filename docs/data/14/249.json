{"author": "汪", "period": null, "type": "词", "title": "贺新郎", "paragraphs": ["帖子传新语。", "问自来、翰林学士，几多人数。", "或道江心空铸镜，或道艾人如舞。", "或更道、冰盘消暑。", "或道芸香能去蠹，有宫中、斗草盈盈女。", "都不管，道何许。", "离骚古意盈洲渚。", "也莫道、龙舟吊屈，浪花吹雨。", "只有辟兵符子好，少有词人拈取。", "谁肯向、帖中道与。", "绝口用兵两个字，是老臣、忠爱知艰阻。", "写此句，绛纱缕。"]}