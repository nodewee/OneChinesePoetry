{"author": "史达祖", "period": null, "type": "词", "title": "贺新郎", "paragraphs": ["花落台池静。", "自春衫闲来，老了旧香荀令。", "酒既相违诗亦可，此外云沈梦冷。", "又催唤、官河兰艇。", "匝岸烟霏吹不断，望楼阴、欲带朱桥影。", "和草色，入轻暝。", "裙边竹叶多应剩。", "怪南溪见後，无个再来芳信。", "胡蝶一生花里活，难制窃香心性。", "便有段、新愁随定。", "落日年年宫树绿，堕新声、玉笛西风劲。", "谁伴我，月中听。"]}