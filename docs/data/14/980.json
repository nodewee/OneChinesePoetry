{"author": "林正大", "period": null, "type": "词", "title": "贺新凉・贺新郎", "paragraphs": ["环滁皆山也。", "望西南、蔚然深秀，者琅邪也。", "泉水潺潺峰路转，上有醉翁亭也。", "亭、太守自名之也。", "试问醉翁何所乐，乐在乎、山水之间也。", "得之心、寓酒也。", "四时之景无穷也。", "看林霏、日出云归，自朝暮也。", "交错觥筹酣宴处，肴蔌杂然陈也。", "知太守、游而乐也。", "太守醉归宾客从，拥苍颜白发颓然也。", "太守谁，醉翁也。"]}