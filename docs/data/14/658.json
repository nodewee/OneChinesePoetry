{"author": "魏了翁", "period": null, "type": "词", "title": "念奴娇", "paragraphs": ["刘郎初度随春到，尚记彩衣春立。", "又上夫人千岁寿，相望不争旬日。", "琴瑟仪刑，山河态度，长是春风识。", "都将和气，蒸成满院红白。", "我被五斗红陈，三升官酒，驱到郪城北。", "解后相逢同一笑，此会几年难觅。", "宝蜡烧春，花光缟夜，未放觥筹急。", "天然真乐，傥来知是疣物。"]}