{"author": "卢祖皋", "period": null, "type": "词", "title": "木兰花慢", "paragraphs": ["汀莲凋晚艳，又苹末、起秋风。", "漫搔首徐吟，微云河汉，疏雨梧桐。", "飘零倦寻酒盏，记那回、歌管小楼中。", "玉果蛛丝暗卜，细钗蝉鬓轻笼。", "吴云别後重重。", "凉宴几时同。", "纵人间信有，犀灵鹊喜，密意难通。", "双星分携最苦，念经年、犹有一相逢。", "寂寞桥边旧月，可堪频照西东。"]}