{"author": "史达祖", "period": null, "type": "词", "title": "齐天乐", "paragraphs": ["鸳鸯拂破苹花影，低低趁凉飞去。", "画里移舟，诗边就梦，叶叶碧云分雨。", "芳游自许。", "过柳影闲波，水花平渚。", "见说西风，为人吹恨上瑶树。", "阑干斜照未满，杏墙应望断，春翠偷聚。", "浅约挼香，深盟捣月，谁是窗间青羽。", "孤筝几柱。", "问因甚参差，暂成离阻。", "夜色空庭，待归听俊语。"]}