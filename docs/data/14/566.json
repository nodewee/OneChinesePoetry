{"author": "高观国", "period": null, "type": "词", "title": "贺新郎", "paragraphs": ["月冷霜袍拥。", "见一枝、年华又晚，粉愁香冻。", "云隔溪桥人不度，的皪春心未纵。", "清影怕、寒波摇动。", "更没纤毫尘俗态，倚高情、预得春风宠。", "沈冻蝶，挂么凤。", "一杯正要吴姬捧。", "想见那、柔酥弄白，暗香偷送。", "回首罗浮今在否，寂寞烟迷翠拢。", "又争奈、桓伊三弄。", "开遍西湖春意烂，算群花、正作江山梦。", "吟思怯，暮云重。"]}