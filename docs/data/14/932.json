{"author": "刘学箕", "period": null, "type": "词", "title": "哨遍", "paragraphs": ["木叶尽凋，湖色接天，雪月明江水。", "凌万顷、一苇纵所之。", "若凭虚驭风仙子。", "听洞箫、绵延不绝如缕，馀音袅袅游丝曳。", "乃举酒赋诗，玉鳞霜蟹，是中风味偏美。", "任满头堆絮雪花飞。", "更月澹蓬窗冻云垂。", "山郁苍苍，桥卧沈沈，夜鹊惊起。", "噫。", "倚兰桨兮。", "我今恍惚遗身世。", "渔樵甘放浪，蜉蝣然、寄天地。", "叹富贵何时。", "功名浪语。", "人生寓乐虽情尔。", "知逝者如斯。", "盈虚如彼，则知变者如是。", "且物生宇宙各有司。", "非已有纤毫莫得之。", "委吾心、耳目所寄。", "用之而不竭，取则不吾禁，自色自声，本非有意。", "望东来孤鹤缟其衣。", "快乘之、从此仙矣。"]}