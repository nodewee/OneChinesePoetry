{"author": "程", "period": null, "type": "词", "title": "喜迁莺", "paragraphs": ["少年意气，脑燕兵胡，虏王区脱。", "眼底朦胧，腹中空洞，不著曹刘元白。", "闻道殊科八中，也要彩卢连掷。", "收拾尽，到如今但有，寸心如铁。", "天付，真奇特。", "口静神充，双眼胡僧碧。", "楚国离骚，唐朝词学，未信芳尘□歇。", "结取佳人香佩，截断儿曹绮舌。", "归去也，且斓斑戏彩，好春长日。"]}