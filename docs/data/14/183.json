{"author": "胡惠斋", "period": null, "type": "词", "title": "百字令・念奴娇", "paragraphs": ["小斋幽僻，久无人到此，满地狼藉。", "几案尘生多少憾，把玉指亲传踪迹。", "画出南枝，正开侧面，花蕊俱端的。", "可怜风韵，故人难寄消息。", "非共雪月交光，这般造化，岂费东君力。", "只欠清香来扑鼻，亦有天然标格。", "不上寒窗，不随流水，应不钿宫额。", "不愁三弄，祗愁罗袖轻拂。"]}