{"author": "卢祖皋", "period": null, "type": "词", "title": "贺新郎", "paragraphs": ["挽住风前柳。", "问鸱夷、当日扁舟，近曾来否。", "月落潮生无限事，零乱茶烟未久。", "漫留得、莼鲈依旧。", "可是从来功名误，抚荒祠、谁继风流後。", "今古恨，一搔首。", "江涵雁影梅花瘦。", "四无尘、雪飞风起，夜窗如昼。", "万里乾坤清绝处，付与渔翁钓叟。", "又恰是、题诗时候。", "猛拍阑干呼鸥鹭，道他年、我亦垂纶手。", "飞过我，共尊酒。"]}