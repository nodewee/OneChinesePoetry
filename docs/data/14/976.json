{"author": "林正大", "period": null, "type": "词", "title": "沁园春", "paragraphs": ["大人先生，高怀逸兴，酒肉寓名。", "纵幕天席地，居无庐室，以八荒为域，日月为扃。", "贵介时豪，绅处士，未解先生酒适情。", "徒劳尔，谩是非锋起，有耳谁听。", "先生。", "挈提罂。", "更箕踞衔杯枕麴生。", "但无思无虑，陶陶自得，任兀然而醉，恍然而醒。", "静听无闻，熟视无睹，以醉为乡乐性真。", "谁知我，彼二豪犹是，蜾蠃螟蛉。"]}