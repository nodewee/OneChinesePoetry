{"author": "高观国", "period": null, "type": "词", "title": "齐天乐", "paragraphs": ["晚云知有关山念，澄霄卷开清霁。", "素景分中，冰盘正溢，何啻婵娟千里。", "危阑静倚。", "正玉管吹凉，翠觞留醉。", "记约清吟，锦袍初唤醉魂起。", "孤光天地共影，浩歌谁与舞，凄凉风味。", "古驿烟寒，幽垣梦冷，应念秦楼十二。", "归心对此。", "想斗插天南，雁横辽水。", "试问妲娥，有谁能为寄。"]}