{"author": "魏了翁", "period": null, "type": "词", "title": "贺新郎", "paragraphs": ["旧日重阳日。", "叹满城，阑风去雨，寂寥萧瑟。", "造物翻腾新机杼，不踏诗人陈迹。", "都扫荡、一天云物。", "挟客凭高西风外，暮鸢飞、不尽秋空碧。", "真意思，浩无极。", "糕诗酒帽茱萸席。", "算今朝、无谁不饮，有谁真得。", "子美不生渊明老，千载寥寥佳客。", "无限事、欲忘还忆。", "金气高明弓力劲，正不堪、回首南山北。", "谁弋燕，问消息。"]}