{"author": "史达祖", "period": null, "type": "词", "title": "夜合花", "paragraphs": ["冷截龙腰，偷拿鸾爪，楚山长锁秋云。", "梅华未落，年年怨入江城。", "千嶂碧，一声清。", "杜人间、儿女箫笙。", "共凄凉处，琵琶湓浦，长啸苏门。", "当时低度西邻。", "天澹阑干欲暮，曾赋高情。", "子期老矣，不堪带酒重听。", "纤手静，七星明。", "有新声、应更魂惊。", "梦回人世，寥寥夜月，空照天津。"]}