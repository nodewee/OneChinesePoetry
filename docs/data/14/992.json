{"author": "林正大", "period": null, "type": "词", "title": "木兰花慢", "paragraphs": ["黄河天上派，到东海、去难收。", "况镜里堪悲，星星白发，早上人头。", "人生尽欢得意，把金尊、对月莫空休。", "天赋君材有用，千金散聚何忧。", "请君听我一清讴。", "锺鼎复奚求。", "但烂醉春风，古来惟有，饮者名留。", "陈王昔时宴乐，拼十千、斗酒恣欢游。", "莫惜貂裘将换，与消千古愁。"]}