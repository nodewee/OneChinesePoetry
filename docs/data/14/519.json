{"author": "史达祖", "period": null, "type": "词", "title": "齐天乐", "paragraphs": ["阑干只在鸥飞处，年年怕吟秋兴。", "断浦沈云，空山挂雨，中有诗愁千顷。", "波声未定。", "望舟尾拖凉，渡头笼暝。", "正好登临，有人歌罢翠帘冷。", "悠然魂坠故里，奈闲情未了，还被吹醒。", "拜月虚檐，听蛩坏砌，谁复能怜娇俊。", "忧心耿耿。", "寄桐叶芳题，冷枫新咏。", "莫遣秋声，树头喧夜永。"]}