{"author": "李刘", "period": null, "type": "词", "title": "酹江月・念奴娇", "paragraphs": ["汉庭用老，想君王也忆、潜郎白首。", "底事煌煌金玉节，奔走天涯许久。", "江右风流，湖南清绝，更借诗翁手。", "明年七十，人间此事希有。", "固是守得堂间，鲂斋亭下，要称归来柳。", "上恐夜深□贾傅，便有锋车迎候。", "寿岳峰前，寿星池畔，且寿长沙酒。", "期颐三万，祖风应管依旧。"]}