{"author": "魏了翁", "period": null, "type": "词", "title": "洞庭春色・沁园春", "paragraphs": ["安石声名，买臣富贵，我不敢知。", "谩扬州泛泛，浮湛随水，阊门轨轨，开阖从时。", "满目浮荣何与我，只赢得一场闲是非。", "诚知此，问不归何待，不饮胡为。", "岩松涧篁易老，应只能、采菽烹葵。", "看风沙漠漠，未清紫逻，烟云冉冉，时露晴晖。", "谁唤当年刘越石，为携取胡笳乘月吹。", "吾无用，但寤言独宿，奋不能飞。"]}