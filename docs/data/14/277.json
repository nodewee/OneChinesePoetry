{"author": "程", "period": null, "type": "词", "title": "沁园春", "paragraphs": ["试课阳坡，春後添栽，多少杉松。", "正桃坞昼浓，云溪风软，从容延叩，太史丞公。", "底事越人，见垣一壁，比过秦关遽失瞳。", "江神吏，灵能脱罟，不发卫平蒙。", "休言唐举无功。", "更休笑、丘轲自厄穷。", "算汨罗醒处，元来醉里，真敖假孟，毕竟谁封。", "太史亡言，床头酿熟，人在晴岚杳霭中。", "新堤路，喜樛枝鳞角，夭矫苍龙。"]}