{"author": "林正大", "period": null, "type": "词", "title": "酹江月・念奴娇", "paragraphs": ["泛舟赤壁，正风徐波静，举尊属客。", "渺渺予怀天一望，万顷凭虚独立。", "桂桨空明，洞箫声彻，怨慕还凄恻。", "星稀月淡，江山依旧陈迹。", "因念酾酒临江，赋诗横槊，好在今安适。", "谩寄蜉蝣天地尔，瞬目盈虚消息。", "江上清风，山间明月，与子欢无极。", "翻然一笑，不知东方既白。"]}