{"author": "魏了翁", "period": null, "type": "词", "title": "木兰花慢", "paragraphs": ["怕年来年去，渐雅志、易华颠。", "叹梦里青藜，间边银信，望外朱。", "十年竟成何事，虽万锺、於我曷加焉。", "海上潮生潮落，山头云去云还。", "人生天地两仪间。", "只住百来年。", "今三纪虚过，七旬强半，四帙看看。", "当时只忧未见，恐如今、见得又徒然。", "夜静花间明露，晓凉竹外晴烟。"]}