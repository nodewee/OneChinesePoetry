{"author": "戴复古", "period": null, "type": "词", "title": "贺新郎", "paragraphs": ["蜗角争多少。", "是英雄、割据乾坤，到头休了。", "一片泥涂荒草地，尽是鱼龙故道。", "新堤上、风涛难保。", "沧海桑田何时变，怕桑田、未变人先老。", "休为此，生烦恼。", "讼庭不许频频到。", "这官坊、翻来覆去，有何分晓。", "无诤人中为第一，长讼元非吉兆。", "但有恨、平章不早。", "尊酒唤回和气在，看从来、兄弟依然好。", "把前事，付一笑。"]}