{"author": "史达祖", "period": null, "type": "词", "title": "齐天乐", "paragraphs": ["西风来劝凉云去，天东放开金镜。", "照野霜凝，如河桂湿，一一冰壶相映。", "殊方路永。", "更分破秋光，尽成悲境。", "有客踌躇，古庭空自吊孤影。", "江南朋旧在许，也能怜天际，诗思谁领。", "梦断刀头，书开虿尾，别有相思随定。", "忧心耿耿。", "对风鹊残枝，露蛩荒井。", "斟酌妲娥，九秋宫殿冷。"]}