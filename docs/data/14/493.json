{"author": "史达祖", "period": null, "type": "词", "title": "瑞鹤仙", "paragraphs": ["杏烟娇湿鬓。", "过杜若汀洲，楚衣香润。", "回头翠楼近。", "指鸳鸯沙上，暗藏春恨。", "归鞭隐隐。", "便不念、芳盟未稳。", "自箫声、吹落云东，再数故园花信。", "谁问。", "听歌窗罅，倚月钩阑，旧家轻俊。", "芳心一寸。", "相思後，总灰尽。", "奈春风多事，吹花摇柳，也把幽情唤醒。", "对南溪、桃萼翻红，又成瘦损。"]}