{"author": "吴礼之", "period": null, "type": "词", "title": "雨中花・夜行船", "paragraphs": ["眷浓恩重，长离永别，凭谁为返香魂。", "忆湘裙霞袖，杏脸樱唇。", "眉扫春山淡淡，眼裁秋水盈盈。", "便如何忘得，温柔情态，恬静天真。", "凭栏念及，夕阳西下，暮烟四起江村。", "渐入夜、疏星映柳，新月笼云。", "酝造一生清瘦，能消几个黄昏。", "断肠时候，帘垂深院，人掩重门。"]}