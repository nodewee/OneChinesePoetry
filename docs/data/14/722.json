{"author": "魏了翁", "period": null, "type": "词", "title": "喜迁莺", "paragraphs": ["鬓霜盈握。", "叹刍牧荒墟，稻粱衰索。", "落日牛羊，晚云鸿雁，傍地飞空无托。", "牧人困和雨睡，田父醉连云酌。", "醉梦未醒，虎嗥川谷，惊林薄。", "离别。", "谁不恶。", "心事同时，都不论离合。", "眼底时几，鼻端人物，谁辨北征东略。", "最怜世途局趣，只道书生疏阔。", "无可赠君，松阴庭院，菊华篱落。"]}