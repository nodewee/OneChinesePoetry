{"author": "林正大", "period": null, "type": "词", "title": "酹江月・念奴娇", "paragraphs": ["雪堂闲步，过临皋、霜净晚林木落。", "月白风清如此夜，与客行歌相答。", "网举松鲈，手携斗酒，赤壁重寻约。", "悲歌长啸，划然声动寥廓。", "试问日月几何，江流山色，今日应如昨。", "履遍岩风露冷，水面怒涛惊跃。", "一叶中流，听其所止，适有孤飞鹤。", "横江东下，问予赤壁游乐。"]}