{"author": "魏了翁", "period": null, "type": "词", "title": "贺新郎", "paragraphs": ["风定波纹细。", "夜无尘、云迷地轴，月流天位。", "摇裔飞来江山鹤，犹作故乡嘹唳。", "清境里、伴人无睡。", "应叹余生舟似泛，浪涛中、几度身尝试。", "书有恨，剑无气。", "从渠俗耳追繁吹。", "抚空明、一窗寒簟，对人如砥。", "梦倚银河天外立，云露惺惺满袂。", "看多少、人间嬉戏。", "要话斯心无分付，路茫茫、还有亲朋至。", "应为我，倒罍洗。"]}