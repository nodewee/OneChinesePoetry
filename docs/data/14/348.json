{"author": "戴复古", "period": null, "type": "词", "title": "大江西上曲・念奴娇", "paragraphs": ["大江西去，郁孤台八境，人间图画。", "地涌千峰摇翠浪，两派玉虹如泻。", "弹压江山，品题风月，四海今王谢。", "风流人物，如公一世雄也。", "一片忧国丹心，弹丝吹笛，未必能陶写。", "西北风尘方洞，宰相闲归绿野。", "月斧争鸣，风斤运巧，不用修亭榭。", "紫枢黄阁，要公整顿天下。"]}