{"author": "林正大", "period": null, "type": "词", "title": "贺新凉・贺新郎", "paragraphs": ["酌以蒲城酒。", "撷湘累、秋英满泛，介君眉寿。", "赠君点漆黟川墨，与印文章大手。", "问此别、相逢难又。", "三叠阳关声堕泪，写平时、兄弟情长久。", "离别事，古来有。", "十年骨肉情何厚。", "对江山千里，共期白首。", "夜雨连床追旧事，惟恨音书渐少。", "便只恐、炊沙不饱。", "翰墨新功收汗马，话书囊、无底何时了。", "欢未足，听鸡晓。"]}