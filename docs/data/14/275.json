{"author": "程", "period": null, "type": "词", "title": "沁园春", "paragraphs": ["君有新词，何妨为我，时遣奚奴。", "看此山大小，风流晋宋，眼中馀子，苦自侏儒。", "九曲清溪，千枝杨柳，还记新条更有无。", "春将好，欲从君商略，君意何如。", "佳人玉佩琼琚。", "更胸中、浇灌有诗书。", "把古人行处，从头检点，今人说底，却不须渠。", "更上石头，重登锺阜，画作金陵考古图。", "频相见，怕薰风早晚，便隔天隅。"]}