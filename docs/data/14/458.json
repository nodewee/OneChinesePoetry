{"author": "史达祖", "period": null, "type": "词", "title": "金盏子", "paragraphs": ["奖绿催红，仰一番膏雨，始张春色。", "未踏画桥烟，江南岸、应是草秾花密。", "尚忆溅裙苹溪，觉诗愁相觅。", "光风外，除是倩莺烦燕，谩通消息。", "梨花夜来白。", "相思梦、空阑一林月。", "深深柳枝巷陌，难重遇、弓弯两袖云碧。", "见说倦理秦筝，怯春葱无力。", "空遣恨，当时留秀句，苍苔蠹壁。"]}