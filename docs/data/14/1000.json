{"author": "林正大", "period": null, "type": "词", "title": "沁园春", "paragraphs": ["庐阜诸峰，炉峰绝胜，草堂介焉。", "敞明窗净室，素屏虚榻，要仰观山色。", "俯听流泉。", "中有池台，旁多竹卉，夹涧杉松高刺天。", "堂之北，据层崖积石，绿荫浓鲜。", "堂东瀑布飞悬。", "似雨露霏微珠贯穿。", "有春花秋月，夏云冬雪，阴晴显晦，雾吐烟吞。", "右抱琴书，左携妻子，杖屦从容尽暮年。", "平生志，赖清泉白石，实听余言。"]}