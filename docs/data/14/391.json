{"author": "徐鹿卿", "period": null, "type": "词", "title": "贺新郎", "paragraphs": ["解组轻千里。", "趁朝来、风高气爽，波平如砥。", "试问馀恩深几许，江阔秋清无底。", "看两径、棠阴舞翠。", "明月归艎轻似叶，只梅花、香里诗千纸。", "端不愧，西江水。", "谪仙才气兰亭字。", "更清姿雅度，修竹长松标致。", "官职几人曾此过，萱草春风谁似。", "任彩服、蹁跹娱戏。", "去此云霄真一握，算令公、勋业浑馀事。", "中书考，从今始。"]}