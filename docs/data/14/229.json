{"author": "俞国宝", "period": null, "type": "词", "title": "瑞鹤仙", "paragraphs": ["春衫和泪著。", "又燕入江南，雁归衡岳。", "东风晓来恶。", "绕西园无绪，泪随花落。", "愁钟恨角。", "梦无凭、难成易觉。", "到春来易感，韩香顿减，沈腰如削。", "离索。", "挑灯占信，听鹊求音，不禁春弱。", "云轻雨薄。", "阳台远，信难托。", "念盟钗一股，鸾光两破，已负秦楼素约。", "但莫教、嫩绿成阴，把人误却。"]}