{"author": "林正大", "period": null, "type": "词", "title": "酹江月・念奴娇", "paragraphs": ["诸公台省，问先生何事，冷官如许。", "甲第纷纷粱肉厌，应怪先生无此。", "道出羲皇，才过屈宋，空有名垂古。", "得钱沽酒，忘形欲道尔汝。", "好是清夜沈沈，共开春酌，细听檐花雨。", "茅屋石田荒已久，总待先生归去。", "司马子云，孔丘盗跖，到了俱尘土。", "不须闻此，生前杯酒相遇。"]}