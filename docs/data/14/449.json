{"author": "史达祖", "period": null, "type": "词", "title": "万年欢", "paragraphs": ["两袖梅风，谢桥边、岸痕犹带阴雪。", "过了匆匆灯市，草根青发。", "燕子春愁未醒，误几处、芳音辽绝。", "烟溪上、采绿人归，定应愁沁花骨。", "非干厚情易歇。", "奈燕台句老，难道离别。", "小径吹衣，曾记故里风物。", "多少惊心旧事，第一是、侵阶罗袜。", "如今但、柳发唏春，夜来和露梳月。"]}