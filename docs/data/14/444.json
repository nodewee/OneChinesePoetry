{"author": "史达祖", "period": null, "type": "词", "title": "东风第一枝", "paragraphs": ["草脚愁苏，花心梦醒，鞭香拂散牛土。", "旧歌空忆珠帘，彩笔倦题绣户。", "黏鸡贴燕，想立断、东风来处。", "暗惹起、一掬相思，乱若翠盘红缕。", "今夜觅、梦池秀句。", "明日动、探花芳绪。", "寄声沽酒人家，预约俊，游伴侣。", "怜它梅柳，乍忍俊、天街酥雨。", "待过了一月灯期，日日醉扶归去。"]}