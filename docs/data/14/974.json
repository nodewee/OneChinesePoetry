{"author": "林正大", "period": null, "type": "词", "title": "贺新凉・贺新郎", "paragraphs": ["兰亭当日事。", "有崇山、茂林修竹，群贤毕至。", "湍急清流相映带，旁引流觞曲水。", "但畅叙、幽情而已。", "一咏一觞真足乐，厌管弦丝竹纷尘耳。", "春正暮，共修禊。", "惠风和畅新天气。", "骋高怀、仰观宇宙，俯察品类。", "俯仰之间因所寄，放浪形骸之外。", "曾不知、老之将至。", "感慨旧游成陈迹，念人生、行乐都能几。", "後视今，犹昔尔。"]}