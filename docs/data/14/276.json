{"author": "程", "period": null, "type": "词", "title": "沁园春", "paragraphs": ["消得雕栏，也不枉教，车马如狂。", "怪元和一事，韩公子者，归来斫去，玉毁昆冈。", "为解花嘲，朝来试看，采佩殷霞浥露香。", "君休怪，算只缘太艳，俗障难降。", "诗人未易平章。", "向百卉、雕零独後装。", "看洪炉大器，从来成晚，只须这著，也做花王。", "况是月坡，花围一尺，压尽纷纷琐细芳。", "还堪笑，笑龙锺老凤，方入都堂。"]}