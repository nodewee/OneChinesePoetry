{"author": "魏了翁", "period": null, "type": "词", "title": "木兰花慢", "paragraphs": ["正秋阴盛处，忽荡起、一冰轮。", "甚汉魏从前，才人胜士，断简残文。", "都无一词赏玩，更拟将、美色似非伦。", "此意谁能领会，自夸光景长新。", "得阴多处倍精神。", "俗眼转增明。", "向大第高楼，痴儿呆女，脆竹繁裀。", "此心到头未稳，莫古人、真不及今人。", "坐看两仪消长，静观千古浇淳。"]}