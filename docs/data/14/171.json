{"author": "韩", "period": null, "type": "词", "title": "绕池游慢", "paragraphs": ["菏花好处，是红酣落照，翠蔼馀凉。", "绕郭从前无此乐，空浮动、山影林篁。", "几度薰风晚，留望眼、立尽濠梁。", "谁知好事，初移画舫，特地相将。", "惊起双飞属玉，萦小楫冲岸，犹带生香。", "莫问西湖西畔□，□九里、松下侯王。", "且举觞寄兴，看闲人、来伴吟章。", "寸折柏枝，蓬分莲实，徒系柔肠。"]}