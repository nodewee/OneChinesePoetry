{"author": "林正大", "period": null, "type": "词", "title": "摸鱼儿", "paragraphs": ["醉之乡、其去中国，不知其几千里。", "其土平旷无涯际。", "其气和平一揆。", "无寒暑，无聚落居城，无怒而无喜。", "昔黄帝氏。", "仅获造其都，归而遂悟，结绳已非矣。", "及尧舜，盖亦至其边鄙。", "终身太平而治。", "武王得志於周世。", "命立酒人之氏。", "从此後，独阮籍渊明，往往逃而至。", "何其淳寂。", "岂古华胥，将游是境，余故为之记。"]}