{"author": "徐鹿卿", "period": null, "type": "词", "title": "酹江月・念奴娇", "paragraphs": ["雪销平野，正云开天宇，灯辉花市。", "明灭吐吞无尽藏，巧斗飞桥激水。", "铁马响冰，牙旗穿夜，箫鼓声歌沸。", "丰年欢笑，酿成千里和气。", "相欢交□游嬉，卖薪买酒，歌舞升平里。", "记得前年随玉辇，吹下天香扑鼻。", "璧月腾辉，仙球稳缒，归有传柑遗。", "来年此夜，通明仍许归侍。"]}