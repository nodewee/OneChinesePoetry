{"author": "魏了翁", "period": null, "type": "词", "title": "念奴娇", "paragraphs": ["被东风吹送，都看尽、蜀三川。", "向涪水西来，东山右去，剑阁南旋。", "家家露餐风宿，数旬间、浑不见炊烟。", "踏遍王孙草畔，眼明帝子城边。", "万家赤子日高眠。", "丝管夜喧阗。", "自梓遂而东，岷峨向里，汉益从前。", "人人里歌涂咏，愿君侯、长与作蕃宣。", "我愿时清无事，早归相伴华颠。"]}