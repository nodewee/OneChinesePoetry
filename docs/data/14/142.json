{"author": "韩", "period": null, "type": "词", "title": "百字令・念奴娇", "paragraphs": ["诏飞天上，看金狨系马，西湖风月。", "朝罢香烟携满袖，身在琼楼玉阙。", "锦绣肝肠，珠玑欬唾，绿鬓非华发。", "与谁经济，河山应笑吴越。", "且把春酒寻梅，年年眉寿，坐对南枝发。", "兵卫朱门生画戟，醉舞尘生罗袜。", "山面高堂，溪浮新舰，留取邦人说。", "等闲馀事，一时如此奇绝。"]}