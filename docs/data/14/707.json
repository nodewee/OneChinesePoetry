{"author": "魏了翁", "period": null, "type": "词", "title": "沁园春", "paragraphs": ["惠我田畴，拯民水火，春满蜀东。", "更山连睥睨，长蛇隐雾，红移略约，睢霓横空。", "人卧流苏行席上，公心事夕阑晨枕中。", "长自苦，算无人识得，只有天公。", "天教百般如愿，也应是、天眼惺憁。", "看田间泥饮，门无夜打，水滨庐处，户有朝舂。", "拟上公堂，称兕爵酒，未抵人间春意浓。", "无可愿，愿城池永与，公寿无穷。"]}