{"author": "林正大", "period": null, "type": "词", "title": "酹江月・念奴娇", "paragraphs": ["问陶彭泽，有田园活计，归来何晚。", "昨梦皆非今觉是，实迷途其未远。", "松菊犹存，壶觞自酌，寄傲南窗畔。", "闲云出岫，更看飞鸟投倦。", "归去请息交游，驾言焉往，独把琴书玩。", "孤棹巾车邱壑趣，物与吾生何恨。", "宇内寓形，帝乡安所，富贵非吾愿。", "乐夫天命，聊乘化以归尽。"]}