{"author": "朴子文", "period": "宋", "type": "诗", "title": "大滌洞天留題", "paragraphs": ["不得入壺中，不知有洞天。", "未許涉弱水，蓬瀛名空傳。", "洞霄古真境，九鎖開其先。", "靈殿拱嘉樹，奇巖漱飛泉。", "朝氣夜沆瀣，夕嵐蟠霏烟。", "自從漢晉間，隠迹叢真仙。", "所以鎮琳宮，距今千百年。", "我來尋勝游，聊以息塵緣。", "誰意得高人，凡百爲之前。", "捫蘿扣大滌，曳裾登來賢。", "宮殿本邃靚，亦許奉周旋。", "倦游恬小憩，借我幽榻眠。", "覺我黄粱夢，枕上破纏綿。", "醉我真一酒，春臺熙熙然。", "勿謂房櫳深，入室乃淵淵。", "勿謂欄檻小，棲幽即㛹娟。", "苟有一拳石，天巧意已全。", "苟有一樹木，風月亦足延。", "况是石與木，森羅呈萬妍。", "有仙山即靈，君當悟真筌。"]}