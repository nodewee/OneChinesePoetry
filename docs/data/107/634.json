{"author": "陳孟陽", "period": "宋", "type": "诗", "title": "答清江錢大尹問閤皁山中景", "paragraphs": ["形如閤皁對清江，吳漢神仙古道場。", "玉像靈多民受賜，天書歲久墨猶香。", "絳霞密鎖靈仙館，碧霧輕籠正一堂。", "蒼蘚斕斑雙鯉石，寒泉澄湛九龍塘。", "著衣臺上三冬暖，鳴水亭前六月凉。", "擣藥鳥聲喧夜榻，昇天馬跡印西岡。", "葛憩源深生異草，凌雲峰峻染瑶光。", "丹井雖存人杳漠，松巢空見鶴飛翔。", "屏粧水墨誇陶弼，門斷塵埃憶孟昌。", "風來松檜笙簫地，春入園林錦繡鄉。", "箇中自少紅塵到，閑裏惟知白晝長。", "景物敢吟成實錄，願憑賢宰一稱揚。"]}