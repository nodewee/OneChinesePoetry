{"author": "何麟瑞", "period": "宋", "type": "诗", "title": "天馬歌", "paragraphs": ["崑崙高哉二千五百餘里，日月相隠避。", "黄河發源下有渥洼水，大宛群馬飲其澨。", "天馬下與群馬戲，産駒一日可千里。", "滴汗化作燕支水，國人縛藁爲人置水際。", "久與馬習不經意，一朝却被人馽繫。", "張騫使還報天子，天子不惜金珠與重幣，期以此馬可立致。", "大宛使人欺漢使，致煩浞野樓蘭七百騎，攻虜其王馬始至。", "此馬初入天廄時，一十二閑無敢嘶。", "萬乘臨觀動一笑，盛氣從此無四夷。", "君王神武不世出，天産神物相追隨。", "高皇手提三尺劍，蹙秦誅項一指麾。", "天下馬上得，不聞取馬外國爲。", "龍如可豢龍亦物，馬果龍種豈受羈。", "徒令物故過半不補失，輪臺一詔悔已遲。", "此詩欲學旅獒可，光武一牛亦足噓漢火。"]}