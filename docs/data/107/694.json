{"author": "龔復", "period": "宋", "type": "诗", "title": "題韓幹馬", "paragraphs": ["奚官小臣職奚爲，馬饑則秣渴飲之。", "龍媒八尺千里姿，雪花被身雲陸離。", "洼之異種來天池，乘輿重惜閒驅馳。", "河清海晏無盤嬉，壯士老死不得騎。", "御柳春深白日遲，寒甃淨汲冰花漪。", "目光注電吻沫脂，振迅欲掣青絡絲。", "奚官小臣謹厥司，猶恐若後呵譴施。", "不必前身作馬通馬語，人心物性在善推。", "嗚呼奚官小臣身賤卑，馬不如人愚亦知。", "奈何爲人牧，重爵厚祿不卹民渴饑。", "{夋刂}刮膏血剔肉肌，坐令溝壑轉老羸。", "今之龔黄卓魯誰，雲林藂社時所師，爲出馬圖陳詩爲。"]}