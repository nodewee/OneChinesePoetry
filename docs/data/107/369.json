{"author": "魏麟一", "period": "宋", "type": "诗", "title": "天遊峰", "paragraphs": ["冰海濯足來天遊，萬里雲氣隨青牛。", "盤車沾沾星斗濕，手捲風雨藏金甌。", "玲瓏珊瑚樹，記得西王母挂玉鈎。", "幾時化作小玉船，一葉蕩蕩隨天流。", "滿載清霜落九州，與人生白頭。", "我歌黄鵠歌，南斗盤其南兮，河嶽擁其後。", "海岱明東方，黄河之源。", "江水之宗，昆侖雪山在其右，巍然天柱當中居。", "斯文光氣長，萬丈塞太虛。", "不信九天上，仙人不讀書。", "如今白玉樓，聞道紫陽老子在其上，手摶日月安星辰，爲玉皇作典謨。", "又聞鬰羅蕭臺上，紫陽奏可决取河漢之水，千古萬古洗濯下土愚民愚。", "男子學麟鳳，女子學王雎，萬萬萬世尊唐虞。", "我乃太姥之曾孫，故聞天上語。", "來此樂飲，人間愁一粟無，只有天地吾非吾。", "鼓髪長嘯秋月白，照見大千世界都置在我太姥清水之玉壺。"]}