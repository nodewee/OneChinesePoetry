{"author": "袁正", "period": "宋", "type": "诗", "title": "𠙶山曉雲歌", "paragraphs": ["大坤濕氣蒸嵷巃，油然勃然連蒼穹。", "曙窗注望東𠙶峰，須臾不見青芙蓉。", "初疑博山噴出紫烟縷，又疑蜃精海底推起龍王宮。", "東西模糊總一色，上下變幻知幾重。", "既非芒碭山中隠劉季，又非陽臺神女遥相通。", "養文玄豹隠丹壑，失巢老鶴迷青松。", "忽見千株萬株老枯檜，化作千丈萬丈蒼精龍。", "斷崖滴翠時灑灑，落花細雨春濛濛。", "金烏欲上海水赤，神光盪射生青紅。", "狂飈捲地忽吹散，依然繡出金屏風。", "奇奇怪怪渺無際，且將浩興收拾填心胸。"]}