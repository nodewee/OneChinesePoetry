{"author": "楊雯", "period": "宋", "type": "诗", "title": "宋武帝廟", "paragraphs": ["溪聲答松風，巨石出老拳。", "古樹不知名，岌岌蛟龍纏。", "夕陰互出沒，秋華带芳鮮。", "葱葱帝王氣，棟宇垂千年。", "虎賁秉霜戟，慘淡生雲烟。", "宮人翠龍駕，手持玉連蜷。", "昌明坐恍惚，精神雷在天。", "大呼司雍間，旬月無秦燕。", "昔爲萬夫特，今受衆目憐。", "石馬亦埋沒，歲時草芊芊。", "小臣異代士，見之淚迸泉。", "齊人思爽鳩，蜀人哀杜鵑。", "江東舊正朔，禮奉敢不虔。", "但願君王心，不忘載荻船。", "下山又再拜，白日當空懸。"]}