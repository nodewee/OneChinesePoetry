{"author": "蘇元鼎", "period": "宋", "type": "诗", "title": "遊齊山寺", "paragraphs": ["秋浦齊山寺，峰巒楚楚長。", "巖根堆雁塔，溪角架虹梁。", "雨過聞幽磬，雲開見上方。", "苔侵石磴滑，花擁洞門香。", "禪客探玄切，騷人覓句忙。", "汲泉寒井廢，觀郡古樓荒。", "白鳥巢危樹，孤猿叫斷岡。", "碑珉黄閣相，詩板紫薇郎。", "蹤跡依稀在，文章大半亡。", "登臨正吟賞，惆悵見斜陽。"]}