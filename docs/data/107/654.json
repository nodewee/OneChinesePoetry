{"author": "李柘", "period": "宋", "type": "诗", "title": "題敬榮堂", "paragraphs": ["周君築室東南隅，訓友仲季勤詩書。", "求名於我我不語，爲君邈取棠棣圖。", "棠棣詩成喻恩義，鄭氏箋詩寓深意。", "上華下萼兩相扶，枝干光華能覆庇。", "兄弟本是同枝生，譬諸華萼齊敷榮。", "蔓草難圖段不弟，尺布可縫嗟爾兄。", "君家昆仲俱秀敏，願篤萱堂眉壽慶。", "勉旃覆弟有餘榮，戒爾事兄須盡敬。", "數椽雅談標新題，爲君更作敬榮詩。", "敬榮之善不可獨，餘波亦詔吾癡兒。"]}