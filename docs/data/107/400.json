{"author": "陶應靁", "period": "宋", "type": "诗", "title": "古詩二首  其一", "paragraphs": ["晨選期門士，大獵南山陽。", "白日照旌旗，咫尺臨清光。", "之子才且武，結髪在戎行。", "控弮拉羆虎，餘勇殊未央。", "回車宴五柞，舉烽令行觴。", "禾黍被中野，松柏生高岡。", "借問何所思，所思在冀方。", "彼美冀方士，安得同翱翔。", "峨峨切雲冠，奕奕夫容劍。", "揚揚徒旅繁，濟濟駕紫燕。", "行行向雙闕，去上未央殿。", "君明臣亦良，四海皆清晏。", "齋房多靈芝，郊藪鳳凰見。", "群臣亦何爲，稱功勸封禪。", "中夜整冠带，覽彼明月光。", "屏營不能寐，憂心獨怦怦。", "危坐待月發，牽牛直南榮。", "盈庭樹蘭蕙，芬香日凋零。", "客行隨所適，感物懷故鄉。", "朝發雁門道，夕入蘭臺宮。", "佳賓會若雲，列鼎吹笙簧。", "終歲極燕樂，保己有餘慶。"]}