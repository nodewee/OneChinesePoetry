{"author": "李師聖", "period": "宋", "type": "诗", "title": "遊臺感興古風", "paragraphs": ["梵書五頂清凉府，冬冰夏雪無炎暑。", "我來七月秋正寒，何况蕭蕭巖谷雨。", "偶爾雲開煦氣生，溶溶滿目烟光聚。", "真容古基鷲峰寺，高山之麓雄今古。", "西方樓觀縹緲間，粲然金碧蓮華宇。", "懸崖峻嶺架大木，神物所持憑險阻。", "金璫垂空殿簷響，森森鐵鳳相交舞。", "憶昔文殊出火宅，金剛寶窟通真土。", "牽牛老人飲玉泉，二子一犬隨貧女。", "變化無方利有情，知是西天七佛祖。", "重聞清凉境界真，無窮陳迹書妙語。", "我有誠心頗出群，瑞應神奇目親臯。", "須臾光相現咫尺，玉洞金燈明可數。", "松影摇空山谷中，夜寂太陰隠龍虎。", "丹樓碧閣香案前，敬畏生心誰敢侮。", "從來昏迷如夢迴，前三後三慎莫取。", "我今不作前後想，香烟稽首清凉主。"]}