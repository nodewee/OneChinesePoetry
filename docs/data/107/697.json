{"author": "謝采", "period": "宋", "type": "诗", "title": "題韓幹馬", "paragraphs": ["圉人唐衣冠，天閑畜神駿。", "雖非金日磾，不忝張景順。", "飽食無嫌身賤卑，時其渴燥張飲之。", "長年牧養瘠者肥，龍鬐鳳臆誇權奇。", "韓幹仙翁揮翰手，毫端幻出渴烏首。", "氣不凋喪骨肉勻，藝精端繼王裴後。", "遥想騰驤析木津，銜勒難拘自在身。", "斗水底用求他人，淥波沄沄易水春。"]}