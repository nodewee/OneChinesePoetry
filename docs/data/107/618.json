{"author": "潘中父", "period": "宋", "type": "诗", "title": "題釣臺", "paragraphs": ["焚坑禍作逃園綺，明哲保身寧餓死。", "溺冠嫚駡又一春，織畚鼓刀恬不恥。", "子房託疾封留歸，齊魯大臣那可知。", "此意寥寥二百載，阿諛往往居帝師。", "中興天幸有光武，下士謙恭冠千古。", "布衣本以道義交，不問故人登九五。", "朅來過我路幾程，征衫猶作戰血腥。", "睡餘伸足稍加腹，安得細事關天星。", "歸與宜審苞桑戒，勿念潔身增嘆慨。", "君持柔道理乾坤，我把絲綸老湍瀨。"]}