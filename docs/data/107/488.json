{"author": "釋德葵", "period": "宋", "type": "诗", "title": "題海慧寺畫水壁", "paragraphs": ["君不見昔人十日畫一水，摩挲漥窿隨手起。", "若非胸次吞江湖，安得波瀾來筆底。", "我來蕭寺觀奇蹤，壁間隠隠騰蛟龍。", "初疑乘風馭弱水，恍然坐我蓬萊宮。", "又疑去年八月秋水溢，陰風襲人廊廡濕。", "誰知畫者巧通神，董羽至今羞死筆。", "此水不是畫，一水一水勢相及。", "對此融神坐終日，後人雖畫畫不出。", "何如倒却毘陵華嚴壁，海慧北廊推第一。"]}