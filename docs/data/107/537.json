{"author": "崔放之", "period": "宋", "type": "诗", "title": "棲禪寺", "paragraphs": ["自從白馬馱經始，寶地紺園知有幾。", "今見逍遥巖洞深，啼猿塢接棲禪寺。", "嵯峨樓閣東西橋，掬水聞香景趣饒。", "講經雲外天花落，卓錫林邊暑氣消。", "塵埃不到松關口，僧老漸隨松影瘦。", "誰知好事眼能青，借與詩人信宿逗。", "山高地僻月空圓，晨鍾暮鼓驚龍眠。", "看來懶把無生學，長笑一聲歸釣船。"]}