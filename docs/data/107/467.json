{"author": "潘景良", "period": "宋", "type": "诗", "title": "遊金山", "paragraphs": ["嵌巖穹窿，屹立乎江中。", "崩湍下瞰不見底，巨石崛出高摩空。", "混沌破來到今幾萬歲，雄奇秀麗胡爲乎此山兮獨鍾。", "長江西來一萬里，當空削出金芙蓉。", "上有金仙居，下有馮夷宮。", "寶坊櫛比列霄漢，塔影倒置驚魚龍。", "有時洪鐘咽烟響，潮音屬和驅群聾。", "鳥飛竟力不得到，我嘗拏舟一抵其雲峰。", "攝衣步樓閣，矯首觀無窮。", "齊州九點落眼底，岷峨西望滄溟濛。", "忽聞長風破巨浪，芥蒂一洗平生胸。", "山僧喜殊常，握手何從容。", "杯擎陸羽水，茶汎玉川風。", "鶴庵散仙，恒齋老翁，把臂大笑聲融融。", "天風吹袂欲輕舉，白雲縹緲將何從。", "不知海外之三山，群仙之樂與此將異而或同。", "迄今別去五六載，我舟又復來掀篷。", "山靈偃蹇我倨傲，塵懷汩沒不得追前蹤。", "風帆一笑金山過，山頭日落飛冥鴻。"]}