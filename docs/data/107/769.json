{"author": "李北之", "period": "宋", "type": "诗", "title": "玉山觀", "paragraphs": ["巒岡經亙翠環中，中有山形如覆鏞。", "晉仙王郭曾登眺，名形婺女金華同。", "懸崖積鐵數百尺，輪囷老木參天碧。", "時有金雞擊膊鳴，鏗鍧響通石屋石。", "石屋去山三里餘，潭潭若有神龍居。", "漁人爬{瓜少}入深處，聞得山椒奏步虛。", "山趾有觀名玉山，黄冠分得葛仙班。", "家無擔石四壁立，披風切月陪往還。", "我師率庵龐眉老，故園跨鶴迷仙島。", "道號艮齋曾品題，椽筆特書爲摛藻。", "千載一遇邑大夫，來問勝境形何模。", "片言擬作詩中句，羞獻人家水墨圖。", "倚風太息來何暮，入境發揮方得路。", "願言葺理芰荷衣，青天白日披雲霧。"]}