{"author": "呂量", "period": "宋", "type": "诗", "title": "題韓幹馬", "paragraphs": ["何年供奉仙，寫此真乘黄。", "矯矯天骨起，爛爛隅目光。", "豈無萬里姿，御者非王良。", "青衫老奚官，肉眼空倀倀。", "飲秣不以時，羈馽無繇驤。", "昂首思渥洼，浩蕩充虛腸。", "何來斗斛水，似是出尚方。", "雖霑金井恩，未效和鸞鏘。", "蹭蹬十二閑，何異古道傍。", "迴首萬駑駘，飽食馳康莊。", "朝飲華清流，暮垂紫游韁。", "此馬獨棄捐，物理良可傷。", "君王倘惠養，請試苜蓿長。"]}