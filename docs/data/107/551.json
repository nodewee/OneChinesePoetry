{"author": "周遇聖", "period": "宋", "type": "诗", "title": "詠瑞粟  其二", "paragraphs": ["淳居萬山巔，土瘠稀良田。", "豐歉繫饑飽，民命懸於天。", "人憂庚子歉，我見爲豐年。", "蠶登百穀熟，箱萬倉盈千。", "異哉粟四穗，一幹生南阡。", "豈無連理木，亦有雙華蓮。", "維茲孕瑞粟，庶補民艱鮮。", "嘉生本協氣，此事非偶然。", "竊聞野老說，守令仁且賢。", "官清簡案牘，刑省空扉圜。", "農耕士力學，工肆商充廛。", "午鷄桑樹鳴，夜犬花村眠。", "君不見漁陽歌秀麥，善政青史編。", "又不見中牟書嘉禾，德化今古傳。", "猗歟際聖代，奇祥呈八埏。", "願言叫閶闔，入奏冕旒前。"]}