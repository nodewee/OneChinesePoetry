{"author": "何處厚", "period": "宋", "type": "诗", "title": "游洞霄", "paragraphs": ["洞天宮中清無塵，紛紛霏霏翔五雲。", "光浮閬風藹無垠，中有神仙相輩倫。", "服曳雲章玉佩珣，時聞金鐘催朝真。", "仙班序列覲紫宸，瓊花羌靈飛翁翁。", "水晶簾捲許行循，群仙以我丘壑身。", "相與笑語交益親，玄談妙句泣鬼神。", "一局圍棋度幾春，大開十二樓宴賓。", "玉真安排雲錦茵，天女競着絳霞裙。", "盎缶罍洗羅珠珍，金爐龍腦香騰薰。", "七寶蠟炬光如銀，鳳泉飲散醉醺醺。", "天子呼來不得臣，宴罷乘槎渡漢津。", "玉皇遽遣使者巡，使者交薦有大勳。", "玉皇詔歸眷注勤，不容山中伴帝君。"]}