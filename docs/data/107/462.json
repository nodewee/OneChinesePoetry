{"author": "無名氏", "period": "宋", "type": "诗", "title": "老人行", "paragraphs": ["有一老翁老無齒，處處無人問年紀。", "白髪如絲向下垂，一雙眸子碧如水。", "不裹頭，又不履，相識雖多少知己。", "問翁畢竟何所止，笑言只在紅塵裏。", "秋風獵獵行雲飛，老人此意無人會，目注雲歸心自知。", "黄口小兒莫相笑，老人舊日曾年少。", "浪迹常如不繫舟，地角天涯自知跳。", "亦曾樂半夜，傳籌醉朱閣。", "美人如花弄絃索，只恨樽前明月落。", "亦曾憂羈放，他鄉迫暮秋。", "故國日邊無信息，斷鴻空逐水長流。", "或安貧，或安富，或爵通侯封萬戶。", "一任秋霜換鬢毛，本來面目長如故。", "水有蘋兮山有芝，人意雖存事已非。", "有時却憶經游處，都似茫茫春夢歸。", "邇來尤解安貧賤，不爲公卿强陪面。", "皎如明月在秋水，動著依前還不見。", "還不見，可奈何，空使遠人增眷戀。", "但只從他隨物轉，青樓黄閣長相見。", "長相見，莫殷勤，却是翁家舊主人。"]}