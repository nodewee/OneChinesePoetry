{"author": "姜德明", "period": "宋", "type": "诗", "title": "秋江漁樂圖爲邑人宗正純撰", "paragraphs": ["楓樹蕭蕭霜葉紅，蘆花瑟瑟鳴西風。", "漁翁舉網秋江上，輕舟一葉波溶溶。", "群魚遊泳影相續，密網收來心易足。", "赤鱗素質影跳空，玉尺金梭光炫目。", "鼓枻歸來日未斜，腥風吹入比鄰家。", "家人出戶歡相迓，笑舉魚筐還自誇。", "老妻汲泉向江口，稚子攀條折楊柳。", "汲泉炊水待烹鱗，貫柳携魚去沽酒。", "黄昏燈火羅盤餐，妻兒笑語娛團欒。", "況值時清少徵稅，一生未解愁饑寒。", "却笑商人輕遠別，寒帳孤眠怨妻妾。", "更憐農父在西疇，年豐則喜荒則憂。", "何如漁者生涯寄江水，取之無窮用不已。", "朝復暮兮醉復醒，長年嘯傲烟波裏。"]}