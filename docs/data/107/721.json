{"author": "陳潤道", "period": "宋", "type": "诗", "title": "吳民女", "paragraphs": ["吳民嗜錢如嗜飴，天屬之愛亦可移。", "養女日夜望成長，長成未必爲民妻。", "百金求師教歌舞，便望將身贍門戶。", "一家飽暖不自憐，傍人視之方垂涎。", "朱門列屋爭妍麗，百計逢迎主人意。", "常時疏棄自悲啼，一旦承恩多妒忌。", "古人怕爲蕩子婦，夜夜孤眠淚如雨。", "今人甘爲貴人妾，得意失意花上月。", "蕩子不歸寧空房，主人喜怒多不常。"]}