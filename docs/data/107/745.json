{"author": "無名氏", "period": "宋", "type": "诗", "title": "題太和樓壁", "paragraphs": ["太和酒樓三百間，大槽晝夜聲潺潺。", "千夫承糟萬夫甕，有酒如海糟如山。", "銅鍋鎔盡龍山雪，金波湧出西湖月。", "星宮瓊漿天下無，九醖仙方誰漏泄。", "皇都春色滿錢塘，蘇小當壚酒倍香。", "席分珠履三千客，後列金釵十二行。", "一座行觴歌一曲，樓東聲斷樓西續。", "就中茜袖擁紅牙，春葱不露人如玉。", "今年和氣光華夷，遊人不醉終不歸。", "金貂玉塵寧論價，對月逢花能幾時。", "有箇酒仙人不識，幅巾大袖豪無敵。", "醉後題詩自不知，但見龍蛇滿東壁。"]}