{"author": "孫應威", "period": "宋", "type": "诗", "title": "君山", "paragraphs": ["君山盤結青雲梯，堂高更覺天象低。", "橫江萬頃瑩玻璃，蓬瀛勝概從端倪。", "幾欲收拾歸品題，分甘獨令倦攀躋。", "使君領客佇沙堤，指點淮浙分東西。", "神州三百塵埃迷，慨懷往昔重慘悽。", "我聞王師臨青齊，虜穴已掃庭已犁。", "志士毋必驚聞鷄，威儀喜見皆遺黎。", "當頌中興鎸浯溪，說秦彊楚不復稽。"]}