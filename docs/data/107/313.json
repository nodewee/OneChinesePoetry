{"author": "何洞清", "period": "宋", "type": "诗", "title": "大滌洞天留題", "paragraphs": ["落魄人間成謾老，足繭胼胝要聞道。", "掉頭不向聲利場，飄飄逈出風塵表。", "嗟嗟事事不愜懷，却喜因緣飽幽討。", "登太華兮濯滄浪，雲夢湫隘魯邾小。", "既不責人求諸己，自信玄門窮妙理。", "虛室生白悟名言，坐見吉祥來止止。", "箇中端的合乾坤，幾道致柔若諸水。", "要須萬里可參同，坐斷孤峰空棄鄙。", "潜山霍山大滌山，天柱插雲人莫企。", "癡狂取笑誰氏子，不以生生而死死。", "自知蹤跡類閭丘，君家可是留前軌。", "枯藤擬待掛休休，莫使風雷暗催徙。"]}