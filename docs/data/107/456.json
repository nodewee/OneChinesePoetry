{"author": "蔣允中", "period": "宋", "type": "诗", "title": "靈巖禪寺", "paragraphs": ["曉入靈巖寺，靈蹤一一穿。", "天聰鑿混沌，龍鼻滴潺湲。", "不雨山長濕，微風谷競喧。", "參旗開障日，鼇柱仰擎天。", "雁異靈山鷲，蒲非華嶽蓮。", "重臺疑魏載，卓筆豈張顛。", "夜月連千嶂，晴雲畫一川。", "凈名常宴坐，行亮昔安禪。", "共樂仙遊勝，都將世事捐。", "雙鸞知可跨，擬把石碑鎸。"]}