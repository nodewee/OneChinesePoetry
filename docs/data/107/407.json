{"author": "李洸", "period": "宋", "type": "诗", "title": "題清芬閣二首  其一", "paragraphs": ["詩亡向千載，禮義誰維持。", "唐人得名者，沈宋稱綺詞。", "卓哉先生才，邈視數子卑。", "抗懷信高潔，出事皆清奇。", "不矜險絕句，意遠窺無涯。", "春歸鑑湖綠，水落嚴子磯。", "往來寄漁釣，遯世心獨知。", "松月繞雲山，盡入騷人思。", "白雪雅調高，俗耳聽不宜。", "群兒謾嘲毀，百歲名愈馳。", "裔孫有清風，宛若先生詩。", "搔頭試一吟，古意猶能追。"]}