{"author": "許仕叔", "period": "宋", "type": "诗", "title": "堆婆石", "paragraphs": ["撐空疊石何嵯峨，世傳其名曰堆婆。", "乃在淛嶺之巔，吳山之阿。", "我來於此少憩息，借問父老元如何。", "父老爲言五代時，有婆姓方氏結茅嶺巔兩鬢皤。", "爲念往來渴，均施湯水無偏頗。", "行人以此盡感激，婆言吾亦期無他。", "早晚吾骨只堆此，願將一石堆吾坡。", "爾來迄今四百載，行人堆石不少差。", "我亦拾石堆其冢，既行且歎復逶迤。", "今冢之高過百尺，堆石亦已豈虛過。", "乃知一飲一滴水，恩至久遠不可磨。", "古人一飲在必報，如此傳說夫豈訛。", "吁嗟俗世人，乃道無恩波。", "反恩以爲讎，此語愚已多。", "我適來此秋向晚，滿屨霜葉仍吟哦。", "因筆記此堆婆石，慷慨爲賦堆婆歌。"]}