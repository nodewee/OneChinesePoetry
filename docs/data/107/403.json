{"author": "謝安之", "period": "宋", "type": "诗", "title": "世居亭", "paragraphs": ["后皇來何從，頓此八紘網。", "神臯塵冥冥，冠蓋爭勇往。", "研桑到白首，塞屋猶怏怏。", "云何石南牧，上印歸州黨。", "虛裝絕桂海，借石壓輕槳。", "清風肅炎漲，心事映莽沆。", "一朝入吳門，幾載耀庭幌。", "取廉報常豐，溢作百世享。", "英英玉華姿，宛有鬰林象。", "開軒函位置，得地甫尋丈。", "何以詔雲仍，世居如此榜。"]}