{"author": "無名氏", "period": "宋", "type": "诗", "title": "書西湖雷峰雲講主草書", "paragraphs": ["雲師一生耽作草，銀鐵蟠空覷天巧。", "老來逸氣未全平，筆底鋒鋩猶獨掃。", "開關勇士爭赴敵，劍戟弓戈奮相繚。", "睡龍沒起求頷珠，劃木抓巖紛怒爪。", "風雷喧豗撼坤軸，飛電交橫印清沼。", "忽然天宇變空澄，千丈孤峰立寒峭。", "張顛驚號智永泣，剝筋椎骨爲君飽。", "恨予不習草書訣，九轉枯腸祇自攪。", "雲師雲師汝誠能，春蚓秋蛇幾時了。", "何如認取主人翁，破衲蒙頭紙窗曉。"]}