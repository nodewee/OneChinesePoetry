{"author": "程企", "period": "宋", "type": "诗", "title": "泗源", "paragraphs": ["泗源奇且怪，聲勢各喧豗。", "虎豹巖邊去，蛟龍窟裏來。", "稍流烟作陣，初激雪成堆。", "派必人疏導，源應鬼鑿開。", "乍深濤不起，漸遠浪相催。", "可把江心比，嘗將海眼猜。", "始微纔迸玉，終盛忽奔雷。", "澗爲寒無卉，丘因澗有苔。", "已觀離竇側，俄見過城隈。", "石勁崖難潄，沙虛岸易頹。", "邇雖逾濟漯，遐亦到蓬萊。", "洗鉢僧常至，乘槎客未迴。", "我從原際瞰，誰自谷中推。", "洶涌曾浮磬，潺湲好泛杯。", "狹寧容蟻穴，湍可暴魚鰓。", "劈華非天意，排淮廼力哉。", "傍如巫女峽，上類楚王臺。", "漏澤空神異，襄陵但水災。", "林幽多鳥雀，地僻少塵埃。", "重愛茲佳趣，題詩愧不才。"]}