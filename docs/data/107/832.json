{"author": "張硯", "period": "宋", "type": "诗", "title": "題迎薰閣", "paragraphs": ["解慍風來處，朱甍起舊城。", "條山供偃蹇，鹽澤借澄泓。", "龍廟疑飛出，蓮宮若化成。", "亂雲堆素彩，遠溜集幽聲。", "逸驥騰前路，鳴鳶激去程。", "散眸襟抱爽，翹首骨毛清。", "歡席多嘉客，豐郊少困氓。", "鼓琴歌渙澤，擊石樂承平。", "鉅肇重華榜，高吟刻萃瑛。", "雖無丹雘構，三絕足垂名。"]}