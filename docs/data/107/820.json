{"author": "郭士道", "period": "宋", "type": "诗", "title": "首陽山行", "paragraphs": ["首陽山，青巃嵷。", "上聳紫蓋凌瑶空，下周林壑盤蒼龍。", "嵯峨自太古，崒嵂鎮寰中。", "黄河西來遶其下，日夕雲氣開鴻濛。", "恍疑鬼神護，又似丹青工。", "諸峰不敢並，蒼翠光玲瓏。", "我生癖性愛山水，見此奇絕摩雙瞳。", "忽憶武王收諸夏，夷齊叩馬來山東。", "風雲變化適際會，恥逐龍虎爭奇功。", "歸來守岩穴，鬰鬰抱孤忠。", "朝采山上蕨，暮拾山下蓬。", "渴飲澗中水，熱眠雲外松。", "既不學赤松子，又不侶商山翁。", "丹誠耿耿照白日，勁節凜凜摩蒼穹。", "首陽青青萬古色，不改夷齊之心胸，直與天地相始終。", "千載扶名教，二子功無窮。", "我歌首陽歌未歇，泠然八表生清風。"]}