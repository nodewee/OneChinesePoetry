{"author": "趙曾頀", "period": "宋", "type": "诗", "title": "游延福寺", "paragraphs": ["行行出西郊，稍覺囂塵遠。", "風景既已殊，磽确頗忘倦。", "南安古雄州，今亦壯哉縣。", "九日一佳景，居然在郊甸。", "地高瞰川原，林杪露堂殿。", "晉朝松百章，存者才一見。", "歲月不我留，寒暑幾更變。", "當年秦隠君，軒冕非所羨。", "間關剡溪來，至此獲勝踐。", "結廬巢其巔，穴石爲之硯。", "城市不到足，公卿罕窺面。", "邂逅有至交，相從情繾綣。", "緬懷興元年，致位在台鉉。", "扶持公道開，不絕幾如綫。", "一言才見疏，斥逐遽遭譴。", "天教流落餘，乃遂山林願。", "當年築室處，遺址了難辨。", "獨有高士峰，千載猿鶴怨。"]}