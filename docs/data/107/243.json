{"author": "聞鑒", "period": "宋", "type": "诗", "title": "洞霄紀遊", "paragraphs": ["從來此山中，不記幾遊歷。", "每緣困杯酌，未暇賦篇什。", "屢恐爲山羞，欲吟嗟思澀。", "今晨始杖屨，醒眼看泉石。", "草木呈幽姿，烟雲舒秀色。", "捫蘿扣棲真，束燎穿大滌。", "神工跨石梁，天巧鏤巖壁。", "仙人不可逢，靈箬無從得。", "回觀翠蛟舞，俯視雲根屹。", "何如出山去，飛騰霈甘澤。"]}