{"author": "聶兼善", "period": "宋", "type": "诗", "title": "游洞霄", "paragraphs": ["吾聞洞霄山水妙天下，繚白縈青勝圖寫。", "九重扃鑰極深嚴，一岫寬閑更瀟灑。", "倚空天柱何孤高，諸峰羅立猶兒曹。", "長松怪石入題品，金堂玉室供遊遨。", "此地隠居皆勝士，道骨仙風絕塵滓。", "就中俞子最少年，烱若芙蓉映秋水。", "青鞋布襪千里來，一見使我昏眸開。", "談空說有坐終日，舌濤衮衮生風雷。", "鄙夫未愚晚聞道，寄傲嵌巖事幽討。", "只緣方寸無荆棘，漸喜丹田熟梨棗。", "人生百歲空自忙，讀書博塞俱亡羊。", "勸君火急烹鉛汞，莫待倒景飛屋梁。", "春風又放鶑求友，烟外暗黄初著柳。", "南行儻遇置書郵，莫忘超然北山叟。"]}