{"author": "楊頤", "period": "宋", "type": "诗", "title": "遊虎丘", "paragraphs": ["盡日凭高步臺閣，意氣飄然擺羈縛。", "靈蹤絕跡萬千狀，群玉排青插寥廓。", "點頭巨石勢欲動，突立試劍峭如削。", "劍池在嶺不憚浚，造化神工巧鎸鑿。", "寒湫耿耿浸雲根，大旱燒雲源不涸。", "跳珠噴激瑩無痕，百斛珠璣綴疏箔。", "丹青妙手畫不到，一點塵埃無處著。", "僧居占盡佳山景，樓殿高低半丹雘。", "午齋寂寂山風幽，續斷風摇四簷鐸。", "始疑東海轉鼇背，蓬萊弱流在西角。", "千巖萬壑看不厭，自謂它山盡糟粕。", "我來因作神仙尉，得捨塵寰少盤礴。", "不因仙客爲先容，爭得看山這一脚。", "乃知世俗徒擾擾，不若甘心處恬薄。", "長嘯拂衣歸去來，舊山亦有雲泉約。"]}