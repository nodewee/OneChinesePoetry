{"author": "洪咨夔", "period": "宋", "type": "诗", "title": "羅浮高壽崔制置", "paragraphs": ["羅浮高哉四百四十有二峰，三峰最高拔起金芙蓉。", "耀真洞天鎖溟濛，鰲背咫尺蓬萊通。", "璿房瑶室深玲瓏，霞袿霓袽紛丰茸。", "中有老僊擾白龍，藕花冠巾九節筇。", "招邀茅盈挾赤松，麾訶列缺鞭豐隆。", "天雞未叫萬籟空，夜半喚出扶桑紅。", "下照萬象方屯蒙，起踏斗柄呼東風。", "扶胥雲氣低葱蘢，海若吐蜃天投虹。", "前旌招摇導祝融，從以五色騎羊翁。", "蒼舒檮戭伯虎熊，風后力牧常先鴻。", "日用大學心中庸，暗室屋漏十目同。", "夏璜薦繅旅大弓，太蔟爲角諧函鐘。", "日星宗彜映華蟲，江河健帆轉蒙衝。", "慶曆元祐諸儒宗，立朝直聲摩穹窿。", "真卿長孺誰爲容，白頭萬里行蠶叢。", "清獻清節乖崖忠，太平盛時適其逢。", "事有至難莫如公，表裏壞證阻且訌。", "參苓溫平匪砭攻，潜瘳膏肓夷疽癰。", "三邊按堵九扈豐，祥飈甘雨天爲功。", "趯趯和樂躍阜螽，沾沾啁哳瘖寒蛩。", "雪山不隔黈纊聰，衮衣繡裳遄歸東。", "天津疋馬兩玉童，袖疏入奏明光宮。", "中興規模舊提封，直北燕薊西崆峒。", "功成跨鶴追葛洪，神光烱烱方雙瞳。", "金丹寶訣傳枕中，負薪汲水長相從。"]}