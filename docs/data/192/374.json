{"author": "陳翊", "period": "宋", "type": "诗", "title": "借榻竹庵", "paragraphs": ["短筇穿秋雲，杳靄雜雨意。", "林梢響脫葉，虹影挾夕霽。", "安棲一枝禪，靜寄三徑地。", "青薜蟠弱龍，紫栗縮寒蝟。", "遊息屏百營，偃仰得佳睡。", "靖惟天地間，歲月脫如蛻。", "三彭伐一真，六鑿紛小智。", "居然蝸戰角，在處牛穿鼻。", "驅馳赤白丸，百年等兒戲。", "豈知閑中天，意到即超詣。", "燈光續佛照，石響清夜氣。", "願言住庵人，萬事付衲被。", "食肉尸陀林，渠自有正味。", "但懷不退轉，便到佛地位。", "請參詩中禪，一語當千倡。"]}