{"author": "洪咨夔", "period": "宋", "type": "诗", "title": "又次程嘉定  其二", "paragraphs": ["車騎空朔庭，樓船下東甌。", "風雪閙鵝鶩，壯士得志秋。", "青萍玉櫑具，白馬金絡頭。", "賦君古戰場，鬼哭燐火愁。", "元戎得君來，如得范慶州。", "厨酒不待熟，夜半呼兵篘。", "君言蜀赤子，風雨寒颼飀。", "願爲大芘屋，莫作偏重舟。", "元戎一笑領，君更三日留。", "吾聞喜不寐，好善天下優。"]}