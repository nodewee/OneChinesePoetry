{"author": "洪咨夔", "period": "宋", "type": "诗", "title": "天象", "paragraphs": ["白氣一抹蚩尤旗，南斗北斗天兩垂。", "西方熒惑耀芒角，初月吐魄來食之。", "去年天象已可駭，今年天象更可疑。", "春王正月暨三月，黑氣幾度摩晨曦。", "銅盤亭亭慘且淡，鐵鈸拍拍合復離。", "沙盆貯水靜照影，眼亂兩日讙童兒。", "移時妖氛漸引却，赤光如血鋪庭墀。", "家無占書矒休咎，但效嫠婦顰雙眉。", "昨朝忽見邸狀報，詔答丞相辭公師。", "首言金烏效祥瑞，變我愁蹙成愉怡。", "玉堂學士天下選，王治有象非吾欺。", "東淮西蜀狗鼠賊，看折尺箠從頭笞。"]}