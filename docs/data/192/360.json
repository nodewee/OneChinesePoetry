{"author": "朱復之", "period": "宋", "type": "诗", "title": "冬夜讀書無油歌", "paragraphs": ["君不見萊公酣歌徹清曉，銀蠟成堆燒不了。", "又不見齊奴帳下環佳人，平生爨蠟不爨薪。", "南園花蜂巧心計，祇爲渠儂照珠翠。", "生憎詩客太酸寒，略不分光到文字。", "欲學鑿壁衡，鄰火夜不明。", "欲學囊螢車，十月霜無螢。", "人生窮達真有分，大鈞高高不須問。", "起來摩挲蓮葉真人圖，還有青藜老杖照我無。"]}