{"author": "洪咨夔", "period": "宋", "type": "诗", "title": "次張亞夫喜雨", "paragraphs": ["汴都黍離迷宮堧，金鋪獸面秋風寒。", "百年大義冷於鐵，西湖走馬狨絲鞍。", "亡秦定必三戶楚，况今南北皆王土。", "紫髯青鬢祖豫州，威如迅霆惠如雨。", "山東井落回生意，收召驚魂高枕睡。", "中有虓將來青州，馬蹄欲踏狼胥碎。", "邦人聚觀鬨塞塗，和氣釀雪蘇焦枯。", "銀城萬里軋坤軸，燭龍一色煇天衢。", "殷殷好語傳田間，雪晴又雨直幾錢。", "翠麰漲天士宿飽，踴躍一鼓空兩甄。", "中原宿愁無地愬，歡呼從此歸王度。", "更煩老筆爲草檄，讀之會使頭風愈。"]}