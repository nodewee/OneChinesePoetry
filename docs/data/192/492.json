{"author": "洪咨夔", "period": "宋", "type": "诗", "title": "續洗兵馬上李制置", "paragraphs": ["太白過午芒角獰，蚩尤亙天鉤尾赬。", "淮東千里正齁寢，夜半洶湧傳邊聲。", "王師北渡衄泗口，胡馬南牧摇青平。", "擁城敗將死蝸縮，護堡羸卒飛猱驚。", "詩書元帥戒夙駕，往試百萬胸中兵。", "幾人險語挽衣斷，甚至涕泗交縱橫。", "李晟爲國不虛出，裴度與賊難俱生。", "兩軍相持以氣勝，督戰火急開行營。", "長江漲綠馮夷舞，擊楫東來親一鼓。", "威靈閃閃動牛斗，精采軒軒起貔虎。", "金牌銀牌膽爲冷，千戶萬戶色如土。", "尺兵寸鏃不待施，已覺目中無此虜。", "四旬頡頏鬭困獸，一夕倉皇竄饑鼠。", "不聞令狐戛刁斗，但見龜山撐窣堵。", "麥畦黄裏栗留風，秧甽青邊勃姑雨。", "老農想見太平年，買酒煮茶相勞苦。", "黄旗紫蓋祥光開，宮柳飛絮公歸來。", "平淮勒碑字如斗，鐃歌奏曲聲如雷。", "奉觴再拜白壽母，兒輩破賊邊州回。", "歡然一笑春滿面，婆娑起舞斑衣萊。", "還觀先正紹興日，立朝清節高崔嵬。", "獨於和議植赤幟，坐令火德然寒灰。", "家傳此意石不轉，事業自許圖雲臺。", "從今着手快經理，一洗河洛無纖埃。", "君不見武侯用西蜀，誅賞大明人自服。", "又不見叔子鎮襄陽，恩信一孚江漢皆金湯。"]}