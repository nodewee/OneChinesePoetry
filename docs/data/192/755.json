{"author": "洪咨夔", "period": "宋", "type": "诗", "title": "酬程嘉定楊漢州見和  其三", "paragraphs": ["楊侯坐方丈，手轉大法輪。", "程侯客西堂，機鋒圓而神。", "兩峰峙寒玉，出語驚天人。", "如彼水中月，可望不可親。", "春從鴈橋別，幾見半破新。", "魁磊孰與吐，欲就重華陳。", "攬茝貫薜荔，初服修吾真。", "木蘭飲朝露，洗盡胸中塵。", "誦君明月詩，逸氣凌玉晨。", "可能坐天祿，辛苦著劇秦。"]}