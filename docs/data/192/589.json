{"author": "洪咨夔", "period": "宋", "type": "诗", "title": "度劍有日高永康以詩送行次韵", "paragraphs": ["紫巖護川陝，號令賊膽寒。", "客有屏山劉，萬甲胸中蟠。", "石湖牧參井，遨頭黄金鞍。", "亦有山陰陸，春風迸詩肝。", "主翁西清老，羽扇元戎壇。", "莫府若而人，眼底缺未完。", "顧予書生耳，外强苦中乾。", "從軍十年事，未有半策干。", "征笳蘆葉脆，戍角梅花殘。", "凄凉郾城月，想像李與韓。", "獨鶴發深省，連雞激長嘆。", "中原氣猶愴，眉作醉裏攢。", "君詩遠寄似，語出秀可餐。", "論事極痛快，得之夢魂安。", "御蜀知有法，水曲鳴和鸞。"]}