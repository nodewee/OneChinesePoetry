{"author": "洪咨夔", "period": "宋", "type": "诗", "title": "和子有雨中述懷", "paragraphs": ["畏塗險如峽中州，蝮蛇倒退猢孫愁。", "熟將義理自陶寫，粗衣淡飯過即休。", "邇來陽侯橫造業，兩涘莫辨馬與牛。", "高原低隰半爲壑，下潦上霧昏人眸。", "西風滯穗可能幾，尚作饘粥餘冬謀。", "如麻雨脚未肯斷，便有餓死儒冠憂。", "惟窮益堅老益壯，更式相好無相猶。", "縱爲溝瘠亦何憾，多少華屋皆山丘。", "環堵短褐陶靖節，款段下澤馬少游。", "平生耻作稻粱計，好還渠不桑榆收。", "東家夫子共此約，一醉斷送黄花秋。"]}