{"author": "洪咨夔", "period": "宋", "type": "诗", "title": "斸葛行", "paragraphs": ["晨雞未號霜塞塗，前村後村遞招呼。", "長鑱短篝采葛去，冰滿髯鬢風無襦。", "頻年米賤置不問，高藤稠葉青扶疎。", "但聞酒渴欲吞海，一片兩片甘於酥。", "山深土厚雨露足，造物巧爲凶年儲。", "紙錢掛樹跪致祝，地媼發閟何其都。", "初疑大澤龍蛇蟄，又疑京觀鯨鯢屠。", "防風氏骨碩且大，母陀羅臂脩而腴。", "赬肩下山日未晡，候門迎路讙妻孥。", "松明燃火塼地爐，且削且搗投冰壺。", "細如桄榔滑如菰，白如人面柔如膚。", "和以粉米隨所須，餠餌其精飯其粗。", "潦田不收野草枯，饑虎藉此猶能驅。", "蕨萁札耳皆可糈，征自葛始功莫逾。", "小兒媚竈愁眉舒，大兒捧盎還嗟吁。", "青青之麥何時鬚，長葛盡矣吾誰餔。", "嗚呼富青州，黄承事，古人有，今人無。", "醉摩便腹視餓夫，以腹揣腹心安乎。"]}