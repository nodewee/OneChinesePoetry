{"author": "洪咨夔", "period": "宋", "type": "诗", "title": "范漕季克雲坡", "paragraphs": ["西來一鶴山澤臞，春風六轡閑且都。", "公餘鏡月晝陰寂，睡起手校羣芳圖。", "海棠酣透燕王邸，豹血深染重氍毹。", "昌南別派更奇絕，豐容靚飾香生膚。", "牡丹鼎盛漢川譜，行輩近許天彭俱。", "翠微㔩葉光照路，馬上秦虢須人扶。", "鳳州楊柳足佳思，苒苒百尺青流蘇。", "黎州菊華抱勁節，濯濯一丈黄襜褕。", "老成典刑識菌桂，晚出姓字聞珊瑚。", "石蟬風味更清烈，比屋梓益梁夔巫。", "豐年樂事與民共，浣花尋勝時騎馿。", "珍葩異卉價如玉，爛買西産歸東吳。", "雲坡手種五色錦，徧地步障金谷無。", "花光深處澹容與，碧瞳如水霜髯須。", "公家鴟夷老僊伯，功成始去浮江湖。", "中原赤子未奠枕，而忍獨樂盟鷗鳬。", "湘江之西勒浯石，瀚海之北封狼胥。", "歸來岸幘坐想雪，太白萬里峨眉孤。", "氣平德全紀渻子，宇定光發南榮趎。", "不隨造物共流轉，玉立堂下松千株。"]}