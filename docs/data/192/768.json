{"author": "洪咨夔", "period": "宋", "type": "诗", "title": "張太博亨泉", "paragraphs": ["公家老博望，手斲扶桑根。", "騎之泛溟渤，飄然泝崑崙。", "直到析木津，細問黄河源。", "玉繩澹碧落，機杼閑天孫。", "北斗可用挹，槎腹漥爲樽。", "獨携天一水，從乾納諸坤。", "梧桐九秋影，苔蘚千年痕。", "媼神發深閟，泉冽槎猶存。", "爾泉以亨字，是亨本於元。", "世人重通塞，祗就利處論。", "習坎維心亨，中有真肧腪。", "木上有水井，何嘗以亨言。", "泉於性中汲，畫向象外吞。", "安得跨黄鵠，往款君平門。"]}