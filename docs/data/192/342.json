{"author": "趙汝淳", "period": "宋", "type": "诗", "title": "浩歌行", "paragraphs": ["堂堂楚漢多蠻觸，天下今經幾秦鹿。", "向非孔壁斷遺編，安得西湖芳草綠。", "子規自失來時路，却喚青春早歸去。", "山中剗地亂紅來，不是東風扶杖處。", "浩歌起舞君莫猜，一樽幸遇桃花開。", "貂蟬珠履黄金釵，後五百年俱塵埃。", "宮袍仙人獨不死，日日長江釣江水。", "飛烏走兔且莫忙，看我煙雲生碧紙。"]}