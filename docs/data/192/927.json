{"author": "洪咨夔", "period": "宋", "type": "诗", "title": "食糟行", "paragraphs": ["龍州石秫七斗醪，百錢半升官價高。", "村民無分酒到吻，清晨荷薪爭博糟。", "得糟還家喜欲舞，遠汲淡煮燃松毛。", "𦺥飺麥餠澀難下，藉此嚥送如葷臊。", "我時作守輒自愧，每飯釜有羹堪轑。", "罷官兩夏肉入務，食糟却如住百牢。", "紛綸玉縷芼葱渫，晃漾珠滴霑麻膏。", "多從未破甑頭餾，間入半折鐺中爊。", "王瓜未甲蒿苣老，芬美獨擅盤飱豪。", "饞奴停匕朵予餕，一餔七八譏何饕。", "太平無事稱意飽，竹床大鼾枕離騷。", "客來闖戶口尚臭，錯疑被酒醺陶陶。", "我亦爲言，恰夢金絲帳底斟羊羔。"]}