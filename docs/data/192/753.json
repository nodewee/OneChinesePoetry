{"author": "洪咨夔", "period": "宋", "type": "诗", "title": "酬程嘉定楊漢州見和  其一", "paragraphs": ["詩禮椎徐徐，律令符急急。", "翛然世紛遠，愛此山斗入。", "政無勸課條，功蔑捕虜級。", "尺清蓋丈渾，過眼秋已及。", "濁暑怯中乾，積潦窘下濕。", "脫雲得佳月，如渴快新汲。", "湓浦琵琶語，赤壁洞簫泣。", "斯人不可見，庭空漏聲澀。", "我榻久欲下，我堂日已葺。", "儻有謫仙來，涪江和月吸。"]}