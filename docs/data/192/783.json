{"author": "洪咨夔", "period": "宋", "type": "诗", "title": "送崔先生東歸", "paragraphs": ["嘉定甲戌冬，掃門古楊州。", "一見握手歎，飛黄厄鹽輈。", "士憂不聞道，勿以窮故憂。", "爲聖爲賢人，所貴天爵修。", "萬卷我有莊，子肯從我游。", "良農不輟耕，嘉穀終有秋。", "動心得曾益，雪案三年留。", "一朝推使出，西風着兜牟。", "莽蒼淮月冷，低迷汴雲愁。", "正抱虎兕寢，孰脫鷹隼韝。", "越在歲執徐，公來殿西頭。", "廷臣擇自從，喚起驂玉虬。", "暑發采石磯，寒登籌邊樓。", "孤燈語中夕，民瘼何當瘳。", "明年護全蜀，後車旅枚鄒。", "熟聆老規模，劍須鑄知收。", "中間畀一麾，牢關控西涪。", "相望幾何驛，時許聞成謀。", "積誠泮羣疑，實踐激衆媮。", "風濤澎湃中，竟濟師德舟。", "主人永終譽，客亦無窮休。", "見謂汾陽門，走卒皆王侯。", "騎火明桃林，詔催告辰猶。", "仍挈舊司馬，入詹翠雲裘。", "裏江水齊穩，一葉隨沙鷗。", "道重富貴輕，目光送羅浮。", "竿頭要猛進，壺尾毋浪投。", "此意造物知，筮得素履幽。", "十年甘苦客，從我宜如由。", "可歸猶未歸，魂斷楊花洲。", "六經孔孟學，其用爲伊周。", "天方昌斯文，敢告司鼎篝。"]}