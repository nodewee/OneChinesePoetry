{"author": "洪咨夔", "period": "宋", "type": "诗", "title": "答及甫和  其一", "paragraphs": ["束髮讀連山，端倪識乾坤。", "欲辨南北戒，須窺越胡門。", "藏書探禹穴，乘槎窮靈源。", "平生蓬矢志，到處屐齒痕。", "脚方西湖脫，眼已青丘吞。", "長風一葦航，急浪萬里奔。", "易艬泝月峽，訊程指新繁。", "江行大玉篆，星垂小銅渾。", "風俗異東吳，氣候如南恩。", "青壁拔地起，黄流從天翻。", "身隨五兩動，命恃百丈存。", "山靈迎我來，林影羅旌旛。", "川妃導我去，濤聲合鐘塤。", "蛟龍蟄淵底，虎豹潜崖根。", "間逢偓期語，盡辟夔魍魂。", "有祠扁汶川，倚山坐平原。", "已絕白狗渡，尚望黄牛蹲。", "要神楚懷糈，賚福魯致糈。", "力護重險濟，兆應匪寇婚。", "歐以異夢紀，蘇以定分論。", "君詩班其間，壓倒白與元。", "短窗箬葉蓬，濁酒椰子尊。", "肯來共吸鯨，有味過解黿。", "磴蘚挹曉潤，巖葩借春溫。", "郊丁趁虛集，灘戶射利喧。", "巢雲屋鱗鱗，鉏月坡反反。", "椶花薦甘芳，竹枝寫辛酸。", "是中有佳趣，所在留行軒。", "胸次飫壯觀，筆端快孤騫。", "一朝簿書來，能令目眵昏。"]}