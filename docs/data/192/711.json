{"author": "洪咨夔", "period": "宋", "type": "诗", "title": "和黎德升贈別", "paragraphs": ["朱弦無繁聲，大羹有至味。", "人惟不苟同，終亦不苟異。", "咸戒咸其腓，賁取賁其趾。", "出處進退間，當思古人齒。", "嗟予何爲者，涉世聊復爾。", "來從吳盡頭，直到蜀築底。", "赫日青石裂，凄風黄葉委。", "道旁幾揶揄，得已猶不已。", "君如細柳軍，堅壁閲兒戲。", "又如渥洼馬，超軼不受縶。", "客窗日相從，肝膽瑩彼己。", "偏校紛已侯，憐我尚猿臂。", "胸藏數萬甲，智絕三十里。", "清談對夜分，常恨世少治。", "酒酣或怒駡，天下無真是。", "佞夫戴髑髏，請劍淬越砥。", "長亭楊柳黄，妙語鮑謝體。", "不作兒女別，相期青雲器。", "深沉老元戎，夢寐古輿地。", "視師薄郾城，受甲高熊耳。", "相與善籌之，塞草春無際。"]}