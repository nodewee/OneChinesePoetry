{"author": "章槱", "period": "宋", "type": "诗", "title": "千頃山  其三", "paragraphs": ["欲爲龍池游，束裝戒蓐食。", "鷄鳴天未曙，呼兒重蠟屐。", "瀠洄遡寒溪，确犖疲亂石。", "迢迢萬丈嶺，宛轉蒼龍脊。", "山高吐朝氣，恍不辨咫尺。", "俯聽雷雨聲，仰逐猿猱跡。", "委蛇度花塢，綠浄草可席。", "喜如出籠檻，身輕飛鳥擲。", "不辭雙足繭，遠探蛟龍窟。", "傳聞此山巔，舊有滄海色。", "邇來三十年，潭湫變枯荻。", "至今應江潮，尚浮鷗鷺集。", "至理竟未解，對之空太息。", "不如西湖遊，揮篙泛瑶碧。"]}