{"author": "洪咨夔", "period": "宋", "type": "诗", "title": "送交代王公輔", "paragraphs": ["興州乳臭腥紅袍，萬馬夾擁橫磨刀。", "奴顔婢舌競勸進，羅拜狗彘護優猱。", "漢家衣冠餘兩豪，却立渠肯汙腥臊。", "傳呼趣拜聲色厲，一已俛首昂其尻。", "獨君此膝竟不屈，男兒等死輕鴻毛。", "群憸相顧重太息，我輩天地焉能逃。", "安西樓碑字如斗，勳名爛熳官稱高。", "若爲龍州易萬州，雙鬢如雪風騷騷。", "君不見義不帝秦魯仲連，何曾黄金橫带後部鼓吹前騂旄。"]}