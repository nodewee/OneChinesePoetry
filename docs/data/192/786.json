{"author": "洪咨夔", "period": "宋", "type": "诗", "title": "壽鄭制置", "paragraphs": ["昆丘侍郎南霍僊，身騎於菟雪毛韉。", "芙蓉結旌紫雲導，望舒參乘豐隆鞭。", "晨朝東華天帝所，班在玉斧茅盈前。", "帝矜下土沸螘垤，往哉爲洗中原羶。", "扶桑五色枝拂日，蔚藍一碧壺藏天。", "祥飈吹衣被髮下，輪囷旁薄煙非煙。", "泰山喬嶽氣矗矗，長江大河胸淵淵。", "五三六經濟世學，盡得慶曆諸公傳。", "絲絇倦踏龍尾道，玉轡直上羊腸巔。", "印方趣視已走敵，擔未及弛先行邊。", "黄牛皂郊撤戍堡，左洋右沔閑屯田。", "規摹了了入眼底，奠而後發矢脫弦。", "長安可到只十日，祁山不出今幾年。", "甲申有讖爲公設，席卷關洛趨幽燕。", "命珪相印明騎火，碧瞳黑鬢宜貂蟬。", "槐龍不動晝陰永，瑶草無際春風妍。", "蒼生元氣秋葉薄，善類命脈遊絲懸。", "保茲天子屬山甫，願獻大雅烝民篇。"]}