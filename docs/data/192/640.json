{"author": "洪咨夔", "period": "宋", "type": "诗", "title": "程廣文季允得崔西清薦詩來用韵", "paragraphs": ["古人輕國重一士，士皆大呂黄鍾器。", "道於天運主消長，身爲民生管榮悴。", "五羊老僊用心古，清不受塵如止水。", "一肩直欲荷斯文，兩眼從前識英偉。", "歡然得士如得金，甚矣愛賢猶愛己。", "高山流水甫點頭，急電驚雷即燒尾。", "天南天西各一握，未見名流早傾意。", "聲光蔚起摩日月，氣類相求如鑒燧。", "春風婭姹吹筆端，毛嬙西施無粉膩。", "咄哉婢子磨青銅，雙頰晞紅欠才思。", "珊瑚琢鈎珠結網，錦署玉堂相望咫。", "崔羣美莊居第一，推轂好言良有味。", "樂莫樂乎遇合新，憂莫憂乎轇轕始。", "拄撐大厦必衆木，扶植太平須善類。", "君不見黄河以北函關東，無數赤子號悲風。"]}