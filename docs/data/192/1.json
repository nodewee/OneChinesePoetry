{"author": "釋契嵩", "period": "宋", "type": "诗", "title": "感遇九首  其九", "paragraphs": ["悠然嚴子陵，遠大寥廓器。", "故人貴爲君，白駒要不至。", "耽閑戀淥潭，高超弄芳餌。", "青山汎白雲，萬古寄高意。", "侯覇不知道，初亦嫌傲志。", "何事卑王侯，其心越天地。", "因悲婁護輩，故爲附權勢。", "流游絳灌間，折節蹁蹮例。", "皇皇古皇道，勞生自拘繫。", "不如歸去來，乘風拂長袂。"]}