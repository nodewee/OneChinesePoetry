{"author": "洪咨夔", "period": "宋", "type": "诗", "title": "送丘都承", "paragraphs": ["藝祖立鰲極，腹心趙書記。", "披圖指幽燕，翰死誰可繼。", "異時拾空城，中國坐自弊。", "伊吾紛抵掌，須作根本計。", "仁皇柔北夷，富公效表餌。", "終身耻言功，力辭樞密使。", "況今百年間，未洗新亭淚。", "平凉急尋盟，正恐廢大義。", "中朝兩說分，各植漢趙幟。", "詔書趣公歸，渴欲斷羣議。", "矯矯鸞鳳姿，鼎鼎廊廟器。", "持心水鏡平，料事蓍蔡智。", "天道方好還，上策先自治。", "折衷和戰間，守乃萬全利。", "西關碎其有，東壘掇所棄。", "證狀朝暮殊，守亦豈易事。", "醫國得和扁，神聖工巧備。", "囊中黄昏湯，着手須早試。", "外禦幾邊將，中權一閫制。", "當思擇時髦，不在變局勢。", "忠賢乃命脈，公道實元氣。", "精神以此彊，可却十萬騎。", "淮南畏汲黯，奉天倚陸贄。", "中興在公手，一語澤百世。", "太山重名節，鴻毛等富貴。", "不惟天下望，是亦文定志。", "紫樞摩斗極，青藜照中祕。", "江風駕檣烏，天闊秋雨霽。", "諸生笑牽衣，狂語出半醉。", "勿作醉語看，嚼蠟或有味。"]}