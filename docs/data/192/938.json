{"author": "洪咨夔", "period": "宋", "type": "诗", "title": "續夢", "paragraphs": ["造化有真機，寒暑不停軸。", "秋風促絡緯，春雨鳴播穀。", "一氣臂屈伸，萬事手翻覆。", "得牛或貽災，失馬詎非福。", "七侯梁冀誅，三妹國忠族。", "鼎貴正酣豢，旁窺已魚肉。", "自古聖賢徒，不耻貧賤辱。", "忠信以爲寶，豈弟而干祿。", "但信命行藏，不計得遲速。", "泰極必有否，剝爛乃爲復。", "一理無間斷，九卦要精熟。", "夢起獨忘言，窗前數叢菊。"]}