{"author": "洪咨夔", "period": "宋", "type": "诗", "title": "官舍見月  其二", "paragraphs": ["叢山拆一罅，碧天大如甌。", "更遲蹇予月，凉速老我秋。", "常娥八月去，歲往應白頭。", "縱得大年藥，能禁古今愁。", "廣寒正愁絕，更照雪外州。", "些招肯來否，赤酒和糟篘。", "庭下雙梧桐，露重風颼飀。", "採實當剝芡，蠙珠麗瓊舟。", "頹然徑奏床，不問月去留。", "夢中識歸路，戲綵兒伊優。"]}