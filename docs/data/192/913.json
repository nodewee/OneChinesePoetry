{"author": "洪咨夔", "period": "宋", "type": "诗", "title": "官採木", "paragraphs": ["深山風雨幾百秋，直干雲漢大蔽牛。", "輪囷離奇中尺度，一旦出應天家搜。", "山摧浪壓斧斤下，橫亙十畝眠蒼虬。", "白頭地主坐歎息，物囿於數吾何尤。", "爲言此殆有天幸，如拔莘渭歸商周。", "棟梁未央坐萬乘，柱石明堂朝諸侯。", "老翁聞語囅然起致祝，切莫去作昭陽梳洗樓。"]}