{"author": "洪咨夔", "period": "宋", "type": "诗", "title": "送監丞家同年守簡池三十韵", "paragraphs": ["去年爲君來，明廷峙鸞鵠。", "今年爲親歸，蠶市苦思蜀。", "扶輿出脩門，萬里宛在目。", "大江六月寒，風飽帆數幅。", "金山如幽人，杜蘅繚荷屋。", "采石如壯士，鐵騎明鋈續。", "五老烟光開，九華雲氣矗。", "如王公大人，冠冕而佩玉。", "大孤狷介甚，赤壁清曠足。", "黄鶴俠者流，雋放不容束。", "英雄古荆州，霜月耿喬木。", "寂寞三閭亭，風露落秋菊。", "陽臺峰十二，森拱峽江曲。", "高標聳赤松，絕槩凜孤竹。", "或如漢汲黯，抗直敢掁觸。", "又如唐真卿，峻絜不受辱。", "瞿唐灧澦堆，一柱軋坤軸。", "潰城睢陽孤，鉤黨林宗獨。", "水石明邊酌，蘋蓼佳處宿。", "寬作幾月程，迎面峨眉綠。", "世道淡有味，人生平爲福。", "江山無愧容，草木有餘馥。", "試劍信雄拔，易簡更清沃。", "虎蛇方橫道，有此廉平牧。", "相如駟馬貴，長孺一翁禿。", "明河隔黄姑，碧落杳飛鶩。", "獨復即無妄，多識廼大畜。", "歲晏以爲期，仁亦在乎熟。", "木末老芙蓉，闌干深苜蓿。", "郵籤莫厭婁，瑟僴尉淇奧。"]}