{"author": "朱復之", "period": "宋", "type": "诗", "title": "別湯伯紀", "paragraphs": ["停雲思何長，伐木夢苦短。", "飄摇乘風來，倏霍摶沙散。", "匪今我獨黯，自昔客屢嘆。", "之子曷云戾，微陽逼候炭。", "囚山對線景，汲井共清盥。", "玉露泚金莖，水泉流藻翰。", "方竹桂芳襲，未覺枳栖遠。", "仰天鏡其團，一弛弓向半。", "書堂渴吾伊，佇立了瑟僴。", "子如飛鴻漸，我如禁門鍵。", "天寒柳無枝，指直不得挽。", "歸來翫題墨，寂寂瞇雙眼。"]}