{"author": "黄順之", "period": "宋", "type": "诗", "title": "聽悟師彈招隠", "paragraphs": ["悟師手携清風琴，爲我再奏招隠吟。", "九原靈均不可作，後人遺恨空沈沈，令我聽之淚霑襟。", "楚山日落秋聲起，古猿啼月空山裏。", "千年愁氣上青楓，幽蘭無香桂華死，吾道非耶何至此。", "曲中歷歷分明道，苦怨王孫負春草。", "歲晚山中難久留，憶君一夕令人老。", "王孫王孫知不知，琴心招君胡不歸。", "下沿湘江之水流，上逐湘山之雲飛。", "一彈一招一太息，水流雲飛朝復夕。"]}