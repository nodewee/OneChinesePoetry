{"author": "洪咨夔", "period": "宋", "type": "诗", "title": "送王萬里赴闕", "paragraphs": ["安西老元戎，再出護全蜀。", "槃槃大幕府，賓從如立竹。", "狷者多調娛，狂者間棖觸。", "誰與得中行，有美萬里獨。", "正大一根氣，義利兩孰復。", "信人樂正子，君子蘧伯玉。", "春風半蕭艾，秋雨幾薋菉。", "劃然心眼明，見此霜曉菊。", "何人誦子虛，燕說得舉燭。", "平沙起孤鴻，太液下黄鵠。", "雲深閶闔啟，天近觚稜矗。", "牖明易納約，井渫終受福。", "楊柳細吹絮，海棠豔成屋。", "買酒鏖東風，嘉陵江水綠。"]}