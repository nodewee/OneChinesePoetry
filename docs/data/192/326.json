{"author": "李仲光", "period": "宋", "type": "诗", "title": "贈弈棋藍氏子", "paragraphs": ["古人制此文楸枰，要下黑白知死生。", "閑中借此消永日，未必能取人心爭。", "後人不識古人意，致使方寸生縱橫。", "爛柯人去弈秋死，通國善弈誰知名。", "東南地勝人最傑，下至百技今咸精。", "手談坐决勝與負，藍氏之子馳其聲。", "沈機終日靜不語，一子落手四座驚。", "肯堂爲人百不解，僻性從來要疎快。", "推倒棋枰君莫怪，不向眼前論成敗。"]}