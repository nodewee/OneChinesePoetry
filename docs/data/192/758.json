{"author": "洪咨夔", "period": "宋", "type": "诗", "title": "又次程嘉定  其三", "paragraphs": ["弈秋善爲弈，輪扁工斲輪。", "技惟進乎道，志乃疑於神。", "渺渺誰之思，彼美西方人。", "襟度傾蓋舊，風味千里親。", "世熟血氣老，年移鬢髭新。", "謂我尚可教，語言去其陳。", "雲開巖石面，月寫梅花真。", "竚立望弗及，僊凡幾何塵。", "相從雞黍約，尚及桃李晨。", "我舟亦欲東，贈行爲歌秦。"]}