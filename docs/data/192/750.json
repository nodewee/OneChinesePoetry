{"author": "洪咨夔", "period": "宋", "type": "诗", "title": "官舍見月  其一", "paragraphs": ["山如天目高，水如天目急。", "明月如鄉人，不速推戶入。", "問月從何來，天梯幾何級。", "辛勤度參井，萬里遠相及。", "碧透銀河乾，清浸玉宇濕。", "穆金無限波，瀲灧手可汲。", "螢駕風葉遷，蛩枕露梗泣。", "邊秋徂年悲，匣古銅華澀。", "稻畦抱甕灌，茅屋索綯葺。", "月兮隨我歸，買酒共君吸。"]}