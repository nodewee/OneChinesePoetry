{"author": "洪咨夔", "period": "宋", "type": "诗", "title": "次李公謹美人行見寄", "paragraphs": ["梨花深寂楊花閑，雨鳩晴鳩兩關關。", "越王樓下春事繁，有美一人心獨丹。", "欲往從之厚我顔，無繡段兮爲君懽。", "子規夜嘷斗闌干，江草碧色江波漫。", "芙蓉城頭芳露乾，有美一人擁朝寒。", "欲往從之髀肉酸，無桂棹兮揚君瀾。", "牛頭撥雲尋懶殘，牛背落日人空還。", "短筇尚點湘妃斑，好春未必天能慳。", "東風到處如家山，白髮相對毋永歎。", "荼䕷結架三百間，爲君醉倒驕旁觀。"]}