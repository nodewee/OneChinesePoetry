{"author": "洪咨夔", "period": "宋", "type": "诗", "title": "聖節日望拜黄牛祠前退讀衆碑感而有作", "paragraphs": ["蜀在八極間，卦位西南坤。", "萬里泝天險，三峽爲坤門。", "巨靈擘太華，飛出黄河源。", "餘刃落巴山，巉絕雷斧痕。", "衆崖束長江，水石相吐吞。", "轟豗九鼇戰，洶湧萬馬奔。", "高低建瓴峻，上下竹節繁。", "操舟失毫釐，虀粉千丈渾。", "灘名鼎無義，造物疑少恩。", "黄牛壓其漘，坐睨驚濤翻。", "入門兩石馬，耳缺蹄噭存。", "行人紛乞靈，熏燎迷旂旛。", "摩挲幾豐碑，颯沓箎應塤。", "醉翁事巳怪，無盡語不根。", "黄能羽淵魄，蒼牛離堆魂。", "逞奇角異說，終莫探厥原。", "或指峽名揭，或取山形蹲。", "狼頭與鹿角，胡不登脤膰。", "五行土勝水，似識丁壬婚。", "爾牛何來思，此義欠討論。", "黄裳正坤色，爲牛亦坤元。", "坤維闖其戶，職之廟貌尊。", "叱咤遁蛟蜃，麾訶走鼉黿。", "駃湍危就夷，怒石厲即溫。", "神以順治險，抑以靜制喧。", "萬命脫谽谺，神手司平反。", "長年送迎神，性瘠漓酒酸。", "歸舡詫靈賜，意氣殊軒軒。", "心安畫鷁穩，目送征鴻騫。", "哦詩紀行役，霜風耿黄昏。"]}