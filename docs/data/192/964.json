{"author": "洪咨夔", "period": "宋", "type": "诗", "title": "米積外科僧照源堂", "paragraphs": ["潜山盡頭，孤峰嶭嵲。", "布寶鬘雲，雨玉珂雪。", "中有醫禪，碧眼電掣。", "人以病求，一歲幾𨵚。", "開方便門，出廣長舌。", "病從心起，當從心滅。", "方起於心，洶洶烈烈。", "不冰而寒，不火而熱。", "寒熱交戰，內外癥結。", "瘰癧疽瘤，痀瘻蹩躠。", "湯熨鍼砭，色察脈切。", "不如治心，心和氣悅。", "如凝斯泮，如壅斯决。", "勿藥有喜，匪渙其血。", "凡濁惡海，萬病一轍。", "大摩尼珠，一照萬徹。", "是珠在裓，無有差別。", "名九轉丹，字千金訣。", "爲安心竟，寒水秋月。", "維摩無病，文殊無說。"]}