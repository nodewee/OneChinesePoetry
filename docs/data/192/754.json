{"author": "洪咨夔", "period": "宋", "type": "诗", "title": "酬程嘉定楊漢州見和  其二", "paragraphs": ["六州鐵鑄錯，四海金爲甌。", "興亡幾變滅，明月長清秋。", "憶從黨禍起，中原墮旄頭。", "月行九霄上，安知下民愁。", "年來月食昴，坐復山東州。", "洗眼看太平，典衣辦芳篘。", "流光濕沆瀣，散影凉颼飀。", "老子興不淺，倒盡藥玉舟。", "爲言漢太史，甘心周南留。", "不願臯朔間，蓄之類俳優。"]}