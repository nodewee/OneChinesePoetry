{"author": "釋契嵩", "period": "宋", "type": "诗", "title": "早秋吟", "paragraphs": ["山家昨夜房櫳冷，梧桐一葉飄金井。", "長天如水凈藏雲，明月含暉變秋景。", "桂枝花拆風飄飄，誰在高樓吹玉簫。", "人間不見槎升漢，天上將看鵲作橋。", "年少征人在何處，白露霑衣未歸去。", "海畔今無漂母家，江南誰與王孫遇。", "徘徊月下空長吟，吾徒自古難知音。", "欲上高臺問明月，明月何不照人心。"]}