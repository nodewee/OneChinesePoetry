{"author": "洪咨夔", "period": "宋", "type": "诗", "title": "送興元聶帥", "paragraphs": ["泛觀天地間，一氣如爨鼎。", "半鼎沸正急，半豈獨爾靜。", "從旁更益薪，既往漫不省。", "疇當起沃之，轆轤轉脩綆。", "長空墮旄頭，胡命懸漏頃。", "不戢方自焚，餘焰燎吾境。", "俶從淮漢擾，馴至褒斜警。", "勢欲合南北，事須得要領。", "和固不可爲，戰亦未易逞。", "中興關人謀，而可倚天幸。", "君侯富經綸，頗牧在禁省。", "憂國如憂家，申旦抱耿耿。", "袖中平戎策，直欲繫其頸。", "王斧下青冥，上游建巨屏。", "秋高馬正肥，慨慷泝巴郢。", "鏠旗凜太一，福星映參井。", "蜀從更化來，舊痛甫甦醒。", "風寒不善護，遂與勞復等。", "內勢既𨂂盭，外兵且贅癭。", "但嗟車轔轔，未見旗整整。", "胸中百萬兵，氣壓貔虎猛。", "凉飈送先聲，鬼蜮已匿影。", "自昔樹勳業，莫先拔翹穎。", "共功非衆材，殆類無麵餠。", "孔明駐漢中，欲翦漢賊梗。", "委心任費褘，屈膝拜許靖。", "笑談扼姦雄，老死不得騁。", "至今出師表，日月光烱烱。", "惜哉會潼關，不從魏延請。", "公才幾倍亮，謀略濟忠鯁。", "機會有可乘，臨事勿吹冷。", "秦隴咳唾定，歸衮顓國秉。", "頌磨浯水濱，銘勒燕然頂。", "諸生筆如椽，須公一笑肯。"]}