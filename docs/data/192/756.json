{"author": "洪咨夔", "period": "宋", "type": "诗", "title": "又次程嘉定  其一", "paragraphs": ["鼎戒少汁熬，琴忌大絃急。", "人惟廣斯胖，道亦巽者入。", "身行棧百折，目送塔九級。", "今是覺昨非，與過寧不及。", "我池魚洋洋，我牧牛濕濕。", "何能苗助長，但勿井多汲。", "硯蜍清曉冰，瓶笙永宵泣。", "炊晏兒讙呶，釀惡婢羞澀。", "家山薄言歸，田舍隨意葺。", "君看十八侯，誰數達與吸。"]}