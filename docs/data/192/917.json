{"author": "洪咨夔", "period": "宋", "type": "诗", "title": "次韵映山紅", "paragraphs": ["燧人鑽榆出新烟，烟光濕雨山蒼然。", "黄鸝怯寒噤未語，有喙三尺惟啼鵑。", "血流染花不知數，赤霞爛熳橫丹天。", "前山後山列錦障，上澗下澗敷金蓮。", "海棠無香許流亞，石榴有豔疑姻連。", "目光遠送空翠表，勝處正在繁芳邊。", "七香寶車果安在，東風老去空華顛。"]}