{"author": "卓田", "period": "宋", "type": "诗", "title": "麻姑山七古壽主簿母", "paragraphs": ["麻姑之山高接天，世言中有麻姑仙。", "朱顔玉爪鎮長在，不知閲世經幾年。", "問此仙今在何許，當初果是誰家女。", "似因一念到人寰，已作人間夫婦緣。", "初說道人亦仙客，帝遣人間司翰墨。", "後來生得寧馨兒，意其得此仙爲妻。", "祗今源源産仙裔，芝蘭玉樹生庭砌。", "翩翩已作鸞鳳飛，看看又是麒麟瑞。", "麻姑本是神仙妻，祗今又産神仙兒。", "阿兒舉酒爲母壽，問母出世當何時。", "母言不記年與代，但知景物依然在。", "于時天宇重清霜，更經浹日生新陽。", "祥烟藹藹瑞氣擁，後張寶蓋前旌𣄢。", "樂聲隠隠鈞天長，滿空鸞鶴交飛翔。", "月娥神女更導送，瓊琚玉佩聲丁當。", "明星一點光滿室，此是仙妃誕生日。", "霜標雪操冰玉姿，生與梅花共時節。", "定知不比百卉凡，結子和羹味應別。", "君不見君家鼻祖唐興初，日與房杜爲朋徒。", "阿母見之驚且呼，亟將饌殽供歡娛。", "後來夾輔龍姿主，果作凌烟名宰輔。", "至今孫子又復然，史君開府知其賢。", "一朝羅致來幕下，鮮鮮綠水同紅蓮。", "我聞吉星聚會民之福，它年事業于今卜。", "萱堂戲彩雅意足，日月臨長醉醽醁。", "更將何物比遐齡，麻姑山色年年青。"]}