{"author": "洪咨夔", "period": "宋", "type": "诗", "title": "昭君行", "paragraphs": ["紅嫣翠濕平陽里，轣轆遊車汛流水。", "蒼頭擁騎知謂誰，草草人家寄生子。", "君王神武重邊功，不愛穠華勝桃李。", "青鸞扶下五雲車，顛倒衣裳冠薦履。", "賞功未了說和親，又墮蛾眉芳夢裏。", "平章三十六宮春，遣似天驕買驩喜。", "朔風吹雪胡馬嘶，獵歸月淡龍城西。", "重旃穹窿壓斗帳，泛盎快攪金留犂。", "細調弦索爲郎鼓，手未推却眉先低。", "林深人靜孤啄木，春盡樹暗雙黄鸝。", "大居次吹梅花老，小居次舞楊花迷。", "屠牙勃窣起爲壽，一粲相對酣如泥。", "子卿海上亦良苦，牧羝未乳兒先乳。", "信道天涯共此情，誰謂姬姜必齊魯。", "妾身不爲漢婕妤，下嫁猶獲當單于。", "從來蕃漢等昆弟，得婿渠不如家奴。", "君不見冢象廬山誰比數，青塚名傳千萬古。"]}