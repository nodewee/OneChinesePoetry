{"author": "朱復之", "period": "宋", "type": "诗", "title": "與靜使君約遊姑山記事古風二十韵", "paragraphs": ["苦熱日已遠，杪秋遂凄凉。", "邦侯及清暇，小隊豫郊崗。", "一麾先嶄巖，半刺驂翺翔。", "卿月動左轄，客星移奉常。", "誰歟南冠者，共挹北斗漿。", "翠幄穿晨曦，鎖金步流光。", "窮惚某氏建，架構遡斯堂。", "閩紅傾泛盎，楚綠餖圓方。", "平原磊落人，仙碑勒荒唐。", "方平叱石起，來問東海桑。", "蔡子狗竇過，蛇蟬蛻冥茫。", "麻姑十八九，兩髻已成霜。", "惟餘老杉星，省識鄧紫陽。", "往事莽如迹，且醉糟書房。", "翼亭躋齊雲，游目望八荒。", "挽河落飛瀑，洒雪芙蓉裳。", "夕矣憺將歸，一一玉帝旁。", "蹇余雅幽尋，嗜此崔嵬藏。", "請從浮丘生，學笙翳鳳凰。", "他年儻相思，矯首空斷腸。"]}