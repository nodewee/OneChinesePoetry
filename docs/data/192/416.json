{"author": "洪咨夔", "period": "宋", "type": "诗", "title": "三疊泉", "paragraphs": ["捉月仙人不到處，騎鵠凌風高着步。", "巃嵷翠壁插天開，天上飛來素濤怒。", "玻瓈琢出蓮花漏，激電吸蜍高下注。", "布帆危掛八節灘，飽風吹上龍門路。", "冰絲細織無幅綃，雪花亂卷有聲絮。", "蔚然而龍鏘然韶，大者如珠小者霧。", "解衣盤礴踞虎豹，遥送空濛濕巾屨。", "金鋪玉戶蔡家姝，拍手招人笑相顧。", "麻姑老矣不解事，指點五雲推使去。"]}