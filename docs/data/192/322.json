{"author": "趙立夫", "period": "宋", "type": "诗", "title": "謝劉潜夫寄示詩卷", "paragraphs": ["坑灰冷秦久，刀筆起漢舊。", "典謨慨已遠，賦頌紛相授。", "調律起建安，沿流及元祐。", "上下二千載，統脈如線溜。", "渡江又百年，諸老凋喪後。", "靈珠繄誰握，絕唱不可復。", "我行東南野，文星忽當晝。", "雲章發玄秘，天筆括宇宙。", "風雷膏澤沛，金玉淵海富。", "奮然蛟龍興，繹若韶濩奏。", "亟聞魑魅走，語奪江海秀。", "想當落筆時，真宰森左右。", "要爲後世法，何止雞林售。", "早膺頭角起，晚悟軒冕謬。", "芳蘭委蕭艾，嘉植梗稂莠。", "造物豈終嗇，意者其奬就。", "吾衰不能進，硯墨如仇寇。", "大鐘屹於前，縮手不敢扣。", "轅缶何所知，管蠡祗自陋。", "猶將策駑蹇，延首冀領袖。", "已同南方遊，何幸遇子厚。"]}