{"author": "洪咨夔", "period": "宋", "type": "诗", "title": "送曹瀘南赴闕", "paragraphs": ["聞之善治水，不與水爭勢。", "順流導漢漾，徐當過三澨。", "又聞善登山，不與山爭力。", "緩步出朝陽，晚亦到崧極。", "展也曹瀘南，所學見所履。", "致身以登山，應物以治水。", "幾年蠶叢州，歸問長安道。", "巴船五百料，太半外省草。", "白駒在彼谷，桑扈鶑其領。", "人物方眇然，惜此尺璧景。", "疎梅耿絕碕，飛夢隨去槳。", "索蓍爲占之，聖功得蒙養。"]}