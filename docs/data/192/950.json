{"author": "洪咨夔", "period": "宋", "type": "诗", "title": "秋山即事", "paragraphs": ["避俗鹿挺走，依僧龜深藏。", "淡中般若味，定後摩尼光。", "壞垣被雜卉，爛熳野媼裝。", "叢薄鳴幽禽，凄抑怨女吭。", "桂謝紅不墜，菊繁青已香。", "瘖蟬怯露葉，忙蜂急寒芳。", "魁芋鶩護乳，拳栗蝟脫芒。", "菘蒔虀甕綠，粟登釀篘黄。", "田父時泥飲，樵夫間談王。", "意適兩豎屏，神王三仇攘。", "龍耶老聃化，鳳兮接輿狂。", "翠壁千仞表，西風吹我裳。"]}