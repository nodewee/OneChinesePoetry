{"author": "洪咨夔", "period": "宋", "type": "诗", "title": "官舍見月  其三", "paragraphs": ["月行鬰羅天，終古同此輪。", "死魄復生魄，一點存者神。", "我來萬山底，舉眼無似人。", "惟月獨知我，寂歷常相親。", "而我亦知月，愛其日日新。", "今夕自今夕，不踏昨夜陳。", "凉邊蔗境佳，靜裏大羹真。", "却書對月坐，掃空翳根塵。", "絡緯無寸絲，軋軋夜向晨。", "路晞胡不歸，貂裘弊蘇秦。"]}