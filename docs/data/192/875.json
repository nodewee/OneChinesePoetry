{"author": "洪咨夔", "period": "宋", "type": "诗", "title": "冬雷行", "paragraphs": ["三月廿八雪，十月十九雷。", "日官起歷失氣朔，深春爲臘冬爲梅。", "衣巾暄淑糝白醭，研席昏濕凝青埃。", "階頭蠢䏰上未已，陣陣送雨千峰來。", "水鄉種早場已築，山鄉種晚鎌方催。", "漏天未信解晴否，低田芽茁高田摧。", "老農一飽不自保，愁面百摺何當開。", "君不見太史局申十月雷，麥成堆。"]}