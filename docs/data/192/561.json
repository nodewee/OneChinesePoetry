{"author": "洪咨夔", "period": "宋", "type": "诗", "title": "答及甫和  其二", "paragraphs": ["雲漢應地紀，尾艮首起坤。", "直坤導岷江，畧艮赴海門。", "我家海之角，我行江之源。", "秋月幾改弦，落漲頻移痕。", "金山手可挈，牛渚氣欲吞。", "追前趣倍道，殿後虞策奔。", "主賓會面適，兒女問事繁。", "舡燈半悲喜，村醪雜清渾。", "王陽正懷親，石洪未報恩。", "飈帆鵬翼飽，浪柂鷹尾翻。", "姑熟人物遠，秋浦風景存。", "彭郎飫牲酒，小姑豔幢幡。", "兩磯峭植柱，萬壑譁吹塤。", "潯陽蕩波光，赤壁盤雲根。", "莫追白傅夢，空招老坡魂。", "黄鶴矗河漢，南樓頫川原。", "劉郎別浦橫，孫媛荒臺蹲。", "雄心漫衷甲，餒魄誰薦膰。", "吊古君雅志，懷人兒新婚。", "等爲身名謀，難以世俗論。", "沌口出百盤，水府迷三元。", "沙市俗更凋，渚宮名徒尊。", "樓艦却長鯨，艬舟進伏黿。", "夷陵曉未霜，秭歸冬猶溫。", "玉虛想奇崛，蓮碚辭囂喧。", "楚些風骨變，巴歌舌齶反。", "屈平坐落寞，昭君苦悲酸。", "懸知鳳鎩翮，不如鶴乘軒。", "巫峰又鬰起，赤甲方橫騫。", "直登黄牛堡，極目秦關昏。"]}