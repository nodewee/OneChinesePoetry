{"author": "洪咨夔", "period": "宋", "type": "诗", "title": "燕巢", "paragraphs": ["華堂橫架晴虹壯，來鳳結巢長一丈。", "中間贔屭譙樓勢，兩旁坡陀翼城樣。", "相攸爾居莫此樂，得意鳴聲相下上。", "同時啐啄三四雛，盡日往來千百餉。", "欲飛未飛翅羞澀，似定不定跂摇漾。", "施施引趁女牆行，戢戢教升危堞望。", "黄金鑄印分裏有，何用芹泥呈瑞象。", "主人長健燕長歸，但願春風不相放。"]}