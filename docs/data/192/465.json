{"author": "洪咨夔", "period": "宋", "type": "诗", "title": "送潜同年調官歸", "paragraphs": ["以君一年長，爲我異姓兄。", "衡從玄圃玉，出入武庫兵。", "急手搏蒼兕，雋氣鞭長鯨。", "議論到千古，慷慨吐不平。", "漢以初元衰，唐以天寶傾。", "附勢妾媚嫵，避事兒嚘嚶。", "頹靡寖成俗，忠良竟吞聲。", "自謂倚南山，不知壞長城。", "君子勇於義，小人罔而生。", "儻不餓采薇，遠可死結纓。", "每聞壯其語，亦嘗用吾情。", "有餘不必盡，尺渾勝丈清。", "六經源岷嶓，百家派渭涇。", "歸求性內學，莫計身外名。", "春風兩鬢綠，秋月雙眼明。", "通德擁高髻，勤勤剔寒檠。"]}