{"author": "洪咨夔", "period": "宋", "type": "诗", "title": "送新婺州汪總領歸歙", "paragraphs": ["天驕運去如隤堤，橫決燕涿流青齊。", "斬竿揭旗扣並塞，被髮左祍稱遺黎。", "膾肝山前走肉語，碓骨寨裏饑魂啼。", "盡籠虎兕淮南北，期獵狐兔山東西。", "常人喜功首例肯，智士察變眉先低。", "危言不顧犯衆忌，設難直欲開羣迷。", "近嗟唐禍兆回紇，遠述晉亂基羌氐。", "積薪未然不着手，曲突已驗空噬臍。", "賊帆方落射湖去，胡騎已闖滁山嘶。", "正須籌幄坐月觀，却卷郡紱尋黟谿。", "带泥燒筍薦晨餉，踏雨剪韭供春虀。", "心安便是上池藥，眼浄何用黄金篦。", "蜀公早嘗着野服，君實晚始持桓圭。", "方來事業推不去，還踏曉鼓聽朝雞。", "窮邊殺氣貫矛戟，嚴城酸風吹鼓鼙。", "化雲相隨不可得，矯望玉宇橫蒼鷖。"]}