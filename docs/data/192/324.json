{"author": "吳愈", "period": "宋", "type": "诗", "title": "三清閣", "paragraphs": ["廬山之勝，秀出斗旁。", "參于衡岳，鎮東南方。", "民人所瞻，神天攸宅。", "賫夢之祥，乃興自昔。", "惟天聰明，矜此下民。", "監求其莫，恐有不聞。", "惟神司之，雲軺風馬。", "乃諏乃訪，周游天下。", "不疾不速，不察而明。", "天何言哉，民無嚬呻。", "是爲福庭，列聖祗敬。", "錫羨隤祉，有感斯應。", "明明我聖，惟一乃心。", "不顯亦臨，敢有弗欽。", "寶畫金扁，徽稱明詔。", "日月之揭，山川有耀。", "邃殿在後，新閣在前。", "如君當御，而臣仰焉。", "時節冠珮，會朝帝所。", "達民之情，佑我聖主。", "民戴我聖，與天無極。", "天佑我宋，子孫千億。", "民拜稽首，願垂表經。", "從臣刻辭，永錫休聲。"]}