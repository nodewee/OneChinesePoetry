{"author": "洪咨夔", "period": "宋", "type": "诗", "title": "唐何循吏廟", "paragraphs": ["阿姉雲鬒融翠翹，主翁縞髮明金貂。", "軍功告身博一粲，嬖奴銅綬華臀腰。", "有民有社桔柏渚，腥風怪電騰炎熛。", "望青採木起生廟，奴主分席城狐驕。", "延年國釗怙女寵，無此土木丹青妖。", "居人側目路人指，把炬睥睨桓宮焦。", "維唐益昌有循吏，身代挽繂寬科徭。", "婆娑棠芾滿江滸，不與霜後菰蒲凋。", "邦人扣縣合詞請，撤彼祔此安羣囂。", "青袍角带儼如在，雲車風馬手可招。", "前榮後寢曼且碩，庭容百騎鳴箎簫。", "龜蛇琢鋪閟煙燎，衛卒拔劍垂彤弨。", "去思香火幾百祀，叢廬風雨寒蕭蕭。", "眼前突兀忽見此，天實假手金屋嬌。", "吁嗟勢來不足恃，秋雲變滅春冰消。", "桐鄉烝嘗麟閣畫，未省隨手遭人祧。", "君不見江原清獻楠，新繁衛公柏，蒼榦合抱干雲霄。", "萬牛拽倒斫廟柱，售諛薦佞喘猲獢。", "只今還有楮錢肯向荒庭燒。"]}