{"author": "釋居簡", "period": "宋", "type": "诗", "title": "送魏郎中出守潮陽", "paragraphs": ["臨邛犢鼻裩，環堵長蕭然。", "千金賤賣賦，忍爲俗子妍。", "安知有名勝，文采明相鮮。", "環堵不相下，危行仍危言。", "自有萬間屋，未暇著一椽。", "屹立鵷鷺行，飛作蓬萊仙。", "鮮爲目前計，闊著胸中天。", "千騎潮陽州，旌旆行翩翩。", "身居風化首，鞭著循良先。", "鰐魚碧潭底，瘴海光風前。", "物既不疵癘，俗亦知變遷。", "問之何因爾，儀刑邦伯賢。", "我恐席未煖，十行來日邊。", "哂乃韓退之，袁州小回旋。", "當如黄丞相，登庸由潁川。"]}