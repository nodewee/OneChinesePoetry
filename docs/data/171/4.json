{"author": "釋居簡", "period": "宋", "type": "诗", "title": "吳吾何待制遣四鶴入山", "paragraphs": ["竹扉無人敲，掩關長夕曛。", "一饑苦難療，三篾收奇勳。", "鼎來四胎仙，縞袂垂玄帉。", "其一行且却，隠若避世紛。", "其一擬前邁，步武閑如雲。", "唳者又其次，畫然戛天垠。", "季氏響相答，和樂方誾誾。", "昂然青田英，暫爾北磵濆。", "鸞鵠倘可侶，雞鶩端不群。", "乘軒初何心，在陰當有聞。", "日飲澗底淥，時啄岩根芸。", "華表懷故都，蕙帳悲移文。", "仙凡豈異轍，風月當平分。", "主人爾同調，與俗相蕕薰。", "浪迹傃富貴，永懷酣典墳。", "衡連老蒼官，從合抱節君。", "遣爾尋考槃，亦足張吾軍。", "人方斧槁梧，對此齒沒齦。", "駸駸恐爾及，惴惴令人慬。", "胸中小天地，籠中何足云。"]}