{"author": "張祜", "period": "唐", "type": "诗", "title": "旅次岳州呈徐員外", "paragraphs": ["襄漢止薄遊，登舟捨羸策。", "浮名乃閑事，且作山水客。", "遠持屠龍伎，南訪賈誼跡。", "連崗黯雲樹，斜日半赤壁。", "青水去悠悠，青山來歷歷。", "囊無一金備，不省爲計畫。", "村旗{牙丿=丶}誇酒，咺薄升斗窄。", "提筆猒班超，把詩憐阮籍。", "徐公岳陽守，遇我心的的。", "湖鮮爲我鱠，湖藻爲我摘。", "得吟多高樓，得語多末席。", "平生負微志，不獨詩酒溺。", "終懷咸谷泥，定刻燕然石。", "會公饒迎餞，微懇私已識。", "逢時魯連輩，一局如博奕。", "憂來獨求醉，兀兀臨大澤。", "屈原誠褊人，自死終何益。", "南湖雪晴夜，星月林摵摵。", "君山洞門叟，相語鶴兩隻。", "風松座翹𣍿，向月吹玉笛。", "笑命詩思苦，莫信狂李白。", "於狂是空疎，於仙是遐謫。", "寄言徐太守，人在無金液。"]}