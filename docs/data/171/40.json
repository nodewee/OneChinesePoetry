{"author": "釋居簡", "period": "宋", "type": "诗", "title": "贈冩竹葉生", "paragraphs": ["三年一楮成，九年一弓就。", "雖刮造化骨，總落造化後。", "葉生翻襪法，二者竟何有。", "因依霜節勁，繾綣虛心厚。", "細意幻扶疎，與俗洗棼垢。", "慨慷縱一醉，頃刻便千畝。", "不知盤礴時，更有全牛否。", "忍貧不謀富，捉衿見兩肘。", "千愁憐竹瘦，百屋嫌銅臭。", "雖無種秫田，亦有吸川口。"]}