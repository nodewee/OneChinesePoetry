{"author": "張文成", "period": "唐", "type": "诗", "title": "遊仙窟詩 又贈十孃", "paragraphs": ["薰香四面合，光色兩邊披。", "錦障劃然卷，羅帷垂半欹。", "紅顏雜綠黛，無處不相宜。", "豔色浮妝粉，含香亂口脂。", "鬢欺蟬鬢非成鬢，眉笑蛾眉不見眉。", "見許實娉婷，何處不輕盈。", "可憐嬌裏面，可愛語中聲。", "婀娜腰支細細許，䁠䀨眼子長長馨。", "巧兒舊來攜未得，畫匠迎生模不成。", "相看未相識，傾城復傾國。", "迎風帔子鬱金香，照日裙裾石榴色。", "口上珊瑚耐拾取，頰裏芙蓉堪摘得。", "聞名腹肚已猖狂，見面精神更迷惑。", "心肝恰欲摧，踊躍不能裁。", "徐行步步香風散，欲語時時梅子開。", "靨疑織女留星去，眉似姮娥送月來。", "含嬌窈窕迎前出，忍笑嫈嫇返卻回。"]}