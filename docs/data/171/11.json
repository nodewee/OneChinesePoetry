{"author": "釋居簡", "period": "宋", "type": "诗", "title": "芙蓉", "paragraphs": ["谿痕寒不肥，岸容晚益退。", "其誰憐婆娑，明霞剪零碎。", "爛爛飽泠露，酣酣俯清瀨。", "宛然古銅碧，嫣然靘粧對。", "又若翠袖薄，瘦立煙渚外。", "西風僅如許，晚節尚可待。", "遂拜拒霜號，不受斷腸浼。", "亦豈無老成，試請推行輩。", "桂騰小山馥，菊耀東籬采。", "裳襯芰荷衣，服稱陸離佩。", "芳芷雅相鄉，宿莽安敢背。", "花城隔仙凡，俗說信茫昧。", "獨有離騷經，名氏得先載。"]}