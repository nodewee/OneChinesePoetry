{"author": "佚名", "period": "唐", "type": "诗", "title": "秋（原作「夏」）日非所書情", "paragraphs": ["自從去歲別流沙，獨恨今秋歸望賒。", "將謂西南窮地角，誰言東北到天涯。", "山河遠近多穹帳，戎俗迢觀少物華。", "六月尚聞飛雪片，三春豈見有烟花。", "凌晨倏閃奔雷電，薄暮斯須歛霽霞，傍對崇山形屹屹，前臨巨壑勢呀呀。", "昨來覊思憂如擣，即日愁腸亂似麻。", "爲客已遭迍否事，不知何計得還家。"]}