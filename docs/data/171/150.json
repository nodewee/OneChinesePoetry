{"author": "張文成", "period": "唐", "type": "诗", "title": "遊仙窟詩 詠崔五嫂", "paragraphs": ["奇異妍雅，貌特驚新。", "眉間月出疑爭夜，頰上花開似鬬春。", "細腰偏愛轉，笑臉特宜嚬。", "真成物外奇稀物，實是人間斷絶人。", "自然能舉止，可念無方比。", "能令公子百重生，巧使王孫千迴死。", "黑雲裁兩鬢，白雪分雙齒。", "織成錦繡騏驎兒，判繡裙腰鸚鵡子。", "觸處盡開懷，何曾有不佳。", "機關大雅妙，行步絕𡟛娃。", "傍人一一丹羅韈，侍婢三三綠線鞵。", "黃龍透入黃金釧，白燕飛來白玉釵。"]}