{"author": "呂從慶", "period": "唐", "type": "诗", "title": "獻題金鰲山", "paragraphs": ["金鰲騰騰高百丈，昔者曾遊東海浪。", "女媧斷足奠坤輿，怒身化作安吳嶂。", "骨肉雖變魂魄鮮，千秋萬古生雲烟。", "閒花老樹滿馥郁，飛走異類爭蹁躚。", "草堂熟對忽詫異，念在神僊廣遊戲。", "琴高跨鯉如跨驢，初成乘龍較容易。", "我今自號釣魚郎，絲綸倍比任公長。", "願言活汝騎脚底，御風直造星辰傍。"]}