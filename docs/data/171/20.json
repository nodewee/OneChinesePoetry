{"author": "釋居簡", "period": "宋", "type": "诗", "title": "有虎", "paragraphs": ["悠悠天壤間，務各得其所。", "獸蹄交鳥蹟，堯憂填肺腑。", "偉哉神禹功，明德邁前古。", "九疇既定位，萬生斯按堵。", "奔馳服牛馬，飛潜適鱗羽。", "虎豹嗜殘暴，山林託深阻。", "云胡不奠居，出輒嘯當路。", "昨來東家嫗，云汝三瞰戶。", "西隣競相告，豐豕婁攘取。", "行葦既踐履，生理靡繁橆。", "田野日搔動，老羸困病窶。", "遂使扊扅歌，不待黄昏𢾅。", "唐虞全盛時，四凶怒如汝。", "赫然雷霆奮，四罪同一舉。", "彼無罪汝意，汝特犯其怒。", "商監猶未遠，與汝凶孰愈。", "蝮遭愚溪宥，鰐避昌黎去。", "大信及豚魚，二子吾所與。", "彼暴化爲仁，汝仁亦其伍。", "猶來仁暴心，不隔毫髮許。", "度河速遷徙，負嵎毋跋扈。", "况今屬多事，誅求猛於汝。", "兩雄不俱立，孤蹤曷足怙。", "勿謂三家市，智勇未易數。", "智者有餘怒，勇者有餘賈。", "排雲呌閶闔，長歌捎林莽。", "四聰若旁達，百揆必鼓舞。", "毒機發必中，萬悔竟何補。", "丁寧不汝欺，盍亦聽吾語。", "苟如不我聽，是不聽堯禹。"]}