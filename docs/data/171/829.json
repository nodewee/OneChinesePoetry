{"author": "張祜", "period": "唐", "type": "诗", "title": "題海陵監李端公後亭十韻", "paragraphs": ["古城連廢地，規畫自初心。", "眺出紅亭址，裁成綠樹林。", "竹欹叢岸勢，池滿到簷陰。", "暗草通溪遠，閑花落院深。", "上簾新鷰入，拋葉小魚沉。", "晚影移罇惜，殘芳秉燭尋。", "風蘭曳衣繡，露柳柫頭簪。", "屬詠聊題極，垂竿旋屈針。", "短橋多凭看，高堞幾登臨。", "漫廁賓階末，無因和至音。"]}