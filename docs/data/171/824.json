{"author": "張祜", "period": "唐", "type": "诗", "title": "投陳許崔尚書二十韻", "paragraphs": ["重鎮壓華戎，恩威達聖聰。", "泰山高不讓，滄海闊難窮。", "接物懽盈貌，安民術在衷。", "旱天雲出水，霜野鶚摶風。", "東土承殊渥，南方著顯功。", "瑞呈須是鳯，畋獲必非熊。", "令下齊軍仵，詩傳入帝宮。", "春行膏雨降，夜仰德星藂。", "翰苑推詞敏，台庭揖道崇。", "才周儒學外，禮厚笑譚中。", "吏理今廉度，文章昔馬融。", "行慿孤竹立，諾爲一言終。", "揭檻樓臺聳，加籩海陸豐。", "俯移青玉案，高掛綠沉弓。", "大幕賓名瑀，長裾客姓馮。", "耻爲狂狷者，強廁滑稽雄。", "馬足虛行地，鞭頭漫畫空。", "無能甘畫虎，失趣奈雕蟲。", "死歎身何處，生嗟命不通。", "聊當問詹尹，猶許訴明公。"]}