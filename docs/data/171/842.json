{"author": "張祜", "period": "唐", "type": "诗", "title": "投魏博田司空二十韻", "paragraphs": ["聖代倚龍驤，青油鎮北方。", "國除心腹病，時詠股肱良。", "兆栛周畋吉，言應禹拜昌。", "中台初復位，太白定揚光。", "傳癖深元凱，籌謀奧子房。", "率先供帝命，特地舉朝綱。", "吏改新曹局，民耕舊戰場。", "節旌窮海島，詩句起河梁。", "幕府推賢佐，杯盤任客狂。", "峯巒資秀崪，鵰鶚避軒昂。", "列座花茵展，鳴鼉錦臂攘。", "小旗鞍馬令，尖帽柘枝娘。", "掃路麾幢出，開衙斧鉞行。", "旌旗垂玳瑁，黃帕結鴛鴦。", "報主親臨敵，屯師首犯彊。", "裂紅偷賊號，纏褐眩戎裝。", "夜柵迴千馬，昏鼙亞萬鎗。", "桉聲鋪陣血。", "垂淚撫刀瘡。", "豹望因文變，鯤期假翅翔。", "空勞千里役，何策利梁王。"]}