{"author": "張祜", "period": "唐", "type": "诗", "title": "登香爐峯寄遠人", "paragraphs": ["前登香爐峯，却指湓城郡。", "大江北潮海，崇岳南作鎮。", "相逢虎溪子，輕策聊一振。", "水石動寒光，風松洒高韻。", "憂來月成語，忽忽千里憤。", "六朝空遺文，三國無尺燼。", "孤禽下雲久，遠樹入煙盡。", "客恨猒山重，歸心喜流順。", "故執行瀟湘別，即此無音信。", "憔悴十年心，誰人不緇磷。"]}