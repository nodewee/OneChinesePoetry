{"author": "張祜", "period": "唐", "type": "诗", "title": "讀《西漢書》十四韻", "paragraphs": ["日月中華正，星辰上國偏，經綸今四海，討伐舊三邊。", "失道非無素，乘時不偶然。", "安劉機在早，誅呂計須權。", "禮樂勝殘後，干戈止殺前。", "未聞晁氏戮，初幸賈生緣。", "善馬來何利，窮兵去甚堅。", "國讎因破虜。", "民耗是求仙。", "忍憤中郎節，殘形太史編。", "冲融當魏邴，靦衍自昭宣。", "故老心徒切，先皇道益懸。", "元成真漸地，哀少卒崩天。", "七廟傾王莽，三公敗董賢。", "興亡豈無誡，爲看借秦篇。"]}