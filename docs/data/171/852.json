{"author": "張祜", "period": "唐", "type": "诗", "title": "投宛陵裴尚書二十韻", "paragraphs": ["憶拜明公日，青雲料果符。", "徵賢披顯詔，射策冠英儒。", "物論推前哲，朝綱揖大巫。", "德門深茂秀，義土闢膏腴。", "簡翰垂師法，文章述帝謨。", "民歡車轍至，士畏履聲趨。", "省闥名尤美，藩方政歷殊。", "五兵森武庫，百氏祕文樞。", "小謝才難比，諸荀道亦具。", "幾年思樂土，長日詠生蒭，潔儉遵明訓，清通軌令圖。", "馬奔爲信竹，鞭舉示刑蒲。", "促座嘉賓滿，分題健筆濡。", "碧江秋鳥聚，青漳瞑猿孤。", "月上連城璧，星環合浦珠。", "早涼生玉樹，盛暑退冰壺。", "豹變真君子，龍鍾淺丈夫。", "新知多巂彥，舊態只狂奴。", "敢望憐哀鳥，何煩敬朽株。", "已愁沾洒淚，還去海西隅。"]}