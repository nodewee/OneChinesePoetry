{"author": "釋居簡", "period": "宋", "type": "诗", "title": "黄龍洞前遇倪文昌賦苕之清", "paragraphs": ["止止天連碧，沉沉鏡不磨。", "淵源端有自，潢潦儘從他。", "清可臨流賦，渾貽濯足歌。", "中津誰擊楫，後進自盈科。", "亦有西馳者，其如北注何。", "還元雖一味，到了不同波。", "至潔清嚴瀨，孤忠歎汨羅。", "勺貪懲俗下，汲釀樂天和。", "洗耳成輕去，乘槎倘重過。", "咸池昇曉日，何必挽天河。"]}