{"author": "賀蘭暹", "period": "唐", "type": "诗", "title": "句", "paragraphs": ["玉貌自宜雙黛翠，桃花獨笑一枝春。", "秋水未鳴遊女佩，寒雲空滿望夫山。", "黃閣暮蟲羅戶牗，紫庭春草遍階墀。", "綠耳半蔓湘浦竹，驪文亂點武陵花。", "遼陽客路千峰引，薊北鄉心片月知。", "山雲渺渺川程遠，木葉蕭蕭鴈過初。", "回鴈不傳鄉信去，秋風偏向客衣寒。", "千峰黛色因晴出，百谷泉聲欲暮寒。", "黛色迥臨滄海上，泉聲遙落白雲中。", "喜遇近臣楊得意，慙非詞客馬相如。", "秋迎曉月鴻聲早，日暎深山水氣寒。"]}