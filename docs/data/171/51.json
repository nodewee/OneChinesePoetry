{"author": "釋居簡", "period": "宋", "type": "诗", "title": "謝樓別駕", "paragraphs": ["日者鵷鴻序，年來月旦評。", "芳騰新令問，絕似老先生。", "特立風塵表，全消鄙吝萌。", "步何妨展驥，樂豈俟專城。", "書卷終長策，雲窗尚短檠。", "不知身富貴，猶遣筆耘耕。", "大雅連城重，籝金一羽輕。", "無弦皆古意，比竹謾新聲。", "玉骨難教俗，金莖只得清。", "試論簪履舊，細細勺高情。"]}