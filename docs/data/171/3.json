{"author": "釋居簡", "period": "宋", "type": "诗", "title": "酬韓澗泉", "paragraphs": ["鄉來風騷壇，作者肩相摩。", "遂使宋嘉定，不數唐元和。", "磵泉一官冷，門館雀可羅。", "管中既微露，屢倒名勝戈。", "自笑不入時，獨對兒女哦。", "錦瑟豈不好，弗好如之何。", "豈特弗好耳，平地千丈波。", "泠泠玉藕船，豈曾翻釣蓑。", "歸與造物游，坐受醉尉訶。", "雲月相獻酬，泉石供婆娑。", "幽芳時自妍，幽鳥時自歌。", "遺補南磵書，樂勝東山阿。", "懷哉東華門，白玉鳴朝珂。", "忸怩避讒謟，趑趄虞轗軻。", "聊將須臾忍，付與兩鬢皤。", "聽君閑適篇，所得誰最多。", "持此壽閑適，金蟇空坡陁。", "思君令人瘦，水遠山峩峩。", "寄聲謝鴻鵠，爲把青銅磨。", "莫嫌俗眼白，且惜朱顔酡。"]}