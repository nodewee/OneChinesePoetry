{"author": "張祜", "period": "唐", "type": "诗", "title": "陪楚州韋舍人北閶門遊宴", "paragraphs": ["柘岸齊空遠，通波跨檻牢。", "四方人意便，兩路馬行高。", "霧柳蒙疎葉，風帆掛並艘。", "碧雲秋水靜，紅日暮霞韜。", "苟藉公心度，稀逢敏手操。", "舊恩重雨露，新命壓波濤。", "挹海驚涯涘，冲霄訝羽毛。", "絲綸初變體，錦袖旋揮毫。", "美景尤難卜，良辰不易遭。", "名華應獨步，語韻洽朋曹。", "異日知司衮，閑時解夢刀。", "卿材尊宦達，侯業重人豪。", "拽盞憐稀飲，扶鞍哂遽逃。", "香鳧深促坐，畫鷁遠迴篙。", "賭氣連呼采，縻心乍漱醪。", "俁妨孤憤激，肯忘一言褒。", "北闕承優話，南方續廣騷。", "不嘗書咄咄，誰話酒陶陶。", "末路猶提筆，雄藩佇擁旄。", "只愁迂蹇步，歸去又蓬蒿。"]}