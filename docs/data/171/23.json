{"author": "釋居簡", "period": "宋", "type": "诗", "title": "送陳紫薇分韻得壽字", "paragraphs": ["皇極建五福，筮得一曰壽。", "人間最殊特，何者出其右。", "持以奉君子，數量未易究。", "樂哉仁者靜，克享本天授。", "况復湖海豪，不在曹劉後。", "良玉市有賈，韞匵敢輕售。", "用大古所難，跼縮萬牛脰。", "巨鏞當簨簴，欲振待洪扣。", "乘槎到叢霄，下士逮圭竇。", "藥物固滿簋，驥子亦盈廐。", "弦歌美遥夜，圖史樂清晝。", "養高知道腴，思苦坐吟瘦。", "淫蛙不停響，老鳳合伸咮。", "想當吟酣時，俗駕不得簉。", "廣居與正位，自有不須僦。", "一篇薦蔬筍，三舍避衮繡。", "桂玉破官舍，芝蘭茁瑶甃。", "莫訝分符速，正恐傳衣驟。", "歸來黄金甌，名氏得先覆。", "看鏡了心期，一笑丹砂就。"]}