{"author": "張祜", "period": "唐", "type": "诗", "title": "又陪楚州韋舍人閶門遊讌次韻北閶門", "paragraphs": ["遠派通催急，層欄架柱牢。", "中開一閤靜，外拔兩簷高。", "㼘崪基崇岸，灣環隘近艘。", "勁竿紅旆展，長鐙紫囊韜。", "舊好千金諾，新題一筆操。", "開懷侵月露，惜別話風濤。", "盡納黃泥水，平分沼沚毛。", "詩能拘咫寸，酒妙乏絲毫。", "不止才無敵，非論運合遭。", "宦情周上智，美論逸諸曹。", "擬義臨戎鉞，從容宰社刀。", "三千藂秀彦。", "百萬舉名豪。", "死士曾無悔，生民肯更逃。", "下簾欣繼燭，歸路止排篙。", "綵柚撩青鬢，金舡泛白醪。", "韻慙高手壓。", "文豈拙詞褒。", "賈誼猶興歎，楊雄重返騷。", "不當離急引，應獲在甄陶。", "強逐騑騑駟，徒瞻孑孑旄。", "何堪縱高祖，生意任庭蒿。"]}