{"author": "張祜", "period": "唐", "type": "诗", "title": "觀潮十韻", "paragraphs": ["泯泯順爲迴，泙泙逆是來。", "草微淹澤莽，沙漲積雲堆。", "不止靈威怒，當慿恠力推。", "夏天江疊雪，晴日海奔雷。", "近落痕猶淺，初平勢漸開。", "舟驚浮浩渺，石看打崔嵬。", "鳥下愁灘沒，人行畏岸頹。", "鼓風連涵澹，值洑更旋迴。", "進退隨蟾魄，虛盈合蚌胎。", "何妨俾巨浸，爲爾濟川才。"]}