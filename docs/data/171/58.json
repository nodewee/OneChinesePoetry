{"author": "釋居簡", "period": "宋", "type": "诗", "title": "酬秋塘古詩之惠", "paragraphs": ["鄉來小朵煙蒼蒼，烏紗瘦策尋初凉。", "囊封借月留雲章，朗吟響答山琅琅。", "寥寥十載遥相望，尺書不得鴻鴈將。", "朅來屢分讀書床，殘編斷柬雜朱黄。", "梅花楮帳芙蓉裳，書傳騰馥掩衆芳。", "前日破雨破竹窗，勃窣倒屣成踉蹌。", "寒暄一語不暇吐，望之巋然魯靈光。", "郊寒豈復療島瘦，齊大叵堪容楚狂。", "亭亭雪茸未下榻，采采霜薺先盈筐。", "長歌爛爛古錦段，十詩亹亹秋圃場。", "離騷大雅得祖述，夜光明月相抵當。", "不貽它人乃見及，三嚥十襲藏緘箱。", "藿葵䫲頷欠瓊玖，誰羹甘露醫滄浪。", "車輪裹蒲碾雲漢，爲我舉手瓢天漿。"]}