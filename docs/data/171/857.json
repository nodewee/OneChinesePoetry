{"author": "張祜", "period": "唐", "type": "诗", "title": "元和直言詩", "paragraphs": ["東野小臣祜，聖朝垂淚言。", "微塵豈裨助，永負丘山恩。", "箕子昔爲奴，所悲逢世昏。", "明時便鉗舌，切恐負乾坤。", "臣當涉黃河，心目日且煩。", "分明在人世，不喻波渾渾。", "願以所支流，却尋到崑崙。", "但窮此生感，沒齒寧爲寃。", "臣讀帝王書，粗知治亂源。", "文思苟未安，詎得賓四門。", "陛下欲垂衣，一與夔契論。", "成湯事不盡，勿更隨波翻。", "直者舉其材，曲者尋其根。", "直固不可遺，曲亦不可焚。", "用材苟端審，帝道即羲軒。", "陛下復土階，四方敢高垣。", "陛下喜雕牆，四方必重藩。", "畋獵豈無娛，湯泉豈無溫。", "始知堯爲心，清淨自成尊。", "比干不憚死，諫道久而存。", "許由不務策，志士亦所敦。", "兢兢小臣祜，萬死甘詞繁。"]}