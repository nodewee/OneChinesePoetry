{"author": "釋居簡", "period": "宋", "type": "诗", "title": "逆風行", "paragraphs": ["大塊噫氣一氣同，條達萬彙參化工。", "不教扶摇轉羊角，五日一吹零雨濛。", "喚醒枯槁皆蒙茸，假借秋鬢回春容。", "後來見說蘭臺宮，君臣相與論雌雄。", "至今雌雄無辨白，幾回擬問蘭臺客。", "便從平地欲泠然，結口土囊呼不得。", "坐使六月七月背汗揮老農，燥土滴作蘭塘融。", "赫赫炎炎濯無處，積威蓄銳盡數施玄冬。", "一葉東來順流水，怒號不肯吹船尾。", "轉船又復投西去，蓬蓬依舊從東起。", "試從逆境求諸己，可容不拜飛廉賜。", "謹勿顛狂蹈前轍，長不鳴條伴華月。"]}