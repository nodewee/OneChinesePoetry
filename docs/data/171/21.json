{"author": "釋居簡", "period": "宋", "type": "诗", "title": "宥蟻", "paragraphs": ["窮山忍調饑，小窗玄豹蹲。", "百行無一羶，爾類曷所聞。", "倏忽來往頻，蠢蠕爭奪繁。", "報王張義氣，賈勇如虎賁。", "鼓行有行伍，回旋呼弟昆。", "陁然方解嚴，滃然新分屯。", "長蛇偶成勢，偃月非無轅。", "咂膚甚蟣虱，足駃不可捫。", "上我古生臺，隙我新垝垣。", "綴我玄兔穎，飲我陶泓渾。", "或循伽梨圈，從朝不知昏。", "小彈復就地，詎忍傷其元。", "屢掃復屢集，再馳仍再奔。", "咄哉誦箒兒，輕儇真少恩。", "不復事掃除，直欲加燖燔。", "斥兒旋呼蟻，請試爲蟻論。", "好生乃大德，略聽吾吻吻。", "爾宮大槐國，附庸檀蘿根。", "南柯在其左，東廂曾偃藩。", "休云城郭卑，中有侯王尊。", "蜩甲貢庭實，蟲臂供盤飧。", "犒享日厭餘，糗粻時有存。", "可以燕族屬，可以蕃子孫。", "悠哉天地間，曉然愚智分。", "鵬則摶扶摇，鷃則止棘樊。", "蟭螟固微茫，觸蠻方并吞。", "巨細俱逍遥，彼此適晏溫。", "老我不足慕，負爾猶忍言。", "爾留固不惡，誦箒真爾冤。", "去去別處去，我砌休重扳。"]}