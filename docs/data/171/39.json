{"author": "釋居簡", "period": "宋", "type": "诗", "title": "頤齋", "paragraphs": ["有生分貴足，足患不自知。", "知貴得所止，不止盈益虧。", "盤磵隠淪友，圖史森孫枝。", "閑適壽且康，不止將奚爲。", "卜築脩竹間，養正是用宜。", "惟其得所養，自樂頤之時。", "初筮得上九，頤道皆備之。", "靜默戰紛華，燕晦觀群蜚。", "對月喜秋霽，問柳知春歸。", "鳴鶴聞夜弦，振鷺驚晝棋。", "池寬縱魚樂，機忘悟鷗疑。", "幽草時自妍，歌鳥時自闚。", "釣則鈎可直，藝則芳可移。", "酒酣卧花底，不知吾爲誰。", "起來飛羽觴，萬化同熙熙。", "藥圃雨新霽，徐步觀耘耔。", "眉津雙解顰，心淵平弗欹。", "酡顔渥且丹，老鬢秋不萎。", "從它自逐逐，舍蔡觀朵頤。"]}