{"author": "釋居簡", "period": "宋", "type": "诗", "title": "陳卿座上得貴字", "paragraphs": ["後來如積薪，在前類揚粃。", "群飛刺天去，尋墜九地底。", "扶摇轉羊角，力盡固應爾。", "趙孟能賤之，何取趙孟貴。", "譬夫春方妍，處處耀桃李。", "冶容倚皓態，厥類叵勝紀。", "一時顔色鮮，永永曷足恃。", "要當見平生，姑待灝商至。", "楩楠大蔽牛，支厦棟梁器。", "春風不知喜，秋風不知畏。", "炎炎金石流，凜凜復墮指。", "四時有常守，坐看造物戲。", "用大古所難，肯顧萬牛廢。", "懷哉楚令尹，落落差可擬。", "彈冠既三仕，解冠輒三已。", "豈弗曰代耕，豈弗曰行志。", "終將奚以爲，了弗事慍喜。", "一笑付倘來，道在百不理。", "特操固超絕，小智謾嗟異。", "區區榮辱際，判然遂成二。", "炙手苟可熱，駢首爭附麗。", "欣戚變妻孥，况復論州里。", "悠哉經濟才，未始挂牙齒。", "不獨不過口，未必不掩鼻。", "惡此而逃之，政恐不免耳。", "弗爲天下先，聞諸老聃氏。", "徐行後長者，孟氏亦若是。", "聃也未暇學，學孟顧不韙。", "唐虞已千古，執中揆諸理。", "問之果何事，孝悌而已矣。"]}