{"author": "張祜", "period": "唐", "type": "诗", "title": "大唐聖功詩", "paragraphs": ["祜聞昔隋末。", "煬帝厄圍兵。", "太宗初應募，杖劎起邊征。", "揚師列虛旗，首激將軍誠。", "神略在一斷，解圍當未萌。", "高祖守河東，權力已兼幷。", "猖狂蟻結徒，舉踵乃擊平。", "隋德日已衰，俯折士尊名。", "羣才{牙丿=丶}相枤，諾以義爲盟。", "屯軍起邊州，李密馳傳迎。", "楊眉愛姿度，失口真王英。", "由是太河南，千里響應聲。", "降王與拘竇，親待入宮城。", "乃命臣蕭瑀，府庫掌虛盈。", "次命臣玄齡，圖書收付卿。", "開牢釋姧枉，各更重從輕。", "迴戈略僞主，太廟告明明。", "殊功苟未已，徽號爲重旌。", "文物一以興，賢良俱間生。", "聲詩日盈聽，智論益縱橫。", "何意蕭牆內，陰謀中構傾。", "直詞雖可進，王法詎該情。", "甲子上即位，南郊赦憲灜。", "八蠻與四夷，朝貢路交争，三月后親蠶，癸亥上親耕。", "侍臣虞南等，碑以紀功成。"]}