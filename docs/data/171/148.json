{"author": "張文成", "period": "唐", "type": "诗", "title": "遊仙窟詩 贈崔十孃", "paragraphs": ["今朝忽見渠姿首，不覺殷勤著心口。", "令人頻作許叮嚀，渠家太劇難求守。", "端坐剩心驚，愁來益不平。", "看時未必相看死，難時那許太難生。", "沈吟處幽室，相思轉成疾。", "自恨往還疎，誰肯交遊密。", "夜夜空知心失眼，朝朝無便投膠漆。", "園裏花開不避人，閨中面子翻羞出。", "如今寸步阻天津，伊處留心更覓新。", "莫言長有千金面，終歸變作一抄塵。", "生前有日但爲樂，死後無春更著人。", "祗可徜徉一生意，何須負持百年身。"]}