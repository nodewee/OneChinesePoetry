{"author": "張祜", "period": "唐", "type": "诗", "title": "苦旱", "paragraphs": ["河上勞兵地，江南酷旱天。", "那知討邢日，不是尅殷年。", "忽忽嗟時難，矜矜畏序愆。", "雲徒蔽日月，雨合降山川。", "造化爐思火，陰陽炭鼓煙。", "披懷遭赤晝，濯足想清漣。", "獄俟于公決，心期戴令虔。", "敢忘霑霈澤，俁幸及私田。", "請禱誠明矣，焚巫策昧然。", "靈山罷齊景，美玉罄周宣。", "石鷰曾誰舞，泥龍愈自堅。", "魚窮悲涸轍，井漆奈枯泉。", "五畝憂還軫，三時望益懸。", "蹔欣垂滴瀝，終訝阻纏綿。", "貶損心應懇，踈通稅必蠲。", "乘軒嘗拯物，飲馬昔投錢。", "火宅逢僧話，炎荒想客遷。", "泥蟠尺蠖久，草長蒺藜先。", "病體長兼慮，窮愁益自煎。", "猶希畏途上，一詠凱歌旋。"]}