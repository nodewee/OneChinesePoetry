{"author": "釋居簡", "period": "宋", "type": "诗", "title": "蝗去", "paragraphs": ["人言蝗有知，我謂蝗無知。", "使其果有知，不出昌明時。", "傍睨聽我言，飲笑輒見嗤。", "問之何因爾，却立雙顰眉。", "甚矣戇且愚，抑非狂則癡。", "諒不閲圖史，又弗聞書詩。", "不知朝廷尊，但習山林卑。", "耕稼徒勤勞，理亂慵考稽。", "嗟子昧理道，使我繁言辭。", "伊昔貞觀中，民生皆熙熙。", "呻吟化謳歌，文教漸戎夷。", "行旅弗齎糧，道路無拾遺。", "外則方與虎，內則傅與伊。", "腹心頗勝任，股肱良倚毘。", "四海同車書，九重垂裳衣。", "虞夏相較量，毫髮無參差。", "善乎魏鄭公，惜哉封德彜。", "當此全盛際，蝗起夫何爲。", "初傳滿郡國，遄復侵京畿。", "民瘼副所求，丙夜長懷思。", "未旦坐以待，罪己勇不疑。", "奮然事吞噬，厥類舉族移。", "上帝斯下臨，捷於聲響隨。", "良苗曾勿傷，凶歲稔不饑。", "太倉皆充盈，老瓦相淋漓。", "開元天寶間，燮理頗失宜。", "蟲橫加暴殘，田穉難支持。", "號令速且嚴，捕逐期毋遺。", "氓力日困斃，彼類尤蕃滋。", "不能格天心，徒欲徇己私。", "設或遇水旱，人力惡乎施。", "世變日益下，湯德常巍巍。", "盍廣成湯心，以爲百世師。", "上自天子聖，下逮兆庶微。", "德合倘可行，力勝勿自欺。", "可以弭災異，可以延貞祺。", "我固肅聽瑩，拳拳其敢辭。", "再拜嘉昌言，大明燭冥迷。", "仲夏月既望，我適田中歸。", "趯趯五六輩，出入荒芃茨。", "見之輒怵惕，滂然揮涕洟。", "小復相與言，胡爲乎來茲。", "倘爾因我來，伴我食蕨薇。", "毋使我稼傷，勿令秋庾虧。", "俾其豐粢盛，餘則糝藿葵。", "謹勿鳩爾類，謹勿增我悲。", "爾衆易暴寡，我瘠難再肥。", "一善倘可穰，衆戾幸見歸。", "天乎弗遐弃，雖死甘如飴。", "蝗方蔽天來，容與天雲垂。", "悠哉翔而集，果適他山飛。", "曩聞斯行諸，今者親見之。", "便當如負暄，排雲呌天扉。", "庶幾持一得，或可贊萬幾。", "宣示蒭蕘言，下付百職司。", "上宰天下平，連帥閫外威。", "郡國其頒行，風俗端可移。", "勿謂此道迂，試以誠至推。", "推此及四海，貞觀何遠而。", "當法太宗是，毋遂姚崇非。"]}