{"author": "張祜", "period": "唐", "type": "诗", "title": "苦雨二十韻", "paragraphs": ["積雨江城久，騰雲海嶠來。", "暑當初縝絺，寒亦重然灰。", "曖昧連中夏，調和仰上台。", "地平天沒塹，舟利木兼材。", "電影窗遙入，雷聲轍乍迴。", "邊除深溢潦，枕簟去浮埃。", "太陸青蘋泛，曾崖白浪豗。", "初跳倒蛙黽，疾長半蒿萊。", "壞壤虛爲穴，淙沙逈作堆。", "未如歸結網，何憚渴操杯。", "漏屋誠難葺，崩牆不易坯。", "遠愁超滉瀁，高羨陟崔嵬。", "俯祝陰靈遍，聊飡水物該。", "病非宜長老，憂是主嬰孩。", "淺淺斟茶鼎，環環盪酒罍。", "濯枝憐鳥噤，流麥分人咍。", "日色疑羞出，天心似惜開。", "巨鱗承水使，纖介幸時災。", "折角巾全委，低頭柱頓摧。", "神龍曾未失，螻蟻莫相裁。"]}