{"author": "張祜", "period": "唐", "type": "诗", "title": "庚子歲寓遊楊州贈崔荆四十韻", "paragraphs": ["窮賤正相仍，逢君又廣陵。", "坐愁身兀兀，行信脚騰騰。", "小巷朝歌滿，高樓夜吹凝。", "月明街廓路，星散市橋燈。", "鈍僕常羞使，贏驂半醉乘。", "酷遭狂客引，剛被俗人憎。", "睚眦寧宜慣，趦趄苟未能。", "坊期瑞芝宿，閣詢慶雲登。", "逈眺江千里，高臨塔九層。", "山嵐開碧罅，海日上紅稜。", "曲岸盤回出，飛欄斗峻凭。", "鷺鷥行淺草，龜殻上新菱。", "野霽崗形兀，林昏地氣蒸。", "春天聊共賞，夏日幾同瞢。", "自給勞方寸，官沽厭窄升。", "堅强心似石，險峭志如陵。", "悶極行挑耳，狂來起扼肱。", "腸風終作疹，肺病不爲徵。", "玉樹當巡打，香毬帶柏承。", "暗歸逃酒席，私語結鈎朋。", "僻性從他論，幽情且自矜。", "砌開紅艷槿，庭架綠陰藤。", "冷滑連心簟，輕疎着體繒。", "被裁新蜀錦，光砑小吳綾。", "久滯終何益，長貧也未應。", "莫輕垂耳驥，須看脫鱗鵬。", "善惡都鈐口，存亡只撫膺。", "楚才君漫倚，荆璞我虛憑。", "委順容如妾，幽迂論若僧。", "早知身足累，近信卜無徵。", "畫虎誠堪誚，雕蟲詎可稱。", "掃門蹤魏勃，開閣竚孫弘。", "勿易侵苗鼠，須防止棘蠅。", "足憂行夜露，心懼履春冰。", "旅望孤煙起，鄉愁遠水澄。", "每思人似玉，長願酒如澠。", "去國程無盡，離筵思不勝。", "感恩因病雀，逐物甚飢鷹。", "詎憶園蔬灌，唯希社肉秤。", "寃讎閑物在，知己大官薨。", "郄弟終須得，蘧非誓欲懲。", "看看重西去，從此又兢兢。"]}