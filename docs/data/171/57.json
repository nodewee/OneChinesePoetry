{"author": "釋居簡", "period": "宋", "type": "诗", "title": "內相洪容齋名諸孫華亭少府曰可齋", "paragraphs": ["濫觴學滄溟，弗至吾弗已。", "九仞規成功，弗成吾弗止。", "方其未至時，傍睨豈知此。", "及其既成後，豈暇顧傍睨。", "或云山既高，我則揆諸理。", "或云海未深，我則反諸己。", "所立固先定，所詣孰能尼。", "刻瓜大如斗，淺諾復輕唯。", "甚者反自畫，不則中道弛。", "傲然曰山海，不了可齋耻。", "可齋何人斯，故家振番水。", "束髮讀父書，介特固若是。", "幼蒙玉堂印，壯授盤洲記。", "至於自肯時，不見兩君子。", "黄河可爲带，太山可如礪。", "悠然君子心，無同亦無異。"]}