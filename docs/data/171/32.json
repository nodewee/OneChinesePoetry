{"author": "釋居簡", "period": "宋", "type": "诗", "title": "薛子舒半鏡", "paragraphs": ["饑蟇緣雲吞嬋娟，徑圓千里虧一邊。", "何年吹缺墮九地，更復幾時飛上天。", "不悟素爲明所誤，削地更無開拓處。", "遂使騎鯨汗漫歸，擬斫婆娑鏡中樹。", "又疑白玉樓居大手筆，喝得倒行輪半仄。", "至今弗作玻璃聲，猶自錚錚作金石。", "不然十連酬賈難，怒髮凜凜衝其冠。", "歸來寒芒耿夜闌，亭亭小試龍文看。", "半規朣朣儘分曉，團團如漆知多少。", "是中觀德又觀空，缺處何曾礙圓照。"]}