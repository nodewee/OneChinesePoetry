{"author": "張祜", "period": "唐", "type": "诗", "title": "投陳許李司空二十韻", "paragraphs": ["上將出東征，驊騮得路行。", "青雲仰高步，白日見精誠。", "朗抱韜羣物，沉思活庶氓，田文今得士，孫武舊能兵。", "曉月當樓色，秋鞞入地聲。", "鬼神愁運思，姦猾恐迴情。", "破敵連收柵，屯師立下城。", "龍觀淮甸虎，鱣視海湄鯨。", "勇冠臨危貌，勳崇定遠名。", "突圍親斬首，開道看擒生。", "陳變虵頭出，槍迴豹尾橫。", "束衣金甲冷，揮箭鐵鞭鳴。", "歷戰長諸葛，封侯小富平。", "去淮初五馬，遷滑再雙旌。", "道秪蕭何直。", "功惟范蠡成。", "感恩懷敢炙，知味渴和羹。", "曙閤銅牌入，昏堂蠟燭明。", "玉鈎紅袖把，銀注紫衣擎。", "接坐羞人識，還家畏嫂輕。", "猶希匹夫膽，一向信陵傾。"]}