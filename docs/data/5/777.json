{"author": "洪适", "period": null, "type": "词", "title": "六州歌头", "paragraphs": ["严更永，今夕是何年。", "玉衡正，钩陈灿，天字起祥烟。", "协风应、江海安澜。", "重规仍叠矩，圣主乘乾。", "尧授舜、盛事光前。", "称寿玉卮边。", "三年亲祀，一阳回律，八乡承宇，觚陛紫为坛。", "仰天颜。", "斋居寂，诚心肃，礼容专。", "存锺石，约舆卫，五辂不求全。", "听金钥、虎旅无眠。", "俨千官。", "须期显。", "相嘉笾。", "一人俭德动天渊。", "费减大农钱。", "神示格，宗祧燕。", "人民悦，祉福正绵绵。"]}