{"author": "葛立方", "period": null, "type": "词", "title": "雨中花・夜行船", "paragraphs": ["壮岁嬉游，乐事几经，青门紫陌芳春。", "未见廉纤，膏雨花尘。", "濯锦宝丝增艳，洗妆玉颊尤新。", "向韶光浓处，点染芳菲，总是东君。", "苏州老子，经雨南园，为谁一扫花林。", "谁信道、佳声著处，肌润香匀。", "晓试何郎汤饼，暮留巫女行云。", "寄言游子，也须留眄，小驻蹄轮。"]}