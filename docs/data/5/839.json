{"author": "韩元吉", "period": null, "type": "词", "title": "念奴娇", "paragraphs": ["定交最早，叹西津几度，匆匆论别。", "世事浮云山万变，只有沧江横月。", "长忆追随，湖山好处，醉帽敧风雪。", "竹阴花径，兴来题尽桐叶。", "谁忆此地相逢，鬓毛君未白，眉添黄色。", "屈指烟霄归诏近，路入龙楼金碧。", "千载功名，一尊欢笑，会作他年说。", "倚天长剑，夜寒光透银阙。"]}