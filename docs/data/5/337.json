{"author": "曾觌", "period": null, "type": "词", "title": "倾杯乐", "paragraphs": ["锦帐寒添，画檐雀噪，冻云布野。", "望空际、瑶峰微吐，琼花初绽，江山如画。", "裁冰剪水装鸳瓦。", "杳旗亭路，依稀管弦台榭。", "倚小楼佳兴，一行珠帘不下。", "随缕板、歌声闲暇。", "傍翠袖云鬟、怜艳冶。", "似佯醉、不奈娇羞，浓欢旋学风雅。", "相暝色、双鸾舞罢。", "红兽暖、春生金。", "但饮，香雾卷、壶天不夜。"]}