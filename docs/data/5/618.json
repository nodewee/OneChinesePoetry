{"author": "毛并", "period": null, "type": "词", "title": "念奴娇", "paragraphs": ["层栏飞栋，压孤城临瞰，并吞空阔。", "千古吴京佳丽地，一览江山奇绝。", "天际归舟，云中行树，鹭点汀洲雪。", "三山无际，眇然相望溟渤。", "凤么遗响悲凉，故台今不见，苍烟芜没。", "千骑重来初起废，缅想六朝人物。", "岘首他年，羊公终在，笑几人磨灭。", "一时尊俎，且须同赋风月。"]}