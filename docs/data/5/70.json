{"author": "史浩", "period": null, "type": "词", "title": "喜迁莺", "paragraphs": ["凤阙朱旗展，弄罢五弦，南薰敲竹。", "雨糁桃蹊，钱浮荷沼，一瞬染成新绿。", "玉皇香案吏，曾是时、鹤飞江国。", "对此际，每丹霄效瑞，非烟郁郁。", "卜筑。", "陶山曲，风榭月台，图画应难足。", "绿绮春浓，青蛇星烂，肯便稳栖烟麓。", "玳筵称寿，清皓齿、霏霏珠玉。", "竞屈指，看芝封紫检，鸣驺入谷。"]}