{"author": "史浩", "period": null, "type": "词", "title": "喜迁莺", "paragraphs": ["凭高寓目。", "爱屹起四窗，云南云北。", "缥缈烟霞，萧森松竹，多少洞天岩谷。", "著向十洲三岛，入海何妨登陆。", "要知处，在皇家新赐，西湖一曲。", "林麓。", "真胜概，樊榭鹿亭，百卉生幽馥。", "绿绮春浓，青蛇星烂，隔断世间尘俗。", "笑呼羡门俦侣，时引宝觞。", "醉和醒，但南山之寿，难忘勤祝。"]}