{"author": "曾协", "period": null, "type": "词", "title": "酹江月・念奴娇", "paragraphs": ["一年好处，是霜轻尘敛，山川如洗。", "晚菊留花供燕赏，金缕宝衣销地。", "旧观初还，层楼相望，重见升平际。", "小春时节，绮罗丛里人醉。", "此日武帐贤侯，六年仁政，浃长淮千里。", "欲入鹓行仍缓带，聊抚竹西歌吹。", "紫塞烟清，玉关人老，宜趣朝天骑。", "香尘归路，旧游回首应记。"]}