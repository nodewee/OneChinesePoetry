{"author": "史浩", "period": null, "type": "词", "title": "望海潮", "paragraphs": ["熊罴嘉梦，风云享会，溪应卜之年。", "黄菊萃英，红萸酿馥，安排预赏芳筵。", "环佩拥神仙。", "向粉额两字，金缕红鲜。", "最好花展处，双凤舞翩翩。", "人人竞擘香笺。", "璨珠玑溢目，祝颂无边。", "彭祖一分，庄椿十倍，千秋未足多言。", "日驭且停鞭。", "把燕闲欢乐，分付壶天。", "笑享亲朋岁岁，春酒庆团圆。"]}