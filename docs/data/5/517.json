{"author": "葛立方", "period": null, "type": "词", "title": "锦堂春・锦堂春慢", "paragraphs": ["气应三阳，氛澄六幕，翔乌初上云端。", "问朝来何事，喜动门阑。", "田父占来好岁，星翁说道宜官。", "拟更凭高望远，春在烟波，春在晴峦。", "歌管雕堂宴喜，任重帘不卷，交护春寒。", "况金钗整整，玉树团团。", "柏叶轻浮重醑，梅枝巧缀新幡。", "共祝年年如愿，寿过松椿，寿过彭聃。"]}