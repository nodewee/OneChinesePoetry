{"author": "洪适", "period": null, "type": "词", "title": "调笑・调笑令", "paragraphs": ["渔父饮时花作荫。", "羹鱼煮蟹无它品。", "世代太平除酒禁。", "渔父饮。", "绿蓑藉地胜如锦。", "渔父醉时收钓饵。", "鱼梁晒翅闲乌鬼。", "白浪撼船眠不起。", "渔父醉。", "滩声无尽清双耳。", "渔父醒时清夜永。", "澄澜过尽征鸿影。", "略略风来敧舴艋。", "渔父醒。", "月高露下衣裳冷。", "渔父笑时莺未老。", "提鱼入市归来早。", "一叶浮家生计了。", "渔父笑。", "笑中起舞《渔家傲》。"]}