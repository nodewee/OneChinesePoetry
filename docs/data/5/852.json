{"author": "韩元吉", "period": null, "type": "词", "title": "六州歌头", "paragraphs": ["东风著意。", "先上小桃枝。", "红粉腻。", "娇如醉。", "倚朱扉。", "记年时。", "隐映新妆，面临水岸。", "春将半。", "云日暖。", "斜桥转。", "夹城西。", "草软莎平跋马，垂杨渡、玉勒争嘶。", "认蛾眉凝笑，脸薄拂燕支。", "绣户曾窥。", "恨依依。", "共携手处。", "香如雾。", "红随步。", "怨春迟。", "消瘦损。", "凭谁问。", "只花知。", "泪空垂。", "旧日堂前燕，和烟雨，又双飞。", "人自老。", "春长好。", "梦佳期。", "前度刘郎，几许风流地，花也应悲。", "但茫茫暮霭，目断武陵溪。", "往事难追。"]}