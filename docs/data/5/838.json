{"author": "韩元吉", "period": null, "type": "词", "title": "念奴娇", "paragraphs": ["去年秋半，正都门结束，相将离别。", "潋潋双溪新雁过，重见当时明月。", "步转高楼，凄凉看镜，绿鬓纷成雪。", "晚晴烟树，傍人飞下洪叶。", "还记江浦潮生，云涛天际，涌金波一色。", "千里相望浑似梦，极目空山围碧。", "醉拍朱阑，满簪丹桂，细与姮娥说。", "倚风孤啸，恍然身在瑶阙。"]}