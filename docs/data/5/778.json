{"author": "洪适", "period": null, "type": "词", "title": "十二时・忆少年", "paragraphs": ["庭有燎，叠鼓鸣鼍。", "更问夜如何。", "信星彪列，天象森罗。", "虞旦宫毕，觞清庙，浆柘尊牺继猗那。", "嘉颂可同科。", "卮圣万肩摩。", "饬躬三宿，泰缛仪多。", "丘泽合，岳渎从曦娥。", "神光烛、云车风马，芝作盖，玉为珂。", "奉成礼，燔柴竣事，休嘉砰，隐丹阙，湛恩波。", "共愿乾坤祉，边鄙投戈。", "覆盂连瀚海，洗甲挽天河。", "欣欣喜色，长遇六龙过。", "奏云和。", "三春荐嘉禾。"]}