{"author": "韩元吉", "period": null, "type": "词", "title": "水龙吟", "paragraphs": ["五溪深锁烟霞，定知不是人间世。", "轩然九老，排云一笑，苍颜相对。", "星斗垂空，月华随步，酒醒无寐。", "□广寒已近，嫦娥起舞，天风动、摇丹桂。", "极目层霄如洗。", "正千岩、棱棱霜气。", "飞泉半落，苍崖百仞，珠翻玉碎。", "金衲松成，葛洪丹就，如今千载。", "叹谪仙诗在，骑驴未远，且留君醉。"]}