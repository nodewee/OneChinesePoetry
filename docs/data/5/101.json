{"author": "史浩", "period": null, "type": "词", "title": "南浦", "paragraphs": ["一箭舜弦风，向晓来、轻寒初报麦秀。", "蝶股歇花须，韶光老，莺声倦闻呼友。", "池塘绿暗，数竿粉节天然瘦。", "对兹美景，爱清歌妙曲，千锺芳酒。", "谁知别是壶中，缭画阁朱栏，烟谷云岫。", "三岛十洲东，青霄上，神工幻成岩窦。", "瑶台阆苑，翠旌羽葆频相就。", "世凡洗断，教乌兔从今，迟迟飞走。"]}