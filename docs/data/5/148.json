{"author": "史浩", "period": null, "type": "词", "title": "永遇乐", "paragraphs": ["桃李繁华，芰荷清净，景物相继。", "霜後橙黄，雪中梅绽，迤逦春还至。", "寻思天气，寒暄凉燠，各有一时乐地。", "如何被、浮名牵役，此欢逐成抛弃。", "如今醒也，扁舟短棹，更有篮舆胡倚。", "到处为家，山肴社酒，野老为宾侣。", "三杯之後，吴歌楚舞，忘却曳金穿履。", "虽逢个、清朝贵客，也须共来一醉。"]}