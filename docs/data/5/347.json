{"author": "曾觌", "period": null, "type": "词", "title": "喜迁莺", "paragraphs": ["七闽形胜。", "镇南纪会府，山川交映。", "箫鼓喧天，绮罗盈市，不负四时风景。", "共喜太平无事，岂料潢池不逞。", "殄群丑，看一鼓雷奔，沧溟波静。", "指纵诗书帅，曾到凤池，密勿陪几政。", "暂掩筹帏，催分战舰，总出智谋先定。", "想见捷书初上，尽道臣贤主圣。", "正图旧，听重宣丹诏，归调金鼎。"]}