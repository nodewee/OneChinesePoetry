{"author": "康与之", "period": null, "type": "词", "title": "金菊对芙蓉", "paragraphs": ["梧叶飘黄，万山空翠，断霞流水争辉。", "正金风西起，海燕东归。", "凭栏不见南来雁，望故人、消息迟迟。", "木樨开後，不应误我，好景良时。", "只念独守孤帏。", "把枕前嘱付，一旦分飞。", "上秦楼游赏，酒花迷。", "谁知别後相思苦，悄为伊、瘦损香肌。", "花前月下，黄昏院落，珠泪偷垂。"]}