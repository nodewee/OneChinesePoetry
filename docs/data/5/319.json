{"author": "康与之", "period": null, "type": "词", "title": "风流子", "paragraphs": ["结客少年场。", "繁华梦，当日赏风光。", "红灯九街，买移花市，画楼十里，特地梅妆。", "醉魂荡，龙跳万字，鲸饮吸三江。", "娇随钿车，玉骢南陌，喜摇双桨，红袖横塘。", "天涯归期阻，衡阳雁不到，路隔三湘。", "难见谢娘诗好，苏小歌长。", "漫自惜鸾胶，朱弦何在，暗藏罗结，红绶消香。", "歌罢泪沾宫锦，襟袖淋浪。"]}