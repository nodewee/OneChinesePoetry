{"author": "毛并", "period": null, "type": "词", "title": "念奴娇", "paragraphs": ["王孙老去，算无地倾倒，胸中豪逸。", "小筑三间便席卷，多少江山风月。", "万壑回流，千峰输秀，人境成三绝。", "登临佳处，鸟飞不尽空阔。", "追念辋水斜川，有风流千载，渊明摩诘。", "何必斯人聊一笑，俯仰今犹前日。", "只恐东州，催成棠阴，又作三年别。", "赏心难继，莫教辜负华发。"]}