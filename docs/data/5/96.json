{"author": "史浩", "period": null, "type": "词", "title": "瑞鹤仙", "paragraphs": ["霁光春未晓。", "拥绛蜡攒星，霜蹄轻袅。", "皇居耸云杪。", "霭祥烟瑞气，青葱缭绕。", "金门羽葆。", "听胪唱、千官并到。", "庆三朝、雉扇开时，拜舞仰瞻天表。", "荣耀。", "万方图籍，四裔明王，赆琛珍宝。", "椒盘颂好。", "称寿斝，祝难老。", "更传宣锡坐，钧天妙乐，声遏行运缥缈。", "逗归来、酒晕生霞，此恩怎报。"]}