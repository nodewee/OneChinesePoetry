{"author": "史浩", "period": null, "type": "词", "title": "木兰花慢", "paragraphs": ["喜阳和应律，启佳气、满寰瀛。", "正雪洗疏梅，云浮淡月，昨夜生明。", "熊罴信占梦好，当年相阀再蟠英。", "收拾仙风道韵，萃兹一点台星。", "功名。", "壮岁逢真。", "主紫橐、耀西清。", "向玉笋光中，瑶林宴里，来拥双旌。", "青毡家旧物，看长参、鼎鼎乐升平。", "春醑休辞介寿，鹤书已播彤廷。"]}