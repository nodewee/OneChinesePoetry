{"author": "仲并", "period": null, "type": "词", "title": "念奴娇", "paragraphs": ["练江风静，卧冰奁百尺，朱阑飞入。", "江远浮天天在水，水满半天云湿。", "白鸟明边，青山断处，眼冷江头立。", "月明潮上，苇间渔唱声急。", "几度吹老苹花，野香无数，欲寄应难及。", "天借诗人供醉眼，尊俎一时收拾。", "竹里行厨，花间步障，风雨生呼吸。", "酒阑歌罢，钓船先具蓑笠。"]}