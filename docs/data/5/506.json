{"author": "王之望", "period": null, "type": "词", "title": "念奴娇", "paragraphs": ["蒙泉岁晚，偶扁舟、同泛一池寒渌。", "四者难并谁信道，草草幽欢能足。", "美景良辰，赏心乐事，更有人如玉。", "今宵此会，陋邦惊破衰俗。", "豪俊傅粉诸孙，几年分袂，一笑还相逐。", "痛饮厌厌清夜永，那管更深催促。", "宋玉词章，陶潜风概，况继前贤躅。", "故人未至，坐中仍对梅福。"]}