{"author": "韩元吉", "period": null, "type": "词", "title": "瑞鹤仙", "paragraphs": ["好山横翠幕。", "更一水流烟，嫩阴成幄。", "薰风转林薄。", "笑劳生底事，漫嗟离索。", "霞觞细酌。", "尽流年、青镜易觉。", "算芙蓉、玉井香翻，不减旧阶红药。", "寂寞。", "早玄空老，问字人稀，也胜投阁。", "骑鲸後约。", "追汗漫，记寥廓。", "便风帆高挂，云涛千里，谁道蓬壶水弱。", "任蟠桃、满路千花，自开自落。"]}