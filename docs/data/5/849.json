{"author": "韩元吉", "period": null, "type": "词", "title": "水龙吟", "paragraphs": ["雨馀叠巘浮空，望中秀色仙都是。", "洞天未锁，人间春老，玉妃曾坠。", "锦瑟繁弦，凤箫清响，九霄歌吹。", "问分香旧事，刘郎去後，知谁伴、风前醉。", "回首暝烟千里。", "但纷纷、落红如泪。", "多情易老，青鸾何许，诗成谁寄。", "斗转参横，半帘花影，一溪寒水。", "怅飞凫路杳，行云梦断，有三峰翠。"]}