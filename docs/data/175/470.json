{"author": "白居易", "period": "唐", "type": "诗", "title": "贈別崔五", "paragraphs": ["朝送南去客，暮迎北來賓。", "孰云當大路，少遇心所親。", "勞者念息肩，熱者思濯身。", "何如愁獨日，忽見平生人。", "平生已不淺，是日重殷勤。", "問從何處來，及此江亭春。", "江天春多陰，夜月隔重雲。", "移尊樹間飲，燈照花紛紛。", "一會不易得，餘事何足云。", "明旦又分手，今夕且歡忻。"]}