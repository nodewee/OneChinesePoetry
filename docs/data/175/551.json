{"author": "白居易", "period": "唐", "type": "诗", "title": "送張山人歸嵩陽", "paragraphs": ["黃昏慘慘天微雪，修行坊西鼓聲絕。", "張生馬瘦衣且單，夜扣柴門與我別。", "媿君冒寒來別我，爲君酤酒張燈火。", "酒酣火煖與君言，何事入關又出關。", "荅云前年偶下山，四十餘月客長安。", "長安古來名利地，空手無金行路難。", "朝遊九城陌，肥馬輕車欺殺客。", "暮宿五侯門，殘茶冷酒愁殺人。", "春明門，門前便是嵩山路。", "幸有雲泉容此身，明日辭君且歸去。"]}