{"author": "白居易", "period": "唐", "type": "诗", "title": "秋遊原上", "paragraphs": ["七月行已半，早涼天氣清。", "清晨起巾櫛，徐步出柴荆。", "露杖筇竹冷，風襟越蕉輕。", "閑攜弟姪輩，同上秋原行。", "新棗未全赤，晚瓜有餘馨。", "依依田家叟，設此相逢迎。", "自我到此村，往來白髮生。", "村中相識久，老幼皆有情。", "留連向暮歸，樹樹風蟬聲。", "是時新雨足，禾黍夾道青。", "見此令人飽，何必待西成。"]}