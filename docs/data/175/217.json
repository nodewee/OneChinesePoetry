{"author": "白居易", "period": "唐", "type": "诗", "title": "寄同病者", "paragraphs": ["三十生二毛，早衰爲沈疴。", "四十官七品，拙宦非由他。", "年顏日枯槁，時命日蹉跎。", "豈獨我如此，聖賢無奈何。", "迴觀親舊中，舉目尤可嗟。", "或有終老者，沈賤如泥沙。", "或有始壯者，飄忽如風花。", "窮餓與夭促，不如我者多。", "以此反自慰，常得心平和。", "寄言同病者，迴歎且爲歌。"]}