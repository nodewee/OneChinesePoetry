{"author": "白居易", "period": "唐", "type": "诗", "title": "新樂府 太行路\t借夫婦以諷君臣之不終也", "paragraphs": ["太行之路能摧車，若比人心是坦途。", "巫峽之水能覆舟，若比人心是安流。", "人心好惡苦不常，好生毛羽惡生瘡。", "與君結髮未五載，豈期牛女爲參商。", "古稱色衰相棄背，當時美人猶怨悔。", "何況如今鸞鏡中，妾顏未改君心改。", "爲君熏衣裳，君聞蘭麝不馨香。", "爲君盛容飾，君看金翠無顏色。", "行路難，難重陳。", "人生莫作婦人身，百年苦樂由他人。", "行路難，難於山，險於水。", "不獨人間夫與妻，近代君臣亦如此。", "君不見左納言，右納史，朝承恩，暮賜死。", "行路難，不在水，不在山，只在人情反覆間。"]}