{"author": "白居易", "period": "唐", "type": "诗", "title": "新樂府 新豐折臂翁\t戒邊功也", "paragraphs": ["新豐老翁八十八，頭鬢眉鬚皆似雪。", "玄孫扶向店前行，左臂憑肩右臂折。", "問翁臂折來幾年，兼問致折何因緣。", "翁云貫屬新豐縣，生逢聖代無征戰。", "慣聽棃園歌管聲，不識旗槍與弓箭。", "無何天寶大徵兵，戶有三丁點一丁。", "點得驅將何處去，五月萬里雲南行。", "聞道雲南有瀘水，椒花落時瘴煙起。", "大軍徒涉水如湯，未過十人二三死。", "村南村北哭聲哀，兒別爺娘夫別妻。", "皆云前後征蠻者，千萬人行無一迴。", "是時翁年二十四，兵部牒中有名字。", "夜深不敢使人知，偷將大石搥折臂。", "張弓簸旗俱不堪，從茲始免征雲南。", "骨碎筋傷非不苦，且圖揀退歸鄉土。", "此臂折來六十年，一肢雖廢一身全。", "至今風雨陰寒夜，直到天明痛不眠。", "痛不眠，終不悔，且喜老身今獨在。", "不然當時瀘水頭，身死魂孤骨不收。", "應作雲南望鄉鬼，萬人冢上哭呦呦。", "老人言，君聽取。", "君不聞開元宰相宋開府，不賞邊功防黷武。", "又不聞天寶宰相楊國忠，欲求恩幸立邊功。", "邊功未立生人怨，請問新豐折臂翁。"]}