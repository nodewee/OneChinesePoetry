{"author": "白居易", "period": "唐", "type": "诗", "title": "秋居書懷", "paragraphs": ["門前少賓客，階下多松竹。", "秋景下西牆，涼風入東屋。", "有琴慵不弄，有書閑不讀。", "盡日方寸中，澹然無所欲。", "何須廣居處，不用多積蓄。", "丈室可容身，斗儲可充腹。", "況無治道術，坐受官家祿。", "不種一株桑，不鋤一壠穀。", "終朝飽飯餐，卒歲豐衣服。", "持此知媿心，自然易爲足。"]}