{"author": "白居易", "period": "唐", "type": "诗", "title": "歸田三首 三", "paragraphs": ["三十爲近臣，腰間鳴佩玉。", "四十爲野夫，田中學鋤穀。", "何言十年內，變化如此速。", "此理固是常，窮通相倚伏。", "爲魚有深水，爲鳥有高木。", "何必守一方，窘然自牽束。", "化吾足爲馬，吾因以行陸。", "化吾手爲彈，吾因以求肉。", "形骸爲異物，委順心猶足。", "幸得且歸農，安知不爲福。", "況吾行欲老，瞥若風前燭。", "孰能俄頃間，將心繫榮辱。"]}