{"author": "白居易", "period": "唐", "type": "诗", "title": "新樂府 蠻子朝\t刺將驕而相備位也", "paragraphs": ["蠻子朝，泛皮船兮渡繩橋，來自巂州道路遙。", "入界先經蜀川過，蜀將收功先表賀。", "臣聞雲南六詔蠻，東連牂牁西連蕃。", "六詔星居初瑣碎，合爲一詔漸強大。", "開元皇帝雖聖神，唯蠻倔強不來賓。", "鮮于仲通六萬卒，征蠻一陣全軍沒。", "至今西洱河岸邊，箭孔刀痕滿枯骨。", "誰知今日慕華風，不勞一人蠻自通。", "誠由陛下休明德，亦賴微臣誘諭功。", "德宗省表知如此，笑令中使迎蠻子。", "蠻子導從者誰何，摩挲俗羽雙隈伽。", "清平官持赤藤杖，大將軍繫金呿喈。", "異牟尋男尋閤勸，特敕召對延英殿。", "上心貴在懷遠蠻，引臨玉座近天顏。", "冕旒不垂親勞倈，賜衣賜食移時對。", "移時對，不可得，大臣相看有羨色。", "可憐宰相拖紫佩金章，朝日唯聞對一刻。"]}