{"author": "白居易", "period": "唐", "type": "诗", "title": "新樂府 青石\t\t激忠烈也", "paragraphs": ["青石出自藍田山，兼車運載來長安。", "工人磨琢欲何用，石不能言我代言。", "不願作人家墓前神道碣，墳土未乾名已滅。", "不願作官家道旁德政碑，不鐫實錄鐫虛辭。", "願爲顏氏段氏碑，雕鏤太尉與太師。", "刻此兩片堅貞質，狀彼二人忠烈姿。", "義心如石屹不轉，死節如石確不移。", "如觀奮擊朱泚日，似見叱訶希烈時。", "各於其上題名諡，一置高山一沈水。", "陵谷雖遷碑獨存，骨化爲塵名不死。", "長使不忠不烈臣，觀碑改節慕爲人。", "慕爲人，勸事君。"]}