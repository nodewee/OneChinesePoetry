{"author": "白居易", "period": "唐", "type": "诗", "title": "遊悟真寺詩", "paragraphs": ["元和九年秋，八月月上弦。", "我遊悟真寺，寺在王順山。", "去山四五里，先聞水潺湲。", "自茲舍車馬，始涉藍溪灣。", "手拄青竹杖，足蹋白石灘。", "漸怪耳目曠，不聞人世喧。", "山下望山上，初疑不可攀。", "誰知中有路，盤折通巖巔。", "一息幡竿下，再休石龕邊。", "龕間長丈餘，門戶無扃關。", "仰窺不見人，石髮垂若鬟。", "驚出白蝙蝠，雙飛如雪飜。", "回首寺門望，青崖夾朱軒。", "如擘山腹開，置寺於其間。", "入門無平地，地窄虛空寬。", "房廊與臺殿，高下隨峰巒。", "巖崿無撮土，樹木多瘦堅。", "根株抱石長，屈曲蟲蛇蟠。", "松桂亂無行，四時鬱芊芊。", "枝梢嫋青翠，韻若風中弦。", "日月光不透，綠陰相交延。", "幽鳥時一聲，聞之似寒蟬。", "首憩賓位亭，就坐未及安。", "須臾開北戶，萬里明豁然。", "拂檐虹霏微，繞棟雲迴旋。", "赤日間白雨，陰晴同一川。", "野綠簇草樹，眼界吞秦原。", "渭水細不見，漢陵小於拳。", "却顧來時路，縈紆映朱闌。", "歷歷上山人，一一遙可觀。", "前對多寶墖，風鐸鳴四端。", "欒櫨與戶牖，恰恰金碧繁。", "云昔迦葉佛，此地坐涅槃。", "至今鐵鉢在，當底手跡穿。", "西開玉像殿，白佛森比肩。", "斗藪塵埃衣，禮拜冰雪顏。", "疊霜爲袈裟，貫雹爲華鬘。", "逼觀疑鬼功，其跡非雕鐫。", "次登觀音堂，未到聞栴檀。", "上階脫雙履，斂足升淨筵。", "六楹排玉鏡，四座敷金鈿。", "黑夜自光明，不待燈燭然。", "衆寶互低昂，碧珮珊瑚幡。", "風來似天樂，相觸聲珊珊。", "白珠垂露凝，赤珠滴血殷。", "點綴佛髻上，合爲七寶冠。", "雙缾白琉璃，色若秋水寒。", "隔缾見舍利，圓轉如金丹。", "玉笛何代物，天人施祇園。", "吹如秋鶴聲，可以降靈仙。", "是時秋方中，三五月正圓。", "寶堂豁三門，金魄當其前。", "月與寶相射，晶光爭鮮妍。", "照人心骨冷，竟夕不欲眠。", "曉尋南墖路，亂竹低嬋娟。", "林幽不逢人，寒蝶飛翾翾。", "山果不識名，離離夾道蕃。", "足以療飢乏，摘嘗味甘酸。", "道南藍谷神，紫傘白紙錢。", "若歲有水旱，詔使修蘋蘩。", "以地清淨故，獻奠無葷膻。", "危石疊四五，𡾋嵬欹且刓。", "造物者何意，堆在巖東偏。", "冷滑無人迹，苔點如花牋。", "我來登上頭，下臨不測淵。", "目眩手足掉，不敢低頭看。", "風從石下生，薄人而上摶。", "衣服似羽翮，開張欲飛鶱。", "𡾼𡾼三面峰，峰尖刀劒攢。", "往往白雲過，決開露青天。", "西北日落時，夕暉紅團團。", "千里翠屏外，走下丹砂丸。", "東南月上時，夜氣青漫漫。", "百丈碧潭底，寫出黃金盤。", "藍水色似藍，日夜長潺潺。", "周迴繞山轉，下視如青環。", "或鋪爲慢流，或激爲奔湍。", "泓澄最深處，浮出蛟龍涎。", "側身入其中，懸磴尤險艱。", "捫蘿蹋樛木，下逐飲澗猨。", "雪迸起白鷺，錦跳驚紅鱣。", "歇定方盥漱，濯去支體煩。", "淺深皆洞徹，可照腦與肝。", "但愛清見底，欲尋不知源。", "東崖饒怪石，積甃蒼琅玕。", "溫潤發於外，其間韞璵璠。", "卞和死已久，良玉多棄捐。", "或時洩光彩，夜與星月連。", "中頂最高峰，拄天青玉竿。", "𪕍𪕌上不得，豈我能攀援。", "上有白蓮池，素葩覆清瀾。", "聞名不可到，處所非人寰。", "又有一片石，大如方尺甎。", "插在半壁上，其下萬仞懸。", "云有過去師，坐得無生禪。", "號爲定心石，長老世相傳。", "却上謁仙祠，蔓草生緜緜。", "昔聞王氏子，羽化升上玄。", "其西曬藥臺，猶對芝朮田。", "時復明月夜，上聞黃鶴言。", "迴尋畫龍堂，二叟鬢髮斑。", "想見聽法時，歡喜禮印壇。", "復歸泉窟下，化作龍蜿蜒。", "階前石孔在，欲雨生白煙。", "往有寫經僧，身靜心精專。", "感彼雲外鴿，羣飛千翩翩。", "來添研中水，去吸巖底泉。", "一日三往復，時節長不愆。", "經成號聖僧，弟子名楊難。", "誦此蓮花偈，數滿百億千。", "身壞口不壞，舌根如紅蓮。", "顱骨今不見，石函尚存焉。", "粉壁有吳畫，筆彩依舊鮮。", "素屏有褚書，墨色如新乾。", "靈境與異跡，周覽無不殫。", "一遊五晝夜，欲返仍盤桓。", "我本山中人，誤爲時網牽。", "牽率使讀書，推挽令効官。", "既登文字科，又忝諫諍員。", "拙直不合時，無益同素餐。", "以此自慙惕，戚戚常寡歡。", "無成心力盡，未老形骸殘。", "今來脫簪組，始覺離憂患。", "及爲山水遊，彌得縱疎頑。", "野麋斷羈絆，行走無拘攣。", "池魚放入海，一往何時還。", "身著居士衣，手把南華篇。", "終來此山住，永謝區中緣。", "我今四十餘，從此終身閑。", "若以七十期，猶得三十年。"]}