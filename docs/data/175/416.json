{"author": "白居易", "period": "唐", "type": "诗", "title": "讀鄧魴詩", "paragraphs": ["塵架多文集，偶取一卷披。", "未及看姓名，疑是陶潛詩。", "看名知是君，惻惻令我悲。", "詩人多蹇厄，近日誠有之。", "京兆杜子美，猶得一拾遺。", "襄陽孟浩然，亦聞鬢成絲。", "嗟君兩不如，三十在布衣。", "擢第祿不及，新婚妻未歸。", "少年無疾患，溘死於路岐。", "天不與爵壽，唯與好文詞。", "此理勿復道，巧曆不能推。"]}