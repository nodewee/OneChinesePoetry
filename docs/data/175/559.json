{"author": "白居易", "period": "唐", "type": "诗", "title": "放旅雁", "paragraphs": ["九江十年冬大雪，江水生冰樹枝折。", "百鳥無食東西飛，中有旅鴈聲最飢。", "雪中啄草冰上宿，翅冷騰空飛動遲。", "江童持網捕將去，手攜入市生賣之。", "我本北人今譴謫，人鳥雖殊同是客。", "見此客鳥傷客人，贖汝放汝飛入雲。", "鴈鴈汝飛向何處？第一莫飛西北去。", "淮西有賊討未平，百萬甲兵久屯聚。", "官軍賊軍相守老，食盡兵窮將及汝。", "健兒飢餓射汝喫，拔汝翅翎爲箭羽。"]}