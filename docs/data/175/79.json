{"author": "白居易", "period": "唐", "type": "诗", "title": "和荅詩十首 和古社", "paragraphs": ["廢村多年樹，生在古社隈。", "爲作妖狐窟，心空身未摧。", "妖狐變美女，社樹成樓臺。", "黃昏行人過，見者心裴回。", "飢鵰竟不捉，老犬反爲媒。", "歲媚少年客，十去九不迴。", "昨夜雲雨合，烈風驅迅雷。", "風拔樹根出，雷劈社壇開。", "飛電化爲火，妖狐燒作灰。", "天明至其所，清曠無氛埃。", "舊地葺村落，新田闢荒萊。", "始知天降火，不必常爲災。", "勿謂神默默，勿謂天恢恢。", "勿喜犬不捕，勿誇鵰不猜。", "寄言狐媚者，天火有時來。"]}