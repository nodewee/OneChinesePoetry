{"author": "白居易", "period": "唐", "type": "诗", "title": "新樂府 二王後\t明祖宗之意也", "paragraphs": ["二王後，彼何人，介公酅公爲國賓。", "周武隋文之子孫，古人有言天下者，非是一人之天下。", "周亡天下傳於隋，隋人失之唐得之。", "唐興十葉歲二百，介公酅公世爲客。", "明堂太廟朝享時，引居賓位備威儀。", "備威儀，助郊祭，高祖太宗之遺制。", "不獨興滅國，不獨繼絕世。", "欲令嗣位守文君，亡國之孫取爲戒。"]}