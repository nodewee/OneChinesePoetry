{"author": "白居易", "period": "唐", "type": "诗", "title": "自蜀江至洞庭湖口有感而作", "paragraphs": ["江從西南來，浩浩無旦夕。", "長波逐若瀉，連山鑿如劈。", "千年不壅潰，萬姓無墊溺。", "不爾民爲魚，大哉禹之績。", "導岷既艱遠，距海無咫尺。", "胡爲不訖功，餘水斯委積。", "洞庭與青草，大小兩相敵。", "混合萬丈深，淼茫千里白。", "每歲秋夏時，浩大吞七澤。", "水族窟穴多，農人土地窄。", "我今尚嗟歎，禹豈不愛惜。", "邈未究其由，想古觀遺跡。", "疑此苗人頑，恃險不終役。", "帝亦無奈何，留患與今昔。", "水流天地內，如身有血脈。", "滯則爲疽疣，治之在鍼石。", "安得禹復生，爲唐水官伯。", "手提倚天劒，重來親指畫。", "疏河似翦紙，決壅同裂帛。", "滲作膏腴田，蹋平魚鼈宅。", "龍宮變閭里，水府生禾麥。", "坐添百萬戶，書我司徒籍。"]}