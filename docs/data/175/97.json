{"author": "白居易", "period": "唐", "type": "诗", "title": "新樂府 海漫漫\t戒求仙也", "paragraphs": ["海漫漫，直下無底傍無邊。", "雲濤煙浪最深處，人傳中有三神山。", "山上多生不死藥，服之羽化爲天仙。", "秦皇漢武信此語，方士年年采藥去。", "蓬萊今古但聞名，煙水茫茫無覓處。", "海漫漫，風浩浩，眼穿不見蓬萊島。", "不見蓬萊不敢歸，童男丱女舟中老。", "徐福文成多誑誕，上元太一虛祈禱。", "君看驪山頂上茂陵頭，畢竟悲風吹蔓草。", "何況玄元聖祖五千言，不言藥，不言仙，不言白日升青天。"]}