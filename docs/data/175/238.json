{"author": "白居易", "period": "唐", "type": "诗", "title": "贈杓直", "paragraphs": ["世路重祿位，栖栖者孔宣。", "人情愛年壽，夭死者顏淵。", "二人如何人，不奈命與天。", "我今信多幸，撫己媿前賢。", "已年四十四，又爲五品官。", "況茲知足外，別有所安焉。", "早年以身代，直赴逍遙篇。", "近歲將心地，迴向南宗禪。", "外順世間法，內脫區中緣。", "進不厭朝市，退不戀人寰。", "自吾得此心，投足無不安。", "體非導引適，意無江湖閑。", "有興或飲酒，無事多掩關。", "寂靜夜深坐，安穩日高眠。", "秋不苦長夜，春不惜流年。", "委形老小外，忘懷生死間。", "昨日共君語，與余心膂然。", "此道不可道，因君聊強言。"]}