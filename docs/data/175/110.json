{"author": "白居易", "period": "唐", "type": "诗", "title": "新樂府 五弦彈\t惡鄭之奪雅也", "paragraphs": ["五弦彈，五弦彈，聽者傾耳心寥寥。", "趙璧知君入骨愛，五弦一一爲君調。", "第一第二弦索索，秋風拂松疎韻落。", "第三第四弦泠泠，夜鶴憶子籠中鳴。", "第五弦聲最掩抑，隴水凍咽流不得。", "五弦竝奏君試聽，淒淒切切復錚錚。", "鐵擊珊瑚一兩曲，冰瀉玉盤千萬聲。", "鐵聲殺，冰聲寒。", "殺聲入耳膚血憯，寒氣中人肌骨酸。", "曲終聲盡欲半日，四坐相對愁無言。", "座中有一遠方士，唧唧咨咨聲不已。", "自歎今朝初得聞，始知孤負平生耳。", "唯憂趙璧白髮生，老死人間無此聲。", "遠方士，爾聽五弦信爲美，吾聞正始之音不如是。", "正始之音其若何，朱弦疏越清廟歌。", "一彈一唱再三歎，曲澹節稀聲不多。", "融融曳曳召元氣，聽之不覺心平和。", "人情重今多賤古，古琴有弦人不撫。", "更從趙璧藝成來，二十五弦不如五。"]}