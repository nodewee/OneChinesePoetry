{"author": "白居易", "period": "唐", "type": "诗", "title": "和荅詩十首 和分水嶺", "paragraphs": ["高嶺峻稜稜，細泉流亹亹。", "勢分合不得，東西隨所委。", "悠悠草蔓底，濺濺石罅裏。", "分流來幾年，晝夜兩如此。", "朝宗遠不及，去海三千里。", "浸潤小無功，山苗長旱死。", "縈紆用無所，奔迫流不已。", "唯作嗚咽聲，夜入行人耳。", "有源殊不竭，無坎終難止。", "同出而異流，君看何所似。", "有似骨肉親，派別從茲始。", "又似勢利交，波瀾相背起。", "所以贈君詩，將君何所比。", "不比山上泉，比君井中水。"]}