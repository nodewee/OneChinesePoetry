{"author": "白居易", "period": "唐", "type": "诗", "title": "琵琶引", "paragraphs": ["潯陽江頭夜送客，楓葉荻花秋索索。", "主人下馬客在船，舉酒欲飲無管弦。", "醉不成歡慘將別，別時茫茫江浸月。", "忽聞水上琵琶聲，主人忘歸客不發。", "尋聲暗問彈者誰，琵琶聲停欲語遲。", "移船相近邀相見，添酒迴燈重開宴。", "千呼萬喚始出來，猶抱琵琶半遮面。", "轉軸撥弦三兩聲，未成曲調先有情。", "弦弦掩抑聲聲思，似訴平生不得意。", "低眉信手續續彈，說盡心中無限事。", "輕攏慢撚抹復挑，初爲霓裳後六幺。", "大弦嘈嘈如急雨，小弦切切如私語。", "嘈嘈切切錯雜彈，大珠小珠落玉盤。", "間關鶯語花底滑，幽咽泉流水下灘。", "水泉冷澀弦疑絕，疑絕不通聲暫歇。", "別有幽愁暗恨生，此時無聲勝有聲。", "銀缾乍破水漿迸，鐵騎突出刀槍鳴。", "曲終收撥當心畫，四弦一聲如裂帛。", "東舟西舫悄無言，唯見江心秋月白。", "沈吟放撥插弦中，整頓衣裳起斂容。", "自言本是京城女，家在蝦蟇陵下住。", "十三學得琵琶成，名蜀教坊第一部。", "曲罷曾教善才伏，妝成每被秋娘妬。", "五陵年少爭纏頭，一曲紅綃不知數。", "鈿頭雲箆擊節碎，血色羅帬飜酒汙。", "今年歡笑復明年，秋月春風等閑度。", "弟走從軍阿姨死，暮去朝來顏色故。", "門前冷落鞍馬稀，老大嫁作商人婦。", "商人重利輕別離，前月浮梁買茶去。", "去來江口守空船，繞船月明江水寒。", "夜深忽夢少年事，夢啼妝淚紅闌干。", "我聞琵琶已歎息，又聞此語重唧唧。", "同是天涯淪落人，相逢何必曾相識。", "我從去年辭帝京，謫居臥病潯陽城。", "潯陽小處無音樂，終歲不聞絲竹聲。", "住近湓江地低濕，黃蘆苦竹繞宅生。", "其間旦暮聞何物，杜鵑啼血猨哀鳴。", "春江花朝秋月夜，往往取酒還獨傾。", "豈無山歌與村笛，嘔啞嘲哳難爲聽。", "今夜聞君琵琶語，如聽仙樂耳暫明。", "莫辭更坐彈一曲，爲君飜作琵琶行。", "感我此言良久立，却坐促弦弦轉急。", "淒淒不似向前聲，滿座重聞皆掩泣。", "座中泣下誰最多，江州司馬青衫濕。"]}