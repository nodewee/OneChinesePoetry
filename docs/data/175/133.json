{"author": "白居易", "period": "唐", "type": "诗", "title": "新樂府 井底引銀缾\t止淫奔也", "paragraphs": ["井底引銀缾，銀缾欲上絲繩絕。", "石上磨玉簪，玉簪欲成中央折。", "缾沈簪折知奈何，似妾今朝與君別。", "憶昔在家爲女時，人言舉動有殊姿。", "嬋娟兩鬢秋蟬翼，宛轉雙蛾遠山色。", "笑隨戲伴後園中，此時與君未相識。", "妾弄青梅憑短牆，君騎白馬傍垂楊。", "牆頭馬上遙相顧，一見知君即斷腸。", "知君斷腸共君語，君指南山松柏樹。", "感君松柏化爲心，闇合雙鬟逐君去。", "到君家舍五六年，君家大人頻有言。", "聘則爲妻奔是妾，不堪主祀奉蘋蘩。", "終知君家不可住，其奈出門無去處。", "豈無父母在高堂，亦有親情滿故鄉。", "潛來更不通消息，今日悲羞歸不得。", "爲君一日恩，誤妾百年身。", "寄言癡小人家女，慎勿將身輕許人。"]}