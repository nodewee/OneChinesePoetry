{"author": "白居易", "period": "唐", "type": "诗", "title": "新樂府 澗底松\t念寒儁也", "paragraphs": ["有松百尺大十圍，生在澗底寒且卑。", "澗深山險人路絕，老死不逢工度之。", "天子明堂欠梁木，此求彼有兩不知。", "誰喻蒼蒼造物意，但與之材不與地。", "金張世祿原憲貧，牛衣寒賤貂蟬貴。", "貂蟬與牛衣，高下雖有殊。", "高者未必賢，下者未必愚。", "君不見沈沈海底生珊瑚，歷歷天上種白榆。"]}