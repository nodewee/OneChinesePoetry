{"author": "白居易", "period": "唐", "type": "诗", "title": "東園玩菊", "paragraphs": ["少年昨已去，芳歲今又闌。", "如何寂莫意，復此荒涼園。", "園中獨立久，日澹風露寒。", "秋蔬盡蕪沒，好樹亦凋殘。", "唯有數叢菊，新開籬落間。", "攜觴聊就酌，爲爾一留連。", "憶我少小日，易爲興所牽。", "見酒無時節，未飲已欣然。", "近從年長來，漸覺取樂難。", "常恐更衰老，強飲亦無歡。", "顧謂爾菊花，後時何獨鮮。", "誠知不爲我，借爾暫開顏。"]}