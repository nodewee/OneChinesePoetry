{"author": "白居易", "period": "唐", "type": "诗", "title": "酬張十八訪宿見贈", "paragraphs": ["昔我爲近臣，君常稀到門。", "今我官職冷，君君來往頻。", "我受狷介性，立爲頑拙身。", "平生雖寡合，合即無緇磷。", "況君秉高義，富貴視如雲。", "五侯三相家，眼冷不見君。", "問其所與游，獨言韓舍人。", "其次即及我，我媿非其倫。", "胡爲謬相愛，歲晚逾勤勤。", "落然頹檐下，一話夜達晨。", "牀單食味薄，亦不嫌我貧。", "日高上馬去，相顧猶逡巡。", "長安久無雨，日赤風昏昏。", "憐君將病眼，爲我犯埃塵。", "遠從延康里，來訪曲江濱。", "所重君子道，不獨媿相親。"]}