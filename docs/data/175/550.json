{"author": "白居易", "period": "唐", "type": "诗", "title": "江南遇天寶樂叟", "paragraphs": ["白頭病叟泣且言，祿山未亂入棃園。", "能彈琵琶和法曲，多在華清隨至尊。", "是時天下太平久，年年十月坐朝元。", "千官起居環珮合，萬國會同車馬奔。", "金鈿照耀石甕寺，蘭麝熏煮溫湯源。", "貴妃宛轉侍君側，體弱不勝珠翠繁。", "冬雪飄颻錦袍暖，春風蕩漾霓裳飜。", "歡娛未足燕寇至，弓勁馬肥胡語喧。", "豳土人遷避夷狄，鼎湖龍去哭軒轅。", "從此漂淪落南土，萬人死盡一身存。", "秋風江上浪無限，暮雨舟中酒一尊。", "涸魚久失風波勢，枯草曾霑雨露恩。", "我自秦來君莫問，驪山渭水如荒村。", "新豐樹老籠明月，長生殿闇鎖春雲。", "紅葉紛紛蓋欹瓦，綠苔重重封壞垣。", "唯有中官作宮使，每年寒食一開門。"]}