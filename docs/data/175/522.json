{"author": "白居易", "period": "唐", "type": "诗", "title": "東溪種柳", "paragraphs": ["野性愛栽植，植柳水中坻。", "乘春持斧斫，裁截而樹之。", "長短既不一，高下隨所宜。", "倚岸埋大幹，臨流插小枝。", "松柏不可待，楩柟固難移。", "不如種此樹，此樹易榮滋。", "無根亦可活，成陰況非遲。", "三年未離郡，可以見依依。", "種罷水邊憩，仰頭閑自思。", "富貴本非望，功名須待時。", "不種東溪柳，端坐欲何爲。"]}