{"author": "白居易", "period": "唐", "type": "诗", "title": "新樂府 驪宮高\t美天子重惜人之財力也", "paragraphs": ["高高驪山上有宮，朱樓紫殿三四重。", "遲遲兮春日，玉甃暖兮溫泉溢。", "嫋嫋兮秋風，山蟬鳴兮宮樹紅。", "翠華不來歲月久，牆有衣兮瓦有松。", "吾君在位已五載，何不一幸乎其中？西去都門幾多地，吾君不遊有深意。", "一人出兮不容易，六宮從兮百司備。", "八十一車千萬騎，朝有宴飫暮有賜。", "中人之產數百家，未足充君一日費。", "吾君修己人不知，不自逸兮不自嬉。", "吾君愛人人不識，不傷財兮不傷力。", "驪宮高兮高入雲，君之來兮爲一身，君之不來兮爲萬人。"]}