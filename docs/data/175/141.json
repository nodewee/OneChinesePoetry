{"author": "白居易", "period": "唐", "type": "诗", "title": "新樂府 秦吉了\t哀冤民也", "paragraphs": ["秦吉了，出南中，彩毛青黑花頸紅。", "耳聰心慧舌端巧，鳥語人言無不通。", "昨日長爪鳶，今朝大觜烏。", "鳶捎乳燕一窠覆，烏琢母雞雙眼枯。", "雞號墮地燕驚去，然後拾卵攫其雛。", "豈無鵰與鶚，嗉中肉飽不肯搏。", "亦有鸞鶴羣，閑立高颺如不聞。", "秦吉了，人云爾是能言鳥。", "豈不見雞燕之冤苦，吾聞鳳皇百鳥主。", "爾竟不爲鳳皇之前致一言，安用噪噪閑言語。"]}