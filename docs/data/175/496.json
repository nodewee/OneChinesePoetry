{"author": "白居易", "period": "唐", "type": "诗", "title": "初到忠州登東樓寄萬州楊八使君", "paragraphs": ["山束邑居窄，峽牽氣候偏。", "林巒少平地，霧雨多陰天。", "隱隱煮鹽火，漠漠燒畬煙。", "賴此東樓夕，風月時翛然。", "憑軒望所思，目斷心涓涓。", "背春有去雁，上水無來船。", "我懷巴東守，本是關西賢。", "平生已不淺，流落重相憐。", "水梗漂萬里，籠禽囚五年。", "新恩同雨露，遠郡鄰山川。", "書信雖往復，封疆徒接連。", "其如美人面，欲見杳無緣。"]}