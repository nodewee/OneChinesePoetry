{"author": "白居易", "period": "唐", "type": "诗", "title": "和荅詩十首 和思歸樂", "paragraphs": ["山中不栖鳥，夜半聲嚶嚶。", "似道思歸樂，行人掩泣聽。", "皆疑此山路，遷客多南征。", "憂憤氣不散，結化爲精靈。", "我謂此山鳥，本不因人生。", "人心自懷土，想作思歸鳴。", "孟嘗平居時，娛耳琴泠泠。", "雍門一言感，未奏淚霑纓。", "魏武銅雀妓，日與歡樂幷。", "一旦西陵望，欲歌先涕零。", "峽猨亦何意，隴水復何情。", "爲入愁人耳，皆爲腸斷聲。", "請看元侍御，亦宿此郵亭。", "因聽思歸鳥，神氣獨安寧。", "問君何以然，道勝心自平。", "雖爲南遷客，如在長安城。", "云得此道來，何慮復何營。", "窮達有前定，憂喜無交爭。", "所以事君日，持憲立大庭。", "雖有迴天力，撓之終不傾。", "況始三十餘，年少有直名。", "心中志氣大，眼前爵祿輕。", "君恩若雨露，君威若雷霆。", "退不苟免難，進不曲求榮。", "在火辨玉性，經霜識松貞。", "展禽任三黜，靈均長獨醒。", "獲戾自東洛，貶官向南荆。", "再拜辭闕下，長揖別公卿。", "荆州又非遠，驛路半月程。", "漢水照天碧，楚山插雲青。", "江陵橘似珠，宜城酒如餳。", "誰謂譴謫去，未妨遊賞行。", "人生百歲內，天地暫寓形。", "太倉一稊米，大海一浮萍。", "身委逍遙篇，心付頭陀經。", "尚達死生觀，寧爲寵辱驚。", "中懷苟有主，外物安能縈。", "任意思歸樂，聲聲啼到明。"]}