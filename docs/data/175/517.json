{"author": "白居易", "period": "唐", "type": "诗", "title": "東坡種花二首 二", "paragraphs": ["東坡春向暮，樹木今何如。", "漠漠花落盡，翳翳葉生初。", "每日領童僕，荷鉏仍決渠。", "剗土壅其本，引泉溉其枯。", "小樹低數尺，大樹長丈餘。", "封植來幾時，高下隨扶疎。", "養樹既如此，養民亦何殊。", "將欲茂枝葉，必先救根株。", "云何救根株，勸農均賦租。", "云何茂枝葉，省事寬刑書。", "移此爲郡政，庶幾甿俗蘇。"]}