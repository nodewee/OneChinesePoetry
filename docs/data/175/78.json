{"author": "白居易", "period": "唐", "type": "诗", "title": "和荅詩十首 荅箭鏃", "paragraphs": ["矢人職司憂，爲箭恐不精。", "精在利其鏃，錯磨鋒鏑成。", "插以青竹簳，羽之赤雁翎。", "勿言分寸鐵，爲用乃長兵。", "聞有狗盜者，晝伏夜潛行。", "摩弓拭箭鏃，夜射不待明。", "一盜既流血，百犬同吠聲。", "狺狺嘷不已，主人爲之驚。", "盜心憎主人，主人不知情。", "反責鏃太利，矢人獲罪名。", "寄言控弦者，願君少留聽。", "何不向西射？西天有狼星。", "何不向東射？東海有長鯨。", "不然學仁貴，三矢平虜庭。", "不然學仲連，一發下燕城。", "胡爲射小盜，此用無乃輕。", "徒霑一點血，虛汚箭頭腥。"]}