{"author": "白居易", "period": "唐", "type": "诗", "title": "和荅詩十首 和雉媒", "paragraphs": ["吟君雉媒什，一哂一復歎。", "和之一何晚，今日乃成篇。", "豈唯鳥有之，抑亦人復然。", "張陳刎頸交，竟以勢不完。", "至今不平氣，塞絕泜水源。", "趙襄骨肉親，亦以利相殘。", "至今不善名，高於磨笄山。", "況此籠中雉，志在飲啄間。", "稻粱暫入口，性已隨人遷。", "身苦亦自忘，同族何足言。", "但恨爲媒拙，不足以自全。", "勸君今日後，養鳥養青鸞。", "青鸞一失侶，至死守孤單。", "勸君今日後，結客結任安。", "主人賓客去，獨住在門闌。"]}