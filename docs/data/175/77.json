{"author": "白居易", "period": "唐", "type": "诗", "title": "和荅詩十首 和松樹", "paragraphs": ["亭亭山上松，一一生朝陽。", "森聳上參天，柯條百尺長。", "漠漠塵中槐，兩兩夾康莊。", "婆娑低覆地，枝幹亦尋常。", "八月白露降，槐葉次第黃。", "歲暮滿山雪，松色鬱青蒼。", "彼如君子心，秉操貫冰霜。", "此如小人面，變態隨炎涼。", "共知松勝槐，誠欲栽道傍。", "糞土種瑤草，瑤草終不芳。", "尚可以斧斤，伐之爲棟梁。", "殺身獲其所，爲君構明堂。", "不然終天年，老死在南岡。", "不願亞枝葉，低隨槐樹行。"]}