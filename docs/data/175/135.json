{"author": "白居易", "period": "唐", "type": "诗", "title": "新樂府 紫毫筆\t譏失職也", "paragraphs": ["紫毫筆，尖如錐兮利如刀。", "江南石上有老兔，喫竹飲泉生紫毫。", "宣城之人采爲筆，千萬毛中揀一毫。", "毫雖輕，功甚重，管勒工名充歲貢。", "君兮臣兮勿輕用，勿輕用，將何如。", "願賜東西府御史，願頒左右臺起居。", "搦管趨入黃金闕，抽毫立在白玉除。", "臣有奸邪正衙奏，君有動言直筆書。", "起居郎，侍御史，爾知紫毫不易致。", "每歲宣城進筆時，紫毫之價如金貴。", "慎勿空將彈失儀，慎勿空將錄制詞。"]}