{"author": "白居易", "period": "唐", "type": "诗", "title": "新樂府 李夫人\t鑒嬖惑也", "paragraphs": ["漢武帝，初喪李夫人。", "夫人病時不肯別，死後留得生前恩。", "君恩不盡念未已，甘泉殿裏令寫真。", "丹青畫出竟何益，不言不笑愁殺人。", "又令方士合靈藥，玉釜煎鍊金鑪焚。", "九華帳深夜悄悄，反魂香降夫人魂。", "夫人之魂在何許，香煙引到焚香處。", "既來何苦不須臾，縹緲悠揚還滅去。", "去何速兮來何遲，是耶非耶兩不知。", "翠蛾髣髴平生貌，不似昭陽寢疾時。", "魂之不來君心苦，魂之來兮君亦悲。", "背燈隔帳不得語，安用暫來還見違。", "傷心不獨漢武帝，自古及今皆若斯。", "君不見穆王三日哭，重璧臺前傷盛姬。", "又不見泰陵一掬淚，馬嵬坡下念楊妃。", "縱令妍姿豔質化爲土，此恨長在無銷期。", "生亦惑，死亦惑，尤物惑人忘不得。", "人非木石皆有情，不如不遇傾城色。"]}