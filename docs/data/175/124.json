{"author": "白居易", "period": "唐", "type": "诗", "title": "新樂府 繚綾\t\t念女工之勞也", "paragraphs": ["繚綾繚綾何所似，不似羅綃與紈綺。", "應似天台山上月明前，四十五尺瀑布泉。", "中有文章又奇絕，地鋪白煙花簇雪。", "織者何人衣者誰，越溪寒女漢宮姬。", "去年中使宣口敕，天上取樣人間織。", "織爲雲外秋雁行，染作江南春水色。", "廣裁衫袖長製帬，金斗熨波刀翦紋。", "異彩奇文相隱映，轉側看花花不定。", "昭陽舞人恩正深，春衣一對直千金。", "汗霑粉汙不再著，曳土蹋泥無惜心。", "繚綾織成費功績，莫比尋常繒與帛。", "絲細繰多女手疼，扎扎千聲不盈尺。", "昭陽殿裏歌舞人，若見織時應也惜。"]}