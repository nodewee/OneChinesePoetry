{"author": "白居易", "period": "唐", "type": "诗", "title": "王夫子", "paragraphs": ["王夫子，送君爲一尉，東南三千五百里。", "道途雖遠位雖卑，月俸猶堪活妻子。", "男兒口讀古人書，束帶斂手來從事。", "近將徇祿給一家，遠則行道佐時理。", "行道佐時須待命，委身下位無爲恥。", "命苟未來且求食，官無卑高及遠邇。", "男兒上既未能濟天下，下又不至飢寒死。", "吾觀九品至一品，其間氣味都相似。", "紫綬朱紱青布衫，顏色不同而已矣。", "王夫子，別有一事欲勸君，遇酒逢春且歡喜。"]}