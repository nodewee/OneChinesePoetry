{"author": "白居易", "period": "唐", "type": "诗", "title": "題座隅", "paragraphs": ["手不任執殳，肩不能荷鋤。", "量力揆所用，曾不敵一夫。", "幸因筆研功，得升仕進途。", "歷官凡五六，祿俸及妻孥。", "左右有兼僕，出入有單車。", "自奉雖不厚，亦不至飢劬。", "若有人及此，傍觀爲何如。", "雖賢亦爲幸，況我鄙且愚。", "伯夷古賢人，魯山亦其徒。", "時哉無奈何，俱化爲餓殍。", "念彼益自媿，不敢忘斯須。", "平生榮利心，破滅無遺餘。", "猶恐塵妄起，題此於座隅。"]}