{"author": "白居易", "period": "唐", "type": "诗", "title": "見蕭侍御憶舊山草堂詩因以繼和", "paragraphs": ["琢玉以爲架，綴珠以爲籠。", "玉架絆野鶴，珠籠鏁冥鴻。", "鴻思雲外天，鶴憶松上風。", "珠玉信爲美，鳥不戀其中。", "臺中蕭侍御，心與鴻鶴同。", "晚起慵冠豸，閑行厭避驄。", "昨見憶山詩，詩思浩無窮。", "歸夢杳何處，舊居茫水東。", "秋閑杉桂林，春老芝朮叢。", "自云別山後，離抱常忡忡。", "衣繡非不榮，持憲非不雄。", "所樂不在此，悵望草堂空。"]}