{"author": "白居易", "period": "唐", "type": "诗", "title": "初入峽有感", "paragraphs": ["上有萬仞山，下有千丈水。", "蒼蒼兩崖間，闊狹容一葦。", "瞿唐呀直瀉，灩澦屹中峙。", "未夜黑巖昏，無風白浪起。", "大石如刀劒，小石如牙齒。", "一步不可行，況千三百里。", "苒蒻竹篾𥮘，欹危檝師趾。", "一跌無完舟，吾生繫於此。", "常聞仗忠信，蠻貊可行矣。", "自古漂沈人，豈盡非君子。", "況吾時與命，蹇舛不足恃。", "常恐不才身，復作無名死。"]}