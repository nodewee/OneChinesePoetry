{"author": "白居易", "period": "唐", "type": "诗", "title": "和夢遊春詩一百韻", "paragraphs": ["昔君夢遊春，夢遊仙山曲。", "怳若有所遇，似愜平生欲。", "因尋菖蒲水，漸入桃花谷。", "到一紅樓家，愛之看不足。", "池流渡清泚，草嫩蹋綠蓐。", "門柳闇全低，檐櫻紅半熟。", "轉行深深院，過盡重重屋。", "烏龍臥不驚，青鳥飛相逐。", "漸聞玉珮響，始辨珠履躅。", "遙見窗下人，娉婷十五六。", "霞光抱明月，蓮豔開初旭。", "縹緲雲雨仙，氛氳蘭麝馥。", "風流薄梳洗，時世寬妝束。", "袖輭異文綾，裾輕單絲縠。", "裙腰銀線壓，梳掌金筐蹙。", "帶襭紫蒲萄，袴花紅石竹。", "凝情都未語，付意微相矚。", "眉斂遠山青，鬟低片雲綠。", "帳牽翡翠帶，被解鴛鴦襆。", "秀色似堪餐，穠華如可掬。", "半卷錦頭席，斜鋪繡腰褥。", "朱脣素指勻，粉汗紅緜撲。", "心驚睡易覺，夢斷魂難續。", "籠委獨棲禽，劒分連理木。", "存誠期有感，誓志貞無黷。", "京洛八九春，未曾花裏宿。", "壯年徒自棄，佳會應無復。", "鸞歌不重聞，鳳兆從茲卜。", "韋門女清貴，裴氏甥賢淑。", "羅扇夾花燈，金鞍攢繡轂。", "既傾南國貌，遂坦東牀腹。", "劉阮心漸忘，潘楊意方睦。", "新修履信第，初食尚書祿。", "九醞備聖賢，八珍窮水陸。", "秦家重蕭史，彥輔憐衛叔。", "朝饌饋獨盤，夜醪傾百斛。", "親賓盛輝赫，妓樂紛曄煜。", "宿醉纔解酲，朝歡俄枕麴。", "飲過君子爭，令甚將軍酷。", "酩酊歌鷓鴣，顛狂舞鴝鵒。", "月流春夜短，日下秋天速。", "謝傅隙過駒，蕭娘風過燭。", "全凋蕣花折，半死梧桐禿。", "闇鏡對孤鸞，哀弦留寡鵠。", "淒淒隔幽顯，冉冉移寒燠。", "萬事此時休，百身何處贖。", "提攜小兒女，將領舊姻族。", "再入朱門行，一傍青樓哭。", "櫪空無廐馬，水涸失池[鶩]。", "搖落廢井梧，荒涼故籬菊。", "莓苔上几閣，塵土生琴筑。", "舞榭綴蠨蛸，歌梁聚蝙蝠。", "嫁分紅粉妾，賣散蒼頭僕。", "門客思徬徨，家人泣吚噢。", "心期正蕭索，宦序仍拘跼。", "懷策入崤函，驅車辭郟鄏。", "逢時念既濟，聚學思大畜。", "端詳筮仕蓍，磨拭穿楊鏃。", "始從讐校職，首中賢良目。", "一拔侍瑤墀，再升紆繡服。", "誓酬君王寵，願使朝廷肅。", "密勿奏封章，清明操憲牘。", "鷹韝中病下，豸角當邪觸。", "糾謬靜東周，申冤動南蜀。", "危言詆閽寺，直氣忤鈞軸。", "不忍曲作鉤，乍能折爲玉。", "捫心無媿畏，騰口有謗讟。", "只要明是非，何曾虞禍福。", "車摧太行路，劒落酆城獄。", "襄漢問修途，荆蠻指殊俗。", "謫爲江府掾，遣事荆州牧。", "趨走謁麾幢，喧煩視鞭朴。", "簿書常自領，縲囚每親鞫。", "竟日坐官曹，經旬曠休沐。", "宅荒渚宮草，馬瘦畬田粟。", "薄俸等涓毫，微官同桎梏。", "月中照形影，天際辭骨肉。", "鶴病翅羽垂，獸窮爪牙縮。", "行看鬚間白，誰勸杯中綠。", "時傷大野麟，命問長沙鵩。", "夏梅山雨漬，秋瘴江雲毒。", "巴水白茫茫，楚山青簇簇。", "吟君七十韻，是我心所蓄。", "既去誠莫追，將來幸前勗。", "欲除憂惱病，當取禪經讀。", "須悟事皆空，無令念將屬。", "請思遊春夢，此夢何閃倏。", "豔色即空花，浮生乃焦穀。", "良姻在嘉偶，頃剋爲單獨。", "入仕欲榮身，須臾成黜辱。", "合者離之始，樂兮憂所伏。", "愁恨僧祇長，歡榮剎那促。", "覺悟因傍喻，迷執由當局。", "膏明誘闇蛾，陽焱奔癡鹿。", "貪爲苦聚落，愛是悲林麓。", "水蕩無明波，輪迴死生輻。", "塵應甘露灑，垢待醍醐浴。", "障要智燈燒，魔須慧刀戮。", "外熏性易染，內戰心難衂。", "法句與心王，期君日三復。"]}