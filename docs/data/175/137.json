{"author": "白居易", "period": "唐", "type": "诗", "title": "新樂府 草茫茫\t懲厚葬也", "paragraphs": ["草茫茫，土蒼蒼，蒼蒼茫茫在何處，驪山脚下秦皇墓。", "墓中下涸二重泉，當時自以爲深固。", "下流水銀象江海，上綴珠光作烏兔。", "別爲天地於其間，擬將富貴隨身去。", "一朝盜掘墳陵破，龍椁神堂三月火。", "可憐寶玉歸人間，暫借泉中買身禍。", "奢者狼藉儉者安，一凶一吉在眼前。", "憑君回首向南望，漢文葬在霸陵原。"]}