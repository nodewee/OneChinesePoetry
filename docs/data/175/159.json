{"author": "白居易", "period": "唐", "type": "诗", "title": "松齋自題", "paragraphs": ["非老亦非少，年過三紀餘。", "非賤亦非貴，朝登一命初。", "才小分易足，心寬體長舒。", "充腸皆美食，容膝即安居。", "況此松齋下，一琴數帙書。", "書不求甚解，琴聊以自娛。", "夜直入君門，晚歸臥吾廬。", "形骸委順動，方寸付空虛。", "持此將過日，自然多晏如。", "昏昏復默默，非智亦非愚。"]}