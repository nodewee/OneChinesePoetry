{"author": "白居易", "period": "唐", "type": "诗", "title": "效陶潛體詩十六首 七", "paragraphs": ["中秋三五夜，明月在前軒。", "臨觴忽不飲，憶我平生歡。", "我有同心人，邈邈崔與錢。", "我有忘形友，迢迢李與元。", "或飛青雲上，或落江湖間。", "與我不相見，於今四五年。", "我無縮地術，君非馭風仙。", "安得明月下，四人來晤言。", "良夜信難得，佳期杳無緣。", "明月又不駐，漸下西南天。", "豈無他時會，惜此清景前。"]}