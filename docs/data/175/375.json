{"author": "白居易", "period": "唐", "type": "诗", "title": "寄元九", "paragraphs": ["身爲近密拘，心爲名檢縛。", "月夜與花時，少逢杯酒樂。", "唯有元夫子，閑來同一酌。", "把手或酣歌，展眉時笑謔。", "今春除御史，前月之東洛。", "別來未開顏，塵埃滿尊杓。", "蕙風晚香盡，槐雨餘花落。", "秋意一蕭條，離容兩寂莫。", "況隨白日老，共負青山約。", "誰識相念心，韝鷹與籠鶴。"]}