{"author": "白居易", "period": "唐", "type": "诗", "title": "過昭君村", "paragraphs": ["靈珠產無種，彩雲出無根。", "亦如彼姝子，生此遐陋村。", "至麗物難掩，遽選入君門。", "獨美衆所嫉，終棄出塞垣。", "唯此希代色，豈無一顧恩。", "事排勢須去，不得由至尊。", "白黑既可變，丹青何足論。", "竟埋代北骨，不返巴東魂。", "慘澹晚雲水，依稀舊鄉園。", "妍姿化已久，但有村名存。", "村中有遺老，指點爲我言。", "不敢往者戒，恐貽來者冤。", "至今村女面，燒灼成瘢痕。"]}