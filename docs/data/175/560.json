{"author": "白居易", "period": "唐", "type": "诗", "title": "送春歸", "paragraphs": ["送春歸，三月盡日日暮時。", "去年杏園花飛御溝綠，何處送春曲江曲。", "今年杜鵑花落子規啼，送春何處西江西。", "帝城送春猶怏怏，天涯送春能不加惆悵。", "莫惆悵，送春人。", "冗員無替五年罷，應須準擬再送潯陽春。", "五年炎涼凡十變，又知此身健不健。", "好去今年江上春，明年未死還相見。"]}