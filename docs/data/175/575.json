{"author": "白居易", "period": "唐", "type": "诗", "title": "代書詩一百韻寄微之", "paragraphs": ["憶在貞元歲，初登典校司。", "身名同日授，心事一言知。", "肺腑都無隔，形骸兩不羈。", "疎狂屬年少，閑散爲官卑。", "分定金蘭契，言通藥石規。", "交賢方汲汲，友直每偲偲。", "有月多同賞，無杯不共持。", "秋風拂琴匣，夜雪卷書帷。", "高上慈恩塔，幽尋皇子陂。", "唐昌玉蘂會，崇敬牡丹期。", "笑勸迂辛酒，閑吟短李詩。", "儒風愛敦質，佛理賞玄師。", "度日曾無悶，通宵靡不爲。", "雙聲聯律句，八面對宮棊。", "往往遊三省，騰騰出九逵。", "寒銷直城路，春到曲江池。", "樹暖枝條弱，山晴彩翠奇。", "峰攢石綠點，柳宛麴塵絲。", "岸草煙鋪地，園花雪壓枝。", "早光紅照耀，新溜碧逶迤。", "幄幕侵堤布，盤筵占地施。", "徵伶皆絕藝，選伎悉名姬。", "粉黛凝春態，金鈿耀水嬉。", "風流誇墮髻，時世鬬啼眉。", "密坐隨歡促，華尊逐勝移。", "香飄歌袂動，翠落舞釵遺。", "籌插紅螺椀，觥飛白玉巵。", "打嫌調笑易，飲訝卷波遲。", "殘席諠譁散，歸鞍酩酊騎。", "酡顏烏帽側，醉袖玉鞭垂。", "紫陌傳鐘鼓，紅塵塞路岐。", "幾時曾蹔別，何處不相隨？茌苒星霜換，迴環節候催。", "兩衙多請告，三考欲成資。", "運啓千年聖，天成萬物宜。", "皆當少壯日，同惜盛明時。", "光景嗟虛擲，雲霄竊暗窺。", "攻文朝矻矻，講學夜孜孜。", "策目穿如札，鋒毫銳若錐。", "繁張獲鳥網，堅守釣魚坻。", "竝受夔龍薦，齊陳鼂董詞。", "萬言經濟略，三策太平基。", "中第爭無敵，專場戰不疲。", "輔車排勝陣，掎角搴降旗。", "雙闕紛容衛，千僚儼等衰。", "恩隨紫泥降，名向白麻披。", "既在高科選，還從好爵縻。", "東垣君諫諍，西邑我驅馳。", "再喜登烏府，多慙侍赤墀。", "官班分內外，遊處遂參差。", "每列鵷鸞序，偏瞻獬豸姿。", "簡威霜凜冽，衣彩繡葳蕤。", "正色摧強禦，剛腸嫉喔咿。", "常憎持祿位，不擬保妻兒。", "養勇期除惡，輸忠在滅私。", "下韝驚燕雀，當道懾狐貍。", "南國人無怨，東臺吏不欺。", "理冤多定國，切諫甚辛毗。", "造次行於是，平生志在茲。", "道將心共直，言與行兼危。", "水暗波飜覆，山藏路險巇。", "未爲明主識，已被倖臣疑。", "木秀遭風折，蘭芳遇霰萎。", "千鈞勢易壓，一柱力難搘。", "騰口因成痏，吹毛遂得疵。", "憂來吟貝錦，謫去詠江蘺。", "邂逅塵中遇，殷勤馬上辭。", "賈生離魏闕，王粲向荆夷。", "水過清源寺，山經綺季祠。", "心搖漢臯珮，淚墮峴亭碑。", "驛路緣雲際，城樓枕水湄。", "思鄉多繞澤，望闕獨登陴。", "林晚青蕭索，江平綠渺瀰。", "野秋鳴蟋蟀，沙冷聚鸕鷀。", "官舍黃茅屋，人家苦竹籬。", "白醪充夜酌，紅粟備晨炊。", "寡鶴摧風翮，鰥魚失水鬐。", "闇雛啼渴旦，涼葉墜相思。", "一點寒燈滅，三聲曉角吹。", "藍衫經雨故，驄馬臥霜羸。", "念涸誰濡沫，嫌醒自歠醨。", "耳垂無伯樂，舌在有張儀。", "負氣衝星劒，傾心向日葵。", "金言自銷鑠，玉性肯磷緇。", "伸屈須看蠖，窮通莫問龜。", "定知身是患，應用道爲醫。", "想子今如彼，嗟予獨在斯。", "無憀當歲杪，有夢到天涯。", "坐阻連襟帶，行乖接履綦。", "潤銷衣上霧，香散室中芝。", "念遠緣遷貶，驚時爲別離。", "素書三往復，明月七盈虧。", "舊里非難到，餘歡不可追。", "樹依興善老，草傍靜安衰。", "前事思如昨，中懷寫向誰。", "北村尋古柏，南宅訪辛夷。", "此日空搔首，何人共解頤。", "病多知夜永，年長覺秋悲。", "不飲長如醉，加餐亦似飢。", "狂吟一千字，因使寄微之。"]}