{"author": "白居易", "period": "唐", "type": "诗", "title": "效陶潛體詩十六首 六", "paragraphs": ["天秋無片雲，地靜無纖塵。", "團團新晴月，林外生白輪。", "憶昨陰霖天，連連三四旬。", "賴逢家醞熟，不覺過朝昏。", "私言雨霽後，可以罷餘尊。", "及對新月色，不醉亦愁人。", "牀頭殘酒榼，欲盡味彌淳。", "攜置南檐下，舉酌自殷勤。", "清光入杯杓，白露生衣巾。", "乃知陰與晴，安可無此君。", "我有樂府詩，成來人未聞。", "今宵醉有興，狂詠驚四鄰。", "獨賞猶復爾，何況有交親。"]}