{"author": "白居易", "period": "唐", "type": "诗", "title": "洛下卜居", "paragraphs": ["三年典郡歸，所得非金帛。", "天竺石兩片，華亭鶴一隻。", "飲啄供稻粱，包裹用茵席。", "誠知是勞費，其奈心愛惜。", "遠從餘杭郭，同到洛陽陌。", "下擔拂雲根，開籠展霜翮。", "貞姿不可雜，高性宜其適。", "遂就無塵坊，仍求有水宅。", "東南得幽境，樹老寒泉碧。", "池畔多竹陰，門前少人跡。", "未請中庶祿，且脫雙驂易。", "豈獨爲身謀，安吾鶴與石。"]}