{"author": "白居易", "period": "唐", "type": "诗", "title": "新樂府 八駿圖\t戒奇物懲佚遊也", "paragraphs": ["穆王八駿天馬駒，後人愛之寫爲圖。", "背如龍兮頸如象，骨聳筋高脂肉壯。", "日行萬里疾如飛，穆王獨乘何所之。", "四荒八極蹋欲徧，三十二蹄無歇時。", "屬車軸折趁不及，黃屋草生棄若遺。", "瑤池西赴王母宴，七廟經年不親薦。", "璧臺南與盛姬遊，明堂不復朝諸侯。", "白雲黃竹歌聲動，一人荒樂萬人愁。", "周從后稷至文武，積德累功世勤苦。", "豈知纔及四代孫，心輕王業如灰土。", "由來尤物不在大，能蕩君心則爲害。", "文帝却之不肯乘，千里馬去漢道興。", "穆王得之不爲戒，八駿駒來周室壞。", "至今此物尚稱珍，不知房星之精下爲怪。", "八駿圖，君莫愛。"]}