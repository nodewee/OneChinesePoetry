{"author": "白居易", "period": "唐", "type": "诗", "title": "效陶潛體詩十六首 十五", "paragraphs": ["南巷有貴人，高蓋駟馬車。", "我問何所苦，四十垂白鬚。", "荅云君不知，位重多憂虞。", "北里有寒士，甕牖繩爲樞。", "出扶桑棗杖，入臥蝸牛廬。", "散賤無憂患，心安體亦舒。", "東鄰有富翁，藏貨徧五都。", "東京收粟帛，西市鬻金珠。", "朝營暮計算，晝夜不安居。", "西舍有貧者，匹婦配匹夫。", "布帬行賃舂，裋褐坐傭書。", "以此求口食，一飽欣有餘。", "貴賤與貧富，高下雖有殊。", "憂樂與利害，彼此不相踰。", "是以達人觀，萬化同一途。", "但未知生死，勝負兩何如。", "遲疑未知間，且以酒爲娛。"]}