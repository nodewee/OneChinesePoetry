{"author": "白居易", "period": "唐", "type": "诗", "title": "北亭", "paragraphs": ["廬宮山下州，湓浦沙邊宅。", "宅北倚高岡，迢迢數千尺。", "上有青青竹，竹間多白石。", "茅亭居上頭，豁達門四闢。", "前楹卷簾箔，北牖施牀席。", "江風萬里來，吹我涼淅淅。", "日高公府歸，巾笏隨手擲。", "脫衣恣搔首，坐臥任所適。", "時傾一杯酒，曠望湖天夕。", "口詠獨酌謠，目送歸飛翮。", "慙無出塵操，未免折腰役。", "偶獲此閑居，謬似高人跡。"]}