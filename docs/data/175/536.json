{"author": "白居易", "period": "唐", "type": "诗", "title": "庭松", "paragraphs": ["堂下何所有，十松當我階。", "亂立無行次，高下亦不齊。", "高者三丈長，下者十尺低。", "有如野生物，不知何人栽。", "接以青瓦屋，承之白沙臺。", "朝昏有風月，燥濕無塵泥。", "疎韻秋槭槭，涼陰夏淒淒。", "春深微雨夕，滿葉珠蓑蓑。", "歲暮大雪天，壓枝玉皚皚。", "四時各有趣，萬木非其儕。", "去年買此宅，多爲人所咍。", "一家二十口，移轉就松來。", "移來有何得，但得煩襟開。", "即此是益友，豈必交賢才。", "顧我猶俗士，冠帶走塵埃。", "未稱爲松主，時時一媿懷。"]}