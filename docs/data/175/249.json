{"author": "白居易", "period": "唐", "type": "诗", "title": "荅故人", "paragraphs": ["故人對酒歎，歎我在天涯。", "見我昔榮遇，念我今蹉跎。", "問我爲司馬，官意復如何。", "荅云且勿歎，聽我爲君歌。", "我本蓬蓽人，鄙賤劇泥沙。", "讀書未百卷，信口嘲風花。", "自從筮仕來，六命三登科。", "顧慙虛劣姿，所得亦已多。", "散員足庇身，薄俸可資家。", "省分輒自媿，豈爲不遇耶。", "煩君對杯酒，爲我一咨蹉。"]}