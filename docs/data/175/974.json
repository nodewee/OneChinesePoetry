{"author": "白居易", "period": "唐", "type": "诗", "title": "江樓夜吟元九律詩成三十韻", "paragraphs": ["昨夜江樓上，吟君數十篇。", "詞飄朱檻底，韻墮淥江前。", "清楚音諧律，精微思入玄。", "收將白雪麗，奪盡碧雲妍。", "寸截金爲句，雙雕玉作聯。", "八風淒間發，五彩爛相宣。", "冰扣聲聲冷，珠排字字圓。", "文頭交比繡，筋骨軟於綿。", "澒湧同波浪，錚鏦過管弦。", "醴泉流出地，鈞樂下從天。", "神鬼聞如泣，魚龍聽似禪。", "星迴疑聚集，月落爲留連。", "雁感無鳴者，猨愁亦悄然。", "交流遷客淚，停住賈人船。", "闇被歌姬乞，潛聞思婦傳。", "斜行題粉壁，短卷寫紅箋。", "肉味經時忘，頭風當日痊。", "老張知定伏，短李愛應顛。", "道屈才方振，身閑業始專。", "天教聲烜赫，理合命迍邅。", "顧我文章劣，知他氣力全。", "工夫雖共到，巧拙尚相懸。", "各有詩千首，俱拋海一邊。", "白頭吟處變，青眼望中穿。", "酬荅朝妨食，披尋夜廢眠。", "老償文債負，宿結字因緣。", "每歎陳夫子，常嗟李謫仙。", "名高折人爵，思苦減天年。", "不得當時遇，空令後代憐。", "相悲今若此，湓浦與通川。"]}