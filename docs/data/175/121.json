{"author": "白居易", "period": "唐", "type": "诗", "title": "新樂府 牡丹芳\t美天子憂農也", "paragraphs": ["牡丹芳，牡丹芳，黃金蘂綻紅玉房。", "千片赤英霞爛爛，百枝絳點燈煌煌。", "照地初開錦繡段，當風不結蘭麝囊。", "仙人琪樹白無色，王母桃花小不香。", "宿露輕盈泛紫豔，朝陽照耀生紅光。", "紅紫二色間深淺，向背萬態隨低昂。", "映葉多情隱羞面，臥叢無力含醉妝。", "低嬌笑容疑掩口，凝思怨人如斷腸。", "穠姿貴彩信奇絕，雜卉亂花無比方。", "石竹金錢何細碎，芙蓉芍藥苦尋常。", "遂使王公與鄉士，遊花冠蓋日相望。", "庳車輭轝貴公主，香衫細馬豪家郎。", "衛公宅靜閉東院，西明寺深開北廊。", "戲蝶雙舞看人久，殘鶯一聲春日長。", "共愁日照芳難駐，仍張帷幕垂陰涼。", "花開花落二十日，一城之人皆若狂。", "三代以還文勝質，人心重華不重實。", "重華直至牡丹芳，其來有漸非今日。", "元和天子憂農桑，卹下動天天降祥。", "去歲嘉禾生九穗，田中寂莫無人至。", "今年瑞麥分兩岐，君心獨喜無人知。", "無人知，可歎息，我願暫求造化力。", "減却牡丹妖豔色，少迴鄉士愛花心，同似吾君憂稼穡。"]}