{"author": "白居易", "period": "唐", "type": "诗", "title": "新樂府 古冢狐\t戒豔色也", "paragraphs": ["古冢狐，妖且老，化爲婦人顏色好。", "頭變雲鬟面變妝，大尾曳作長紅裳。", "徐徐行傍荒村路，日欲暮時人靜處。", "或歌或舞或悲啼，翠眉不舉花顏低。", "忽然一笑千萬態，見者十人八九迷。", "假色迷人猶若是，真色迷人應過此。", "彼真此假俱迷人，人心惡假貴重真。", "狐假女妖害猶淺，一朝一夕迷人眼。", "女爲狐媚害即深，日長月增溺人心。", "何況褒妲之色善蠱惑，能喪人家覆人國。", "君看爲害淺深間，豈將假色同真色。"]}