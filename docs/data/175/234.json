{"author": "白居易", "period": "唐", "type": "诗", "title": "朝歸書寄元八", "paragraphs": ["進入閤前拜，退就廊下餐。", "歸來昭國里，人臥馬歇鞍。", "却睡至日午，起坐心浩然。", "況當好時節，雨後清和天。", "柿樹綠陰合，王家庭院寬。", "缾中鄠縣酒，牆上終南山。", "獨眠仍獨坐，開襟當風前。", "禪師與詩客，次第來相看。", "要語連夜語，須眠終日眠。", "除非奉朝謁，此外無別牽。", "年長身且健，官貧心甚安。", "幸無急病痛，不至苦飢寒。", "自此聊以適，外緣不能干。", "唯應靜者信，難爲動者言。", "臺中元侍御，早晚作郎官。", "未作郎官際，無人相伴閑。"]}