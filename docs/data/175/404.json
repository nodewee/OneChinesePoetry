{"author": "白居易", "period": "唐", "type": "诗", "title": "酬李少府曹長官舍見贈", "paragraphs": ["低腰復斂手，心體不遑安。", "一落風塵下，方知爲吏難。", "公事與日長，宦情隨歲闌。", "惆悵青袍袖，芸香無半殘。", "賴有李夫子，此懷聊自寬。", "兩心如止水，彼此無波瀾。", "往往簿書暇，相勸強爲歡。", "白馬晚蹋雪，淥觴春暖寒。", "戀月夜同宿，愛山晴共看。", "野性自相近，不是爲同官。"]}