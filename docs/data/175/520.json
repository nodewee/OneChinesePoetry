{"author": "白居易", "period": "唐", "type": "诗", "title": "郡中春讌因贈諸客", "paragraphs": ["僕本儒家子，待詔金馬門。", "塵忝親近地，孤負聖明恩。", "一旦奉優詔，萬里牧遠人。", "可憐島夷帥，自稱爲使君。", "身騎牂牁馬，口食塗江鱗。", "闇澹緋衫故，斕斑白髮新。", "是時歲二月，玉曆布春分。", "頒條示皇澤，命宴及良辰。", "冉冉趨府吏，蚩蚩聚州民。", "有如蟄蟲鳥，亦應天地春。", "薰草席鋪坐，藤枝酒注樽。", "中庭無平地，高下隨所陳。", "蠻鼓聲坎坎，巴女舞蹲蹲。", "使君居上頭，掩口語衆賓。", "勿笑風俗陋，勿欺官府貧。", "蠭巢與蟻穴，隨分有君臣。"]}