{"author": "白居易", "period": "唐", "type": "诗", "title": "登香爐峰頂", "paragraphs": ["迢迢香鑪峰，心存耳目想。", "終年牽物役，今日方一往。", "攀蘿蹋危石，手足勞俛仰。", "同遊三四人，兩人不敢上。", "上到峰之頂，目眩神怳怳。", "高低有萬尋，闊狹無數丈。", "不窮視聽界，焉識宇宙廣。", "江水細如繩，湓城小於掌。", "紛吾何屑屑，未能脫塵鞅。", "歸去思自嗟，低頭入蟻壤。"]}