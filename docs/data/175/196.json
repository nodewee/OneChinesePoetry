{"author": "白居易", "period": "唐", "type": "诗", "title": "效陶潛體詩十六首 十六", "paragraphs": ["濟水澄而潔，河水渾而黃。", "交流列四瀆，清濁不相傷。", "太公戰牧野，伯夷餓首陽。", "同時號賢聖，進退不相妨。", "謂天不愛民，胡爲生稻粱。", "謂天果愛民，胡爲生豺狼。", "謂神福善人，孔聖竟栖遑。", "謂神禍淫人，暴秦終霸王。", "顏回與黃憲，何辜早夭亡。", "蝮蛇與鴆鳥，何得壽延長。", "物理不可測，神道亦難量。", "舉頭仰問天，天色但蒼蒼。", "唯當多種黍，日醉手中觴。"]}