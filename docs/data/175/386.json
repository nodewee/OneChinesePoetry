{"author": "白居易", "period": "唐", "type": "诗", "title": "酬張太祝晚秋臥病見寄", "paragraphs": ["高才淹禮寺，短羽翔禁林。", "西街居處遠，北闕官曹深。", "君病不來訪，我忙難往尋。", "差池終日別，寥落經年心。", "露濕綠蕪地，月寒紅樹陰。", "況茲獨愁夕，聞彼相思吟。", "上歎言笑阻，下嗟時歲侵。", "容衰曉窗鏡，思苦秋弦琴。", "一章錦繡段，八韻瓊瑤音。", "何以報珍重，慙無雙南金。"]}