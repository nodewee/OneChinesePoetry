{"author": "白居易", "period": "唐", "type": "诗", "title": "郡廳有樹晚榮早凋人不識名因題其上", "paragraphs": ["潯陽郡廳後，有樹不知名。", "秋先梧桐落，春後桃李榮。", "五月始萌動，八月已凋零。", "左右皆松桂，四時鬱青青。", "豈量雨露恩，霑濡不均平。", "榮枯各有分，天地本無情。", "顧我亦相類，早衰向晚成。", "形骸少多病，三十不豐盈。", "毛鬢早改變，四十白髭生。", "誰教兩蕭索，相對此江城。"]}