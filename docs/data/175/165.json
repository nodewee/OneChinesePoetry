{"author": "白居易", "period": "唐", "type": "诗", "title": "贈吳丹", "paragraphs": ["巧者力苦勞，智者心苦憂。", "愛君無巧智，終歲閑悠悠。", "嘗登御史府，亦佐東諸候。", "手操糾謬簡，心運決勝籌。", "宦途似風水，君心如虛舟。", "泛然而不有，進退得自由。", "今來脫豸冠，時往侍龍樓。", "官曹稱心靜，居處隨跡幽。", "冬負南榮日，支體甚溫柔。", "夏臥北窗風，枕席如涼秋。", "南山入舍下，酒甕在牀頭。", "人間有閑地，何必隱林丘。", "顧我愚且昧，勞生殊未休。", "一入金門直，星霜三四周。", "主恩信難報，近地徒久留。", "終當乞閑官，退與夫子遊。"]}