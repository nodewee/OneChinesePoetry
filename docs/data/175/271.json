{"author": "白居易", "period": "唐", "type": "诗", "title": "香鑪峰下新置草堂即事詠懷題於石上", "paragraphs": ["香鑪峰北面，遺愛寺西偏。", "白石何鑿鑿，清流亦潺潺。", "有松數十株，有竹千餘竿。", "松張翠繖蓋，竹倚青琅玕。", "其下無人居，悠哉多歲年。", "有時聚猨鳥，終日空風煙。", "時有沈冥子，姓白字樂天。", "平生無所好，見此心依然。", "如獲終老地，忽乎不知還。", "架巖結茅宇，斵壑開茶園。", "何以洗我耳，屋頭飛落泉。", "何以淨我眼，砌下生白蓮。", "左手攜一壺，右手挈五弦。", "傲然意自足，箕踞於其間。", "興酣仰天歌，歌中聊寄言。", "言我本野夫，誤爲世網牽。", "時來昔捧日，老去今歸山。", "倦鳥得茂樹，涸魚返清源。", "舍此欲焉往，人間多險艱。"]}