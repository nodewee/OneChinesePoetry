{"author": "白居易", "period": "唐", "type": "诗", "title": "秋日懷杓直", "paragraphs": ["晚來天色好，獨出江邊步。", "憶與李舍人，曲江相近住。", "常云遇清景，必約同幽趣。", "若不訪我來，還須覓君去。", "開眉笑相見，把手期何處。", "西寺老胡僧，南園亂松樹。", "攜持小酒榼，吟詠新詩句。", "同出復同歸，從朝直至暮。", "風雨忽消散，江山眇回互。", "潯陽與涔陽，相望空雲霧。", "心期自乖曠，時景還如故。", "今日郡齋中，秋光誰共度。"]}