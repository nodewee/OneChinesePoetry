{"author": "白居易", "period": "唐", "type": "诗", "title": "簡簡吟", "paragraphs": ["蘇家小女名簡簡，芙蓉花顋柳葉眼。", "十一把鏡學點妝，十二抽鍼能繡裳。", "十三行坐事調品，不肯迷頭白地藏。", "玲瓏雲髻生花樣，飄颻風袖薔薇香。", "殊姿異態不可狀，忽忽轉動如有光。", "二月繁霜殺桃李，明年欲嫁今年死。", "丈人阿母勿悲啼，此女不是凡夫妻。", "恐是天仙謫人世，只合人間十三歲。", "大都好物不堅牢，彩雲易散琉璃脆。"]}