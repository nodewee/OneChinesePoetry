{"author": "白居易", "period": "唐", "type": "诗", "title": "新樂府 隋堤柳\t憫亡國也", "paragraphs": ["隋堤柳，歲久年深盡衰朽。", "風飄飄兮雨蕭蕭，三株兩株汴河口。", "老枝病葉愁殺人，曾經大業年中春。", "大業年中煬天子，種柳成行夾流水。", "西自黃河東至淮，綠陰一千三百里。", "大業末年春暮月，柳色如煙絮如雪。", "南幸江都恣佚遊，應將此柳繫龍舟。", "紫髯郎將護錦纜，青娥御史直迷樓。", "海內財力此時竭，舟中歌笑何日休。", "上荒下困勢不久，宗社之危如綴旒。", "煬天子，自言福祚長無窮，豈知皇子封酅公。", "龍舟未過彭城閤，義旗已入長安宮。", "蕭牆禍生人事變，晏駕不得歸秦中。", "土墳數尺何處葬，吳公臺下多悲風。", "二百年來汴河路，沙草和煙朝復暮。", "後王何以鑒前王，請看隋堤亡國樹。"]}