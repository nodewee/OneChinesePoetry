{"author": "白居易", "period": "唐", "type": "诗", "title": "初與元九別後忽夢見之及寤而書適至兼寄桐花詩悵然感懷因以此寄", "paragraphs": ["永壽寺中語，新昌坊北分。", "歸來數行淚，悲事不悲君。", "悠悠藍田路，自去無消息。", "計君食宿程，已過商山北。", "昨夜雲四散，千里同月色。", "曉來夢見君，應是君相憶。", "夢中握君手，問君意何如。", "君言苦相憶，無人可寄書。", "覺來未及說，叩門聲冬冬。", "言是商州使，送君書一封。", "枕上忽驚起，顛倒著衣裳。", "開緘見手札，一紙十三行。", "上論遷謫心，下說離別腸。", "心腸都未盡，不暇敘炎涼。", "云作此書夜，夜宿商州東。", "獨對孤燈坐，陽城山館中。", "夜深作書畢，山月向西斜。", "月下何所有，一樹紫桐花。", "桐花半落時，復道正相思。", "殷勤書背後，兼寄桐花詩。", "桐花詩八韻，思緒一何深。", "以我今朝意，憶君此夜心。", "一章三徧讀，一句十回吟。", "珍重八十字，字字化爲金。"]}