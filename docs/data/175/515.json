{"author": "白居易", "period": "唐", "type": "诗", "title": "哭王質夫", "paragraphs": ["仙遊寺前別，別來十年餘。", "生別猶怏怏，死別復何如。", "客從梓潼來，道君死不虛。", "驚疑心未信，欲哭復踟躕。", "踟躕寢門側，聲發涕亦俱。", "衣上今日淚，篋中前月書。", "憐君古人風，重有君子儒。", "篇詠陶謝輩，風流嵇阮徒。", "出身既蹇屯，生世仍須臾。", "誠知天至高，安得不一呼。", "江南有毒蟒，江北有妖狐。", "皆享千年壽，多於王質夫。", "不知彼何德，不識此何辜。"]}