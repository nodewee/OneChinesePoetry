{"author": "白居易", "period": "唐", "type": "诗", "title": "訪陶公舊宅", "paragraphs": ["垢塵不汚玉，靈鳳不啄羶。", "嗚呼陶靖節，生彼晉宋間。", "心實有所守，口終不能言。", "永惟孤竹子，拂衣首陽山。", "夷齊各一身，窮餓未爲難。", "先生有五男，與之同飢寒。", "腸中食不充，身上衣不完。", "連徵竟不起，斯可謂真賢。", "我生君之後，相去五百年。", "每讀五柳傳，目想心拳拳。", "昔常詠遺風，著爲十六篇。", "今來訪故宅，森若君在前。", "不慕尊有酒，不慕琴無弦。", "慕君遺榮利，老死此丘園。", "柴桑古村落，栗里舊山川。", "不見籬下菊，但餘墟中煙。", "子孫雖無聞，族氏猶未遷。", "每逢姓陶人，使我心依然。"]}