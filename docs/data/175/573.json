{"author": "白居易", "period": "唐", "type": "诗", "title": "醉後狂言酬贈蕭殷二協律", "paragraphs": ["餘杭邑客多羇貧，其間甚者蕭與殷。", "天寒身上猶衣葛，日高甑中未拂塵。", "江城山寺十一月，北風吹沙雪紛紛。", "賓客不見綈袍惠，黎庶未霑襦袴恩。", "此時太守自慙媿，重衣複衾有餘溫。", "因命染人與鍼女，先製兩裘贈二君。", "吳緜細輭桂布密，柔如狐腋白似雲。", "勞將詩書投贈我，如此小惠何足論。", "我有大裘君未見，寬廣和暖如陽春。", "此裘非繒亦非纊，裁以法度絮以仁。", "刀尺鈍拙製未畢，出亦不獨裹一身。", "若令在郡得五考，與君展覆杭州人。"]}