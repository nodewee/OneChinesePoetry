{"author": "白居易", "period": "唐", "type": "诗", "title": "寄張十八", "paragraphs": ["飢止一簞食，渴止一壺漿。", "出入止一馬，寢興止一牀。", "此外無長物，於我有若亡。", "胡然不知足，名利心遑遑。", "念茲彌嬾放，積習遂爲常。", "經旬不出門，竟日不下堂。", "同病者張生，貧僻住延康。", "慵中每相憶，此意未能忘。", "迢迢青槐街，相去八九坊。", "秋來未相見，應有新詩章。", "早晚來同宿，天氣轉清涼。"]}