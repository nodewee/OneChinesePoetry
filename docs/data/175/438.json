{"author": "白居易", "period": "唐", "type": "诗", "title": "對酒", "paragraphs": ["人生一百歲，通計三萬日。", "何況百歲人，人間百無一。", "賢愚共零落，貴賤同埋沒。", "東岱前後魂，北邙新舊骨。", "復聞藥誤者，爲愛延年術。", "又有憂死者，爲貪政事筆。", "藥誤不得老，憂死非因疾。", "誰言人最靈，知得不知失。", "何如會親友，飲此杯中物。", "能沃煩慮消，能陶真性出。", "所以劉阮輩，終年醉兀兀。"]}