{"author": "白居易", "period": "唐", "type": "诗", "title": "和元九悼往", "paragraphs": ["美人別君去，自去無處尋。", "舊物零落盡，此情安可任。", "唯有襭紗幌，塵埃日夜侵。", "馨香與顏色，不似舊時深。", "透影燈耿耿，籠光月沈沈。", "中有孤眠客，秋涼生夜衾。", "舊宅牡丹院，新墳松柏林。", "夢中咸陽淚，覺後江陵心。", "含此隔年恨，發爲中夜吟。", "無論君自感，聞者欲霑襟。"]}