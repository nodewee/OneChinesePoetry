{"author": "白居易", "period": "唐", "type": "诗", "title": "不二門", "paragraphs": ["兩眼日將闇，四肢漸衰瘦。", "束帶賸昔圍，穿衣妨寬袖。", "流年似江水，奔注無昏晝。", "志氣與形骸，安得長依舊。", "亦曾登玉陛，舉措多紕繆。", "至今金闕籍，名姓獨遺漏。", "亦曾燒大藥，消息乖火候。", "至今殘丹砂，燒乾不成就。", "行藏事兩失，憂惱心交鬬。", "化作顦顇翁，拋身在荒陋。", "坐看老病逼，須得醫王救。", "唯有不二門，其間無夭壽。"]}