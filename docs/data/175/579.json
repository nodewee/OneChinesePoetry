{"author": "白居易", "period": "唐", "type": "诗", "title": "敘德書情四十韻上宣歙翟中丞", "paragraphs": ["元聖生乘運，忠賢出應期。", "還將稽古力，助立太平基。", "土控吳兼越，州連歙與池。", "山河地襟帶，軍鎮國藩維。", "廉察安江甸，澄清肅海夷。", "股肱分外守，耳目付中司。", "楚老歌來暮，秦人詠去思。", "望如時雨至，福是歲星移。", "政靜民無訟，刑行吏不欺。", "撝謙驚主寵，陰德畏人知。", "白玉慙溫色，朱繩讓直辭。", "行爲時領袖，言作世蓍龜。", "盛幕招賢士，連營訓銳師。", "光華下鵷鷺，氣色動熊羆。", "出入麾幢引，登臨劒戟隨。", "好風迎解榻，美景待搴帷。", "晴野霞飛綺，春郊柳宛絲。", "城烏驚畫角，江雁避紅旗。", "藉草朱輪駐，攀花紫綬垂。", "山宜謝公屐，洲稱柳家詩。", "酒氣和芳杜，弦聲亂子規。", "分毬齊馬首，列舞匝蛾眉。", "醉惜年光晚，歡憐日影遲。", "迴塘排玉櫂，歸路擁金羈。", "自顧龍鍾者，嘗蒙噢咻之。", "仰山塵不讓，涉海水難爲。", "身忝鄉人薦，名因國士推。", "提攜增善價，拂拭長妍姿。", "射策端心術，遷喬整羽儀。", "幸穿楊遠葉，謬折桂高枝。", "佩德潛書帶，銘仁暗勒肌。", "飭躬趨館舍，拜手挹階墀。", "霄漢程雖在，風塵迹尚卑。", "敝衣羞布素，敗屋厭茅茨。", "養乏晨昏膳，居無伏臘資。", "盛時貧可恥，壯歲病堪嗤。", "擢第名方立，耽書力未疲。", "磨鉛重剸割，策蹇再奔馳。", "相馬須憐瘦，呼鷹正及飢。", "扶搖重即事，會有荅恩時。"]}