{"author": "白居易", "period": "唐", "type": "诗", "title": "新樂府 陰山道\t疾貪虜也", "paragraphs": ["陰山道，陰山道，紇邏敦肥水泉好。", "每至戎人送馬時，道旁千里無纖草。", "草盡泉枯馬病羸，飛龍但印骨與皮。", "五十匹縑易一匹，縑去馬來無了日。", "養無所用去非宜，每歲死傷十六七。", "縑絲不足女工苦，疎織短截充匹數。", "藕絲蛛網三丈餘，迴紇訴稱無用處。", "咸安公主號可敦，遠爲可汗頻奏論。", "元和二年下新敕，內出金帛酬馬直。", "仍詔江淮馬價縑，從此不令疎短織。", "合羅將軍呼萬歲，捧授金銀與縑綵。", "誰知黠虜啓貪心，明年馬多來一倍。", "縑漸好，馬漸多，陰山虜，奈爾何。"]}