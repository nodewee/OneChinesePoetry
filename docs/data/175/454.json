{"author": "白居易", "period": "唐", "type": "诗", "title": "寄楊六", "paragraphs": ["青宮官冷靜，赤縣事繁劇。", "一閑復一忙，動作經時隔。", "清觴久廢酌，白日頓虛擲。", "念此忽踟躕，悄然心不適。", "豈無舊交結，久別或遷易。", "亦有新往還，相見多形迹。", "唯君於我分，堅久如金石。", "何況老大來，人情重姻戚。", "會稀歲月急，此事真可惜。", "幾回開口笑，便到髭鬚白。", "公門苦鞅掌，盡日無閑隙。", "猶冀乘暝來，靜言同一夕。"]}