{"author": "白居易", "period": "唐", "type": "诗", "title": "山石榴寄元九", "paragraphs": ["山石榴，一名山躑躅，一名杜鵑花。", "杜鵑啼時花撲撲，九江三月杜鵑來，一聲催得一枝開。", "江城上佐閑無事，山下斸得廳前栽。", "爛熳一闌十八樹，根株有數花無數。", "千房萬葉一時新，嫩紫殷紅鮮麴塵。", "淚痕裛損燕支臉，剪刀裁破紅綃巾。", "謫仙初墮愁在世，姹女新嫁嬌泥春。", "日射血珠將滴地，風飜火燄欲燒人。", "閑折兩枝持在手，細看不似人間有。", "花中此物似西施，芙蓉芍藥皆嫫母。", "奇芳絕豔別者誰，通州遷客元拾遺。", "拾遺初貶江陵去，去時正值青春暮。", "商山秦嶺愁殺君，山石榴花紅夾路。", "題詩報我何所云，苦云色似石榴帬。", "當時叢畔唯思我，今日闌前只憶君。", "憶君不見坐銷落，日西風起紅紛紛。"]}