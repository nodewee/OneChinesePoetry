{"author": "白居易", "period": "唐", "type": "诗", "title": "東坡種花二首 一", "paragraphs": ["持錢買花樹，城東坡上栽。", "但購有花者，不限桃杏梅。", "百果參雜種，千枝次第開。", "天時有早晚，地力無高低。", "紅者霞豔豔，白者雪皚皚。", "遊蠭逐不去，好鳥亦來栖。", "前有長流水，下有小平臺。", "時拂臺上石，一舉風前杯。", "花枝蔭我頭，花蘂落我懷。", "獨酌復獨詠，不覺月平西。", "巴俗不愛花，竟春無人來。", "唯此醉太守，盡日不能迴。"]}