{"author": "白居易", "period": "唐", "type": "诗", "title": "浩歌行", "paragraphs": ["天長地久無終畢，昨夜今朝又明日。", "鬢髮蒼浪牙齒疎，不覺身年四十七。", "前去五十有幾年，把鏡照面心茫然。", "既無長繩繫白日，又無大藥駐朱顏。", "朱顏日漸不如故，青史功名在何處？欲留年少待富貴，富貴不來年少去。", "去復去兮如長河，東流赴海無迴波。", "賢愚貴賤同歸盡，北邙冢墓高嵯峨。", "古來如此非獨我，未死有酒且高歌。", "顏回短命伯夷餓，我今所得亦已多。", "功名富貴須待命，命若不來知奈何。"]}