{"author": "白居易", "period": "唐", "type": "诗", "title": "南亭對酒送春", "paragraphs": ["含桃實已落，紅薇花尚熏。", "冉冉三月盡，晚鶯城上聞。", "獨持一杯酒，南亭送殘春。", "半酣忽長歌，歌中何所云。", "云我五十餘，未是苦老人。", "刺史二千石，亦不爲賤貧。", "天下三品官，多老於我身。", "同年登第者，零落無一分。", "親故半爲鬼，僮僕多見孫。", "念此聊自解，逢酒且歡欣。"]}