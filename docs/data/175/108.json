{"author": "白居易", "period": "唐", "type": "诗", "title": "新樂府 道州民\t美臣遇明主也", "paragraphs": ["道州民，多侏儒，長者不過三尺餘。", "市作矮奴年進送，號爲道州任土貢。", "任土貢，寧若斯。", "不聞使人生別離，老翁哭孫母哭兒。", "一自陽城來守郡，不進矮奴頻詔問。", "城云臣按六典書，任土貢有不貢無。", "道州水土所生者，只有矮民無矮奴。", "吾君感悟璽書下，歲貢矮奴宜悉罷。", "道州民，老者幼者何欣欣。", "父兄子弟始相保，從此得作良人身。", "道州民，民到于今受其賜，欲說使君先下淚。", "仍恐兒孫忘使君，生男多以陽爲字。"]}