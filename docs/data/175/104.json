{"author": "白居易", "period": "唐", "type": "诗", "title": "新樂府 司天臺\t引古以儆今也", "paragraphs": ["司天臺，仰觀俯察天人際。", "羲和死來職事廢，官不求賢空取藝。", "昔聞西漢元成間，上陵下替謫見天。", "北辰微闇少光色，四星煌煌如火赤。", "耀芒動角射三台，上台半滅中台坼。", "是時非無太史官，眼見心知不敢言。", "明朝趨入明光殿，唯奏慶雲壽星見。", "天文時變兩如斯，九重天子不得知。", "不得知，安用臺高百尺爲。"]}