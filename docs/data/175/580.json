{"author": "白居易", "period": "唐", "type": "诗", "title": "和渭北劉大夫借便秋遮虜寄朝中親友", "paragraphs": ["巨鎮爲邦屏，全材作國楨。", "韜鈐漢上將，文墨魯諸生。", "豹虎關西卒，金湯渭北城。", "寵深初受棨，威重正揚兵。", "陣占山河布，軍諳水草行。", "夏苗侵虎落，宵遁失蕃營。", "雲隊攢戈戟，風行卷斾旌。", "堠空烽火滅，氣勝鼓鼙鳴。", "胡馬辭南牧，周師罷北征。", "迴頭問天下，何處有欃槍。"]}