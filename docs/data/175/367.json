{"author": "白居易", "period": "唐", "type": "诗", "title": "寄題盩厔廳前雙松", "paragraphs": ["憶昨爲吏日，折腰多苦辛。", "歸來不自適，無計慰心神。", "手栽兩樹松，聊以當嘉賓。", "乘春日一溉，生意漸欣欣。", "清韻度秋在，綠茸隨日新。", "始憐澗底色，不憶城中春。", "有時晝掩關，雙影對一身。", "盡日不寂莫，意中如三人。", "忽奉宣室詔，徵爲文苑臣。", "閑來一惆悵，恰似別交親。", "早知煙翠前，攀玩不逡巡。", "悔從白雲裏，移爾落囂塵。"]}