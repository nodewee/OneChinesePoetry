{"author": "白居易", "period": "唐", "type": "诗", "title": "歸田三首 二", "paragraphs": ["種田意已決，決意復何如。", "賣馬買犢使，徒步歸田廬。", "迎春治耒耜，候雨闢菑畬。", "策杖田頭立，躬親課僕夫。", "吾聞老農言，爲稼慎在初。", "所施不鹵莽，其報必有餘。", "上求奉王稅，下望備家儲。", "安得放慵惰，拱手而曳裾。", "學農未爲鄙，親友勿笑余。", "更待明年後，自擬執犂鋤。"]}