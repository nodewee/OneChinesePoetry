{"author": "白居易", "period": "唐", "type": "诗", "title": "聞庾七左降因詠所懷", "paragraphs": ["我病臥渭北，君老謫巴東。", "相悲一長歎，薄命與君同。", "既歎還自哂，哂歎兩未終。", "後心誚前意，所見何迷蒙。", "人生大塊間，如鴻毛在風。", "或飄青雲上，或落泥塗中。", "衮服相天下，儻來非我通。", "布衣委草莽，偶去非吾窮。", "外物不可必，中懷須自空。", "無令怏怏氣，留滯在心胸。"]}