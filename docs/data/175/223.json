{"author": "白居易", "period": "唐", "type": "诗", "title": "新構亭臺示諸弟姪", "paragraphs": ["平臺高數尺，臺上結茅茨。", "東西疏二牖，南北開兩扉。", "蘆簾前後卷，竹簟當中施。", "清泠白石枕，疏涼黃葛衣。", "開襟向風坐，夏日如秋時。", "嘯傲頗有趣，窺臨不知疲。", "東窗對華山，三峰碧參差。", "南檐當渭水，臥見雲帆飛。", "仰摘枝上果，俯折畦中葵。", "足以充飢渴，何必慕甘肥。", "況有好羣從，旦夕相追隨。"]}