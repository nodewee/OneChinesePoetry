{"author": "白居易", "period": "唐", "type": "诗", "title": "新樂府 紅線毯\t憂蠶桑之費也", "paragraphs": ["紅線毯，擇蠒繰絲清水煮。", "揀絲練線紅藍染，染爲紅線紅於藍。", "織作披香殿上毯，披香殿廣十丈餘。", "紅線織成可殿鋪，綵絲茸茸香拂拂。", "線輭花虛不勝物，美人蹋上歌舞來。", "羅韤繡鞋隨步沒，太原毯澀毳縷硬。", "蜀都褥薄錦花冷，不如此毯溫且柔。", "年年十月來宣州，宣城太守加樣織。", "自謂爲臣能竭力，百夫同擔進宮中。", "線厚絲多卷不得，宣城太守知不知。", "一丈毯，千兩絲，地不知寒人要暖，少奪人衣作地衣。"]}