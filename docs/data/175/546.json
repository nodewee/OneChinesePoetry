{"author": "白居易", "period": "唐", "type": "诗", "title": "短歌行", "paragraphs": ["曈曈太陽如火色，上行千里下一刻。", "出爲白晝入爲夜，圓轉如珠住不得。", "住不得，可奈何，爲君舉酒歌短歌。", "歌聲苦，詞亦苦，四座少年君聽取。", "今夕未竟明夕催，秋風纔往春風回。", "人無根蔕時不駐，朱顏白日相隳頹。", "勸君且強笑一面，勸君且強飲一杯。", "人生不得長歡樂，年少須臾老到來。"]}