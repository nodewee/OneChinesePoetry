{"author": "白居易", "period": "唐", "type": "诗", "title": "新樂府 上陽白髮人\t愍怨曠也", "paragraphs": ["上陽人，紅顏闇老白髮新。", "綠衣監使守宮門，一閉上陽多少春。", "玄宗末歲初選入，入時十六今六十。", "同時采擇百餘人，零落年深殘此身。", "憶昔吞悲別親族，扶入車中不教哭。", "皆云入內便承恩，臉似芙蓉胸似玉。", "未容君王得見面，已被楊妃遙側目。", "妬令潛配上陽宮，一生遂向空房宿。", "宿空房，秋夜長，夜長無寐天不明。", "耿耿殘燈背壁影，蕭蕭暗雨打窗聲。", "春日遲，日遲獨坐天難暮。", "宮鶯百囀愁厭聞，梁燕雙栖老休妬。", "鶯歸燕去長悄然，春往秋來不記年。", "唯向深宮望明月，東西四五百迴圓。", "今日宮中年最老，大家遙賜尚書號。", "小頭鞋履窄衣裳，青黛點眉眉細長。", "外人不見見應笑，天寶末年時世妝。", "上陽人，苦最多，少亦苦，老亦苦，少苦老苦兩如何？君不見昔時呂向美人賦，又不見今日上陽白髮歌。"]}