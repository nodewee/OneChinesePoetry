{"author": "白居易", "period": "唐", "type": "诗", "title": "新樂府 采詩官\t監前王亂亡之由也", "paragraphs": ["采詩官，采詩聽歌導人言。", "言者無罪聞者誡，下流上通上下泰。", "周滅秦興至隋氏，十代采詩官不置。", "郊廟登歌贊君美，樂府豔詞悅君意。", "若求興諭規刺言，萬句千章無一字。", "不是章句無規刺，漸及朝廷絕諷議。", "諍臣杜口爲冗員，諫鼓高懸作虛器。", "一人負扆常端默，百辟入門兩自媚。", "夕郎所賀皆德音，春官每奏唯祥瑞。", "君之堂兮千里遠，君之門兮九重閟。", "君耳唯聞堂上言，君眼不見門前事。", "貪吏害民無所忌，奸臣蔽君無所畏。", "君不見厲王胡亥之末年，羣臣有利君無利。", "君兮君兮願聽此，欲開壅蔽達人情。", "先向歌詩求諷刺。"]}