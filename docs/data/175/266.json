{"author": "白居易", "period": "唐", "type": "诗", "title": "詠意", "paragraphs": ["常聞南華經，巧勞智憂愁。", "不如無能者，飽食但遨遊。", "平生愛慕道，今日近此流。", "自來潯陽郡，四序忽已周。", "不分物黑白，但與時沈浮。", "朝餐夕安寢，用是爲身謀。", "此外即閑放，時尋山水幽。", "春遊慧遠寺，秋上庾公樓。", "或吟詩一章，或飲茶一甌。", "身心一無繫，浩浩如虛舟。", "富貴亦有苦，苦在心危憂。", "貧賤亦有樂，樂在身自由。"]}