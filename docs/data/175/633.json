{"author": "白居易", "period": "唐", "type": "诗", "title": "早春獨遊曲江", "paragraphs": ["散職無羈束，羸驂少送迎。", "朝從直城出，春傍曲江行。", "風起池東暖，雲開山北晴。", "冰銷泉脈動，雪盡草芽生。", "露杏紅初坼，煙楊綠未成。", "影遲新度鴈，聲澀欲啼鶯。", "閑地心俱靜，韶光眼共明。", "酒狂憐性逸，藥效喜身輕。", "慵慢疎人事，幽棲逐野情。", "迴看芸閣笑，不似有浮名。"]}