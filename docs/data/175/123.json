{"author": "白居易", "period": "唐", "type": "诗", "title": "新樂府 杜陵叟\t傷農夫之困也", "paragraphs": ["杜陵叟，杜陵居，歲種薄田一頃餘。", "三月無雨旱風起，麥苗不秀多黃死。", "九月降霜秋早寒，禾穗未熟皆青乾。", "長吏明知不申破，急斂暴徵求考課。", "典桑賣地納官租，明年衣食將何如。", "剝我身上帛，奪我口中粟。", "虐人害物即豺狼，何必鉤爪鋸牙食人肉。", "不知何人奏皇帝，帝心惻隱知人弊。", "白麻紙上書德音，京畿盡放今年稅。", "昨日里胥方到門，手持尺牒牓鄉村。", "十家租稅九家畢，虛受吾君蠲免恩。"]}