{"author": "白居易", "period": "唐", "type": "诗", "title": "重到渭上舊居", "paragraphs": ["舊居清渭曲，開門當蔡渡。", "十年方一還，幾欲迷歸路。", "追思昔日行，感傷故游處。", "插柳作高林，種桃成老樹。", "因驚成人者，盡是舊童孺。", "試問舊老人，半爲繞村墓。", "浮生同過客，前後遞來去。", "白日如弄珠，出沒光不住。", "人物日改變，舉目悲所遇。", "回念念我身，安得不衰暮。", "朱顏銷不歇，白髮生無數。", "唯有山門外，三峰色如故。"]}