{"author": "白居易", "period": "唐", "type": "诗", "title": "新樂府 驃國樂\t欲王化之先邇後遠也", "paragraphs": ["驃國樂，驃國樂，出自大海西南角。", "雍羌之子舒難陀，來獻南音奉正朔。", "德宗立仗御紫庭，黈纊不塞爲爾聽。", "玉螺一吹椎髻聳，銅鼓一擊文身踊。", "珠纓炫轉星宿搖，花鬘斗藪龍蛇動。", "曲終王子啓聖人，臣父願爲唐外臣。", "左右歡呼何翕習，至尊德廣之所及。", "須臾百辟詣閤門，俯伏拜表賀至尊。", "伏見驃人獻新樂，請書國史傳子孫。", "時有擊壤老農父，暗測君心閑獨語。", "聞君政化甚聖明，欲感人心致太平。", "感人在近不在遠，太平由實非由聲。", "觀身理國國可濟，君如心兮民如體。", "體生疾苦心憯悽，民得和平君愷悌。", "貞元之民若未安，驃樂雖聞君不歡。", "貞元之民苟無病，驃樂不來君亦聖。", "驃樂驃樂徒喧喧，不如聞此芻蕘言。"]}