{"author": "白居易", "period": "唐", "type": "诗", "title": "雜感", "paragraphs": ["君子防悔尤，賢人戒行藏。", "嫌疑遠瓜李，言動慎毫芒。", "立教固如此，撫事有非常。", "爲君持所感，仰面問蒼蒼。", "犬齧桃樹根，李樹反見傷。", "老龜烹不爛，延禍及枯桑。", "城門自焚爇，池魚罹其殃。", "陽貨肆兇暴，仲尼畏於匡。", "魯酒薄如水，邯鄲開戰場。", "伯禽鞭見血，過失由成王。", "都尉身降虜，宮刑加子長。", "呂安兄不道，都市殺嵇康。", "斯人死已久，其事甚昭彰。", "是非不由己，禍患安可防。", "使我千載後，涕泗滿衣裳。"]}