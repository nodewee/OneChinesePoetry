{"author": "白居易", "period": "唐", "type": "诗", "title": "新樂府 縛戎人\t達窮民之情也", "paragraphs": ["縛戎人，縛戎人，耳穿面破驅入秦。", "天子矜憐不忍殺，詔徙東南吳與越。", "黃衣小使錄姓名，領出長安乘遞行。", "身被金創面多瘠，扶病徒行日一驛。", "朝餐飢渴費杯盤，夜臥腥臊汚牀席。", "忽逢江水憶交河，垂手齊聲嗚咽歌。", "其中一虜語諸虜，爾苦非多我苦多。", "同伴行人因借問，欲說喉中氣憤憤。", "自云鄉管本涼原，大曆年中沒落蕃。", "一落蕃中四十載，遣著皮裘繫毛帶。", "唯許正朝服漢儀，斂衣整巾潛淚垂。", "誓心密定歸鄉計，不使蕃中妻子知。", "暗思幸有殘筋力，更恐年衰歸不得。", "蕃候嚴兵鳥不飛，脫身冒死奔逃歸。", "晝伏宵行經大漠，雲陰月黑風沙惡。", "驚藏青冢寒草疎，偷渡黃河夜冰薄。", "忽聞漢軍鼙鼓聲，路傍走出再拜迎。", "游騎不聽能漢語，將軍遂縛作蕃生。", "配向東南卑濕地，定無存卹空防備。", "念此吞聲仰訴天，若爲辛苦度殘年。", "涼原鄉井不得見，胡地妻兒虛棄捐。", "沒蕃被囚思漢土，歸漢被劫爲蕃虜。", "早知如此悔歸來，兩地寧如一處苦。", "縛戎人，戎人之中我苦辛。", "自古此冤應未有，漢心漢語吐蕃身。"]}