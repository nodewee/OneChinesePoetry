{"author": "白居易", "period": "唐", "type": "诗", "title": "生離別", "paragraphs": ["食檗不易食梅難，檗能苦兮梅能酸。", "未如生別之爲難，苦在心兮酸在肝。", "晨雞再鳴殘月沒，征馬連嘶行人出。", "回看骨肉哭一聲，梅酸檗苦甘如蜜。", "黃河水白黃雲秋，行人河邊相對愁。", "天寒野曠何處宿？棠棃葉戰風颼颼。", "生離別，生離別，憂從中來無斷絕。", "憂極心勞血氣衰，未年三十生白髮。"]}