{"author": "白居易", "period": "唐", "type": "诗", "title": "效陶潛體詩十六首 十二", "paragraphs": ["吾聞潯陽郡，昔有陶徵君。", "愛酒不愛名，憂醒不憂貧。", "嘗爲彭澤令，在官纔八旬。", "愀然忽不樂，挂印著公門。", "口吟歸去來，頭戴漉酒巾。", "人吏留不得，直入故山雲。", "歸來五柳下，還以酒養真。", "人間榮與利，擺落如泥塵。", "先生去已久，紙墨有遺文。", "篇篇勸我飲，此外無所云。", "我從老大來，竊慕其爲人。", "其他不可及，且傚醉昏昏。"]}