{"author": "白居易", "period": "唐", "type": "诗", "title": "新樂府 天可度\t惡詐人也", "paragraphs": ["天可度，地可量，唯有人心不可防。", "但見丹誠赤如血，誰知僞言巧似簧。", "勸君掩鼻君莫掩，使君夫婦爲參商。", "勸君掇蠭君莫掇，使君父子成豺狼。", "海底魚兮天上鳥，高可射兮深可釣。", "唯有人心相對時，咫尺之間不能料。", "君不見李義府之輩笑欣欣，笑中有刀潛殺人。", "陰陽神變皆可測，不測人間笑是瞋。"]}