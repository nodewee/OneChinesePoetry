{"author": "白居易", "period": "唐", "type": "诗", "title": "馬上作", "paragraphs": ["處世非不遇，榮身頗有餘。", "勳爲上柱國，爵乃朝大夫。", "自問有何才，兩入承明廬。", "又問有何政，再駕朱輪車。", "矧予東山人，自惟樸且疎。", "彈琴復有酒，且慕嵇阮徒。", "暗被鄉里薦，誤上賢能書。", "一列朝士籍，遂爲世網拘。", "高有罾繳憂，下有陷穽虞。", "每覺宇宙窄，未嘗心體舒。", "蹉跎二十年，頷下生白鬚。", "何言左遷去，尚獲專城居。", "杭州五千里，往若投淵魚。", "雖未脫簪組，且來泛江湖。", "吳中多詩人，亦不少酒酤。", "高聲詠篇什，大笑飛杯盂。", "五十未全老，尚可且歡娛。", "用茲送日月，君以爲何如。", "秋風起江上，白日落路隅。", "回首語五馬，去矣勿踟躕。"]}