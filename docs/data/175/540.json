{"author": "白居易", "period": "唐", "type": "诗", "title": "曲江感秋二首 一", "paragraphs": ["元和二年秋，我年三十七。", "長慶二年秋，我年五十一。", "中間十四年，六年居譴黜。", "窮通與榮悴，委運隨外物。", "遂師廬山遠，重弔湘江屈。", "夜聽竹枝愁，秋看灩堆沒。", "近辭巴郡印，又秉綸闈筆。", "晚遇何足言，白髮映朱紱。", "銷沈昔意氣，改換舊容質。", "獨有曲江秋，風煙如往日。"]}