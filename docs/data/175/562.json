{"author": "白居易", "period": "唐", "type": "诗", "title": "畫竹歌", "paragraphs": ["植物之中竹難寫，故今雖畫無似者。", "蕭郎下筆獨逼真，丹青以來唯一人。", "人畫竹身肥擁腫，蕭畫莖瘦節節竦。", "人畫竹梢死羸垂，蕭畫枝活葉葉動。", "不根而生從意生，不筍而成由筆成。", "野塘水邊碕岸側，森森兩叢十五莖。", "嬋娟不失筠粉態，蕭颯盡得風煙情。", "舉頭忽看不似畫，低耳靜聽疑有聲。", "西叢七莖勁而健，省向天竺寺前石上見。", "東叢八莖疎且寒，憶曾湘妃廟裏雨中看。", "幽姿遠思少人別，與君相顧空長歎。", "蕭郎蕭郎老可惜，手顫眼昏頭雪色。", "自言便是絕筆時，從今此竹尤難得。"]}