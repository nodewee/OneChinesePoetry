{"author": "白居易", "period": "唐", "type": "诗", "title": "首夏同諸校正遊開元觀因宿玩月", "paragraphs": ["我與二三子，策名在京師。", "官小無職事，閑於爲客時。", "沈沈道觀中，心賞期在茲。", "到門車馬迴，入院巾杖隨。", "清和四月初，樹木正華滋。", "風清新葉影，鳥戀殘花枝。", "向夕天又晴，東南餘霞披。", "置酒西廊下，待月杯行遲。", "須臾金魄生，若與吾徒期。", "光華一照耀，殿角相參差。", "終夜清景前，笑歌不知疲。", "長安名利地，此興幾人知。"]}