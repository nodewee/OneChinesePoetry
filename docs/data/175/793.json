{"author": "白居易", "period": "唐", "type": "诗", "title": "題周皓大夫新亭子二十二韻", "paragraphs": ["東道常爲主，南亭別待賓。", "規模何日創，景致一時新。", "廣砌羅紅藥，疎窗蔭綠筠。", "鎖開賓閣曉，梯上妓樓春。", "置醴寧三爵，加籩過八珍。", "茶香飄紫筍，膾縷落紅鱗。", "輝赫車輿鬧，珍奇鳥獸馴。", "獼猴看櫪馬，鸚鵡喚家人。", "錦額簾高卷，銀花醆慢巡。", "勸嘗光祿酒，許看洛川神。", "斂翠凝歌黛，流香動舞巾。", "帬飜繡鸂鶒，梳陷鈿麒麟。", "笛怨音含楚，箏嬌語帶秦。", "侍兒催畫燭，醉客吐文茵。", "投轄多連夜，鳴珂便達晨。", "入朝紆紫綬，待漏擁朱輪。", "貴介交三事，光榮照四鄰。", "甘濃將奉客，穩暖不緣身。", "十載歌鐘地，三朝節鉞臣。", "愛才心倜儻，敦舊禮殷勤。", "門以招賢盛，家因好事貧。", "始知豪傑意，富貴爲交親。"]}