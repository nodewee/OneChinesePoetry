{"author": "白居易", "period": "唐", "type": "诗", "title": "旅次華州贈袁右丞", "paragraphs": ["渭水綠溶溶，華山青崇崇。", "山水一何麗，君子在其中。", "才與世會合，物隨誠感通。", "德星降人福，時雨助歲功。", "化行人無訟，囹圄千日空。", "政順氣亦和，黍稷三年豐。", "客自帝城來，驅馬出關東。", "愛此一郡人，如見太古風。", "方今天子心，憂人正忡忡。", "安得天下守，盡得如袁公。"]}