{"author": "白居易", "period": "唐", "type": "诗", "title": "曲江感秋二首 二", "paragraphs": ["疎蕪南岸草，蕭颯西風樹。", "秋到未幾時，蟬聲又無數。", "莎平綠茸合，蓮落青房露。", "今日臨望時，往年感秋處。", "池中水依舊，城上山如故。", "獨我鬢間毛，昔黑今垂素。", "榮名與壯齒，相避如朝暮。", "時命始欲來，年顏已先去。", "當春不歡樂，臨老徒驚誤。", "故作詠懷詩，題於曲江路。"]}