{"author": "白居易", "period": "唐", "type": "诗", "title": "酬楊九弘貞長安病中見寄", "paragraphs": ["伏枕君寂寂，折腰我營營。", "所嗟經時別，相去一宿程。", "攜手昨何時，昆明春水平。", "離郡來幾日，太白夏雲生。", "之子未得意，貧病客帝城。", "貧堅志士節，病長高人情。", "隱几自恬澹，閉門無送迎。", "龍臥心有待，鶴瘦貌彌清。", "清機發爲文，投我如振瓊。", "何以慰飢渴，捧之吟一聲。"]}