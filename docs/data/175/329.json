{"author": "白居易", "period": "唐", "type": "诗", "title": "郡中即事", "paragraphs": ["漫漫潮初平，熙熙春日至。", "空闊遠江山，晴明好天氣。", "外有適意物，中無繫心事。", "數篇對竹吟，一杯望雲醉。", "行攜杖扶力，臥讀書取睡。", "久養病形骸，深諳閑氣味。", "遙思九城陌，擾擾趨名利。", "今朝是雙日，朝謁多軒騎。", "寵者防悔尤，權者懷憂畏。", "爲報高車蓋，恐非真富貴。"]}