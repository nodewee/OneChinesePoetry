{"author": "白居易", "period": "唐", "type": "诗", "title": "新樂府 法曲\t美列聖，正華聲也", "paragraphs": ["法曲法曲歌大定，積德重熙有餘慶。", "永徽之人舞而詠，法曲法曲舞霓裳。", "政和世理音洋洋，開元之人樂且康。", "法曲法曲歌堂堂，堂堂之慶垂無疆。", "中宗肅宗復鴻業，唐祚中興萬萬葉。", "法曲法曲合夷歌，夷聲邪亂華聲和。", "以亂干和天寶末，明年胡塵犯宮闕。", "乃知法曲本華風，苟能審音與政通。", "一從胡曲相參錯，不辨興衰與哀樂。", "願求牙曠正華音，不令夷夏相交侵。"]}