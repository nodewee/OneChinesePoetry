{"author": "白居易", "period": "唐", "type": "诗", "title": "新樂府 華原磬\t刺樂工非其人也", "paragraphs": ["華原磬，華原磬，古人不聽今人聽。", "泗濱石，泗濱石，今人不擊古人擊。", "今人古人何不同？用之舍之由樂工。", "樂工雖在耳如壁，不分清濁即爲聾。", "棃園弟子調律呂，知有新聲不如古。", "古稱浮磬出泗濱，立辨致死聲感人。", "宮懸一聽華原石，君心遂忘封疆臣。", "果然胡寇從燕起，武臣少肯封疆死。", "始知樂與時政通，豈聽鏗鏘而已矣。", "磬襄入海去不歸，長安市兒爲樂師。", "華原磬與泗濱石，清濁兩聲誰得知。"]}