{"author": "白居易", "period": "唐", "type": "诗", "title": "荅元八宗簡同遊曲江後明日見贈", "paragraphs": ["長安千萬人，出門各有營。", "唯我與夫子，信馬悠悠行。", "行到曲江頭，反照草樹明。", "南山好顏色，病客有心情。", "水禽飜白羽，風荷嫋翠莖。", "何必滄浪去，即此可濯纓。", "時景不重來，賞心難再幷。", "坐愁紅塵裏，夕鼓鼕鼕聲。", "歸來經一宿，世慮稍復生。", "賴聞瑤華唱，再得塵襟清。"]}