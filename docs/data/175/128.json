{"author": "白居易", "period": "唐", "type": "诗", "title": "新樂府 時世妝\t儆戎也", "paragraphs": ["時世妝，時世妝，出自城中傳四方。", "時世流行無遠近，顋不施朱面無粉。", "烏膏注脣脣似泥，雙眉畫作八字低。", "妍媸黑白失本態，妝成盡似含悲啼。", "圓鬟無鬢堆髻樣，斜紅不暈赭面狀。", "昔聞被髮伊川中，辛有見之知有戎。", "元和妝梳君記取，髻堆面赭非華風。"]}