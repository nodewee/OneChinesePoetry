{"author": "白居易", "period": "唐", "type": "诗", "title": "仲夏齋戒月", "paragraphs": ["仲夏齋戒月，三旬斷腥羶。", "自覺心骨爽，行起身翩翩。", "始知絕粒人，四體更輕便。", "初能脫病患，久必成神仙。", "禦寇馭[泠]風，赤松遊紫煙。", "常疑此說謬，今乃知其然。", "我今過半百，氣衰神不全。", "已垂兩鬢絲，難補三丹田。", "但減葷血味，稍結清淨緣。", "脫巾且修養，聊以終天年。"]}