{"author": "白居易", "period": "唐", "type": "诗", "title": "酬吳七見寄", "paragraphs": ["曲江有病客，尋常多掩關。", "又聞馬死來，不出身更閑。", "聞有送書者，自起出門看。", "素緘署丹字，中有瓊瑤篇。", "口吟耳自聽，當暑忽翛然。", "似漱寒玉冰，如聞商風弦。", "首章歎時節，末句思笑言。", "嬾慢不相訪，隔街如隔山。", "嘗聞陶潛語，心遠地自偏。", "君住安邑里，左右車徒喧。", "竹藥閉深院，琴尊開小軒。", "誰知市南地，轉作壺中天。", "君本上清人，名在石堂間。", "不知有何過，謫作人間仙。", "常恐歲月滿，飄然歸紫煙。", "莫忘蜉蝣內，進士有同年。"]}