{"author": "白居易", "period": "唐", "type": "诗", "title": "山鷓鴣", "paragraphs": ["山鷓鴣，朝朝暮暮啼復啼，啼時露白風淒淒。", "黃茅岡頭秋日晚，苦竹嶺下寒月低。", "畬田有粟何不啄，石楠有枝何不棲？迢迢不緩復不急，樓上舟中聲闇入。", "夢鄉遷客展轉臥，抱兒寡婦彷徨立。", "山鷓鴣，爾本此鄉鳥。", "生不辭巢不別羣，何苦聲聲啼到曉。", "啼到曉，唯能愁北人，南人慣聞如不聞。"]}