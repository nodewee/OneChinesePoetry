{"author": "白居易", "period": "唐", "type": "诗", "title": "春遊二林寺", "paragraphs": ["下馬二林寺，翛然進輕策。", "朝爲公府吏，暮作靈山客。", "二月匡廬北，冰雪始消釋。", "陽叢抽茗芽，陰竇洩泉脈。", "熙熙風土暖，藹藹雲嵐積。", "散作萬壑春，凝爲一氣碧。", "身閑易飄泊，官散無牽迫。", "緬彼十八人，古今同此適。", "是年淮寇起，處處興兵革。", "智士勞思謀，戎臣苦征役。", "獨有不才者，山中弄泉石。"]}