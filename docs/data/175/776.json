{"author": "白居易", "period": "唐", "type": "诗", "title": "題盧祕書夏日新栽竹二十韻", "paragraphs": ["湘竹初封植，盧生此考槃。", "久持霜節苦，新託露根難。", "等度須當砌，疎稠要滿闌。", "買憐分薄俸，栽稱作閑官。", "葉翦藍羅碎，莖抽玉琯端。", "幾聲清淅瀝，一簇綠檀欒。", "未夜青嵐入，先秋白露團。", "拂肩搖翡翠，熨手弄琅玕。", "韻透窗風起，陰鋪砌月殘。", "炎天聞覺冷，窄地見疑寬。", "梢動勝搖扇，枝低好挂冠。", "碧籠煙幕幕，珠灑雨珊珊。", "晚籜晴雲展，陰芽蟄虺蟠。", "愛從抽馬策，惜未截魚竿。", "松韻徒煩聽，桃夭不足觀。", "梁慙當家杏，臺陋本司蘭。", "撐撥詩人興，勾牽酒客歡。", "靜連蘆簟滑，涼拂葛衣單。", "豈止消時暑，應能保歲寒。", "莫同凡草木，一種夏中看。"]}