{"author": "白居易", "period": "唐", "type": "诗", "title": "洛中偶作", "paragraphs": ["五年職翰林，四年涖潯陽。", "一年巴郡守，半年南宮郎。", "二年直綸閤，三年刺史堂。", "凡此十五載，有詩千餘章。", "境興周萬象，土風備四方。", "獨無洛中作，能不心悢悢。", "今爲青宮長，始來遊此鄉。", "裴回伊澗上，睥睨嵩少傍。", "遇物輒一詠，一詠傾一觴。", "筆下成釋憾，卷中同補亡。", "往往顧自哂，眼昏鬚鬢蒼。", "不知老將至，猶自放詩狂。"]}