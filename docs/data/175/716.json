{"author": "白居易", "period": "唐", "type": "诗", "title": "和錢員外早冬玩禁中新菊", "paragraphs": ["禁署寒氣遲，孟冬菊初坼。", "新黃間繁綠，爛若金照碧。", "仙郎小隱日，心似陶彭澤。", "秋憐潭上看，日慣籬邊摘。", "今來此地賞，野意潛自適。", "金馬門內花，玉山峰下客。", "寒芳引清句，吟玩煙景夕。", "賜酒色偏宜，握蘭香不敵。", "淒淒百卉死，歲晚冰霜積。", "唯有此花開，殷勤助君惜。"]}