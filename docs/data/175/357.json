{"author": "白居易", "period": "唐", "type": "诗", "title": "春葺新居", "paragraphs": ["江州司馬日，忠州刺史時。", "栽松滿後院，種柳蔭前墀。", "彼皆非吾土，栽種尚忘疲。", "況茲是我宅，葺藝固其宜。", "平旦領僕使，乘春親指揮。", "移花夾暖室，徙竹覆寒池。", "池水變綠色，池芳動清輝。", "尋芳弄水坐，盡日心熙熙。", "一物苟可適，萬緣都若遺。", "設如宅門外，有事吾不知。"]}