{"author": "白居易", "period": "唐", "type": "诗", "title": "荅崔侍郎錢舍人書問因繼以詩", "paragraphs": ["旦暮兩蔬食，日中一閑眠。", "便是了一日，如此已三年。", "心不擇時適，足不揀地安。", "窮通與遠近，一貫無兩端。", "常見今之人，其心或不然。", "在勞則念息，處靜已思喧。", "如是用身心，無乃自傷殘。", "坐輸憂惱便，安得形神全。", "吾有二道友，藹藹崔與錢。", "同飛青雲路，獨墮黃泥泉。", "歲暮物萬變，故情何不遷？應爲平生心，與我同一源。", "帝鄉遠於日，美人高在天。", "誰謂萬里別，常若在目前。", "泥泉樂者魚，雲路遊者鸞。", "勿言雲泥異，同在逍遙間。", "因君問心地，書後偶成篇。", "慎勿說向人，人多笑此言。"]}