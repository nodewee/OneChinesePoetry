{"author": "白居易", "period": "唐", "type": "诗", "title": "泛春池", "paragraphs": ["白蘋湘渚曲，綠篠剡溪口。", "各在天一涯，信美非吾有。", "何如此庭內，水竹交左右。", "霜竹百千竿，煙波六七畝。", "泓澄動階砌，澹泞映戶牖。", "蛇皮細有紋，鏡面清無垢。", "主人過橋來，雙童扶一叟。", "恐汚清泠波，塵纓先抖擻。", "波上一葉舟，舟中一尊酒。", "酒開舟不繫，去去隨所偶。", "或繞蒲浦前，或泊桃島後。", "未撥落杯花，低衝拂面柳。", "半酣迷所在，倚榜兀回首。", "不知此何處，復是人寰否。", "誰知始疏鑿，幾主相傳受。", "楊家去云遠，田氏將非久。", "天與愛水人，終焉落吾手。"]}