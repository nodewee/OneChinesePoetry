{"author": "白居易", "period": "唐", "type": "诗", "title": "送客春遊嶺南二十韻", "paragraphs": ["已訝遊何遠，仍嗟別太頻。", "離容君蹙促，贈語我殷勤。", "迢遰天南面，蒼茫海北漘。", "訶陵國分界，交趾郡爲鄰。", "蓊鬱三光晦，溫暾四氣勻。", "陰晴變寒暑，昏曉錯星辰。", "瘴地難爲老，蠻陬不易馴。", "土民稀白首，洞主盡黃巾。", "戰艦猶驚浪，戎車未息塵。", "紅旗圍卉服，紫綬裹文身。", "麪苦桄榔裛，漿酸橄欖新。", "牙檣迎海舶，銅鼓賽江神。", "不凍貪泉暖，無霜毒草春。", "雲煙蟒蛇氣，刀劒鰐魚鱗。", "路足羈棲客，官多謫逐臣。", "天黃生颶母，雨黑長楓人。", "迴使先傳語，征軒早返輪。", "須防杯裏蠱，莫愛橐中珍。", "北與南殊俗，身將貨孰親。", "嘗聞君子誡，憂道不憂貧。"]}