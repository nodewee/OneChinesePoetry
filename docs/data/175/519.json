{"author": "白居易", "period": "唐", "type": "诗", "title": "哭諸故人因寄元八", "paragraphs": ["昨日哭寢門，今日哭寢門。", "借問所哭誰，無非故交親。", "偉卿既長往，質夫亦幽淪。", "屈指數年世，收涕自思身。", "彼皆少於我，先爲泉下人。", "我今頭半白，焉得身久存。", "好狂元郎中，相識二十春。", "昔見君生子，今聞君抱孫。", "存者盡老大，逝者已成塵。", "早晚升平宅，開眉一見君。"]}