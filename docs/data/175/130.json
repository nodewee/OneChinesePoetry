{"author": "白居易", "period": "唐", "type": "诗", "title": "新樂府 陵園妾\t憐幽閉也", "paragraphs": ["陵園妾，顏色如花命如葉。", "命如葉薄將奈何，一奉寢宮年月多。", "年月多，時光換，春愁秋思知何限。", "青絲髮落叢鬢疎，紅玉膚銷繫帬慢。", "憶昔宮中被妬猜，因讒得罪配陵來。", "老母啼呼趁車別，中官監送鏁門迴。", "山宮一閉無開日，未死此身不令出。", "松門到曉月裴回，柏城盡日風蕭瑟。", "松門柏城幽閉深，聞蟬聽燕感光陰。", "眼看菊蘂重陽淚，手把棃花寒食心。", "把花掩淚無人見，綠蕪牆繞青苔院。", "四季徒支妝粉錢，三朝不識君王面。", "遙想六宮奉至尊，宣徽雪夜浴堂春。", "雨露之恩不及者，猶聞不啻三千人。", "三千人，我爾君恩何厚薄。", "願令輪轉直陵園，三歲一來均苦樂。"]}