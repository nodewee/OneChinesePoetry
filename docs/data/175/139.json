{"author": "白居易", "period": "唐", "type": "诗", "title": "新樂府 黑潭龍\t疾貪吏也", "paragraphs": ["黑潭水深黑如墨，傳有神龍人不識。", "潭上架屋官立祠，龍不能神人神之。", "豐凶水旱與疾疫，鄉里皆言龍所爲。", "家家養豚漉清酒，朝祈暮賽依巫口。", "神之來兮風飄飄，紙錢動兮錦傘搖。", "神之去兮風亦靜，香火滅兮杯盤冷。", "肉堆潭岸石，酒潑廟前草。", "不知龍神享幾多，林鼠山狐長醉飽。", "狐何幸，豚何辜，年年殺豚將餧狐。", "狐假龍神食豚盡，九重泉底龍知無。"]}