{"author": "白居易", "period": "唐", "type": "诗", "title": "效陶潛體詩十六首 九", "paragraphs": ["原生衣百結，顏子食一簞。", "歡然樂其志，有以忘飢寒。", "今我何人哉，德不及先賢。", "衣食幸相屬，胡爲不自安。", "況茲清渭曲，居處安且閑。", "榆柳百餘樹，茅茨十數間。", "寒負檐下日，熱濯澗底泉。", "日出猶未起，日入已復眠。", "西風滿村巷，清涼八月天。", "但有雞犬聲，不聞車馬喧。", "時傾一尊酒，坐望東南山。", "穉姪初學步，牽衣戲我前。", "即此自可樂，庶幾顏與原。"]}