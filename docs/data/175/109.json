{"author": "白居易", "period": "唐", "type": "诗", "title": "新樂府 馴犀\t\t感爲政之難終也", "paragraphs": ["馴犀馴犀通天犀，軀貌駭人角駭雞。", "海蠻聞有明天子，驅犀乘傳來萬里。", "一朝得謁大明宮，歡呼拜舞自論功。", "五年馴養始堪獻，六譯語言方得通。", "上嘉人獸俱來遠，蠻館四方犀入苑。", "秣以瑤芻鏁以金，故鄉迢遰君門深。", "海鳥不知鐘鼓樂，池魚空結江湖心。", "馴犀生處南方熱，秋無白露冬無雪。", "一入上林三四年，又逢今歲苦寒月。", "飲冰臥霰苦踡跼，角骨凍傷鱗甲蹜。", "馴犀死，蠻兒啼，向闕再拜顏色低。", "奏乞生歸本國去，恐身凍死似馴犀。", "君不見建中初，馴象生還放林邑。", "君不見貞元年末，馴犀凍死蠻兒泣。", "所嗟建中異貞元，象生犀死何足言。"]}