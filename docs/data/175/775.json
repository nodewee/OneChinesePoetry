{"author": "白居易", "period": "唐", "type": "诗", "title": "酬盧祕書二十韻", "paragraphs": ["謬歷文場選，慙非翰苑才。", "雲霄高暫致，毛羽弱先摧。", "識分忘軒冕，知歸返草萊。", "杜陵書積蠹，豐獄劒生苔。", "晦厭鳴雞雨，春驚震蟄雷。", "舊恩收墜履，新律動寒灰。", "鳳詔容徐起，鵷行許重陪。", "衰顏雖拂拭，蹇步尚低徊。", "睡少鐘偏警，行遲漏苦摧。", "風霜趁朝去，泥雪拜陵迴。", "上感君猶念，傍慙友或推。", "石頑鐫費匠，女醜嫁勞媒。", "倏忽青春度，奔波白日頹。", "性將時共背，病與老俱來。", "聞有蓬壺客，知懷杞梓材。", "世家標甲第，官職滯麟臺。", "筆盡鉛黃點，詩成錦繡堆。", "嘗思豁雲霧，忽喜訪塵埃。", "心爲論文合，眉因勸善開。", "不勝珍重意，滿袖寫瓊瓌。"]}