{"author": "白居易", "period": "唐", "type": "诗", "title": "效陶潛體詩十六首 四", "paragraphs": ["車家采桑婦，雨來苦愁悲。", "蔟蠶北堂前，雨冷不成絲。", "西家荷鋤叟，雨來亦怨咨。", "種豆南山下，雨多落爲萁。", "而我獨何幸，醞酒本無期。", "及此多雨日，正遇新熟時。", "開缾瀉尊中，玉液黃金脂。", "持玩已可悅，歡嘗有餘滋。", "一酌發好容，再酌開愁眉。", "連延四五酌，酣暢入四肢。", "忽然遺我物，誰復分是非。", "是時連夕雨，酩酊無所知。", "人心苦顛倒，反爲憂者嗤。"]}