{"author": "白居易", "period": "唐", "type": "诗", "title": "新樂府 西涼伎\t刺封疆之臣也", "paragraphs": ["西涼伎，假面胡人假獅子。", "刻木爲頭絲作尾，金鍍眼睛銀帖齒。", "奮迅毛衣擺雙耳，如從流沙來萬里。", "紫髯深目兩胡兒，鼓舞跳梁前致辭。", "應似涼州未陷日，安西都護進來時。", "須臾云得新消息，安西路絕歸不得。", "泣向獅子涕雙垂，涼州陷沒知不知。", "獅子回頭向西望，哀吼一聲觀者悲。", "貞元邊將愛此曲，醉坐笑看看不足。", "娛賓犒士宴監軍，獅子胡兒長在目。", "有一征夫年七十，見弄涼州低面泣。", "泣罷斂手白將軍，主憂臣辱昔所聞。", "自從天寶兵戈起，犬戎日夜吞西鄙。", "涼州陷來四十年，河隴侵將七千里。", "平時安西萬里疆，今日邊防在鳳翔。", "緣邊空屯十萬卒，飽食溫衣閑過日。", "遺民腸斷在涼州，將卒相看無意收。", "天子每思長痛惜，將軍欲說合慙羞。", "奈何仍看西涼伎，取笑資歡無所媿。", "縱無智力未能收，忍取西涼弄爲戲。"]}