{"author": "白居易", "period": "唐", "type": "诗", "title": "新樂府 賣炭翁\t苦官市也", "paragraphs": ["賣炭翁，伐薪燒炭南山中。", "滿面塵灰煙火色，兩鬢蒼蒼十指黑。", "賣炭得錢何所營，身上衣裳口中食。", "可憐身上衣正單，心憂炭賤願天寒。", "夜來城上一尺雪，曉駕炭車輾冰轍。", "牛困人飢日已高，市南門外泥中歇。", "翩翩兩騎來是誰，黃衣使者白衫兒。", "手把文書口稱敕，迴車叱牛牽向北。", "一車炭，千餘斤，官使驅將惜不得。", "半匹紅紗一丈綾，繫向牛頭充炭直。"]}