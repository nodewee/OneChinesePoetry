{"author": "白居易", "period": "唐", "type": "诗", "title": "江南謫居十韻", "paragraphs": ["自哂沈冥客，曾爲獻納臣。", "壯心徒許國，薄命不如人。", "纔展凌雲翅，俄成失水鱗。", "葵枯猶向日，蓬斷即辭春。", "澤畔長愁地，天邊欲老身。", "蕭條殘活計，冷落舊交親。", "草合門無徑，煙消甑有塵。", "憂方知酒聖，貧始覺錢神。", "虎尾難容足，羊腸易覆輪。", "行藏與通塞，一切任陶鈞。"]}