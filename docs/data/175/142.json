{"author": "白居易", "period": "唐", "type": "诗", "title": "新樂府 鵶九劒\t思決壅也", "paragraphs": ["歐冶子死千年後，精靈闇授張鵶九。", "鵶九鑄劒吳山中，天與日時神借功。", "金鐵騰精火飜燄，踴躍求爲鏌鎁劒。", "劒成未試十餘年，有客持金買一觀。", "誰知閉匣長思用，三尺青蛇不肯蟠。", "客有心，劒無口，客代劒言告鵶九。", "君勿矜我玉可切，君勿誇我鐘可刜。", "不如持我決浮雲，無令漫漫蔽白日。", "爲君使無私之光及萬物，蟄蟲昭蘇萌草出。"]}