{"author": "白居易", "period": "唐", "type": "诗", "title": "夢與李七庾三十三同訪元九", "paragraphs": ["夜夢歸長安，見我故親友。", "損之在我左，順之在我右。", "云是二月天，春風出攜手。", "同過靖安里，下馬尋元九。", "元九正獨坐，見我笑開口。", "還指西院花，仍開北亭酒。", "如言各有故，似惜歡難久。", "神合俄頃間，神離欠伸後。", "覺來疑在側，求索無所有。", "殘燈影閃牆，斜月光穿牖。", "天明西北望，萬里君知否。", "老去無見期，踟躕搔白首。"]}