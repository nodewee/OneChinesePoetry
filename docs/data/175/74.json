{"author": "白居易", "period": "唐", "type": "诗", "title": "和荅詩十首 和大觜烏", "paragraphs": ["烏者種有二，名同性不同。", "觜小者慈孝，觜大者貪庸。", "觜大命又長，生來十餘冬。", "物老顏色變，頭毛白茸茸。", "飛來庭樹上，初但驚兒童。", "老巫生奸計，與烏意潛通。", "云此非凡鳥，遙見起敬恭。", "千歲乃一出，喜賀主人翁。", "祥瑞來白日，神聖占知風。", "陰作北斗使，能爲人吉凶。", "此烏所止家，家產日夜豐。", "上以致壽考，下可宜田農。", "主人富家子，身老心童蒙。", "隨巫拜復祝，婦姑亦相從。", "殺雞薦其肉，敬若禋六宗。", "烏喜張大觜，飛接在虛空。", "烏既飽羶腥，巫亦饗甘濃。", "烏巫互相利，不復兩西東。", "日日營巢窟，稍稍近房櫳。", "雖生八九子，誰辨其雌雄。", "羣雛又成長，衆觜逞殘兇。", "探巢吞燕卵，入蔟啄蠶蟲。", "豈無乘秋隼，羈絆委高墉。", "但食烏殘肉，無施搏擊功。", "亦有能言鸚，翅碧觜距紅。", "暫曾說烏罪，囚閉在深籠。", "青青窗前柳，鬱鬱井上桐。", "貪烏占栖息，慈烏獨不容。", "慈鳥爾奚爲，來往何憧憧。", "曉去先晨鼓，暮歸後昏鐘。", "辛苦塵土間，飛啄禾黍叢。", "得食將哺母，飢腸不自充。", "主人憎慈烏，命子削彈弓。", "弦續會稽竹，丸鑄荆山銅。", "慈烏求母食，飛下爾庭中。", "數粒未入口，一丸已中胸。", "仰天號一聲，似欲訴蒼穹。", "反哺日未足，非是惜微躬。", "誰能持此冤，一爲問化工。", "胡然大觜烏，竟得天年終。"]}