{"author": "白居易", "period": "唐", "type": "诗", "title": "適意二首 一", "paragraphs": ["十年爲旅客，常有飢寒愁。", "三年作諫官，復多尸素羞。", "有酒不暇飲，有山不得遊。", "豈無平生志，拘牽不自由。", "一朝歸渭上，泛如不繫舟。", "置心世事外，無喜亦無憂。", "終日一蔬食，終年一布裘。", "寒來彌嬾放，數日一梳頭。", "朝睡足始起，夜酌醉即休。", "人心不過適，適外復何求。"]}