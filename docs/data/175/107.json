{"author": "白居易", "period": "唐", "type": "诗", "title": "新樂府 城鹽州\t美聖謨而誚邊將也", "paragraphs": ["城鹽州，城鹽州，城在五原原上頭。", "蕃東節度鉢闡布，忽見新城當要路。", "金鳥飛傳贊普聞，建牙傳箭集羣臣。", "君臣赬面有憂色，皆言勿謂唐無人。", "自築鹽州十餘載，左衽氈裘不犯塞。", "晝牧牛羊夜捉生，長去新城百里外。", "諸邊急警勞戍人，唯此一道無煙塵。", "靈夏潛安誰復辨，秦原闇通何處見。", "鄜州驛路好馬來，長安藥肆黃蓍賤。", "城鹽州，鹽州未城天子憂。", "德宗按圖自定計，非關將略與廟謀。", "吾聞高宗中宗世，北虜猖狂最難制。", "韓公創築受降城，三城鼎峙屯漢兵。", "東西亙絕數千里，耳冷不聞胡馬聲。", "如今邊將非無策，心笑韓公築城壁。", "相看養寇爲身謀，各握強兵固恩澤。", "願分今日邊將恩，褒贈韓公封子孫。", "誰能將此鹽州曲，飜作歌詞聞至尊。"]}