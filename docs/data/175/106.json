{"author": "白居易", "period": "唐", "type": "诗", "title": "新樂府 昆明春\t思王澤之廣被也", "paragraphs": ["昆明春，昆明春，春池岸古春流新。", "影浸南山青滉瀁，波沈西日紅奫淪。", "往年因旱池枯竭，龜尾曳塗魚喣沫。", "詔開八水注恩波，千介萬鱗同日活。", "今來淨綠水照天，游魚鱍鱍蓮田田。", "洲香杜若抽心短，沙暖鴛鴦鋪翅眠。", "動植飛沈皆遂性，皇澤如春無不被。", "漁者仍豐網罟資，貧人久獲菰蒲利。", "詔以昆明近帝城，官家不得收其征。", "菰蒲無租魚無稅，近水之人感君惠。", "感君惠，獨何人。", "吾聞率土皆王民，遠民何疎近何親。", "願推此惠及天下，無遠無近同欣欣。", "吳興山中罷榷茗，鄱陽坑裏休封銀。", "天涯地角無禁利，熙熙同似昆明春。"]}