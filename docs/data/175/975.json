{"author": "白居易", "period": "唐", "type": "诗", "title": "潯陽歲晚寄元八郎中庾三十二員外", "paragraphs": ["閱水年將暮，燒金道未成。", "丹砂不肯死，白髮自須生。", "病肺慙杯滿，衰顏忌鏡明。", "春深舊鄉夢，歲晚故交情。", "一別浮雲散，雙瞻列宿榮。", "螭頭階下立，龍尾道前行。", "封事頻聞奏，除書數見名。", "虛懷事僚友，平步取公卿。", "漏盡雞人報，朝迴幼女迎。", "可憐白司馬，老大在湓城。"]}