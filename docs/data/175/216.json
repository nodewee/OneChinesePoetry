{"author": "白居易", "period": "唐", "type": "诗", "title": "九日登西原宴望", "paragraphs": ["病愛枕席涼，日高眠未輟。", "弟兄呼我起，今日重陽節。", "起登西原望，懷抱同一豁。", "移座就菊叢，餻酒前羅列。", "雖無絲與管，歌笑隨情發。", "白日未及傾，顏酡耳已熱。", "酒酣四向望，六合何空闊。", "天地自久長，斯人幾時活。", "請看原下村，村人死不歇。", "一村四十家，哭葬無虛月。", "指此各相勉，良辰且歡悅。"]}