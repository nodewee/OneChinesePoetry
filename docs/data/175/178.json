{"author": "白居易", "period": "唐", "type": "诗", "title": "題贈鄭祕書徵君石溝溪隱居", "paragraphs": ["鄭君得自然，虛白生心胸。", "吸彼沆瀣精，凝爲冰雪容。", "大君貞元初，求賢致時雍。", "蒲輪入翠微，迎下天台峰。", "赤城別松喬，黃閤交夔龍。", "俛仰受三命，從容辭九重。", "出籠鶴翩翩，歸林鳳雝雝。", "在火辨良玉，經霜識貞松。", "新居寄楚山，山碧溪溶溶。", "丹竈燒煙煴，黃精花丰茸。", "蕙帳夜琴澹，桂尊春酒濃。", "時人不到處，苔石無塵蹤。", "我今何爲者，趨世身龍鍾。", "不向林壑訪，無由朝市逢。", "終當解塵纓，卜築來相從。"]}