{"author": "白居易", "period": "唐", "type": "诗", "title": "夜雨有念", "paragraphs": ["以道治心氣，終歲得晏然。", "何乃戚戚意，忽來風雨天。", "既非慕榮顯，又不恤飢寒。", "胡爲悄不樂，抱膝殘燈前。", "形影闇相問，心默對以言。", "骨肉能幾人，各在天一端。", "吾兄寄宿州，吾弟客東川。", "南北五千里，吾身在中間。", "欲去病未能，欲住心不安。", "有如波上舟，此縛而彼牽。", "自我向道來，於今六七年。", "鍊成不二性，消盡千萬緣。", "唯有恩愛火，往往猶熬煎。", "豈是藥無効，病多難盡蠲。"]}