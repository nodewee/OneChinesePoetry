{"author": "白居易", "period": "唐", "type": "诗", "title": "新樂府 兩朱閣\t刺佛寺寖多也", "paragraphs": ["兩朱閣，南北相對起。", "借問何人家，貞元雙帝子。", "帝子吹簫雙得仙，五雲飄颻飛上天。", "第宅亭臺不將去，化爲佛寺在人間。", "妝閤伎樓何寂靜，柳似舞腰池似鏡。", "花落黃昏悄悄時，不聞歌吹聞鐘磬。", "寺門敕牓金字書，尼院佛庭寬有餘。", "青苔明月多閑地，比屋疲人無處居。", "憶昨平陽宅初置，吞幷平人幾家地。", "仙去雙雙作梵宮，漸恐人間盡爲寺。"]}