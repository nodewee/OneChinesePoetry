{"author": "白居易", "period": "唐", "type": "诗", "title": "渭村退居寄禮部崔侍郎翰林錢舍人詩一百韻", "paragraphs": ["聖代元和歲，閑居渭水陽。", "不才甘命舛，多幸遇時康。", "朝野分倫序，賢愚定否臧。", "重文疎卜式，尚少棄馮唐。", "由是推天運，從茲樂性場。", "籠禽放高翥，霧豹得深藏。", "世慮休相擾，身謀且自強。", "猶須務衣食，未免事農桑。", "薙草通三徑，開田占一坊。", "晝扉扃白版，夜碓埽黃粱。", "隙地治場圃，閑時糞土疆。", "枳籬編刺夾，薤壟擘科秧。", "穡力嫌身病，農心願歲穰。", "朝衣典杯酒，佩劒博牛羊。", "困倚栽松鍤，飢提采蕨筐。", "引泉來後澗，移竹下前岡。", "生計雖勤苦，家資甚渺茫。", "塵埃常滿甑，錢帛少盈囊。", "弟病仍扶杖，妻愁不出房。", "傳衣念繿縷，舉案笑糟糠。", "犬吠村胥鬧，蟬鳴織婦忙。", "納租看縣貼，輸粟問軍倉。", "夕歇攀村樹，秋行繞野塘。", "雲容陰慘澹，月色冷悠揚。", "蕎麥鋪花白，棠棃間葉黃。", "早寒風摵摵，新霽月蒼蒼。", "園菜迎霜死，庭蕪過雨荒。", "檐空愁宿燕，壁闇思啼螿。", "眼爲看書損，肱因運甓傷。", "病骸渾似木，老鬢欲成霜。", "少睡知年長，端憂覺夜長。", "舊遊多廢忘，往事偶思量。", "忽憶煙霄路，常陪劒履行。", "登朝思檢束，入閣學趨蹌。", "命偶風雲會，恩覃雨露霶。", "霑枯發枝葉，磨鈍起鋒鋩。", "崔閤連鑣騖，錢兄接翼翔。", "齊竽混韶夏，燕石廁琳琅。", "同日升金馬，分宵直未央。", "共詞加寵命，合表謝恩光。", "廐馬驕初跨，天廚味始嘗。", "朝晡頒餅餌，寒暑賜衣裳。", "對秉鵝毛筆，俱含雞舌香。", "青縑衾薄絮，朱裏幕高張。", "晝食恆連案，宵眠每竝牀。", "差肩承詔旨，連署進封章。", "起草偏同視，疑文最共詳。", "滅私容點竄，窮理析毫芒。", "便共輸肝膽，何曾異肺腸。", "慎微參石奮，決密與張湯。", "禁闥青交瑣，宮垣紫界牆。", "井闌排菡萏，檐瓦鬬鴛鴦。", "樓額題鳷鵲，池心浴鳳凰。", "風枝萬年動，溫樹四時芳。", "宿露凝金掌，晨暉上璧璫。", "砌筠塗綠粉，庭果滴紅漿。", "曉從朝興慶，春陪宴柏梁。", "傳呼鞭索索，拜舞珮鏘鏘。", "仙仗環雙闕，神兵闢兩廂。", "火飜紅尾斾，冰卓白竿槍。", "滉瀁經魚藻，深沈近浴堂。", "分庭皆命婦，對院即儲皇。", "貴主冠浮動，親王轡鬧裝。", "金鈿相照耀，朱紫間熒煌。", "毬簇桃花綺，歌巡竹葉觴。", "窪銀中貴帶，昂黛內人妝。", "賜禊東城下，頒酺曲水傍。", "尊罍分聖酒，妓樂借仙倡。", "淺酌看紅藥，徐吟把綠楊。", "宴迴過御陌，行歇入僧房。", "白鹿原東脚，青龍寺北廊。", "望春花景暖，避暑竹風涼。", "下直閑如社，尋芳醉似狂。", "有時還後到，無處不相將。", "雞鶴初雖雜，蕭蘭久乃彰。", "來燕隗貴重，去魯孔恓惶。", "聚散期難定，飛沈勢不常。", "五年同晝夜，一別似參商。", "屈折孤生竹，銷摧百鍊鋼。", "途窮任顦顇，道在肯徬徨。", "尚念遺簪折，仍憐病雀瘡。", "卹寒分賜帛，救餒減餘糧。", "藥物來盈裹，書題寄滿箱。", "殷勤翰林主，珍重禮闈郎。", "喣沫誠多謝，摶扶豈所望。", "提攜勞氣力，吹簸不飛揚。", "拙劣才何用，龍鍾分自當。", "妝嫫徒費黛，磨甋詎成璋。", "習隱將時背，干名與道妨。", "外身宗老氏，齊物學蒙莊。", "疎放遺千慮，愚蒙守一方。", "樂天無怨歎，倚命不劻勷。", "憤懣胷須豁，交加臂莫攘。", "珠沈猶是寶，金躍未爲祥。", "泥尾休搖掉，灰心罷激昂。", "漸閑親道友，因病事醫王。", "息亂歸禪定，存神入坐亡。", "斷癡求慧劒，濟苦得慈航。", "不動爲吾志，無何是我鄉。", "可憐身與世，從此兩相忘。"]}