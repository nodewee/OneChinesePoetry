{"author": "白居易", "period": "唐", "type": "诗", "title": "竹窗", "paragraphs": ["常愛輞川寺，竹窗東北廊。", "一別十餘載，見竹未曾忘。", "今春二月初，卜居在新昌。", "未暇作廐庫，且先營一堂。", "開窗不糊紙，種竹不依行。", "意取北檐下，窗與竹相當。", "繞屋聲淅淅，逼人色蒼蒼。", "煙通杳藹氣，月透玲瓏光。", "是時三伏天，天氣熱如湯。", "獨此竹窗下，朝迴解衣裳。", "輕紗一幅巾，小簟六尺牀。", "無客盡日靜，有風終夜涼。", "乃知前古人，言事頗諳詳。", "清風北窗臥，可以傲羲皇。"]}