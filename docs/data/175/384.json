{"author": "白居易", "period": "唐", "type": "诗", "title": "勸酒寄元九", "paragraphs": ["薤葉有朝露，槿枝無宿花。", "君今亦如此，促促生有涯。", "既不逐禪僧，林下學楞伽。", "又不隨道士，山中鍊丹砂。", "百年夜分半，一歲春無多。", "何不飲美酒？胡然自悲嗟。", "俗號銷愁藥，神速無以加。", "一杯驅世慮，兩杯反天和。", "三杯即酩酊，或笑任狂歌。", "陶陶復兀兀，吾孰知其他。", "況在名利途，平生有風波。", "深心藏陷穽，巧言織網羅。", "舉目非不見，不醉欲如何。"]}