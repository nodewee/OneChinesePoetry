{"author": "白居易", "period": "唐", "type": "诗", "title": "西原晚望", "paragraphs": ["花菊引閑行，行上西原路。", "原上晚無人，因高聊四顧。", "南阡有煙火，北陌連墟墓。", "村鄰何蕭疎，近者猶百步。", "吾廬在其下，寂莫風日暮。", "門外轉枯蓬，籬根伏寒兔。", "故園汴水上，離亂不堪去。", "近歲始移家，飄然此村住。", "新屋五六間，古槐八九樹。", "便是衰病身，此生終老處。"]}