{"author": "白居易", "period": "唐", "type": "诗", "title": "送兄弟迴雪夜", "paragraphs": ["日晦雲氣黃，東北風切切。", "時從村南還，新與兄弟別。", "離襟淚猶濕，迴馬嘶未歇。", "欲歸一室坐，天陰多無月。", "夜長火消盡，歲暮雨凝結。", "寂莫滿爐灰，飄零上階雪。", "對雪畫寒灰，殘燈明復滅。", "灰死如我心，雪白如我髮。", "所隅皆如此，頃刻堪愁絕。", "迴念入坐忘，轉憂作禪悅。", "平生洗心法，正爲今宵設。"]}