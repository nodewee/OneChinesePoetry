{"author": "白居易", "period": "唐", "type": "诗", "title": "新樂府 杏爲梁\t刺居處僭也", "paragraphs": ["杏爲梁，桂爲柱，何人堂室李開府。", "碧砌紅軒色未乾，去年身歿今移主。", "高其牆，大其門，誰家第宅盧將軍。", "素泥朱版光未滅，今日官收別賜人。", "開府之堂將軍宅，造未成時頭已白。", "逆旅重居逆旅中，心是主人身是客。", "更有愚夫念身後，心雖甚長計非久。", "窮奢極麗越規模，付子傳孫令保守。", "莫教門外過客聞，撫掌回頭笑殺君。", "君不見馬家宅，尚猶存，宅門題作奉誠園。", "君不見魏家宅，屬他人，詔贖賜還五代孫。", "儉存奢失今在目，安用高牆圍大屋。"]}