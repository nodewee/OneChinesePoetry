{"author": "白居易", "period": "唐", "type": "诗", "title": "新樂府 七德舞\t美撥亂，陳王業也", "paragraphs": ["七德舞，七德歌，傳自武德至元和。", "元和小臣白居易，觀舞聽歌知樂意。", "樂終稽首陳其事，太宗十八舉義兵。", "白旄黃鉞定兩京，擒充戮竇四海清。", "二十有四功業成，二十有九即帝位。", "三十有五致太平，功成理定何神速。", "速在推心置人腹，亡卒遺骸散帛收。", "飢人賣子分金贖，魏徵夢見子夜泣。", "張謹哀聞辰日哭，怨女三千放出宮。", "死囚四百來歸獄，翦鬚燒藥賜功臣。", "李勣嗚咽思殺身含血吮創撫戰士，思摩奮呼乞効死。", "則知不獨善戰善乘時，以心感人人心歸。", "爾來一百九十載，天下至今歌舞之。", "歌七德，舞七德，聖人有作垂無極。", "豈徒耀神武，豈徒誇聖文。", "太宗意在陳王業，王業艱難示子孫。"]}