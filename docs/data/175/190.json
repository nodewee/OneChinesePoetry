{"author": "白居易", "period": "唐", "type": "诗", "title": "效陶潛體詩十六首 十", "paragraphs": ["湛湛尊中酒，有功不自伐。", "不伐人不知，我今代其說。", "良將臨大敵，前驅千萬卒。", "一簞投河飲，赴死心如一。", "壯士磨匕首，勇憤氣咆𠷺。", "一酣忘報讎，四體如無骨。", "東海殺孝婦，天旱踰年月。", "一酌酹其魂，通宵雨不歇。", "咸陽秦獄氣，冤痛結爲物。", "千歲不肯散，一沃亦銷失。", "況茲兒女恨，及彼幽憂疾。", "快飲無不消，如霜得春日。", "方知麴糵靈，萬物無與匹。"]}