{"author": "白居易", "period": "唐", "type": "诗", "title": "移家入新宅", "paragraphs": ["移家入新宅，罷郡有餘貲。", "既可避燥濕，復免憂寒飢。", "疾平未還假，官閑得分司。", "幸有俸祿在，而無職役羈。", "清旦盥漱畢，開軒卷簾幃。", "家人及雞犬，隨我亦熙熙。", "取興或寄酒，放情不過詩。", "何必苦修道，此即是無爲。", "外累信已遣，中懷時有思。", "有思一何遠，默坐低雙眉。", "十載囚竄客，萬里征戍兒。", "春朝鏁籠鳥，冬夜支牀龜。", "驛馬走四蹄，痛酸無歇期。", "磑牛封兩目，昏閉何人知。", "誰能脫放去，四散任所之。", "各得適其性，如吾今日時。"]}