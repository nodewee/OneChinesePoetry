{"author": "白居易", "period": "唐", "type": "诗", "title": "新樂府 百鍊鏡\t辨皇王鑒也", "paragraphs": ["百鍊鏡，鎔範非常規，日辰處所靈且祇。", "江心波上舟中鑄，五月五日日午時。", "瓊粉金膏磨瑩已，化爲一片秋潭水。", "鏡成將獻蓬萊宮，揚州長吏手自封。", "人間臣妾不合照，背有九五飛天龍。", "人人呼爲天子鏡，我有一言聞太宗。", "太宗常以人爲鏡，鑒古鑒今不鑒容。", "四海安危居掌內，百王治亂懸心中。", "乃知天子別有鏡，不是揚州百鍊銅。"]}