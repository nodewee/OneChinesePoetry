{"author": "白居易", "period": "唐", "type": "诗", "title": "對酒示行簡", "paragraphs": ["今旦一尊酒，歡暢何怡怡。", "此樂從中來，他人安得知。", "兄弟唯二人，遠別恆苦悲。", "今春自巴峽，萬里平安歸。", "復有雙幼妹，笄年未結褵。", "昨日嫁娶畢，良人皆可依。", "憂念兩消釋，如刀斷羈縻。", "身輕心無繫，忽欲凌空飛。", "人生苟有累，食肉常如飢。", "我心既無苦，飲水亦可肥。", "行簡勸爾酒，停杯聽我辭。", "不歎鄉國遠，不嫌官祿微。", "但願我與爾，終老不相離。"]}