{"author": "白居易", "period": "唐", "type": "诗", "title": "贖雞", "paragraphs": ["清晨臨江望，水禽正諠繁。", "鳧鴈與鷗鷺，游颺戲朝暾。", "適有鬻雞者，挈之來遠村。", "飛鳴彼何樂，窘束此何冤。", "喔喔十四雛，罩縛同一樊。", "足傷金距蹜，頭搶花冠飜。", "經宿廢飲啄，日高詣屠門。", "遲迴未死間，飢渴欲相吞。", "常慕古人道，仁信及魚豚。", "見茲生惻隱，贖放雙林園。", "開籠解索時，雞雞聽我言。", "與爾鏹三百，小惠何足論。", "莫學銜環雀，崎嶇謾報恩。"]}