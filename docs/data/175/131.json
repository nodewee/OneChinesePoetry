{"author": "白居易", "period": "唐", "type": "诗", "title": "新樂府 鹽商婦\t惡幸人也", "paragraphs": ["鹽商婦，多金帛，不事田農與蠶績。", "南北東西不失家，風水爲鄉船作宅。", "本是揚州小家女，嫁得西江大商客。", "綠鬟富去金釵多，皓腕肥來銀釧窄。", "前呼蒼頭後叱婢，問爾因何得如此。", "壻作鹽商十五年，不屬州縣屬天子。", "每年鹽利入官時，少入官家多入私。", "官家利薄私家厚，鹽鐵尚書遠不知。", "何況江頭魚米賤，紅膾黃橙香稻飯。", "飽食濃妝倚柁樓，兩朵紅顋花欲綻。", "鹽商婦，有幸嫁鹽商。", "終朝美飯食，終歲好衣裳。", "好衣美食來何處，亦須慙媿桑弘羊。", "桑弘羊，死已久，不獨漢時今亦有。"]}