{"author": "白居易", "period": "唐", "type": "诗", "title": "新樂府 捕蝗\t\t刺長吏也", "paragraphs": ["捕蝗捕蝗誰家子，天熱日長飢欲死。", "興元兵後傷陰陽，和氣蠱蠹化爲蝗。", "始自兩河及三輔，薦食如蠶飛似雨。", "雨飛蠶食千里間，不見青苗空赤土。", "河南長吏言憂農，課人晝夜捕蝗蟲。", "是時粟斗錢三百，蝗蟲之價與粟同。", "捕蝗捕蝗竟何利，徒使飢人重勞費。", "一蟲雖死百蟲來，豈將人力定天災。", "我聞古之良吏有善政，以政驅蝗蝗出境。", "又聞貞觀之初道欲昌，文皇仰天吞一蝗。", "一人有慶兆民賴，是歲雖蝗不爲害。"]}