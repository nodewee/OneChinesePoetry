{"author": "白居易", "period": "唐", "type": "诗", "title": "初除戶曹喜而言志", "paragraphs": ["詔授戶曹掾，捧詔感君恩。", "感恩非爲己，祿養及吾親。", "弟兄俱簪笏，新婦儼衣巾。", "羅列高堂下，拜慶正紛紛。", "俸錢四五萬，月可奉晨昏。", "廩祿二百石，歲可盈倉囷。", "喧喧車馬來，賀客滿我門。", "不以我爲貪，知我家內貧。", "置酒延賀客，客容亦歡欣。", "笑云今日後，不復憂空尊。", "荅云如君言，願君少逡巡。", "我有平生志，醉後爲君陳。", "人生百歲期，七十有幾人。", "浮榮及虛位，皆是身之賓。", "唯有衣與食，此事粗關身。", "苟免飢寒外，餘物盡浮雲。"]}