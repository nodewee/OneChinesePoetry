{"author": "白居易", "period": "唐", "type": "诗", "title": "詠拙", "paragraphs": ["所稟有巧拙，不可改者性。", "所賦有厚薄，不可移者命。", "我性愚且惷，我命薄且屯。", "問我何以知，所知良有因。", "亦曾舉兩足，學人蹋紅塵。", "從茲知性拙，不解轉如輪。", "亦曾奮六翮，高飛到青雲。", "從茲知命薄，摧落不逡巡。", "慕貴而厭賤，樂富而惡貧。", "同此天地間，我豈異於人。", "性命苟如此，反則成苦辛。", "以此自安分，雖窮每欣欣。", "葺茅爲我廬，編蓬爲我門。", "縫布作袍被，種穀充盤飧。", "靜讀古人書，閑釣清渭濱。", "優哉復游哉，聊以終吾身。"]}