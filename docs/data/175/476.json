{"author": "白居易", "period": "唐", "type": "诗", "title": "首夏", "paragraphs": ["孟夏百物滋，動植一時好。", "麋鹿樂深林，蟲蛇喜豐草。", "翔禽愛密葉，游鱗悅新藻。", "天和遺漏處，而我獨枯槁。", "一身在天末，骨肉皆遠道。", "舊國無來人，寇戎塵浩浩。", "沈憂竟何益，祗自勞懷抱。", "不如放身心，冥然任天造。", "潯陽多美酒，可使杯不燥。", "湓魚賤如泥，烹炙無昏早。", "朝飯山下寺，暮醉湖中島。", "何必歸故鄉，茲焉可終老。"]}