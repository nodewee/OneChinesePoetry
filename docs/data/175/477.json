{"author": "白居易", "period": "唐", "type": "诗", "title": "孟夏思渭村舊居寄舍弟", "paragraphs": ["嘖嘖雀引雛，稍稍筍成竹。", "時物感人情，憶我故鄉曲。", "故園渭水上，十載事樵牧。", "手種榆柳成，陰陰覆牆屋。", "兔隱豆苗肥，鳥鳴桑椹熟。", "前年當此時，與爾同遊矚。", "詩書課弟姪，農圃資童僕。", "日暮麥登場，天晴蠶坼簇。", "弄泉南澗坐，待月東亭宿。", "興發飲數杯，悶來棊一局。", "一朝忽分散，萬里仍羈束。", "井鮒思反泉，籠鶯悔出谷。", "九江地卑濕，四月天炎燠。", "苦雨初入梅，瘴雲稍含毒。", "泥秧水畦稻，灰種畬田粟。", "已訝殊歲時，仍嗟異風俗。", "閑登郡樓望，日落江山綠。", "歸雁拂鄉心，平湖斷人目。", "殊方我漂泊，舊里君幽獨。", "何時同一瓢，飲水心亦足。"]}