{"author": "白居易", "period": "唐", "type": "诗", "title": "寄李十一建", "paragraphs": ["外事牽我形，外物誘我情。", "李君別來久，褊恡從中生。", "憶昨訪君時，立馬扣柴荆。", "有時君未起，穉子喜先迎。", "連步笑出門，衣飜冠或傾。", "埽階苔紋綠，拂榻藤陰清。", "家醞及春熟，園葵乘露烹。", "看山東亭坐，待月南原行。", "門靜唯鳥語，坊遠少鼓聲。", "相對盡日言，不及利與名。", "分手來幾時，明月三四盈。", "別時殘花落，及此新蟬鳴。", "芳歲忽已晚，離抱悵未平。", "豈不思命駕，吏職坐相縈。", "前時君有期，訪我來山城。", "心賞久云阻，言約無自輕。", "相去幸非遠，走馬一日程。"]}