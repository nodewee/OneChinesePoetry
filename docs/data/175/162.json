{"author": "白居易", "period": "唐", "type": "诗", "title": "夏日獨直寄蕭侍御", "paragraphs": ["憲臺文法地，翰林清切司。", "鷹猜課野鶴，驥德責山麋。", "課責雖不同，同歸非所宜。", "是以方寸內，忽忽暗相思。", "夏日獨上直，日長何所爲。", "澹然無他念，虛靜是吾師。", "形委有事牽，心與無事期。", "中臆一以曠，外累都若遺。", "地貴身不覺，意閑境來隨。", "但對松與竹，如在山中時。", "情性聊自適，吟詠偶成詩。", "此意非夫子，餘人多不知。"]}