{"author": "金君卿", "period": "宋", "type": "诗", "title": "南埜書懷", "paragraphs": ["險途吁可憎，淺俗寖澆競。", "進物莫若利，趨時不如佞。", "吾道何由亨，讒人方醜正。", "予生與時戾，所賦得剛勁。", "力古恥浮文，論經斥非聖。", "强勉悅時事，難乎易天性。", "木舌不卷柔，枯株微蔭映。", "沿洄避風波，進退觸機穽。", "八載脫流銓，恩與萬家令。", "移官瘴嶺下，親闈阻溫凊。", "南荒地多暑，嵐氛午猶暝。", "因思古令尹，舒慘繫民命。", "士元都下治，汲黯辭以病。", "幾欲慕伊人，去就得非輕。", "雖然萬夫長，亦足觀以政。", "升進由漸階，困窮亦前定。", "所以勤吏術，敺民一其行。", "澄清疏浚源，披攘塞邪徑。", "吏手不得縱，奸豪無敢橫。", "訓染所難入，未免加笞榜。", "宿黠殊欲悛，良民適相慶。", "僅慰百里心，莫聳四海聽。", "世人重苟且，耳目非卓夐。", "庸兒難共議，寧與智者爭。", "咄哉蠅蟲癡，不喜圭玉瑩。", "爾舌徒揚箕，吾心本如鏡。", "質諸古聖賢，周孔與楊孟。", "當時窮達間，猶不免譏評。", "況於吾徒者，得謗適爲幸。", "丈夫抱事業，力行以待聘。", "神龍潛于淵，不恥羣蛙黽。", "騏驥縶于野，無嫌困泥濘。", "一旦亨天衢，挺身立朝廷。", "禮義張國維，威福尊君柄。", "接武臯夔際，致主勛華盛。", "名將日月垂，功與天地並。", "彼已烏足論，攎懷成笑詠。"]}