{"author": "陳舜俞", "period": "宋", "type": "诗", "title": "山中咏橘長咏", "paragraphs": ["包橘古云美，揚州地所宜。", "名存夏后貢，頌見楚人辭。", "雲夢分膏沃，璇星散陸離。", "洞庭仙壤接，震澤水烟被。", "柚酢徒然早，柑黄豈厭遲。", "封君千戶等，老囿萬奴隨。", "秀萼瑶瓊綴，青陰幄幕垂。", "朱衣霜傅采，素裏露含滋。", "弱幹金丸重，繁條火齊纍。", "瓜生先作瓣，蠶老不成絲。", "爽味鍾寒律，殷姿照夕曦。", "清香掩蘭杜，真液賤楂梨。", "揀選收藏日，辛勤種接時。", "壤須來處美，移怕樹同知。", "朱綠爭珍旨，荆湘辨等差。", "蹊深比桃靜，歲晚與松期。", "壇甃龜黿石，園裁枳棘籬。", "討蟲煩鑽鑿，科冗付蒸炊。", "穿井防天旱，禳瘟甚歲饑。", "向陽刪密葉，伐木樹低枝。", "有義曾分客，無偷不禁兒。", "㲏嫌連雨長，老要勁風吹。", "滿把留長蔕，盈箱藉短茨。", "入倉寧愧稻，出汗僅同醫。", "雅俗傳珍惜，深林或棄遺。", "稍收先落子，爭曬已殘皮。", "趁市商船急，充庭使驛馳。", "公筵薦魁磊，內合送瑰奇。", "寄遠曾非選，熏藏品最卑。", "善生唯計畝，視價旋論貲。", "薄探酬來賞，精嘗侑舉卮。", "他年修果譜，應載野人詩。"]}