{"author": "杜曾", "period": "宋", "type": "诗", "title": "峽山古調", "paragraphs": ["濫觴岷山側，朝宗蓋自然。", "沸沸出幽竇，滔滔成巨川。", "深流疑徹地，遠勢欲浮天。", "萬石攢若鬭，一流瀉如懸。", "二蜀通貨博，三峽爲防堅。", "上下比難險，往來爭泝沿。", "衝高濆氣盛，轉急洶形圓。", "行人戒仲夏，招子尚耆年。", "風波雖滅裂，灘磧且叢駢。", "湍聲混蠻市，漲潤入畬田。", "旁臨股且栗，順下目無前。", "浮沫逢槎聚，垂瀑依岸穿。", "哀猿藏森聳，渴鹿聽潺湲。", "幽勝祠宇密，傾危村舍聯。", "寒沙淹宿雨，暖溆罩春煙。", "青蕪隨遠曲，白鳥戲輕漣。", "常經祗名利，舊隠多神仙。", "至清逃鰌鱓，極奧容鱘鱣。", "楚臣忠義鬰，巫女威福專。", "龍驤戰具敏，鯀嗣導功全。", "瞿唐十里暗，灧澦一邱偏。", "砥柱未足擬，呂梁誠浪傳。", "伊予非智者，被命徒勉旃。", "尺短糾列郡，寸進乘孤船。", "一步一篙探，百丈百夫牽。", "通夕但耿耿，終日惟乾乾。", "廢職罹罪罟，委命通化甄。", "寄言千金子，狂狷可聞焉。"]}