{"author": "陶弼", "period": "宋", "type": "诗", "title": "三山亭", "paragraphs": ["諸峰不及此三峰，翠影多年路未通。", "野老傳來無地主，神仙留待與山翁。", "琱弓射滅虎狼迹，長劍劈開荆棘叢。", "吏引旌旗先險阻，匠營樓閣出虛空。", "藤蘿葉暗初無日，松桂枝新漸有風。", "下瀨將軍微舉職，安南都護遠輸忠。", "商誇合浦珠胎賤，民樂占城稻穀豐。", "火炬影沉山岸北，潮聲流過郡城東。", "四時收印來無定，終日開尊望不窮。", "玉版淡魚千片白，金膏鹽蟹一團紅。", "雲臺志節悲歌外，銅柱封疆醉眼中。", "所惜溪頭好崖石，只書詩句不書功。"]}