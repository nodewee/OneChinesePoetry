{"author": "陳舜俞", "period": "宋", "type": "诗", "title": "霅溪", "paragraphs": ["吳王城下溪，疏鑿自開闢。", "潭潭無涯岸，但見浸垂碧。", "氣增宇宙寬，勢吞江湖窄。", "樓臺照清影，河州多嘉植。", "紅鱗生霞朝，金鑒沉月夕。", "恍如神仙國，遠與塵土隔。", "怪說稔傳聞，真源探圖籍。", "天目據西南，兩地瀉峻極。", "其傍數百壑，奔走爲附益。", "及茲淵渟處，深不可計尺。", "稻粱活萬家，世無原田瘠。", "魚蝦孕千石，日見網罟獲。", "陰陰風雨夜，多爲蛟龍宅。", "少遊溪上學，長作幕下客。", "觀瀾無前志，平世耻吟澤。", "度量方潢汙，臨流重慚惜。"]}