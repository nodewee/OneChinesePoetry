{"author": "李中師", "period": "宋", "type": "诗", "title": "送程給事知越州", "paragraphs": ["出藩寵進白雲司，臺札仍欣得告歸。", "蘇子佩虎鈕，腰龜緺，列城旗鼓隨高牙。", "蘭亭一水近館娃，乃今衣繡先過家。", "秋風從此生蒹葭，舟五百里行荷花。", "西陵渡口曉㟏谺，飛樓想到期及瓜。", "恩先甘雨滿菑畬，訟逐筆止庭不譁。", "秦山千仞高無加，晝望蓬萊挹仙霞。", "鑑湖萬頃淼無涯，夜看牛斗乘星槎。", "平林摘筍崖擷茶，酒胾泉美而魚嘉。", "醒吟醉墨鬭天葩，此樂未可歲月賒。", "玉皇赭案香飄斜，匹馬赴召且復撾。", "民貧惠政空歎嗟，重見尨眉出若邪。"]}