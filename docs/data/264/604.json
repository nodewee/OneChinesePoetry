{"author": "陳舜俞", "period": "宋", "type": "诗", "title": "初入太湖", "paragraphs": ["東南有具區，三萬六千頃。", "百川之雄偉，咸池借溟涬。", "玉堂在其下，莫知日月永。", "鴟夷昔不返，肯顧市朝請。", "素懷邈已勞，孤泛此方逞。", "刺沙出林荒，度淺動蘋荇。", "漸盡行漸遠，灣轉勢彌迥。", "疑非地可載，直與天作鏡。", "青空四垂幙，亂山不能屏。", "淼茫白鳥行，浩漾好雲影。", "邏呼十槳急，罛橫九帆並。", "霽中波有光，風後浪猶猛。", "澎湃聞乍愜，拋磕內還省。", "我量覺蹄涔，此身實萍梗。", "淵神慄寒肌，浸氣飄素領。", "觀瀾念往術，濯纓悼前眚。", "未能追高謝，且以卒流景。", "吟非誇獨清，濟乃仗中靜。", "寄謝洞庭君，終來老魚艇。"]}