{"author": "强至", "period": "宋", "type": "诗", "title": "送裴光世赴舉", "paragraphs": ["光世出門頭懶回，身將西去犯斗魁。", "風雲自繫鵬鵠健，里道正爲驊騮開。", "憶初鄉賦選主司，數州側腦聽外臺。", "一朝吾鄉騰薦口，姓名喜得丁與裴。", "筆摇試席動千指，匠精反愧木盡材。", "六人既拔里中傑，黑白自可消怨猜。", "君名稍稍近人底，豈是天意激後來。", "主司南宮頃第一，又嘗禮部預揀才。", "頗傷辭律變新進，怪僻一鼓波遂頹。", "既而移書六人者，歷數文弊有可哀。", "且言文章貴體要，試格尤要合準裁。", "六人既拜主司教，青雲捷路知力推。", "方今最曰場屋公，實藝可進那用媒。", "君胸二紀富珍藴，每向紙上揮瓊瑰。", "掛名省壁定顯赫，續取科第仍崔嵬。", "明年躍馬游街塵，請君飲乾臨別杯。"]}