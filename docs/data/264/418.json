{"author": "劉贄", "period": "宋", "type": "诗", "title": "遊後洞詩", "paragraphs": ["寺久荒寂無足往，念有子厚彌陀碑。", "獨趨一里轉巖腹，剝粉敗赤逢門楣。", "亭亭故碑亡舊主，覆以老屋疎且欹。", "常嗟古人不可見，尚喜書誌存於斯。", "世言書字出心畫，體制類彼人所爲。", "子厚少年頗疎雋，字合飄逸往不覊。", "胡爲氣質反端厚，至今觀者多有疑。", "或云彼以竄農久，志氣軟熟非前時。", "或云高才尚薄世，故獨立法無所師。", "吾嗟世俗日無理，好惡不正論苦卑。", "臆決萬事豈獨此，此書何媿人不知。", "碑陰三百四十字，疎瘦勁麗何精奇。", "九十二人姓名具，陳績寶曆元年題。", "云此子厚二碑者，元和五年刊厥辭。", "至是二月始建立，都其事者楊與倪。", "塵蒙壁礙世未見，自我訪尋初管之。"]}