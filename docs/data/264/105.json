{"author": "蔡襄", "period": "宋", "type": "诗", "title": "送錢端明還京", "paragraphs": ["禁墀初別紫霄端，故國生光里俗懽。", "二世家聲聯將相，百年廟貌儼衣冠。", "躬臨州戟迎門下，人喜曾孫夾道觀。", "石照老苔封舊迹，錦溪喬木涕清瀾。", "東趨越嶺興懷遠，夕聽胥濤入夢間。", "江上馳心思魏闕，日邊歸路指長安。", "香深離渚花重疊，涼滿行舟酒半闌。", "應念非才持虎契，平時相繼入金鑾。"]}