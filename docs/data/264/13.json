{"author": "强至", "period": "宋", "type": "诗", "title": "與盛毅同賦暮角行", "paragraphs": ["城頭滾滾寒烟起，城裏無人冷如水。", "一聲暮角聒地來，聲中宛轉含餘哀。", "逡巡流入單于調，耳邊似近單于臺。", "坐客未終聽，對面淚雙迸。", "那復將軍絕塞眠，朔風吹落玉帳邊。", "狼烟未盡不待曉，恨不立起銘燕然。", "何人始製角中曲，幽怨到今傳不足。", "吁嗟畫角終無情，百年日月銷此聲。"]}