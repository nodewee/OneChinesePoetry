{"author": "陳舜俞", "period": "宋", "type": "诗", "title": "楓橋詩", "paragraphs": ["二十送上鄉老書，白髮堂上懽愉愉。", "岐亭酒罷不忍別，二百餘里來姑蘇。", "楓橋古岸冬十月，霜風切骨草木枯。", "拜起欲去更付囑，携手泫然雙淚珠。", "明年偶中崇政第，赤城山下欣迎扶。", "穹蒼不與奪榮養，星霜未周罹明誅。", "顔色不見已三歲，肝血泣盡留形軀。", "隠淪無業養慈老，骫骳又作卑官圖。", "還道楓橋舊別地，依依風物春陽敷。", "人烟山色一如昨，齒髪獨改親則無。", "萬杵入心交落涕，水邊且欲留行艫。", "平生一天已無戴，縱得寸祿何爲娛。", "時乎窮達又未决，行矣願報生前劬。"]}