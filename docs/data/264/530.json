{"author": "金君卿", "period": "宋", "type": "诗", "title": "韓相生日", "paragraphs": ["商飈迎素律，兌澤薦元精。", "象順奎鈞爛，天鍾義氣清。", "千齡將聖偶，冢輔爲時生。", "粹藴森羣玉，沖襟貯四瀛。", "大方捐樸斵，淳辨復韶韺。", "先帝龍飛日，朝陽鳳一鳴。", "振文齊木鐸，保國敵金城。", "舊德方圖任，鴻鈞正倚平。", "具瞻歸峻嶽，衆口說和羹。", "固結君臣分，窮探禮樂情。", "用人兼畎畝，得士盡豪英。", "省罰蠲茶法，均徭審地征。", "鎮浮還美俗，恤隠起疲氓。", "考古淵源博，含章氣思宏。", "太平論極至，墜典悉興行。", "文物期三代，規摹小二京。", "納忠高子孟，任重等阿衡。", "國本重離正，身謀一羽輕。", "殊方想風烈，曒日照功名。", "嗣聖嘉深識，明神格至誠。", "官儀端表憲，圭瑞竦桓楹。", "邦揆車遵轄，時髦鹿在萍。", "戍亭無警燧，廓廟有奇兵。", "達節天須佑，真儒道始亨。", "黄裳坤德靜，玉鉉鼎功成。", "坐致唐虞旦，前無丙魏聲。", "昌期逢慶誕，睿寵極光榮。", "燁燁台符應，詵詵喜氣盈。", "南巖同久固，西昴共晶明。", "史克歌眉壽，芳風願載賡。"]}