{"author": "金君卿", "period": "宋", "type": "诗", "title": "代人送廣州劉待制", "paragraphs": ["元精生俊臣，其器疏以博。", "渾玉謝雕鎸，古樂鎮浮薄。", "文章發粹藴，雲漢相紛搏。", "軒昂仕路間，獨立羣雞鶴。", "朝端聳風采，衆聽嘉蹇諤。", "緣飾吏事餘，中有名教樂。", "按獄袪煩苛，餽糧得豐約。", "邛蜀號險艱，靜制猶扃鑰。", "歸來奏成績，高議凌霄鶚。", "往釐東南計，詎足煩精畧。", "中道發詔書，飛榮上天閣。", "抗旌出五嶺，廣府開巨幕。", "提封犬牙制，被海珠貝錯。", "況當蠻獠衝，尚苦蜂蠆蠚。", "日望公之來，坐見起民瘼。", "先聲百粵外，猾寇千里却。", "行當靜海隅，天步清且廓。", "栖栖外臺吏，正困韁鏁縛。", "忻聞大旆過，一見如刮膜。", "下坐聽語言，渴引醇酎酌。", "退嗟蠅蟲癡，敢議驥尾託。", "願公南轅還，四海霖雨作。", "嘻噓和氣行，瞬息羣動躍。", "及此分寸苗，庶幾秋有穫。"]}