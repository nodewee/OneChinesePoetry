{"author": "韓絳", "period": "宋", "type": "诗", "title": "答寄堯夫先生", "paragraphs": ["君子志於道，出處非一端。", "伊尹負鼎俎，顔淵樂瓢簞。", "斯自理適當，匪緣情所安。", "超然達者致，邈矣誰可攀。", "嗟嗟狂若狷，狥已缺其完。", "軒冕死不釋，山林趨不還。", "我愛邵夫子，醇氣充見顔。", "羣經究彼邃，古史閱而刪。", "不爲詭異行，已蹈時俗難。", "逃名去其奧，築室伊洛間。", "抱業舍仕進，竭心奉親歡。", "修竹當環堵，寒流日潺潺。", "問誰從之遊，結駟款其關。", "茲予久欣慕，欲往良獨艱。", "幸君適河內，至此解征鞍。", "僚友恃交舊，屈致及門闌。", "前迎倒我屣，布席羅雕盤。", "高談未一二，長揖忽歸騫。", "不意饋雙鯉，剖腴出琅玕。", "何以報嘉惠，永懷金與蘭。"]}