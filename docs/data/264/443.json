{"author": "宋球", "period": "宋", "type": "诗", "title": "玉華山", "paragraphs": ["玉華山來自何處，巉巉拔立陵紫煙。", "上有干雲切霄之蒼松，下有迸崖漱壑之清泉。", "長河西來齧山足，燐火白日明峯巔。", "浮嵐暖翠入窗戶，六月殿閣風泠然。", "我來豈暇弔古蹟，俛仰但喜遺囂喧。", "心魂澄澈耳目醒，如脫世故游神僊。", "平明却入俗塵去，回首煙蘿羞滿顔。"]}