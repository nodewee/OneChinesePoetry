{"author": "句龍緯", "period": "宋", "type": "诗", "title": "題惠泉寄知軍郎中", "paragraphs": ["崎嶇荆門山，叢起爲東阨。", "陽岡盤氣勢，陰竇融液脈。", "源濯雲根移，流噴石罅拆。", "呀呀兩岸間，平澗纔數席。", "環岸貯清泚，古鏡照秋色。", "恬風不生紋，至底無隠物。", "澄輝泛嵐翠，凈影溶天碧。", "潛花深冏冏，蔭樹高崒崒。", "清光照毛髮，爽氣灑肌骨。", "如入冰壺中，亭宇何鮮飾。", "缾罌日往來，舉汲易爲力。", "短綆何勞人，輕舠恰容客。", "當時竟陵翁，老死却不歷。", "品第十九泉，遺此良可惜。", "此泉惠此土，唯日流不息。", "作詩頌惠泉，勉哉君子德。"]}