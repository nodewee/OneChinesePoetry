{"author": "陳舜俞", "period": "宋", "type": "诗", "title": "和部使者騎牛歌", "paragraphs": ["君平山前白雲老，五十休官何太早。", "咄哉官卑莫行道，鸞鳳豈肯爭粱稻。", "愛山愛水去無時，漸老更買黄牛騎。", "長髯老奴挈榼隨，白紵皎皎山人衣。", "因憐湖邊有逐客，也解忘形樂泉石。", "不使執轡從翁遊，翁自出錢爲買牛。", "山中酒美數醑我，醉裏詩成要我和。", "市兒指點應不識，底不輕裘走快馬。", "毛夫子，真國士，出問風謠宣直指。", "瀟灑本是神仙人，功名强爲蒼生起。", "聞說騎牛不詆訶，手擘紅箋爲作歌。", "英詞百卉鋪錦繡，雄辯三峽傾銀河。", "我牛入山路漸熟，好歌吟聲易成曲。", "明年恩亦當放還，直入深雲無管束。", "欠却劉家買牛黄金錢，又得毛公騎牛碧玉篇。"]}