{"author": "俞汝尚", "period": "宋", "type": "诗", "title": "題蒙泉", "paragraphs": ["幽人斸寒泉，井甃名日蒙。", "井貴德不改，蒙以養爲功。", "非徒玩清冷，潤液幽芳叢。", "說築傅巖下，伊耕莘野中。", "靜守一夫事，勤政王道隆。", "孔孟不得志，日月經高穹。", "休哉聖賢心，養私而用公。", "宇宙間生民，草木與昆蟲。", "仁漸而穠郁，義慘而龐洪。", "泓泓此中泉，與物資天功。", "勿謂短綆淺，海底淵源通。", "勿謂一勺輕，洗滌人心空。", "近林鬰青蒼，遠澗與沖融。", "往往中間雲，霶霈起天風。", "汲引即所利，孰遣榛莽豐。", "有道無得喪，孰患番險濛。", "君子修諸業，慮初而圖終。", "爲君賦此詩，勿厭吾道窮。"]}