{"author": "雙漸", "period": "宋", "type": "诗", "title": "豫章逢故人歌", "paragraphs": ["樂天嘗日潯陽渚，舟中曾遇商人婦。", "坐間因感琵琶聲，爲託微詞寫深訴。", "因重佳人難再得，故言何必曾相識。", "今日相逢相識人，青衫拭淚應無極。", "我因從官臨川去，豫章城下風帆駐。", "續有翩翩畫舸來，斜陽共繫垂楊樹。", "綠窗相近未多時，紅簾半動聞私語。", "認得舟中是故人，從人來自韶陽路。", "柔情脉脉不得通，餘時冉冉時聞度。", "借問舟中是誰氏，長自廬江佳麗地。", "蘇姓從來字小卿，桃葉桃根皆姊妹。", "十歲清歌已遏雲，十一朱顔妬桃李。", "十二能描新月眉，十三解綰烏雲髻。", "亂花溪上偶相逢，一託深心許爲壻。", "翠鬟曾翦繫平生，暗斷金釵爲盟誓。", "無何官難兩相忘，因茲流落來天際。", "揚州一夢今何處，風月心情向誰訴。", "筭來爭似不相逢，空感當時無限事。", "昔日風光曾作主，今日風光如驀路。", "腸斷江頭夜不眠，風帆明日東西去。"]}