{"author": "王益柔", "period": "宋", "type": "诗", "title": "萊石茶酒器寄邵先生作詩代書", "paragraphs": ["寶刀切石如春泥，雕剜成器青玻璃。", "吾嘗閱視得而有，惜不自用長提携。", "前時過君銅駝陌，門巷深僻無輪蹄。", "呼兒烹茶酌白酒，陶器自稱藿與藜。", "愛君居貧趣閒放，一語不涉青雲梯。", "嗟予都城走塵土，日遠樽杓愁鹽齏。", "緘封不啟置牆角，頓撼時作瓊瑶嘶。", "爭如特寄邵高士，書帙几杖同幽棲。", "荷鋤賸治田間穢，抱甕勤灌園蔬畦。", "明年春酒或共酌，爲我掃石臨清溪。"]}