{"author": "陳舜俞", "period": "宋", "type": "诗", "title": "贈孔經甫賢良兼簡許少張狀元", "paragraphs": ["晚泊姑孰浦，忽逢瀟湘人。", "口稱丹邱客，面带湘江雲。", "此客骨不凡，九天之麒麟。", "新上紫烟頂，以頭觸天門。", "赤龍怒當路，夭矯驚百神。", "麒麟顧何力，牙爪勇踞蹲。", "既欲掎其角，又或批其鱗。", "此身甘萬死，齏粉不逡巡。", "帝曰汝無罪，濯濯良不群。", "輟吾黄金鋪，縱之赤城塵。", "收頭縮下土，別待風雷春。", "龍怒逐之去，四海波濤翻。", "顧我天一涯，遺下顔色溫。", "昔爲游天夢，嘗受一日恩。", "老來因對客，念往驚心魂。", "寄謝剡溪子，入朝可無言。"]}