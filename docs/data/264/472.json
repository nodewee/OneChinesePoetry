{"author": "金君卿", "period": "宋", "type": "诗", "title": "九日過長蘆泊小港留題龍山古寺", "paragraphs": ["輕舟晚過長蘆渡，西風吹帆落沙溆。", "空桑古市漁家烟，信步閑尋石城去。", "石城苦遠日苦晚，崎嶇半入龍山路。", "山回路轉翹林處，披開白雲見幽寺。", "家菊海榴矜晚芳，落華鳴泉足秋思。", "野叟耕塚出壞石，虛城埋狐井射鮒。", "老僧推門揖我入，古碣荒唐草中覷。", "仰天一笑六朝事，過鴈書天作文字。"]}