{"author": "陳舜俞", "period": "宋", "type": "诗", "title": "示諸弟", "paragraphs": ["吾家崛起蓬蒿間，先君爲學良苦艱。", "典衣買書教我讀，平生貧窶不此慳。", "歲晚纔霑寸祿養，天禍無何頹泰山。", "况時汝輩各少小，不及見汝學燕閒。", "逮今孤露歷歲月，漸覺長大成疏頑。", "詩書堆積有素業，文章體要亦易攀。", "固須仁義力造詣，慎擇朋友少往還。", "偏親堂上待甘旨，况已齒齔雙鬢班。", "更可踟躕忽榮養，不如烏鳥鳴關關。", "官家公道祿寒畯，勉旃進取歡慈顔。"]}