{"author": "陶羽", "period": "宋", "type": "诗", "title": "古歌贈巖主喜公", "paragraphs": ["喜公心眼如有靈，善擇此巖來構扃。", "崖根踏碎暮煙碧，洞門鑿破蒼苔青。", "交加亂石虎狼隊，縱橫怪木龍蛟形。", "其間可以松蘿招隠，雲霞放情。", "傲復傲兮何富貴，恣復恣兮閑利名。", "況乎龍蛟勇背俟風雨，靈龜垂首思雷霆。", "我今方爲年少英，青山未有歸去心。", "他時致堯功業成，與師高卧白雲深。"]}