{"author": "强至", "period": "宋", "type": "诗", "title": "送王賓玉", "paragraphs": ["相如昔乘使者車，縣令負弩當前驅。", "頗矜意氣誇里閭，檄詞爛熳肆欺誣。", "歸來不說民饑臞，餘佞更留封禪書。", "江山清絕冠天區，豈甘久被斯人汙。", "邇來炳靈軼古初，耆俊相繼馳亨衢。", "堂堂御史今名儒，志節慷慨忠義俱。", "才高識遠器有餘，不似文園淺丈夫。", "一朝持節歸成都，使星皎皎臨坤隅。", "輟從憲府恩意殊，霜威鶚擊正所須。", "奸胥所在察于荼，交券計斤良可吁。", "鋤凶芟穢忌踟躕，元惡須行七日誅。", "惡除惠澤益霑濡，頓使枯瘠都豐腴。", "坐茵未暖氈氍毹，詔歸還直承明廬。", "朝廷急賢恢遠圖，碧雞金馬不用渠。", "以人報國功難逾，諸生中有何武無。"]}