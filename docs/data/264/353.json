{"author": "馬端", "period": "宋", "type": "诗", "title": "司馬晉州待制哀辭", "paragraphs": ["志古流難合，談高道自明。", "風波志恩分，鍼石盡交情。", "讓節蒙知厚，華班絕綺榮。", "賤生懷感遇，當路假晶熒。", "累次清油幕，中間白玉京。", "吏文容議緩，邦事卹言輕。", "自此嗟流梗，何期苦見兵。", "寒垣心易動，漳浦信彌驚。", "玉蕊悲無驗，金臺望忽傾。", "歲闌雲慘淡，天迥淚縱橫。", "世有真忠亮，今亡至直清。", "舊僚知葬日，投此弔佳城。"]}