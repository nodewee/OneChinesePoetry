{"author": "陳舜俞", "period": "宋", "type": "诗", "title": "寄揚州知府錢舍人", "paragraphs": ["歲月倏已逝，流光浩無涯。", "新陽達厚地，草木漸萌芽。", "禽鳥知時節，聲哢日夕嘉。", "人生獨何爲，不與物同華。", "齒髪俱摇落，唯有老大加。", "緬懷西垣客，事業紛天葩。", "三年辭帝右，士夫嘆聱牙。", "道大益不容，眇小固何嗟。", "聞有難老藥，沆瀣和丹砂。", "但願壽百歲，未能定龍蛇。"]}