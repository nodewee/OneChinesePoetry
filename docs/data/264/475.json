{"author": "金君卿", "period": "宋", "type": "诗", "title": "范資政移鎮杭州一百韻", "paragraphs": ["聖門高弟游淵源，當時所得惟十賢。", "科張言行政與學，兼此四者誰能然。", "公含天資得具美，出文入武材謨全。", "軒昂盛時進以道，行高德鉅齊回騫。", "發爲文章動驚俗，邈與游夏爭差肩。", "手鑿大竅破混沌，分得清濁歸坤乾。", "斯文去聖日已遠，泯塞不絕猶涓涓。", "公恢吾儒獨振起，力引巨海吞百川。", "周旋六經後諸子，陟彼泰山望八埏。", "提携千篇去奏御，列宿環拱分經躔。", "章韶夏濩忽冥昧，琥璜圭璧慙雕鎸。", "詞雄語險氣復銳，猛將正怒揮戈鋋。", "羣邪衆枉困淩暴，辟易萬里窮無邊。", "飛名禁林號獨步，多士仰則猶權衡。", "惟時朝廷政不一，衆口噤暗同寒蟬。", "公鬰奇材未得吐，盤虹積玉胸中填。", "囊書萬言究大政，徑欲鍛石持補天。", "自從諫言抉心膽，慷慨大論君之前。", "采詩上誦關雎化，稽古下陳無逸篇。", "材高於時衆所忌，讒機巧網相包纏。", "如公之言遽見斥，嗟嗟吾道何其邅。", "上思賈生久不見，一日開悟俄詔還。", "歸來復踐諫諍列，正似猛矢加勁弦。", "遂登天閣承顧問，凡日三接親邃延。", "乃眷京畿作大尹，有美聞望如庭堅。", "公言臣節矧可奪，寧方而折何能圓。", "咄哉小人正用事，亦以茅茹相引牽。", "大凡威福自人主，其下臣子敢得專。", "設若園林養材木，腐枝朽枿須剝刓。", "方今之患猶大腫，未得良藥何能痊。", "大書斥言不忌諱，貫理若以珠貝穿。", "天子爲之徹旒纊，樂以從諫如轉鏇。", "退思謂言即施設，返逆衆耳遭訶訮。", "黄鵠孤飛下太液，勢力不勝梟與鳶。", "遭罹綱羅不得奮，擺翮垂翅江之壖。", "身雖江湖豈云樂，與國憂戚常悁悁。", "謂時久安慮必遠，往往達旦目不眩。", "俄而烽警半夜至，黠羌豕哾窺西偏。", "廟堂奇兵不施設，主帥肉食驕且孱。", "王師之行屢挫衄，邊邑騷動何喧闐。", "朝廷方議擇儒將，諍臣列奏飛封牋。", "起公于西代天討，推轂以送操中權。", "奉師尊行天子命，德望遠振威先零。", "指揮風行紀律定，士卒增氣百十年。", "先期長戈斷爾臂，隨以巨杵春其咽。", "羣兇膽落禁不發，若卵壓以泰華巔。", "諭以天意使安然，踧踖聞命敢不虔。", "西人父子相得喜，咸愈大癘就粥饘。", "帝曰於予薦太廟，拾得巨鼎容牲牷。", "遂以公歸贊大政，思納治道於平平。", "公言一物未云獲，惴惴若己推諸淵。", "觀今正得仲舒策，夫欲善治須改絃。", "公孫之才卒克用，救弊一變期朞年。", "國僑首議立謗政，習俗未久非所便。", "祁寒暑雨輔天令，嗟爾小人猶怨焉。", "甚哉仁義豈迂闊，言未及吐讒人㘋。", "邊氓方復思召虎，謂以王命來旬宣。", "公揚天休布惠澤，一切苛政咸使蠲。", "期民陶然釋重負，時雨驟作蘇枯薦。", "被甲邊士衆千旅，又煦鳬藻相依沿。", "狡兔竄縮飛鳥伏，良弓收勢藏諸鞬。", "時將勞還亟大用，上書願得東南遷。", "帝曰老臣重休息，方且畀汝南陽田。", "南陽之民悅以化，焱若暖氣來窮燕。", "隆冬寒嚴雪積苦，赤子乳負蒙裘氈。", "上方南顧孰予濟，頼公往鎮蘇民編。", "江東百城控越絕，齊俗輕剽窮奢妍。", "三民勞力事故教，揖揖蟻蚋團腥膻。", "望公子來日以治，坐使薄惡隨面悛。", "雖然一方仰其賜，安得爲惠周幅員。", "吾民倥侗豈有識，瞻望德業何拳拳。", "凄然末學門下客，憶昨捨耕趨士聯。", "飯蔬飲水亦云樂，勉望箕業猶桮捲。", "于時鄱陽被公化，樂以教育爲民先。", "公嗟吾儒實已落，勉勉欲以經義傳。", "强扶駑駘決遠到，足力不騁煩笞鞭。", "漸摩師教日已久，有類汙壤遭坯埏。", "良工遇物以規矩，方圓大小隨陶甄。", "鍛磨拂拭僅成器，未省所用何如旃。", "逢時清明輒自喜，才卵而翼思翩翾。", "幸歌嘉魚樂賢者，數罟不棄鱅與鰱。", "區區一入太常選，誰顧尺蠖猶連蜷。", "退思生成有本末，未能豈敢忘蹄筌。", "公時提師出萬里，一伏門下無由緣。", "皇皇寸祿及親養，乃以名字歸冬銓。", "度量未免習爲吏，束縛日以官事煎。", "方愚動與時事戾，進退坎埳誰與憐。", "男兒三十志未就，却顧文字羞丹鉛。", "營營孤飛失所託，恥與燕雀爭連翩。", "願奮羽翰脫榛棘，日逐鳳鳥翔飛煙。", "跋公之門已俯附，孑孑旆旞當風褰。", "十年始得拜車下，若出穢藪遊飛僊。", "公之聲名世軻愈，民望其賜猶蹇連。", "況當景盛天子聖，將議明堂張九筵。", "肯如大過棟已橈，方購梁木扶其顛。", "定須籠材器所用，鳩斂天下無棄捐。", "經營架構非一幹，願得身備栭與椽。", "公歸輔成此基構，手斡元化隨天旋。", "致君無爲坐以治，四氣成順豈有愆。", "自然民物日陶遂，返我薄俗如羲顓。"]}