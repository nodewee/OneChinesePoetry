{"author": "陳舜俞", "period": "宋", "type": "诗", "title": "銷暑樓", "paragraphs": ["溪上樓臺似玉壺，樂郊春物剩昭蘇。", "賢侯好士簪裾集，暇日開筵錦綉敷。", "擘水膾鱸堆白雪，撥醅釀酒滴真珠。", "香飄沈穗縈欄角，歌沸梁塵落坐隅。", "約略十洲仙界景，依稀九老洛川圖。", "席中蘭語薰相襲，望裏蓮娃貌亦都。", "狂客笑吟聊自若，丈人强健不須扶。", "送歸千騎堂前月，猶照簾蝦一半鬚。"]}