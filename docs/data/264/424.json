{"author": "徐仲謀", "period": "宋", "type": "诗", "title": "留題郫縣西禪院古調詩", "paragraphs": ["郫縣七十年，碁布于郊坰。", "景德當道衢，寶塔騰青冥。", "其間西禪院，地勝景物靈。", "何以使索然，中有大藏經。", "自從沒官來，卷帙何零丁。", "府民納其直，將遷離梵庭。", "奇哉陳氏子，覩此而涕零。", "謂寺無九部，何以重佛僧。", "如人去五臟，何以主神形。", "捨財百萬餘，贖之俾安寧。", "蘭若皆修飾，具葉重芬馨。", "籤函列金玉，堂殿揮丹青。", "永以鎮福地，實可壯禪扃。", "命僧開寶藏，煌煌如日星。", "讀誦香院裏，音響何泠泠。", "聞者與見者，如醉而得醒。", "豈不獲洪福，深遠於滄溟。", "凡人富金帛，安能延百齡。", "唯有好善道，聲譽喧雷霆。", "高吟二百言，長使郫民聽。"]}