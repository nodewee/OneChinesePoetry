{"author": "强至", "period": "宋", "type": "诗", "title": "小桃值風零落殆盡偶成鄙句奉呈諸君", "paragraphs": ["小桃庭前祗一株，無數花開艷新繡。", "破蕊脈脈向人笑，鬧枝酣酣索春鬥。", "只見蜜蜂來往喧，不道雙燕共時候。", "醉吟繞花日幾遭，坐卧欲來花下就。", "東風昨夜忽顛狂，曉枝點檢不依舊。", "惜無錦帳闊百步，遮藏免被風力驟。", "小兒地上拾亂片，猶愛殘香再三嗅。", "桃兮開落奈汝何，却取餘杯醉春晝。"]}