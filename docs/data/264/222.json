{"author": "汪泌", "period": "宋", "type": "诗", "title": "題共樂堂", "paragraphs": ["臨海城東湖，氣象清且奇。", "無風綠色淨，十頃澄琉璃。", "中有共樂堂，今其名者誰。", "人有答我問，太定下車時。", "訪民所疾苦，民曰水最危。", "其水或暴至，城壞民流屍。", "公謀得上策，疊石完城基。", "外遺數百家，室屋鱗參差。", "水至無所障，適與漂溺期。", "又欲隄其東，苦乏土石資。", "開湖足取用，隄勢橫虹蜺。", "湖光占空闊，物從鑑中窺。", "紫翠前後山，環列如屏帷。", "構堂就虛曠，與俗同遊嬉。", "太守宴堂上，遊人歌水湄。", "歌云從公來，除患補瘡痍。", "況有此觀壯，不樂何以爲。", "有如登春臺，人心舉熙熙。", "從事能文者，作辭書之碑。", "庶其不朽功，上徹堯軒墀。"]}