{"author": "陳舜俞", "period": "宋", "type": "诗", "title": "湖州李使君聞予遊廬山寄書云爲我一謝清絕", "paragraphs": ["道微本一致，喧靜偶殊轍。", "眷言朝廷士，何必山水悅。", "李侯稟靈氣，家園鄰大別。", "廬峰五千仞，曾上捫日月。", "一隨青雲友，久仕金馬闕。", "茲爲東南守，雙溪對寒潔。", "因將洞庭客，寄使謝清絕。", "想君惜不往，搔首厭符節。", "澤民固重事，逸興聊可輟。", "已告林屋天，金庭錫期耋。"]}