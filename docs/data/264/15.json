{"author": "强至", "period": "宋", "type": "诗", "title": "送盛君方", "paragraphs": ["秋風木葉飛邊徼，日暮銅臺別杯釂。", "燕姬一曲聲未終，交臂方携忽南棹。", "相公鎮魏從辟書，玉帳三年奉談笑。", "密謀直道裨主人，飽食庸兒或陰誚。", "君殊不顧但自若，烱烱誠心復誰照。", "相公還朝數論薦，援手無人在廊廟。", "薦章未報人事改，魏國門前客相弔。", "聖賢尚覬後世知，萬事那能目前料。", "方今擢才不待次，道路紛紛走嚴召。", "朝廷必欲收真才，豈有如君使常調。", "讀書適用非苟知，脫略空言直趨要。", "有餘利刃未一施，可惜青萍反居鞘。", "誰能出力終提携，會看驚人露芒耀。", "君如弗偶好言命，予亦徐當卜耕釣。"]}