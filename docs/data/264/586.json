{"author": "陳舜俞", "period": "宋", "type": "诗", "title": "中秋翫月宴友", "paragraphs": ["秋風清且勁，夜月澄無譁。", "月當澄清間，百倍常光華。", "金盤挂滉瀁，水鑒磨痕瑕。", "未離碧海久，漸到黄道斜。", "嫦娥瓊肌滑，羞死吳宮娃。", "蟾蜍銀窟寒，不穴死水蟆。", "依稀聞兔搗，髣像見桂花。", "豈止數千里，已照萬人家。", "都人尤侈盛，時節惜芳佳。", "樓臺延皓魄，簾幕去周遮。", "交錯宴子女，嘈雜鳴簫笳。", "清影落酒盞，爽氣侵巾紗。", "常明復置燭，擲果如散沙。", "而我旅其間，甚貧亦可嗟。", "遂召朋友云，可飲文字耶。", "客來俄滿堂，風稜森鏌鋣。", "主人出對客，衰病植蒹葭。", "所共天上景，能如富者奢。", "汙樽薦醅蟻，獠羞錯魚蝦。", "釋焉帽與带，果止柰與瓜。", "高言抗崢嶸，沖靈坦凹窊。", "情親弗委曲，論極成紛挐。", "寒稜入吟骨，歡意自天涯。", "不因斗柄轉，豈信漏刻賒。", "無端鷄三號，漸引鼓五撾。", "良會誠惜已，同心又何加。", "殘輝促坐席，曉意生微霞。", "明發作此詩，遺我異時誇。"]}