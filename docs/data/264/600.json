{"author": "陳舜俞", "period": "宋", "type": "诗", "title": "次韵酬郟郎中", "paragraphs": ["直道焉不黜，士生常苦貧。", "此語聞則舊，今見賢丈人。", "三十取科第，初走州縣塵。", "清不受一毫，義或重萬鈞。", "四十雖宦達，五十已邅屯。", "有如車脫輻，挽之又埋輪。", "南棲窮山中，茅屋無比鄰。", "瘦田兩三稜，過半生荆榛。", "年豐苦不飽，况復水旱頻。", "予常訪其居，會合歡無垠。", "念此太幽獨，欲去彌傷神。", "勸君胡不歸，清霅多交親。", "旋聞理艅艎，送之彭蠡濱。", "今來復相過，三見汀洲春。", "雖云故鄉樂，還似枯池鱗。", "僧坊避風雨，所頼太守仁。", "隨衣度伏臘，計俸紓晡晨。", "無妻眠抱影，失子淚沾巾。", "穹蒼杳難知，善人獨不振。", "公懷自曠達，陶然樂天鈞。", "作詩擬淵明，委形任屈伸。", "所喜樽有酒，且樂圃有筠。", "我思得高義，列鼎鋪重茵。", "館之華堂上，歲與禾百囷。", "使無寒饑顧，便可謝簪紳。", "世俗念已薄，此邦非等倫。"]}