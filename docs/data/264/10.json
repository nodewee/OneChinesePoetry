{"author": "强至", "period": "宋", "type": "诗", "title": "近承楊子遣垂和池上短篇愛而有贈且攄予懷", "paragraphs": ["楊子文格少已遒，自關以西鮮此流。", "逸興一發不言休，詩吟千篇酒百甌。", "始謂富貴力可求，行年四十差厥謀。", "相逢渭水初清秋，氣俊秋隼辭長虬。", "歡然一見分輒投，往來自爾月屢周。", "忽聞屋角鳴春鳩，感時出門寫我憂。", "載酒興慶荒池頭，半酣繫馬聊登舟。", "紛紛涉水驚眠鷗，晚陽欲落孤煙收。", "開元盛事空林丘，流年數百如回眸。", "陳迹隨感來吟搜，偶作短句詒同遊。", "楊子既見遽和酬，筆落紙上不暫留，詩珍玉案書銀鈎。", "詩人乃是天地讎，造化萬物遭剜鎪。", "天公報之甚操矛，少使稱遂多窮愁。", "子嘗兩舉試此州，病坐試席出則瘳。", "筆力健可掣十牛，及與命鬥力弗侔，翻被命屈豈自由。", "嗟予所學淺以浮，不與造化爲怨仇。", "胡然天公亦我尤，剛腸勁貌寡媚柔。", "觸忤貴勢在轉喉。", "蒼顔常調祗自羞，使看平步趨公侯。", "子來我語徒啾啾，天高聽卑誠謬悠。", "不若且默真良籌，有酒一醉春風樓。"]}