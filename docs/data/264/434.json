{"author": "陳叔度", "period": "宋", "type": "诗", "title": "雙皂莢行", "paragraphs": ["綠葉森森迎曉日，雙雙暗結秋霜實。", "乾坤造化借風流，陰靈滑稽爲誰匹。", "一蔕雙葩心兩同，風力雨綿神其功。", "中官始奏獻奇異，祥圖瑞牒揮毫鋒。", "四海萬方只一株，繚繞周牆百丈餘。", "侍從宮娃共爭取，攀援棘刺血羅襦。", "采得溫泉奉金輦，雪瑩肌膚紅玉暖。", "合歡當前此物生，上皇都笑天機淺。"]}