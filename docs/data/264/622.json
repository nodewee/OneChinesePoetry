{"author": "陳舜俞", "period": "宋", "type": "诗", "title": "明日北風尤甚不可行再讒", "paragraphs": ["我行楚濱，洪波是涵。", "飄風不惠，停舳相銜。", "我實有辭，將伯是讒。", "越明日作，若怒弗咸。", "大吹振蕩，厥聲唬喊。", "龍憑虎借，播谷摇巖。", "止莫能維，行不可帆。", "誰令其然，維伯所監。", "我名有讒，實意以禱。", "終使不往，寧弗之報。", "泛泛行者，有游有漕。", "罔不衣食，或俱幼老。", "出其孔艱，仁者攸好。", "吹而順之，毋忽予告。"]}