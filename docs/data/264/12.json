{"author": "强至", "period": "宋", "type": "诗", "title": "賣松翁", "paragraphs": ["窮山老松幹百尺，縱有愛者勢難值。", "小松聳擢未及丈，何亦冷落守巖石。", "由來世眼習繁侈，競事妖紅與爛白。", "往往破産聚名卉，未見有一號松癖。", "城中有客賣桃李，美價高下隨意得。", "咄嗟彼叟何爲者，浪負松本窮九陌。", "行求善價吻欲燥，力弛還立朱門側。", "過之千百絕一顧，寧復肯許一錢直。", "音聲猶带澗風澀，顔色尚染嵐煙黑。", "松材雖良人未見，其奈桃李有春色。", "嗟哉子計信疏矣，豈宜肩入芳菲域。", "速培舊土養松幹，待棟明堂柱帝宅。", "予疑叟非鬻松者，無乃矯世爲所特。", "衆趨時好逞穠艷，何獨孑孑衒皴碧。", "群雄馳騁尚譎詐，軻以仁義游六國。", "時乎釋老肆分籍，愈以原道破群惑。", "叟乎叟乎予爾知，獨行矯世難爲力。"]}