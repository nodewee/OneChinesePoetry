{"author": "王益柔", "period": "宋", "type": "诗", "title": "奉答堯夫先生金雀石硯詩", "paragraphs": ["般陽有山名金雀，山發清輝産奇璞。", "望氣嘗言玉寶藏，賈胡幾遣良工度。", "金剛寶鑽競窮搜，百里青蒼困鑱鑿。", "瓊瑰未獲得研材，溫潤還將六美學。", "有若玉徽琴面瑩，有如金彈陶輪著。", "規天矩地形制毓，中或辟流外圭角。", "晴窗氣暖墨花春，牋襞毫奔光照灼。", "吾生特好惟四物，累載裒鳩盈几格。", "先生閉戶日著書，朝餐每不饜藜藿。", "高閎粱肉雖有餘，孰敢就門賙隠約。", "先生固自嘗有言，不忍將身作溝壑。", "先生崖岸高莫攀，持此謂宜無見却。", "一留爲惠固已多，敢冀新詩旋踵作。", "精深雅健迫風騷，使我憂荒忽驚矍。", "還如甘露醒心昏，更似神篦除眼膜。", "先生精義已入神，準易時容見涯略。"]}