{"author": "强至", "period": "宋", "type": "诗", "title": "題可久上人房素屏", "paragraphs": ["雕軒畫室吳僧居，花草禽魚屏面集。", "豈如蕭爽大士堂，雪山數尺平頭立。", "滿齋虛白已自生，隔坐紛華不容入。", "霜毫一掃都無痕，獨有淋漓粉光濕。", "好丹世上空紜紜，趣與師同百無十。", "常時吟客惟我來，共愛此屏微靜翕。", "目睛難駐手試捫，指下琉璃無寸澀。", "願乘醉筆留幾行，爲寫高僧白雲什。"]}