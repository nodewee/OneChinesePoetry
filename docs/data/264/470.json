{"author": "金君卿", "period": "宋", "type": "诗", "title": "寄題浮梁縣豐樂亭", "paragraphs": ["百流南瀉昌江潯，涵光吐潤生良金。", "從前良令固無幾，矧復惠政留于今。", "四十年來耆舊語，李謝劉楊遺愛深。", "高君氣象又宏遠，能以和易調羣心。", "政平訟簡日多暇，遠囂淩俗開胸襟。", "旋治東園敞軒闥，四睇環聳千高岑。", "已占溪山足清思，更添桃李成濃陰。", "斯亭不獨與民樂，樂得賢者同登臨。", "嗟予萬思走燕趙，弱羽歸飛思故林。", "空吟絕致未能往，徙倚南風聊寄音。"]}