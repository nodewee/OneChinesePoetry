{"author": "陳舜俞", "period": "宋", "type": "诗", "title": "騎牛歌", "paragraphs": ["我騎牛，君莫笑，人間萬事從吾好。", "千金市骨駿馬來，乘肥大躍須年少。", "蒲爲韉，草爲轡，瀑布山前松徑裏。", "看山聽水要行遲，駐策緩驅塵不起。", "布袍葛带烏接䍦，山家裝束不時宜。", "匏樽注酒就背飲，縹囊貯書當角垂。", "吟或狂，醉欲倒，同醉同吟白雲老。", "此老不可天下人，一住廬山三十春。", "聲如鐘，目如電，七十神光射人面。", "上牛下牛不要扶，合與山中作畫圖。", "汴州馬上竟何如，春泥沒腹雨濺帽，夜半歸來人已痡。", "天真喪盡百憂集，衣食毛髪歸妻孥。", "爭如來騎牛，水光山色同悠悠。"]}