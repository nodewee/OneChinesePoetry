{"author": "陳舜俞", "period": "宋", "type": "诗", "title": "廉溪", "paragraphs": ["豈無城中居，高牆圍大屋。", "愛此原野間，山靜溪水綠。", "人家買良田，歲取十千穀。", "我耕山下土，所獲亦以足。", "藜羹佐淵魚，晨炊買樵木。", "客來好風日，濁酒醉籬菊。", "主人去微官，歸意常欲速。", "畫圖隨行李，林囿日在目。", "公卿爲之賦，佳句滿瑶軸。", "年來請便郡，旦暮戒童僕。", "乘霜歸荒徑，趁雨添新斸。", "應恨公未歸，公貧猶待祿。"]}