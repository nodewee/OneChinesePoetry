{"author": "王拱辰", "period": "宋", "type": "诗", "title": "耆英會詩", "paragraphs": ["西都山水天下奇，神嵩景室環清伊。", "甫申間氣秀不絕，生賢會聖昌明時。", "衣冠占數盛文雅，台符卿月光離離。", "魏京雄奧壓幽朔，遊宮御府嚴天威。", "膏田千里翳桑柘，犀甲萬旅馴熊羆。", "公當緩带名三鎮，懸赤繼軫承保釐。", "追推契遇最深舊，加復雍孟交旌麾。", "仁皇一莊龍虎榜，桂堂先後攀高枝。", "宦遊出處五十載，鸞臺驥路俱騰夷。", "三公極位固遼隔，五年以長猶肩隨。", "公今復主鳳門鑰，僕亦再撫侗臺圻。", "二京相望阻河廣，三徑不克陪遊嬉。", "忽聞幹步踵門至，投我十二耆英詩。", "整冠肅貌諷章句，若坐寶肆羅珠璣。", "爲言白傅有高躅，九尹結社真可師。", "欲令千載著風迹，亟就僧館圖神姿。", "詞宗端殿序篇目，滂灑大筆何淋灕。", "眷言履道靡充詘，菟裘近邑將營歸。", "敢云繪素得精筆，願列霜壁如唐規。", "退居舊相國元老，十年還政瀍之涯。", "康寧富貴備五福，靈寶盛氣如虹霓。", "昔年大對繼晁董，登科賜第同一期。", "紫垣步武既通接，金沙里閈還鄰比。", "探禪論道劇訓對，摩軋太古窮天機。", "二賢勳業冠朝省，爵齒官學誰依稀。", "今將圖畫表來世，詎可下客聯纓緌。", "既蒙月品定人物，不敢循避違風期。", "況承開閣厚賓客，富有景物佳園池。", "銅駝坊西福善宅，修竹萬箇籠清漪。", "天光臺高未百尺，下眺林嶺如屏帷。", "花王千品盡殊勝，風光繡畫三春暉。", "六相街中潞公第，碧瓦萬木煙參差。", "左隅廟室本經禮，右閣宸翰尊星奎。", "婆娑青鳳舞松柏，煥爛素錦薰酴醿。", "石渠飛溜漱寒玉，晝夜竽瑟鳴階墀。", "伊予陋宇治窮僻，姑喜地廣爲環溪。", "樓名多景可曠望，臺號風月延清暉。", "四時花蘤不外假，拏舟傲幘聯嬉怡。", "懷歸撫事若饑渴，恨無羽翼西南飛。", "人生交舊貴倫輩，情親意接心相知。", "豈無晚秀負才藴，高談大笑拘禮儀。", "洛中故事名義燕，二毛第一年相推。", "灑冠登仕荷天寵，尊君報國當百爲。", "既嗟大耋盍知止，納祿謝事皆所宜。", "顧方北道倚煩劇，未許解紱披荷衣。", "長篇不令負花約，爲指風什歌式微。", "如羹甘露爽心骨，似柄玉麈親顔眉。", "蘭叢雖未長羅宅，菊英似亦思陶籬。", "子山已著小園賦，彥倫猶媿鍾山移。", "聊攄短引謝招隠，肯使猿鶴常驚啼。"]}