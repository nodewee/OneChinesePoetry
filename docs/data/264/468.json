{"author": "金君卿", "period": "宋", "type": "诗", "title": "怪石", "paragraphs": ["凡物以怪見憎嫉，爾獨何爲人采拂。", "巉頑累疊百千狀，人獸鬼魅相髣髴。", "裸蠻面縛夷吾囚，日剝風皴子胥骨。", "比干愛主心見剖，孫子兼人足先刖。", "枯龜灼墨足兆坼，蟄蛇驚春暫蟠屈。", "古器斷爛猶斵雕，老木鱗皴半枯杌。", "僧軒閑殺日月長，劚地擠排破煙鬰。", "簷溜滴窮蛾子垤，蔓延引入蝸牛窟。", "我來不以爾貌取，所愛鏗然最堅質。", "終當鍛鍊持補天，安此兀兀爲玩物。"]}