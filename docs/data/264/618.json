{"author": "陳舜俞", "period": "宋", "type": "诗", "title": "贈湖州使君李公擇", "paragraphs": ["李侯車騎匆匆出，前騶不鳴隨者急。", "不遊臺沼不尋山，獨向城隅小蓬蓽。", "城隅蓬蓽謂誰家，太學先生賢已卒。", "老妻猶在八十餘，侯來爲問夫人疾。", "當時弟子猶五六，連袂追隨慎倉卒。", "手調湯藥進盂盤，勞問有無極纖悉。", "巷人來觀相歡喜，門外牆頭聞唧唧。", "我思康定慶曆間，天下文章極蕭瑟。", "讀書不復問義理，破碎幺麽入聲律。", "先生始出治庠序，輔養學者尊經術。", "自茲道義及生民，晚具纁黄起遺逸。", "先生今來骨爲土，名儒大義非前日。", "朝登壠坂暮高官，舊學前功付幽黜。", "往往昔遊苕霅人，詆諱不敢對以實。", "李侯自是江南士，不預吾徒舊堂室。", "尊德樂道乃精誠，念老嗟貧固其秩。", "魏文伏軾過西河，鄭公名鄉論高密。", "古來如君顧無幾，于今走利尤非匹。", "人言侯政如此多，試聽風謠百之一。"]}