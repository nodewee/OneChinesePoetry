{"author": "蔡襄", "period": "宋", "type": "诗", "title": "詩一首", "paragraphs": ["萬疊青山拔空起，一道長江清澈底。", "隔岸蒼茫不見人，人家多在晴雲裏。", "匡廬五老蓬萊山，滄洲白鷺烟波間。", "隨風客棹任來去，落日樵歌自往還。", "絕澗孤亭倚烟樹，彷彿天台石橋路。", "欲訪羣仙跨鶴游，寧乘五馬專城去。", "雨過棠陰滿路蹊，春深草色連庭砌。", "窮簷蔀屋有惸獨，待爾重臨慰客饑。"]}