{"author": "陳舜俞", "period": "宋", "type": "诗", "title": "贈劉道原", "paragraphs": ["三年江湖上，得友唯道原。", "少小負英特，誦書日萬言。", "長好史氏學，執筆以專門。", "廢興數千載，抵掌洪河翻。", "潔身比夷齊，見義勇育賁。", "唯不善玄解，惡佛如仇冤。", "我雖異于此，知有學行尊。", "就之同霧露，貴之如瑶琨。", "共爲廬山游，移宿窮林園。", "水石最好處，盡日流清尊。", "所願聞高談，美若嘗熊蹯。", "夫子之故人，公台既調元。", "聞初學問時，幽蘭并芳蓀。", "及今議論乖，良弓對驚猿。", "雲泥成睽離，治亂空自論。", "古來用才者，如梓匠輪轅。", "短長無棄遺，同異非仇恩。", "何不付國史，置子西掖垣。", "我語雖鄙賤，幾欲叫天閽。"]}