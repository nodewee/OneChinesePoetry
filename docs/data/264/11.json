{"author": "强至", "period": "宋", "type": "诗", "title": "送李去病楊元老", "paragraphs": ["君王赫怒超前古，威令風馳奮皇武。", "將士咸懷敵愾心，桓桓孰可當貔虎。", "岷峨橫抹西南坤，河池散關當北門。", "堅城高寨礙飛鳥，天兵百萬方雲屯。", "給軍自古資巴蜀，接軫連檣轉芻粟。", "正須將漕得其人，賦役平均軍食足。", "三分才具超常倫，不獨摛藻追淵雲。", "究宣德意可預見，抉剔奸蠹蘇疲民。", "使星入蜀今重應，芒寒色正相輝映。", "川合東西幾萬家，佇瞻玉節交相慶。", "行聞盡錄平戎功，給餉正與提兵同。", "紫泥封詔看西去，歸來聯騎朝王宮。"]}