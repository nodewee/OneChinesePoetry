{"author": "陳舜俞", "period": "宋", "type": "诗", "title": "公署井詩", "paragraphs": ["老屋蔭大井，置綆百尺修。", "疏鑿不知年，人其古諸侯。", "源從卞山來，涓涓無時休。", "旱地千里赤，淵泉獨清浮。", "六月如焰火，寒冽冰雪侔。", "萬家濱雙溪，卓此名一州。", "纍纍挈瓶人，踵門日見投。", "賓至遽欲起，命酌輒復留。", "豈不敵醍醐，渴疾飲以瘳。", "庠序闕講問，闇淺誰予求。", "自反對井德，飲水良可羞。"]}