{"author": "强至", "period": "宋", "type": "诗", "title": "臨洺驛雨中作", "paragraphs": ["朔野無花春意薄，斧聲惟見桑枝落。", "北人是日競條桑，手執懿筐共操作。", "客亭繫馬吟寒廳，細雨纏愁牢似縛。", "多情北燕能傍人，如說春心繞疏箔。", "故鄉桃李應滿園，爛熳香風隨處著。", "十年游宦辭江湖，塵土日侵雙鬢惡。", "天涯懷抱傾東南，悶對青燈舉幽酌。"]}