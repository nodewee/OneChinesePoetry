{"author": "陳舜俞", "period": "宋", "type": "诗", "title": "蛙齋", "paragraphs": ["渴飲嘗不足，鑿井偶清疏。", "井邊舊牆屋，塗塈爲我居。", "念彼作者勞，容膝已有餘。", "開窗近檐楹，天光滿圖書。", "汲水屢灑掃，塵去延空虛。", "外潔內亦清，體胖氣加舒。", "緬懷埳中蛙，樂豈羨蝦魚。", "相君宅新府，文木森周廬。", "侯門多結駟，賜金每論車。", "身外無我親，儻來物固疏。", "日食夜以息，大小則皆如。", "况無百歲人，貴賤同丘墟。", "但可蔽風雨，且以永居諸。"]}