{"author": "陳舜俞", "period": "宋", "type": "诗", "title": "東臺", "paragraphs": ["築臺俯園木，亦既覆華宇。", "主翁達生者，作詩牓門戶。", "謂臺乃主人，吾身同逆旅。", "臺還謂公言，無易浪稱與。", "天地猶大塊，况此一抔土。", "我昔未爲臺，蟻垤動欲雨。", "翁欲事畚築，金鎚莫論堵。", "軒陛因冠带，松筠漸儔侶。", "萬物固何常，今日乃前古。", "高岸化深谷，白波起桑圃。", "短長雖有間，相去能幾許。", "翁閒賓客至，只此見芳醑。", "翁仁妻孥樂，且以饌肥羜。", "高明照圖史，啟塞順寒暑。", "鄙夫不能此，蟋蟀賦其除。", "臺公默相忘，勿復問賓主。"]}