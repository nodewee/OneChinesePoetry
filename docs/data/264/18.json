{"author": "强至", "period": "宋", "type": "诗", "title": "小疾中元恕相別往長安信筆成篇奉送", "paragraphs": ["一春三月少見晴，濕雲不飛壓花老。", "君來別我西出關，病裏傷離似翁媼。", "和風吹面纔幾程，即入風流洛陽道。", "司農水利無留行，洛城花開爲誰好。", "漢唐陳迹到可尋，猶有山川豁懷抱。", "憶昨行春從魏公，興慶池邊玉樽倒。", "公今已爲泉下游，往事憑君問煙草。", "官家諸路急使才，歸對明光切須早。"]}