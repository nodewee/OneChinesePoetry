{"author": "陶弼", "period": "宋", "type": "诗", "title": "兵器", "paragraphs": ["五代乏真主，奸雄紛僭僞。", "橫磨闊刀劍，白日相篡弒。", "我宋有神祖，潛德動天意。", "故天意若曰，往爲我之嗣。", "神祖拜稽首，乃即皇帝位。", "不惠兆民樂，不怒諸侯畏。", "顛倒執玉帛，奔走恐後至。", "大商國三分，一朝有其二。", "太宗以義撫，真宗以仁治。", "王道竹箭直，誦聲金鼎沸。", "獨有陰山戎，時時寇邊地。", "天子赫斯怒，大警巡澶衛。", "射殺右賢王，遂斬匈奴臂。", "狼心帖然服，結好同昆弟。", "自此兩河間，寂寂無戎備。", "卒閑喜夜歌，將老貪春睡。", "自此爲太平，恍逾三十歲。", "戎昊乘我間，南馳賀蘭騎。", "陽關久夜開，樞朽不可閉。", "陣雲起秦雍，殺氣橫涇渭。", "使臣股栗奏，宰相瞋目議。", "僉曰亟發兵，豎子坑甚易。", "倉皇築邊壘，未戰力先瘁。", "遇迫開庫兵，土蝕鋒芒脆。", "防秋採舊屯，推轂謀新寄。", "舊屯老且死，少者無實藝。", "良由不訓練，手足迷擊刺。", "新寄將家子，從小生富貴。", "六韜未曾讀，口但知肉味。", "師復從中御，進退由閽寺。", "權輕號令冗，兩戰無遺類。", "曹公棄七軍，晉人獲三帥。", "吾兵自此喪，有詔新其製。", "此器不預設，一旦從何致。", "朝廷急郡縣，郡縣急官吏。", "官吏無他術，下責蚩蚩輩。", "耕牛拔筋角，飛鳥禿翎翅。", "簳截會稽空，鐵烹董山碎。", "供億稍後期，鞭朴異他罪。", "愁氛壅太虛，霽景晝冥晦。", "我聞郭汾陽，料敵多奇異。", "單箠諭突厥，蕃酋雙膝墜。", "又聞李西平，臨戎有英氣。", "身著紅錦袍，懷光肝膽碎。", "是知用兵術，在人不在器。", "君耳舜高聽，君目舜明視。", "願採謀略長，勿倚干戈銳。"]}