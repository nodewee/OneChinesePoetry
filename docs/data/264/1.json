{"author": "强至", "period": "宋", "type": "诗", "title": "泉上人畫牡丹", "paragraphs": ["芳樹不合生深堂，座上似已聞生香。", "乃知丹青逼造化，獨有真假爭毫芒。", "枝外霏微包雨露，筆迹淋漓濕縑素。", "遊蜂蛺蝶頻往來，今日經營知汝誤。", "蜀川趙昌妙花樹，前後無人昌獨步。", "師今合昌成一人，畫手紛紛那敢措。", "上人筆下如有神，一掃欲空西洛春。", "姚黄魏紫色憔悴，自覺筆假勝天真。", "天工栽花苦榮謝，畫工運巧無冬夏。", "天工巧極誰論價，輸帛傾金只酬畫。", "將令世俗尊造化，呼僮捲障不復掛。"]}