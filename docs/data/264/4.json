{"author": "强至", "period": "宋", "type": "诗", "title": "走筆送張伯起", "paragraphs": ["男兒剛腸逾古鐵，每到傷離猶暫折。", "離緒不啻亂繭絲，纔攪衷腸便成結。", "憶昨送子秋風前，薄酒三行歌數闋。", "我歌多感酒易醺，子車爲我澀不發。", "今來與子舉別觴，還是去年分臂日。", "人生歲歲有離恨，爭遣綠鬢不爲雪。", "安得共子並翼飛，四方上下無時別。"]}