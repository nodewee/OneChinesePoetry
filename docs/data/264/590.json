{"author": "陳舜俞", "period": "宋", "type": "诗", "title": "餞張郎中", "paragraphs": ["莫愛卞山色，莫羨苕水清。", "山高天早寒，水深潛浪生。", "維此賢丈人，宇韵和且平。", "冷清窅無威，妍詞吐春英。", "衆人翫其華，君子挹中情。", "愷悌神所勞，假樂眉壽并。", "安車省家園，華艾立兒甥。", "邦君示尊禮，宴衎既豐盈。", "言還湖上居，載酒餞東城。", "賓醉可復訴，貴老事非輕。"]}