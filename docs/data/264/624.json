{"author": "陳舜俞", "period": "宋", "type": "诗", "title": "題婁億墓", "paragraphs": ["彼何人之門兮，雁行馬車。", "老夫懷金兮，童子紆朱。", "其取萬鍾兮，不差毫銖。", "庖有粱肉兮，腹無圖書。", "天之生此兮，何罪何辜。", "句讀其話言兮，節文其步趨。", "抱筆而宵吟兮，鋪楮而晝塗。", "天子招其以仕兮，鄉人勉呼。", "衆肩相煦摩兮，疾駕爭馳驅。", "有司五上吾名兮，禮部曾不一知。", "退將羸其角兮，進且跋其胡。", "行年幾六十兮，僅免爲白徒。", "一秩不能勝兮，朝强而暮殂。", "考妣其謂我何兮，遑悼妻與孥。", "高者我難諏兮，厚者行難語。", "諸百恨寂默兮，秋草之墟。"]}