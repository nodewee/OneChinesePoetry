{"author": "陳舜俞", "period": "宋", "type": "诗", "title": "初見廬山", "paragraphs": ["泝洄江上山，千里皆可愛。", "忽見匡廬峰，氣勢一何大。", "崔嵬青天屏，靉靆白雲蓋。", "藤蘿拂金繩，瀑水挂玉带。", "未雨龍穴藏，摩空鳥飛礙。", "疑非紅塵間，邈在萬物外。", "聞有高世士，眠雲不知載。", "飲露餐朝霞，嘯月下天籟。", "軒冕何足道，天地乃投芥。", "吾能與之遊，無庸去浮海。"]}