{"author": "陳舜俞", "period": "宋", "type": "诗", "title": "雙溪行", "paragraphs": ["星郎休官兩鬢白，慣作五侯堂上客。", "半入人家鎖深宅。", "偶來花幕雙溪頭，聞有侍兒舊相識。", "五馬情多載酒過，主人猶須屏障隔。", "黄昏移燭背重簾，初度清歌響疏拍。", "宛轉別是京洛聲，中有離愁千萬尺。", "曲中復作孤吹笛，玉龍一吟群籟寂。", "金罍不酌四座聽，淡月朦朧挂空碧。", "更將餘意寫琵琶，手抹鳳槽鳴歷歷。", "梁州欲徹幺絃斷，應恐外人知怨抑。", "主人不許傅青翼，獨聽星郎語近壁。", "小聲嗚咽話當年，公子樽前最憐惜。", "朱門出後身轉輕，往事消沉無處覓。", "星郎日有流落恨，回向玳筵雙淚滴。", "勸君收淚聽我歌，聚散有命可奈何。", "君不見隴頭水，入海不知幾千里。", "又不見風中花，吹向千家復萬家。", "人生莫作等閒別，事去老大空咨嗟。"]}