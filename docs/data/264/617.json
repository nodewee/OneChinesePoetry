{"author": "陳舜俞", "period": "宋", "type": "诗", "title": "贈通慧大師凈務", "paragraphs": ["鄱陽江頭逢道人，昔我先子遊從親。", "口誦先子詩，別來三十春。", "我悲不忍聽，泫然淚沾巾。", "道人見我少小日，嗟我老大空埃塵。", "我謂道人言，姑願有所陳。", "公孫希世董生逐，子貢結駟原憲貧。", "伯夷采薇避周粟，許由洗耳爲堯民。", "道雖有用舍，天實爲屈伸。", "子誠空門士，胡爲甘隠淪。", "邇來拔士到屠販，圈牢往往生麒麟。", "延英賜對不膜拜，下視羅什來姚秦。", "方袍騎馬使絕域，賀蘭山前無縉紳。", "如子固不羈，何不自化青雲身。", "今我迂疏不知返，悠悠如海空迷津。", "無錢買山廬峰下，行欲東來長水濱。", "子如厭世欲已矣，來寄瓶錫爲吾鄰。"]}