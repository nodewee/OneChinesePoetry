{"author": "王益柔", "period": "宋", "type": "诗", "title": "遥題錢公輔衆樂亭", "paragraphs": ["四明舊說南湖好，歲久瀕厓變涂潦。", "建旟一日得賢侯，千里山川真再造。", "偃月堤成車馬道，湖光如截天如抱。", "鴛鴦瓦影亂鳬鷖，綠柳環堤花映島。", "珠宮貝闕競來還，泉客鮫人爭獻寶。", "春風浩蕩波濤起，彷彿仙人騎赤鯉。", "金盤下筯飽鱸魚，塵事茫茫隔烟水。", "都人士女從如雲，絲竹清音兩岸聞。", "飲酣落筆歌綠水，爛漫天葩飄遠芬。"]}