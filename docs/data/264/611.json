{"author": "陳舜俞", "period": "宋", "type": "诗", "title": "太湖一首和姚子張", "paragraphs": ["太湖可漁山可樵，漁樵隠者非一朝。", "醉拍溟渤摩穹霄，歌詠周孔追松喬。", "故磯人歸今寂寥，秋空浪穩蘭爲橈。", "何爲不去走市朝，况無一策陳虞堯。", "嗟哉生事垂簞瓢，母齒豁豁群兒齠。", "啼寒悲饑如鴟鴞，古人以此嘗折腰。", "敢不歡喜祿下僚，滄浪有景直不遼。", "西風起時心摇摇，異日掉臂君可招。"]}