{"author": "金君卿", "period": "宋", "type": "诗", "title": "文相生日", "paragraphs": ["聖賢不世出，會合未可知。", "朝廷餘百年，天將右重熙。", "經綸須得人，公爲生斯時。", "維時秋九月，爽氣橫海涯。", "三葉凋階蓂，嘉夢符熊羆。", "豈特鍾嶽靈，囊括昴與箕。", "夾山州之望，罄竭敢自私。", "復疑於其來，釋老親抱持。", "道貌瑩襁褓，公相乃餘姿。", "勝衣惜寸陰，問學俱忘疲。", "過目已解悟，知妙初無師。", "峨冠踐場屋，發策趨丹墀。", "儒館聊稅息，偉望臨華夷。", "知公離能盡，荆公每嗟咨。", "謂與公所學，展矣無可疑。", "所憂異世習，老不見設施。", "勃興得神考，丞弼須臯夔。", "公始在勸講，朝夕輸論思。", "君臣由一德，協合踰塤篪。", "法度日新美，小不遺毫釐。", "銜恤俄去位，虛佇同調饑。", "迨歸不閱歲，再遷居近司。", "荆公鎮江左，成績憂廢隳。", "潤色固頼何，可但如曹隨。", "一朝困憸言，補外垂士朞。", "眷倚晚益厚，爰立茲可期。", "先帝遣神游，登用多非宜。", "恭默久不言，狙詐事謾欺。", "經始稽典墳，利澤覃四維。", "反指爲虛政，屏棄無孑遺。", "勳舊比共驩，東南困流離。", "高懷信安恬，國爾關盛衰。", "所增在式廓，上帝初耆之。", "年來闢四門，比德皆紛披。", "羣才得彙征，靈光動晨曦。", "而公屈方面，疑歎均一辭。", "肇此始生日，川至來繁禧。", "矧上思肯構，繩墨繄誰尸。", "典策備廣庭，三節方星馳。", "歸與廟堂上，百辟勞瞻儀。", "步趨謝几杖，康寧見期頤。", "阜俗猶禔身，溫飽兼惸嫠。", "陶冶既禮樂，於變無澆漓。", "英聲播金石，是皆出人爲。", "公媲自黥劓，了不見成虧。", "莊周肆詆訿，所以尊孔尼。", "發揮自公手，千載無沉迷。", "邦人申壽祝，稚艾肩相隨。", "具幸公少留，此語真愚癡。"]}