{"author": "强至", "period": "宋", "type": "诗", "title": "冬雪行", "paragraphs": ["幼年壯氣寒逾熱，更喜朱顔照飛雪。", "門前地厚堆玉塵，屐齒千回狂走折。", "今來過壯能幾秋，眼未見雪心先愁。", "病膚隠粟出門懶，敝袍盡日紅爐頭。", "此身知更十年後，雪屋能如今坐否。", "層衾沒頷定晝眠，那復吟邊開凍口。", "壯齡衮衮洪濤奔，百年浩蕩未易論。", "人間萬事亦顛倒，且對今雪空清樽。"]}