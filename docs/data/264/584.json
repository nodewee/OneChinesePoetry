{"author": "陳舜俞", "period": "宋", "type": "诗", "title": "遇便風", "paragraphs": ["舳艫泝隋堤，積潦涵楚甸。", "大帆挂長檣，薰飈借良便。", "氣張中軍旗，勢疾强弩箭。", "浪頭噴飛雪，波心落流電。", "或如春雷振，又若疾雨濺。", "天空文鷁歸，珠媚淵龍戰。", "久來去意切，幸此行色變。", "舟子嘯引項，挽夫喜盈面。", "揭篙無施勞，躍馬莫我先。", "行吁思景附，坐指交勇羨。", "日陰未頃刻，道里歷宇縣。", "津亭倏渡淮，官堠俄入汴。", "盛夏草樹齊，遠水蘋藻遍。", "晚景稍可愛，少瞬不再見。", "我非欲速者，疾目憎轉眩。", "衣袂聊虛凉，心焉獨安宴。", "向夕風少休，遲留樂幽睠。"]}