{"author": "陳舜俞", "period": "宋", "type": "诗", "title": "靈祐觀", "paragraphs": ["緬彼幽虛天，曾是衆仙囿。", "宮祠宅來儀，紺瓦覆蒼甃。", "窗扉秘環佩，几席被文繡。", "傳聞祀禱神，祠宮燦如晝。", "樵蘇避山村，草木長疏秀。", "祥符聖天子，慕道比軒后。", "縣官典修完，錫名揭靈祐。", "星璫捧金龍，沉以玉簡副。", "邇來三十年，寂寞事非舊。", "黄冠守蕭堂，香火雜薪槱。", "神州祠太乙，司農治華構。", "休祥祚邦國，巖穴甘僻陋。", "游人獨何求，豐碑讀古籀。"]}