{"author": "陳舜俞", "period": "宋", "type": "诗", "title": "淮陰阻風讒風伯", "paragraphs": ["滔滔淮水，溢楚之疆。", "原田其潴，城郭爲防。", "浸以廣兮不可涉，浩乎險兮不可航。", "粵有行者，欲泝其央。", "編莞爲帆，植木爲檣。", "幸飄風以憑乘，遂吾歸而徜徉。", "爾風謂何，不自西北，阻我攸往。", "維伯是職，悠悠水濱，奚獨予留。", "有百其役，若千其艘。", "粟麥兮中都之餉饋，布帛兮赤縣之衣裘。", "府臣引領以僂指，挽夫坐糧而寢餱。", "伯復不知，天子聖神，以民爲憂。", "聞此方國，常墊橫流。", "分筆舌于嚴署，咨瘡痏于諸侯。", "有淑使者，仁豐義脩。", "體上所囑，同辭合謀。", "今此欲往，會于道周。", "倡和出話，下民以休。", "風之不遂，非伯誰尤。", "上帝可訴，讒言孔庶。", "將伯是怒，不如風兮命之去。"]}