{"author": "金君卿", "period": "宋", "type": "诗", "title": "留題張氏頤文閣", "paragraphs": ["鄱陽才子鍾慶門，巍冠大带何紛紛。", "誠心樂道自頤養，霧豹蔚彧珍其文。", "朱欄碧瓦江之垠，更敞高閣淩煙氛。", "烟中數岫列窗牖，急雨洗出青無痕。", "乍來耳目益開爽，況日文酒酣天真。", "前年詔下起嵓隠，子直奮起軒浮雲。", "不嫌官小喜及養，斂板歸拜高堂親。", "子方歸寧亦同樂，與子登眺開芳樽。", "定交酌壽雖所愧，相望蘭桂長清芬。"]}