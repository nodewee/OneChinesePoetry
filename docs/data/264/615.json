{"author": "陳舜俞", "period": "宋", "type": "诗", "title": "和劉道原騎牛歌", "paragraphs": ["陳子無能久棄廢，騎牛入山學遁世。", "劉子有道憂天下，欲取相印乘駟馬。", "二子相逢湖水頭，進退兩忘俱未酬。", "長歌對市人，聞者應揶揄。", "君不見蔡澤不相終躍馬，甯戚未遇先飯牛。", "腰懸六黄印，廩食萬戶侯。", "人生顧何常，古來海水生柔桑。", "少華一峰已爲谷，白日西出明朝陽。", "男兒蓋棺事乃了，目睫榮悴空悲凉。", "水之曲，山之傍。", "歲窮且飲酒，富貴無相忘。"]}