{"author": "陳舜俞", "period": "宋", "type": "诗", "title": "送南康劉道純秀才起應新詔", "paragraphs": ["太平天子厭弊舊，盡解綱條重結紐。", "一朝進士各名經，五百年來病聲偶。", "弟子增員巖穴空，博士獻書車馬走。", "鴻薄青冥昔在籠，魚憶滄浪今脫笱。", "乘時得志君其人，平生好學氣撞斗。", "詆訶毛鄭爲低眉，辨說儀秦不容口。", "本需束帛賁圭衡，勉應新書辭畎畝。", "時髦往往出江南，解褐須期居帝右。", "藏珍韜櫝元待價，搦矢撫弦須應手。", "勿學迂疏魯兩生，是古非今空白首。"]}