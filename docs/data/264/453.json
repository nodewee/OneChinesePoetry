{"author": "金君卿", "period": "宋", "type": "诗", "title": "雙檜分題", "paragraphs": ["名藍壓城闉，巀岌聳雙檜。", "得地不孤立，陵風自相對。", "根盤乖龍獰，葉剪蒼璧碎。", "交柯紐頑銅，疊影森翠蓋。", "勁無絲蘿託，直與松柏配。", "爭高丈夫氣，恥學兒女態。", "雪霜正柔落，草木任顛沛。", "同心歲寒間，正色煙霞外。", "斧斤未翦拂，志節已高邁。", "出羣才可驚，有作器必大。", "考室須棟隆，濟川俟舟載。"]}