{"author": "張問", "period": "宋", "type": "诗", "title": "耆英會詩", "paragraphs": ["槐庭二老樂堯仁，盛集高年洛水濱。", "華衮具瞻雖禮絕，白頭序齒却情親。", "清閑几席同禪院，山野巾裘似隠淪。", "尊酒椒香纔過節，池塘草色已催春。", "白公酣暢吟哦內，衛武康强笑語頻。", "豈獨丹青傳不朽，潛欣風俗欲還淳。", "芝田鶴戲調形健，蓮葉龜遊納息勻。", "商皓寂寥拘小隠，漢疏局促止家人。", "莫因氣貌疑丹竈，自有光陰寄大椿。", "復得兼謨爲重客，恐遺元爽在編民。", "神仙可學今方信，道術相忘久益真。", "滿座交歡祝眉壽，羣生五福託鴻鈞。"]}