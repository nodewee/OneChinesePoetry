{"author": "王安石", "period": "宋", "type": "诗", "title": "明州錢君倚衆樂亭", "paragraphs": ["使君幕府開東部，名高海曲人知慕。", "艤船談笑政即成，洗滌山川作嘉趣。", "平泉浩蕩銀河注，想見明星弄機杼。", "載沙築成天上路，投虹爲橋取孤嶼。", "掃除荆棘水中央，碧瓦朱甍隨指顧。", "春風滿城金版舫，來看置酒新亭上。", "百女吹笙綵鳳悲，一夫伐鼓靈鼉壯。", "安期羨門相與遊，方丈蓬萊不更求。", "酒酣忽跨鯨魚去，陳迹空令此地留。"]}