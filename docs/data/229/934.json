{"author": "王安石", "period": "宋", "type": "诗", "title": "蒙亭", "paragraphs": ["隠者委所逢，在物無不足。", "山林與城市，語道歸一轂。", "詩人論巨細，此指尚局束。", "頗知區區者，自屏忍所欲。", "孰識古之人，超然遺耳目。", "豈於喧與靜，趣舍有偏獨。", "命亭今何爲，似乃畏驚俗。", "至意不標揭，小名聊自屬。", "夏風簷楹寒，冬雪窗戶燠。", "春樊亂梅柳，秋徑深松菊。", "壺觴日笑傲，裙屣相追逐。", "此樂已難言，持琴作新曲。"]}