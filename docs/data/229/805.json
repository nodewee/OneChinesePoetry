{"author": "王安石", "period": "宋", "type": "诗", "title": "和王微之登高齋三首  其一", "paragraphs": ["寒雲沈屯白日埋，河漢蕩坼天如簁。", "衡門兼旬限泥潦，卧聽窾木鳴相挨。", "蕭辰忽掃纖翳盡，北嶺初出青嵬嵬。", "微之新詩動我目，爛若火齊金盤堆。", "想携諸彥眺平野，高論歷詆秦以來。", "觥船淋浪始快意，忽憶歸雲胡爲哉。", "念君少壯輟游衍，發揮春秋名玉杯。", "書成不得斷國論，但此空語傳八垓。", "登臨興罷因感觸，更欲遠引追宗雷。", "君知富貴亦何有，諂譽未足償譏排。", "風豪雨橫費調燮，坐使髮背爲黄台。", "留賓往往夜參半，雖有罇俎無由開。", "江南佳麗非一日，况乃故園名池臺。", "能招過客飲文字，山水又足供歡咍。", "剩留官屋貯酒母，取醉不竭當如淮。"]}