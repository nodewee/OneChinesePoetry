{"author": "王安石", "period": "宋", "type": "诗", "title": "和平甫舟中望九華山二首  其二", "paragraphs": ["誰謂九華遠，吾身未嘗詹。", "唱篇每起予，予口安能箝。", "憶在秋浦北，空江上新蟾。", "光潔寫一鏡，迴環兩堤奩。", "露坐引衣襋，風行欹帽檐。", "維舟當此時，巨細得盡瞻。", "試嘗論大略，次乃述微纖。", "此山廣以深，包畜萬物兼。", "噓雲吐霧雨，生育靡不漸。", "巍然如九皇，德澤四海沾。", "此山相後先，各出群峰尖。", "毅然如九官，羅立在堂廉。", "挺身百辟上，附麗無奸憸。", "此山高且寒，五月不覺炎。", "草樹萋已綠，冰霜尚涵淹。", "頹然如九老，白髮連蒼髯。", "此山當無雲，秀色鬰以添。", "姹然如九女，靚飾出重簾。", "珮環與巾裙，紺玉青紈縑。", "遠之妍西施，近或醜無鹽。", "變態不可窮，詩者徒呫呫。", "我初勇一往，役世難安恬。", "浪荒不走職，民瘼當誰砭。", "乖離今數旬，夢想欲窺覘。", "自期得所如，何啻釋囚鉗。", "念昔太白巔，下視海日暹。", "朅來天柱遊，屐齒尚苔黏。", "猶之健飲食，屢饗亦云饜。", "胡爲慕攀踏，已憊且不嫌。", "豈其仁智心，山水固所潛。", "男兒有所學，進退不在占。", "功名苟不諧，廊廟等閭閻。", "况乃掄椽杙，其誰辨楩柟。", "歸歟巖崖居，料理带與籤。", "得石坐兀兀，逢泉飲厭厭。", "取舍斷在獨，豈必詢謀僉。", "子語實慰我，寧殊邑中黔。", "玉枝將在山，當倚以葭蒹。", "詩力我已屈，鋒鋩子猶銛。", "扶傷更一戰，語汝其無謙。"]}