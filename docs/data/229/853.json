{"author": "王安石", "period": "宋", "type": "诗", "title": "今日非昨日", "paragraphs": ["今日非昨日，昨日已可思。", "明日異今日，如何能勿悲。", "當門五六樹，上有蟬鳴枝。", "朝聽尚壯急，暮聞已衰遲。", "仰看青青葉，亦復少華滋。", "萬物同一氣，固知當爾爲。", "我友南山居，笑談解人頤。", "分我秋柏實，問言歸何時。", "衣冠污窮塵，苟得猶苦饑。", "低徊歲已晚，恐負平生期。"]}