{"author": "王安石", "period": "宋", "type": "诗", "title": "董伯懿示裴晉公平淮右題名碑詩用其韵和酬", "paragraphs": ["元和伐蔡何危哉，朝廷百口無一諧。", "盜傷中丞偶不死，利劍白日投天街。", "裹瘡入相議軍旅，國火一再更檀槐。", "上前慷慨語發涕，誓出按撫除睽乖。", "指撝光顔戰洄曲，闞如怒虎搏虺豺。", "愬能捕虜取肝鬲，護送密乞完形骸。", "笞兵夜半投死地，雪濕不敢燃薪{艹點}。", "空城豎子已可縛，中使尚作嗁兒哇。", "退之道此尤俊偉，當鏤玉牒東燔柴。", "欲編詩書播後嗣，筆墨雖巧終類俳。", "唐從天寶運中圮，廊廟往往非忠佳。", "諸侯縱橫代割據，疆土豈得無離𠇗。", "德宗末年懲戰禍，一矢不試塵蒙靫。", "憲皇初起衆未信，意欲立掃除昏霾。", "追還清明救薄蝕，屢敕主府拘窮蛙。", "王師傷夷征賦窘，千里亦忌毫釐差。", "小夫偷安自非計，長者遠慮或可懷。", "桓桓晉公忠且壯，時命適與功名偕。", "是非末世主成敗，烜赫今古誰譏排。", "賢哉韋純議北赦，倉卒兩伐尤難皆。", "重華聲明彌萬國，服苗干羽舞兩階。", "宣王側身內脩政，常德立武能平淮。", "昔人經綸初若緩，欲棄此道非吾儕。", "千秋事往蹤迹在，嶽石款記如湘崖。", "文嚴字麗皆可喜，黄埃蔽沒蒼蘚埋。", "當時將佐盡豪傑，想此兵禱陪祠齋。", "君曾西遷爲拓本，濡麝割蜜親劘揩。", "新篇波瀾特浩蕩，把卷熟讀迷津涯。", "褒賢樂善自爲美，當挂廟壁爲詩牌。"]}