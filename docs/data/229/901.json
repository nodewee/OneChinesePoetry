{"author": "王安石", "period": "宋", "type": "诗", "title": "示平甫弟", "paragraphs": ["汴渠西受崑崙水，五月奔湍射黄矢。", "高淮夜入忽倒流，碕岸相看欲生嘴。", "萬檣如山矻不動，嗟我仲子行亦止。", "自聞留連且一月，每得問訊猶千里。", "老工取河天上落，伏礫邅沙卷無底。", "土橋立馬望城東，數日知有相逢喜。", "牆隅返照媚槐穀，池面過雨蘇篁葦。", "欣然把手相與閑，所願此時無一詭。", "豈無他憂能老我，付與天地從今始。", "閉門爲謝載酒人，外慕紛紛吾已矣。"]}