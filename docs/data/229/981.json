{"author": "王安石", "period": "宋", "type": "诗", "title": "發廩", "paragraphs": ["先王有經制，頒賫上所行。", "後世不復古，貧窮主兼并。", "非民獨如此，爲國頼以成。", "築臺尊寡婦，入粟至公卿。", "我嘗不忍此，願見井地平。", "大意苦未就，小官苟營營。", "三年佐荒州，市有棄餓嬰。", "駕言發富藏，云以救鰥惸。", "崎嶇山谷間，百室無一盈。", "鄉豪已云然，罷弱安可生。", "茲地昔豐實，土沃人良耕。", "他州或呰窳，貧富不難評。", "豳詩出周公，根本詎宜輕。", "願書七月篇，一寤上聰明。"]}