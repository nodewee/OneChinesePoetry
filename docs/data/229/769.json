{"author": "王安石", "period": "宋", "type": "诗", "title": "送張拱微出都", "paragraphs": ["歸卧不自得，出門無所投。", "獨尋城隅水，送子因遠遊。", "荒林纏悲風，慘慘吹駝裘。", "捉手共笑語，顧瞻中河舟。", "嗟人皆行樂，而我方坐愁。", "腸胃繞鍾山，形骸空此留。", "念始讀詩書，豈非亦有求。", "一來裹青衫，觸事自悔尤。", "誤爲世所容，榮祿今白頭。", "塞責以區區，一毛施萬牛。", "不足助時治，但爲故人羞。", "寬恩許自劾，終欲東南流。", "子今涉冬江，船必泊蔡洲。", "寄聲冶城人，爲我問一丘。"]}