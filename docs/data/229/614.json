{"author": "張伯端", "period": "宋", "type": "诗", "title": "採珠歌", "paragraphs": ["貧兒衣中珠，本自圓明好。", "不會自尋求，却數他人寶。", "數他寶，終無益，只是教君空費力。", "爭如認取自家珍，價值黄金千萬億。", "此寶珠，光最大，遍照三千大千界。", "從來不解少分毫，剛被浮雲爲障礙。", "自從認得此摩尼，泡體空花誰更愛。", "佛珠還與我珠同，我性即歸佛性海。", "珠非珠，海非海，坦然心量包法界。", "任你塵囂滿眼前，定慧圓明常自在。", "不是空，不是色，內外皎然無壅塞。", "六通神慧妙無窮，自利利他寧解極。", "見即了，萬事畢，絕學無爲度終日。", "怕兮如未兆嬰兒，動止隨緣無固必。", "不斷妄，不修真，真妄之心總屬塵。", "從來萬法皆無相，無相之中有法身。", "法身即是天真佛，亦非人兮亦非物。", "浩然充塞天地間，只是希夷并恍惚。", "垢不染，光自明，無法不從心裏生。", "心若不生法自滅，即知罪福本無形。", "無佛修，無法說，丈夫智見自然別。", "出言便作獅子鳴，不似野牛論生滅。"]}