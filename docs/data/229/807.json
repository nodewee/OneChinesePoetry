{"author": "王安石", "period": "宋", "type": "诗", "title": "和王微之登高齋三首  其三", "paragraphs": ["干戈六代戰血埋，雙闕尚指山崔嵬。", "當時君臣但兒戲，把酒空勸長星杯。", "臨春美女閉黄壤，玉枝自蕊繁如堆。", "後庭新聲散樵牧，興廢倏忽何其哀。", "咸陽龍移九州坼，遺種變化呼風雷。", "蕭條中原碭無水，崛强又此憑江淮。", "廣陵衣冠掃地去，穿築隴畝爲池臺。", "吳儂傾家助經始，尺土不借秦人簁。", "珠犀磊落萬艘入，金璧照耀千門開。", "建隆天飛跨兩海，南發交廣東溫台。", "中間嶪嶪地無幾，欲久割據誠難哉。", "靈旗指麾盡貔虎，談笑力可南山排。", "樓船蔽川莫敢動，扶伏但有謀臣來。", "百年滄洲自潮汐，事往不與波爭迴。", "黄雲荒城失苑路，白草廢畤空壇垓。", "使君新篇韻險絕，登眺感悼隨嘲咍。", "嗟予愁憊氣已竭，對壘每欲相劘挨。", "揮毫更想能一戰，數窘乃見詩人才。"]}