{"author": "王安石", "period": "宋", "type": "诗", "title": "和平甫舟中望九華山二首  其一", "paragraphs": ["楚越千萬山，雄奇此山兼。", "盤根雖巨壯，其末乃脩纖。", "去縣尚百里，側身勇前瞻。", "蕭條煙嵐上，縹緲浮青尖。", "徐行稍復逼，所矚亦已添。", "精神去亹亹，氣象來漸漸。", "卸席取近岸，移船傍蒼蒹。", "窺觀坐窮晡，未覺晷刻淹。", "江空萬物息，四面波瀾恬。", "峨然九女鬟，爭出一鏡匳。", "卧送秋月沒，起看朝陽暹。", "遊氛蕩無餘，瑣細得盡覘。", "陵空翠纛直，照影寒鋩銛。", "冢木立紺髮，崖林張紫髯。", "變態生倏忽，雖神詎能占。", "當留老吾身，少駐誰云饜。", "惜哉秦漢君，黄屋上衡灊。", "等之事嬉遊，捨此何其廉。", "我疑二后荒，神物久已厭。", "埋藏在雲霧，不欲登昏憸。", "又疑避褒封，蔽匿以爲謙。", "或是古史書，脫落簡與籤。", "當時備巡遊，今不在緗縑。", "終南秦之望，泰山魯所詹。", "天王與秩祭，俎豆羅醯鹽。", "苟能澤下民，維此遠亦沾。", "方今東南旱，土脈燥不黏。", "尚無膚寸功，豈免竊食嫌。", "神莽吾難知，士病吾能砭。", "文章巧傅會，智術工飛箝。", "薦寶互珪璧，論材自楩柟。", "苟以飾婦妾，謬云活蒼黔。", "豈如幽人樂，茲山謝閭閻。", "穴石作戶牖，垂泉當門簾。", "尋奇出後徑，覽勝倚前簷。", "超然往不返，舉世徒呫呫。", "高興寄日月，千秋伴烏蟾。", "遐追商洛翁，秦火不能炎。", "近慕楚穆生，竟脫楚人鉗。", "吾意竊所尚，人謀諒難僉。"]}