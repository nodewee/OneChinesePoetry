{"author": "王安石", "period": "宋", "type": "诗", "title": "送元厚之待制知福州", "paragraphs": ["海隅山谷閒，人物最多處。", "平旦息相吹，連城黕如霧。", "閩王舊宮室，丹漆美無度。", "今爲大帥府，千里來赴愬。", "元侯文章翁，更以吏能著。", "峨峨中天閣，鳴玉新改步。", "銜詔出梨嶺，方爲遠人慕。", "旌旗滿流水，冠蓋東門駐。", "四坐共咨嗟，疑侯不當去。", "張仲稱孝友，樊侯正求助。", "名城雖云樂，行矣未宜遽。"]}