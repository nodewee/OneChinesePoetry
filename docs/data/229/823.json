{"author": "王安石", "period": "宋", "type": "诗", "title": "韓持國見訪", "paragraphs": ["余生非匏瓜，於世不無求。", "弱力憚耕稼，衣食當周流。", "起家始二十，南北今白頭。", "愁傷意已敗，罷病恐難瘳。", "江湖把一節，屢乞東南州。", "治民豈吾能，閒僻庶可偷。", "謬恩當徂冬，黽勉始今秋。", "豈敢事高蹇，茫然乖本謀。", "撫心私自憐，仰屋竊嘆愀。", "强騎黄饑馬，欲語將誰投。", "頼此城下宅，數蒙故人留。", "攬衣坐中庭，仰視白雲浮。", "白雲御西風，一一向滄洲。", "安得兩黄鵠，跨之與雲遊。"]}