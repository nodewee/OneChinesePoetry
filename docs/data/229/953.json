{"author": "王安石", "period": "宋", "type": "诗", "title": "送子思兄參惠州軍", "paragraphs": ["沄沄曲江水，天借九秋色。", "樓臺飛半空，秀氣盤韶石。", "載酒填里閭，吹花換朝夕。", "笙簫震河漢，錦繡爛冠幘。", "地靈瘴癘絕，人物傾南極。", "先朝有名臣，卧理訟隨息。", "稍稍延諸生，談笑與賓客。", "子來適妙年，謁入交履舄。", "寂寥九齡後，此獨望一國。", "虞翻禮丁覽，韓愈俟趙德。", "孤岸鎮頹波，俗流未易識。", "我方文葆中，旋逐旌旗蹟。", "去思今豈忘，耳目熟遺迹。", "吏含殷勤言，俛仰問乖隔。", "當時府中兒，侵尋鬢邊白。", "下帷雖著書，不捄寒饑迫。", "謂宜門闌士，宦路久烜赫。", "奈何猶差池，更捧丞掾檄。", "驥摧千里蹄，鵬墮九霄翮。", "人生無巧愚，天運有通塞。", "試觀馳騁人，意氣宇宙窄。", "榮華去路塵，謗辱與山積。", "優游祿仕間，較計誰失得。", "送君强成歌，陟岵翻感激。"]}