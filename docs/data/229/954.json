{"author": "王安石", "period": "宋", "type": "诗", "title": "送董伯懿歸吉州", "paragraphs": ["我來以喪歸，君至因謫徙。", "蒼黄憂患中，邂逅遇於此。", "去年服初除，聽赦相助喜。", "看君數歸月，但屈兩三指。", "茫然冬更秋，一笑非願始。", "籃輿楊柳下，明月芙蕖水。", "僮饑屢闚門，客罷方隠几。", "是非評衆詩，成敗斷前史。", "時時對奕石，漫浪爭生死。", "送迎皆幅巾，設食但陳米。", "亦曾戲篇章，揮翰疾蒿矢。", "君豪才有餘，我老憊先止。", "東城景陽陌，南望長干紫。", "欲斸三畝蔬，於焉寄殘齒。", "經過許後日，唱和猶在耳。", "新恩忽捨我，欣悵生彼己。", "江湖北風帆，捩柂即千里。", "相逢知何時，莫惜縑與紙。"]}