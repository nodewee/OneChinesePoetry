{"author": "王安石", "period": "宋", "type": "诗", "title": "同昌叔賦雁奴", "paragraphs": ["雁雁無定棲，隨陽以南北。", "嗟哉此爲奴，至性能懇惻。", "人將伺其殆，奴輒告之亟。", "舉群寤而飛，機巧無所得。", "夜或以火取，奴鳴火因匿。", "頻驚莫我捕，顧謂奴不直。", "嗷嗷身百憂，泯泯衆一息。", "相隨入矰繳，豈不聽者惑。", "偷安與受紿，自古有亡國。", "君看雁奴篇，禍福甚明白。"]}