{"author": "邵雍", "period": "宋", "type": "诗", "title": "歲暮自貽吟", "paragraphs": ["天道無長春，地道無常珍。", "須稟中和氣，方生粹美人。", "良田多黍稌，薄地足荆榛。", "樗櫟蓬蒿類，止能充惡薪。", "既爲萬物靈，須有萬物粹。", "既無萬物靈，徒分萬物類。", "欲出至珍言，須有至珍意。", "欲彰至美名，須作至美事。", "濟事爲美事，悟主爲珍意。", "柰何此二者，我獨無一與。"]}