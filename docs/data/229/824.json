{"author": "王安石", "period": "宋", "type": "诗", "title": "思王逢原", "paragraphs": ["自吾失逢原，觸事輒愁思。", "豈獨爲故人，撫心良自悲。", "我善孰相我，孰知我瑕疵。", "我思誰能謀，我語聽者誰。", "朝出一馬驅，暝歸一馬馳。", "馳驅不自得，談笑强追隨。", "仰屋卧太息，起行涕淋漓。", "念子冢上土，草茅已紛披。", "婉婉婦且少，煢煢一女嫠。", "高義動閭里，尚聞致財貲。", "嗟我衣冠朝，略能具饘糜。", "葬祭無所助，哀顔亦何施。", "聞婦欲北返，跂予常望之。", "寒汴已閉口，此行又參差。", "又說當産子，産子知何時。", "賢者宜有後，固當夢熊羆。", "天方不可恃，我願適在茲。", "我疲學更誤，與世不相宜。", "宿昔心已許，同岡結茅茨。", "此事今已矣，已矣尚誰知。", "渺渺江與潭，茫茫山與陂。", "安能久竊食，終負故人期。"]}