{"author": "王安石", "period": "宋", "type": "诗", "title": "甘棠梨", "paragraphs": ["甘棠詩所歌，自足誇衆果。", "愛其凌秋霜，萬玉懸磊砢。", "園夫盛採摘，市賈爭包裹。", "車輸動盈箱，舟載輒連柁。", "朝分不知數，暮在知幾顆。", "但使甘有餘，何傷小而橢。", "主人捐千金，飣餖留四坐。", "柑椑與橙栗，在口亦云可。", "都城紛華地，內熱易生火。", "問客當此時，蠲煩孰如我。"]}