{"author": "王安石", "period": "宋", "type": "诗", "title": "虎圖", "paragraphs": ["壯哉非羆亦非貙，目光夾鏡當坐隅。", "橫行妥尾不畏逐，顧盼欲去仍躊躇。", "卒然我見心爲動，熟視稍稍摩其鬚。", "固知畫者巧爲此，此物安肯來庭除。", "想當槃礴欲畫時，睥睨衆史如庸奴。", "神閑意定始一掃，功與造化論錙銖。", "悲風颯颯吹黄蘆，上有寒雀驚相呼。", "槎牙死樹鳴老烏，向之俛噣如哺雛。", "山牆野壁黄昏後，馮婦遥看亦下車。"]}