{"author": "王安石", "period": "宋", "type": "诗", "title": "和劉貢甫燕集之作", "paragraphs": ["馮侯天馬壯不羈，韓侯白鷺下清池。", "劉侯羽翰秋欲擊，吳侯葩萼春爭披。", "沈侯玉雪照人潔，蕭灑已見江湖姿。", "唯予貌醜駭公等，自鏡亦正如蒙倛。", "忘形論交喜有得，杯酒邂逅今良時。", "心親不復異新舊，便脫巾屨相諧嬉。", "空堂無塵小雨定，濃綠翳水浮秋曦。", "高談四坐掃炎熱，木末更送凉風吹。", "此歡不盡忽分散，明月照屋空參差。", "平明餘清在心耳，洗我重得劉侯詩。", "劉侯未見聞已熟，吾友稱誦多文辭。", "才高意大方用世，自有豪俊相攀追。", "咨予後會恐不數，魂夢久向東南馳。", "何時扁舟却顧我，還欲迎子遊山陂。"]}