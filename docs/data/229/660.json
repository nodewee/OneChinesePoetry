{"author": "王安石", "period": "宋", "type": "诗", "title": "再用前韵寄蔡天啟", "paragraphs": ["蔡侯東方來，取友無所挾。", "翛翛一囊衣，偶以一書笈。", "定林朝自炊，有匕或無筴。", "時時羹藜藿，鑊大苦難燮。", "驕頑遂敢侮，有甚觀駢脅。", "澹然山谷中，變色未嘗輒。", "始見類欺魄，寒暄粗酬接。", "從容與之語，爛漫無不涉。", "奇經可治疾，秘祝可解魘。", "巫醫之所知，瞽史之所業。", "載車必百兩，獨以方寸攝。", "微言歸易悟，疾若髭赴鑷。", "天機信卓越，學等何足躐。", "縱談及既往，每與唐許協。", "揚雄尚漢儒，韓愈真秦俠。", "好大人謂狂，知微乃如諜。", "惟初造文字，人惑鬼愁懾。", "秦愚既改罪，新眊仍易疊。", "六書遂失指，隸草矜敏捷。", "誰珍壇山刻，共賞蘭亭帖。", "東京一祭酒，收拾偶予愜。", "少嘗妄思索，老懶因退怯。", "侯方習篆籀，寸管靜嘗擪。", "深原道德意，助我耕且獵。", "昔功恐唐捐，異味今得饁。", "京口媚學子，追師嘗劫劫。", "陸贏淮汴糧，水僦湖海艓。", "遠求而近遺，如目不見睫。", "僞鳳易悅楚，真龍反驚葉。", "聞予再三歎，往往心不厭。", "或自逸而走，或呿而不嗋。", "或嗤元郎漫，或訾白翁囁。", "鑠金徒欲消，韞玉豈愁浥。", "賢愚有定分，咄汝無喋喋。", "跨鞍隨我遊，曳屣聯我跕。", "照泉挹清泚，跂石緣嵬嶪。", "東陂數鯈魚，西崦追蛺蝶。", "翳林窺摶黍，藉草聽批頰。", "黄尋遠蓮鬚，紅閱鄰杏靨。", "荏苒光景流，楊園忽無葉。", "扶痾歸未久，吾見喜寧帖。", "褰裳告我去，祿仕當隨牒。", "蕭晨秣款段，歸騎得追躡。", "謂言循東路，復出西城堞。", "行矣忍羈旅，無魚勿彈鋏。", "天閑久索驥，駿足方騰蹀。", "長驅勿驕矜，小踠亦勿惵。", "鵬飛九萬里，勿借風一箑。", "溟波浩難窮，勉自養鱗鬣。", "爵祿實天械，功名爲接摺。", "寧能復與我，摇漾秦淮檝。", "附書勿辭頻，隔歲期滿篋。"]}