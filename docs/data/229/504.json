{"author": "吳充", "period": "宋", "type": "诗", "title": "衆樂亭", "paragraphs": ["使君新自四明歸，邀我同爲衆樂詩。", "山川可愛惜不見，晝想夕思心爲罷。", "怳然神遇若有得，齎身乃在天之涯。", "漲海連空四無岸，天吳却坐鮫人觀。", "以手揮弄日月丹，能令桑田變瀰漫。", "海邊偶到山城中，山城二月多春風。", "牛羊閑暇夕陽晚，樓閣參差朝霧濃。", "一泓山溜佛頭綠，環以翠屏屏六曲。", "人煙擾擾事嬉游，落花啼鳥更汀洲。", "中爲臺榭鬥十二，上有藻井排文楸。", "旁人指點此何許，云是四明行樂處。", "此樂爲民非爲身，始是集賢錢使君。", "使君風韵誰之比，政事次公詩短李。", "醉憑熊軾勸耕疇，狂取螺杯翻舞袂。", "儂愛使君君勿歸，詔書奪之知何爲。", "聞侍玉皇香案側，銀臺深阻無消息。", "意迷却悟坐空齋，忽省君詩昨日來。", "疊紙爲君書所見，不知衆樂誠然哉。"]}