{"author": "王安石", "period": "宋", "type": "诗", "title": "純甫出釋惠崇畫要予作詩", "paragraphs": ["畫史紛紛何足數，惠崇晚出吾最許。", "旱雲六月漲林莽，移我翛然墮洲渚。", "黄蘆低摧雪翳土，鳬雁靜立將儔侶。", "往時所歷今在眼，沙平水澹西江浦。", "暮氣沈舟暗魚罟，欹眠嘔軋如聞櫓。", "頗疑道人三昧力，異域山川能斷取。", "方諸承水調幻藥，灑落生綃變寒暑。", "金坡巨然山數堵，粉墨空多真漫與。", "大梁崔白亦善畫，曾見桃花浄初吐。", "酒酣弄筆起春風，便恐漂零作紅雨。", "流鶑探枝婉欲語，蜜蜂掇蕊隨翅股。", "一時二子皆絕藝，裘馬穿羸久羈旅。", "華堂豈惜萬黄金，苦道今人不如古。"]}