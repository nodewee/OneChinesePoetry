{"author": "王安石", "period": "宋", "type": "诗", "title": "別孫莘老", "paragraphs": ["逢原未熟我，已與子相知。", "自吾得逢原，知子更不疑。", "把手湖上舟，望子欲歸時。", "茫然乃分散，獨背東南馳。", "寥寥西城居，邂逅與子期。", "鷄鳴入省門，朱墨來紛披。", "含意不自得，强顔聊爾爲。", "會合常在夜，青燈照書詩。", "往往並衾語，至明不言疲。", "悤悤捨我去，使我當從誰。", "送子不出門，我身方羈縻。", "我心得自如，今與子相隨。", "隨子至湖上，逢原所嘗嬉。", "想見荷葉盡，北風卷寒漪。", "已懷今日愁，更念昔日悲。", "相逢亦何有，但有鏡中絲。"]}