{"author": "王安石", "period": "宋", "type": "诗", "title": "估玉", "paragraphs": ["潼關西山古藍田，有氣鬰鬰高拄天。", "雄虹雌霓相結纏，晝夜不散非雲煙。", "秦人挾斤上其巔，視氣所出深鑱鎸。", "得物盈尺方且堅，以斤試叩聲泠然。", "持歸市上求百錢，人皆疑嗟莫愛憐。", "大梁老估聞不眠，操金喜取走蹁躚。", "深藏牢包三十年，光怪鄰里驚相傳，欲獻天子無由緣。", "朝廷昨日鍾鼓縣，呼工琢圭寘神筵。", "玉材細瑣不中權，賈孫抱物詔使前。", "紅羅複疊帕紫氈，發視紺碧光屬聯。", "詔問與價當幾千，衆工讓口無敢先。", "嗟我豈識真與全。"]}