{"author": "王安石", "period": "宋", "type": "诗", "title": "示元度", "paragraphs": ["今年鍾山南，隨分作園囿。", "鑿池搆吾廬，碧水寒可漱。", "溝西雇丁壯，擔土爲培塿。", "扶疏三百株，蒔梀最高茂。", "不求鵷雛實，但取易成就。", "中空一丈地，斬木令結搆。", "五楸東都來，斸以遶簷溜。", "老來厭世語，深卧塞門竇。", "贖魚與之游，餵鳥見如舊。", "獨當邀之子，商略終宇宙。", "更待春日長，黄鸝弄清晝。"]}