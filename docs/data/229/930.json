{"author": "王安石", "period": "宋", "type": "诗", "title": "彼狂", "paragraphs": ["上古杳默無人聲，日月不忒山川平。", "人與鳥獸相隨行，祖孫一死十百生。", "萬物不給乃相兵，伏羲畫法作後程。", "漁蟲獵獸寬群爭，勢不得已當經營。", "非以示世爲聰明，方分類別物有名。", "夸賢尚功列耻榮，蠱僞日巧雕元精。", "至言一出衆輒驚，上智閉匿不敢成。", "因時就俗救刖黥，惜哉彼狂以文鳴。", "强取色樂要聾盲，震蕩沈濁終無清。", "詼詭徒亂聖人氓，豈若泯默死蠶耕。"]}