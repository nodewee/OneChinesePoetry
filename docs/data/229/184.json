{"author": "蘇頌", "period": "宋", "type": "诗", "title": "次韵蹇侍郎天元殿門芝草", "paragraphs": ["列聖儲靈貺，坤珍應祀儀。", "分葩對牟首，觀瑞駐華芝。", "毓德繇皇始，彰功在聖時。", "早聞縈殿桷，復見孕門楣。", "自有雲成蓋，非因水聚脂。", "黄英苞五德，古字秀三枝。", "戶牖瞻丹幄，簪裾從罽緌。", "畫圖稽大隗，歌咏入咸池。", "九廟流光遠，千齡復旦期。", "將書符命志，寧比玉靈詩。"]}