{"author": "王安石", "period": "宋", "type": "诗", "title": "日出堂上飲", "paragraphs": ["日出堂上飲，日西未云休。", "主人笑而歌，客子歎以愀。", "指此堂上柱，始生在巖幽。", "雨露飽所滋，凌雲亦千秋。", "所託願求久，何言值君收。", "乃令卑濕地，百蟻上窮鎪。", "丹青空外好，鎮壓已堪憂。", "爲君重去之，不使一蟻留。", "蟻力雖云小，能生萬蚍蜉。", "又能高其礎，不爾繼者稠。", "語客且勿然，百年等浮漚。", "爲客當酌酒，何豫主人謀。"]}