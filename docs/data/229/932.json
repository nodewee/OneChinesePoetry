{"author": "王安石", "period": "宋", "type": "诗", "title": "寄題郢州白雪樓", "paragraphs": ["折楊黄華笑者多，陽春白雪和者少。", "知音四海無幾人，况乃區區郢中小。", "千載相傳始欲慕，一時獨唱誰能曉。", "古心以此分冥冥，俚耳至今徒擾擾。", "朱樓碧瓦何年有，榱桷連空欲驚矯。", "郢人爛漫醉浮雲，郢女參差躡飛鳥。", "丘墟餘響難再得，欄檻茲名復誰表。", "我來欲歌聲更吞，石城寒江暮雲繞。"]}