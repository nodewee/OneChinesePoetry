{"author": "王安石", "period": "宋", "type": "诗", "title": "省兵", "paragraphs": ["有客語省兵，兵省非所先。", "方今將不擇，獨以兵乘邊。", "前攻已破散，後距方完堅。", "以衆亢彼寡，雖危猶幸全。", "將既非其才，議又不得專。", "兵少敗孰繼，胡來飲秦川。", "萬一雖不爾，省兵當何緣。", "驕惰習已久，去歸豈能田。", "不田亦不桑，衣食猶兵然。", "省兵豈無時，施置有後前。", "王功所由起，古有七月篇。", "百官勤儉慈，勞者已息肩。", "游民慕草野，歲熟不在天。", "擇將付以職，省兵果有年。"]}