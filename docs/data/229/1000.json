{"author": "王安石", "period": "宋", "type": "诗", "title": "九井", "paragraphs": ["沿崖涉澗三十里，高下犖確無人耕。", "捫蘿挽蔦到山趾，仰見吹瀉何崢嶸。", "餘聲投林欲風雨，末勢卷土猶溪阬。", "飛蟲凌兢走獸慄，霜雪夏落雷冬鳴。", "野人往往見神物，鱗甲漠漠雲隨行。", "我來立久無所得，空數石上菖蒲生。", "中官繫龍沉玉冊，小吏磔狗澆銀觥。", "地形偶爾藏險怪，天意未必司陰晴。", "山川在理有崩竭，丘壑自古相虛盈。", "誰能保此千世後，天柱不折泉常傾。"]}