{"author": "王安石", "period": "宋", "type": "诗", "title": "題南康晏史君望雲亭", "paragraphs": ["南康父老傳史君，疾呼急索初不聞。", "未嘗遣汲谷簾水，三歲只望香爐雲。", "雲徐無心澹無滓，史君恬靜亦如此。", "飈然一去掃遺陰，便覺歊煩悵千里。", "歸田負戴子與妻，圃蔬園果西山西。", "出門亭皋百頃綠，望雲纔喜雨一犁。", "我知新亭望雲好，欲斸比鄰成二老。", "莫嫌鷄黍數往來，爲報襄陽德公嫂。"]}