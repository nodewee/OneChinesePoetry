{"author": "王安石", "period": "宋", "type": "诗", "title": "酬王詹叔奉使江南訪茶法利害見寄", "paragraphs": ["余聞古之人，措法貽厥後。", "命官惟賢材，職事又習狃。", "止能權輕重，王府則多有。", "豈嘗搉其子，而爲民父母。", "當時所經營，今十已毀九。", "其一雖幸在，漂摇亦將朽。", "公卿患才難，州縣固多苟。", "詔令雖數下，紛紛誰與守。", "官居甚傳舍，位以聲勢受。", "既不責施爲，安能辨賢不。", "區區欲捄弊，萬謗不容口。", "天下大安危，誰當執其咎。", "勞心適有罪，養譽終天醜。", "豈惟祖子孫，教戒及朋友。", "貴者大其領，詩人歌四牡。", "至尊空獨憂，不敢樂飲酒。", "哿矣富阡陌，哀哉此無糗。", "鄉閭人所懷，今或棄而走。", "豈無濟時術，使爾安畎畝。", "故今二三公，戮力思矯揉。", "永惟東南害，茶法蓋其首。", "私藏與竊販，犴獄常紛糾。", "輸將一不足，往往死鞭杻。", "販陳彼雜惡，强賣曾非誘。", "已云困關市，且復搔林藪。", "將更百年弊，謂民知可否。", "出節付群材，詢謀欲經久。", "朝廷每若此，自可躋仁壽。", "因知從今始，漸欲人財阜。", "吾宗恢奇士，選使自朝右。", "聰明諒多得，爲上歸析剖。", "王程雖薄遽，邦法難鹵莽。", "願君博諮諏，無擇壯與耉。", "余知茶山民，不必生皆厚。", "獨當征求任，尚恐難措手。", "孔稱均無貧，此語今可取。", "譬欲輕萬鈞，當令衆人負。", "强言豈宜當，聊用報瓊玖。"]}