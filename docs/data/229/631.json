{"author": "王安石", "period": "宋", "type": "诗", "title": "仲明父至宿明日遂行", "paragraphs": ["初登張公門，公子始冠幘。", "於今見公子，與我偕鬢白。", "山林坐語笑，宛我在公側。", "豈惟貌如之，侃侃有公德。", "憶公營瀨鄉，許我歸作客。", "我歸公既逝，惆悵難再得。", "得子如得公，交懷我忻戚。", "漂摇將安往，稅駕止一昔。", "寤言且勿寐，庶以永今夕。", "何時復能還，裹飯冶城宅。"]}