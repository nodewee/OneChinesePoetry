{"author": "王安石", "period": "宋", "type": "诗", "title": "和吳御史汴渠", "paragraphs": ["鄭國欲弊秦，渠成秦富彊。", "本始意已陋，末流功更長。", "維汴亦如此，浚源在淫荒。", "歸作萬世利，誰能弛其防。", "夷門築天都，橫带國之陽。", "漕引天下半，豈云獨荆揚。", "貨入空外府，租輸陳太倉。", "東南一百年，寡老無殘粻。", "自宜富京師，乃亦窘蓋藏。", "征求過夙昔，機巧到莛芒。", "御史閔其然，志欲窮舟航。", "此言信有激，此水存何傷。", "救世詎無術，習傳自先王。", "念非老經綸，豈易識其方。", "我懶不足數，君材仍自强。", "他日聽施設，無乃棄篇章。"]}