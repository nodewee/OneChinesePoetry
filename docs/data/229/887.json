{"author": "王安石", "period": "宋", "type": "诗", "title": "哭梅聖俞", "paragraphs": ["詩行於世先春秋，國風變衰始柏舟。", "文辭感激多所憂，律呂尚可諧鳴球。", "先王澤竭士已偷，紛紛作者始可羞。", "其聲與節急以浮，真人當天施再流。", "篤生梅公應時求，頌歌文武功業優。", "經奇緯麗散九州，衆皆少銳老則不。", "翁獨辛苦不能休，惜無采者人名遒。", "貴人憐公青兩眸，吹噓可使高岑樓。", "坐令隠約不見收，空能乞錢助饙餾。", "疑此有物司諸幽，棲棲孔孟葬魯鄒。", "後始卓犖稱軻丘，聖賢與命相楯矛。", "勢欲强達誠無由，詩人况又多窮愁。", "李杜亦不爲公侯，公窺窮阨以身投。", "坎軻坐老當誰尤，吁嗟豈即非善謀。", "虎豹雖死皮終留，飄然載喪下陰溝。", "粉書軸幅懸無旒，高堂萬里哀白頭。", "東望使我商聲謳。"]}