{"author": "王安石", "period": "宋", "type": "诗", "title": "和中甫兄春日有感", "paragraphs": ["雪釋沙輕馬蹄疾，北城可遊今暇日。", "濺濺溪谷水亂流，漠漠郊原草爭出。", "嬌梅過雨吹爛熳，幽鳥迎陽語啾唧。", "分香欲滿錦樹園，剪綵休開寶刀室。", "胡爲我輩坐自苦，不念茲時去如失。", "飽聞高徑動車輪，甘卧空堂守經帙。", "淮蝗蔽天農久餓，越卒圍城盜少逸。", "至尊深拱罷簫韶，元老相看進刀筆。", "春風生物尚有意，壯士憂民豈無術。", "不成歡醉但悲歌，回首功名古難必。"]}