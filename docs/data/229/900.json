{"author": "王安石", "period": "宋", "type": "诗", "title": "寄丁中允", "paragraphs": ["人生九州閒，泛泛水中木。", "漂浮隨風波，邂逅得相觸。", "始我與夫子，得官同一州。", "相逢皆偶然，情義乃綢繆。", "我於人事疏，而子久矣修。", "磨礱以成我，德大不可酬。", "乖離今六年，念子未嘗休。", "豈不道相逢，但得頃刻留。", "歡喜不滿顔，長年抱離憂。", "古人有所思，千里駕車牛。", "如何咫尺間，而不與予遊。", "顧惜五斗米，無辜自拘囚。", "念彼磊落者，心顔兩慚羞。", "剡山碧榛榛，剡水日夜流。", "山行苦無巇，水淺亦可舟。", "使君子所善，來檄自可求。", "何時子來意，待子南山頭。"]}