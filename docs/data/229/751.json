{"author": "王安石", "period": "宋", "type": "诗", "title": "桃源行", "paragraphs": ["望夷宮中鹿爲馬，秦人半死長城下。", "避時不獨商山翁，亦有桃源種桃者。", "此來種桃經幾春，採花食實枝爲薪。", "兒孫生長與世隔，雖有父子無君臣。", "漁郎漾舟迷遠近，花間相見因相問。", "世上那知古有秦，山中豈料今爲晉。", "聞道長安吹戰塵，春風回首一霑巾。", "重華一去寧復得，天下紛紛經幾秦。"]}