{"author": "王安石", "period": "宋", "type": "诗", "title": "送石賡歸寧", "paragraphs": ["虛名誤長者，邂逅肯經過。", "所操十餘篇，浩蕩决江河。", "側身朝市間，樂少悲慚多。", "文章舊所好，久已廢吟哦。", "開編喜有得，一讀瘳沉痾。", "裹飯北城陰，永懷從晤歌。", "又欲及歲晚，空堂掃絲窠。", "稍出平生言，道藝相琢磨。", "忽隨雁南飛，當此葉辭柯。", "去去梨嶺高，想見青坡陀。", "黄花一杯酒，爲壽樂如何。", "微詩等瓦礫，持用報隋和。"]}