{"author": "潘興嗣", "period": "宋", "type": "诗", "title": "過濂溪", "paragraphs": ["鱗鱗負郭田，漸次郊原口。", "其中得清曠，貴結林泉友。", "一溪東南來，瀲灧翠波走。", "清響動靈粹，寒光生戶牖。", "峨峨雙劍峰，隠隠插牛斗。", "疏雲互明晦，嵐翠相妍醜。", "恍疑座中客，即是關中叟。", "爲歌紫芝曲，更擊秦人缶。", "窅然忘得喪，形骸與天偶。", "君懷康濟術，休光動林藪。", "得非仁知樂，夙分已天有。", "捉鼻固未免，安能混真守。", "日暮車馬徒，橋橫莫回首。"]}