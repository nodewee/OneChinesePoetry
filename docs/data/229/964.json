{"author": "王安石", "period": "宋", "type": "诗", "title": "和微之藥名勸酒", "paragraphs": ["赤車使者錦帳郎，從客珂馬留閑坊。", "紫芝眉宇傾一坐，笑語但聞雞舌香。", "藥名勸酒詩實好，陟釐爲我書數行。", "真珠的皪鳴槽床，金罌琥珀正可嘗。", "史君子細看流光，莫惜覓醉衣淋浪。", "獨醒至死誠可傷，歡華易盡悲酸早，人間沒藥能醫老。", "寄言歌管衆少年，趁取烏頭未白前。"]}