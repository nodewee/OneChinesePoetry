{"author": "張伯端", "period": "宋", "type": "诗", "title": "即心是佛頌", "paragraphs": ["佛即心兮心即佛，心佛從來皆妄物。", "若知無佛復無心，始是真如法身佛。", "法身佛，沒模樣，一顆圓光含萬象。", "無體之體即真體，無相之相即實相。", "非色非空非不空，不動不靜不來往。", "無異無同無有無，難取難捨難聽望。", "內外圓通到處通，一佛國在一沙中。", "一粒沙含大千界，一箇身心萬箇同。", "知之須會無心法，不染不滯爲浄業。", "善惡千端無所爲，便是南無及迦葉。"]}