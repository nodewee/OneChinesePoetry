{"author": "王安石", "period": "宋", "type": "诗", "title": "葛藴作巫山高愛其飄逸因亦作兩篇  其二", "paragraphs": ["巫山高，偃薄江水之滔滔。", "水於天下實至險，山亦起伏爲波濤。", "其巔冥冥不可見，崖岸斗絕悲猨猱。", "赤楓青櫟生滿谷，山鬼白日樵人遭。", "窈窕陽臺彼神女，朝朝暮暮能雲雨。", "以雲爲衣月爲褚，乘光服暗無留阻。", "崑崙曾城道可取，方丈蓬萊多伴侶。", "塊獨守此嗟何求，况乃低徊夢中語。"]}