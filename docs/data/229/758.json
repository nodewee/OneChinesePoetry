{"author": "王安石", "period": "宋", "type": "诗", "title": "酬王伯虎", "paragraphs": ["吾聞人之初，好惡尚無朕。", "帝與鑿耳目，賢愚遂殊品。", "爾來百千年，轉化薄愈甚。", "父翁相販賣，浮詐誰能審。", "睢盱猴纓冠，狼籍鼠穴寢。", "滄海恐值到，誰論魚鼈淰。", "鴞聲雖云惡，革去在食葚。", "嗟誰職教化，獨使此風稔。", "恬觀不知救，坐費太官廩。", "予生少而戇，好古乃天稟。", "念此俗衰壞，何嘗敢安枕。", "有時不能平，悲吒失食飲。", "唯子同我病，亦或涕沾衽。", "謂予可告語，密以詩來諗。", "爛然辭滿紙，秋水濯新錦。", "窮觀何拳拳，靜念復凜凜。", "賤貧欲救世，無寧猶拾瀋。", "說窮且版築，尹屈唯烹飪。", "逢時豈遽廢，避俗聊須噤。", "徂年幸未暮，此意可勤恁。"]}