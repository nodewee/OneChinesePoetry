{"author": "王安石", "period": "宋", "type": "诗", "title": "和沖卿雪詩并示持國", "paragraphs": ["地卷江海浮，天吹河漢湧。", "北風散作花，巧麗世無種。", "霾昏得照曜，塵滓歸掩擁。", "荒林無空枝，幽瓦有高隴。", "分纔一毛細，聚或千鈞重。", "飛颺窺已眩，摧壓聽還兇。", "漁舟平繫舷，樵屩沒歸踵。", "空令物象瑩，豈免川塗壅。", "爭光姮娥妒，失色羲和恐。", "頼逢陽氣蒸，轉作水波溶。", "舞庭稱賀嚴，掃路傳呼寵。", "衝遊謝壯少，避卧甘閑冗。", "吳侯絕俗唱，韓子當敵勇。", "勝負觀兩豪，吾衰但陰拱。"]}