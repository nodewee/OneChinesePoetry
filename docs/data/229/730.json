{"author": "王安石", "period": "宋", "type": "诗", "title": "酬王濬賢良松泉二詩 泉", "paragraphs": ["宋興古剎今長干，靈曜臺殿荒檀欒。", "二泉相望棄不渫，西泉尚絫三石槃。", "其流散漫爲沮洳，稍集小礫生微瀾。", "東泉土梗久蔽塞，穿治乃見甃甓完。", "道人慈哀波及遠，溝蕩兩取合土山。", "山前灌輸各自足，轆轤罷轉井口閑。", "取遥比甘覺近美，與舊爭冽知新寒。", "爞爞夏秋百源乾，抱甕復道愁蹣跚。", "疾傾橫逗勢未足，嗟此善利何時殫。", "慮長易脆有大檀，伐堅羌廬窟孱顔。", "金多匠手肯出巧，風水千里安知難。", "沒羽之虎行林間，籜龍失職因藏跧。", "循除靜投悲瑟瑟，映瓦微見清潺潺。", "三年營之一日就，有口共以成爲歡。", "論功信可侈後觀，何似當時萬竹蟠。"]}