{"author": "蘇頌", "period": "宋", "type": "诗", "title": "大夫七弟有慶新居二百四十言次韵和之", "paragraphs": ["勿謂衡茅陋，門牆亦僅全。", "山連京峴外，水接漕渠邊。", "喬木傍行列，幽花晚秀妍。", "子孫環舍後，兄弟對齋前。", "樹果非求息，臨流靡察淵。", "卜鄰同晏宅，任地得周廛。", "往復康莊路，過從鄉里賢。", "招來三徑士，疏引一人泉。", "金谷雖慚石，蝸廬已勝先。", "烝嘗時近享，香火道心虔。", "左右岡兼阜，縱橫陌與阡。", "思歸誠久矣，到此是終焉。", "籬援叢芳枳，庭除繞碧鮮。", "尚之南學遠，休璉北邙偏。", "街柳長垂带，堤榆未墜錢。", "窗閒靖節傲，梧老惠施眠。", "去國魂勞斷，銘恩骨待鎸。", "幸安蓬戶奧，烏用鐵樞堅。", "刁嶺東隅見，林莊幾世傳。", "杉松高掩抱，岩麓勢聯綿。", "構築多遺址，經營信昔緣。", "毋勞借官地，便可入寥天。", "歌哭于斯室，耕桑待有年。", "誰知真趣在，平地即神仙。"]}