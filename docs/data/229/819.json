{"author": "王安石", "period": "宋", "type": "诗", "title": "送李宣叔倅漳州", "paragraphs": ["閩山到漳窮，地與南越錯。", "山川鬰霧毒，瘴癘春冬作。", "荒茅篁竹閒，蔽虧有城郭。", "居人特鮮少，市井宜蕭索。", "野花開無時，蠻酒持可酌。", "窮年不值客，誰與分杯杓。", "朝廷尚賢俊，磊砢充臺閣。", "君能喜節行，文藝又該博。", "超然萬里去，識者爲不樂。", "予聞君子居，自可救民瘼。", "苟能禦外物，得地無美惡。", "似聞最南方，北客今勿藥。", "林麓換風氣，獸蛇凋毒蠚。", "如漳猶近州，氣冷又銷鑠。", "珍足海物味，其厚不爲薄。", "章舉馬甲柱，固已輕羊酪。", "蕉黄荔子丹，又勝楂梨酢。", "逢衣比多士，往往在丘壑。", "從容與笑語，豈不慰寂寞。", "太守好觴咏，嘉賓應在幕。", "想即有新詩，流傳至京洛。"]}