{"author": "王安石", "period": "宋", "type": "诗", "title": "送喬執中秀才歸高郵", "paragraphs": ["薄飯午不羹，空爐夜無炭。", "寥寥日避席，烈烈風欺幔。", "謂予勿惡此，何爲向子歎。", "長年客塵沙，無婦助親爨。", "寒暄慰白首，我弟纔將冠。", "邅迴歲又晚，想見淮湖漫。", "古人一日養，不以三公換。", "田園在戮力，且欲歸鋤灌。", "行矣子誠然，光陰未宜翫。", "負米力有餘，能無讀書伴。"]}