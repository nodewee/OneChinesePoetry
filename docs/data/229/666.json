{"author": "王安石", "period": "宋", "type": "诗", "title": "我所思寄黄吉甫", "paragraphs": ["我所思兮在彭蠡，一奩寒晶徑千里。", "天低紺滑風靜止，月澹星渟尤可喜。", "亦復可憐波浪起，琉璃崩嵌湧顛絫。", "萬斛之舟簸一葦，超邑越都如歷指。", "岸沙雪積山雲委，雲半飛泉挂龍尾。", "跳空散作平地水，牛乳芳甘那得比。", "蘿蔦冥冥蔭演迤，稍上尋源出奇詭。", "像圖釋迦祠老子，臺殿晻靄相重累。", "石槽環除逗清泚，松竹靚深無虎虺。", "其徒翛然棄塵滓，雖未應真終適己。", "黄侯可與談妙理，視棄榮宦猶弊屣。", "每採紫芝求石髓，我欲從之倦游徙。", "穀城公孫能若此，五老聞之當啟齒。", "寄聲五老吾念爾，相見無時老將死。"]}