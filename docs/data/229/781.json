{"author": "王安石", "period": "宋", "type": "诗", "title": "送吳仲庶出守潭州", "paragraphs": ["吳公治河南，名出漢廷右。", "高才有公孫，相望千歲後。", "平明省門開，吏接堂上肘。", "指撝談笑間，靜若在林藪。", "連牆畫山水，隠几詩千首。", "浩然江湖思，果得東南守。", "傳鼓上清湘，旌旗蔽牛斗。", "方今河南治，復在荆人口。", "自古楚有材，酃淥多美酒。", "不知樽前客，更得賈生否。"]}