{"author": "王安石", "period": "宋", "type": "诗", "title": "讀墨", "paragraphs": ["誰爲堯舜徒，孔子而已矣。", "人皆是堯舜，未必知孔子。", "伯夷不辱身，柳下援而止。", "孔子尚有言，我則異於是。", "兼愛爲無父，排斥固其理。", "孔墨必相用，自古寧有此。", "退之嘲魯連，顧未知之耳。", "如何蔽於斯，獨有見於彼。", "凡人工自私，翟也信奇偉。", "惜乎不見正，遂與中庸詭。", "退之醇孟軻，而駮荀楊氏。", "至其趣舍間，亦又蔽於己。", "化而不自知，此語孰云俚。", "咏言以自警，吾詩非好詆。"]}