{"author": "王安石", "period": "宋", "type": "诗", "title": "車螯二首  其二", "paragraphs": ["車螯肉之弱，恃殻保厥身。", "自非身有求，不敢微啟唇。", "尚恐擉者得，泥沙常埋堙。", "往往湯火間，身盡殻空存。", "維海錯萬物，口牙且咀吞。", "爾無如彼何，可畏寧獨人。", "無爲久自苦，含匿不暴陳。", "豁然從所如，游蕩四海滣。", "清波濯其汙，白日曬其昏。", "死生或有在，豈遽得烹燔。"]}