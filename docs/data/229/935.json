{"author": "王安石", "period": "宋", "type": "诗", "title": "和王樂道烘蝨", "paragraphs": ["秋暑汗流如炙輠，敝衣濕蒸塵垢涴。", "施施衆蝨當此時，擇肉甘於虎狼餓。", "咀嚙侵膚未云已，爬搔次骨終無那。", "時時對客輒自捫，千百所除纔幾箇。", "皮毛得氣强復活，爪甲流丹真暫破。", "未能湯沐取一空，且以火攻令少挫。", "踞爐熾炭已不暇，對竈張衣誠未過。", "飄零乍若蛾赴燈，驚擾端如蟻旋磨。", "欲毆百惡死焦灼，肯貸一凶生棄播。", "已觀細黠無所容，未放老奸終不墮。", "然臍郿塢患溢世，焚寶鹿臺身易貨。", "冢中燎入化秦屍，池上焮隨遷莽坐。", "彼皆勢極就煙埃，况汝命輕侔涕唾。", "逃藏壞絮尚欲索，埋沒死灰誰復課。", "熏心得禍爾莫悔，爛額收功吾可賀。", "猶殘衆蟣恨未除，自計寧能久安卧。"]}