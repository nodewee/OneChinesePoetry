{"author": "王安石", "period": "宋", "type": "诗", "title": "送鄭叔熊歸閩", "paragraphs": ["鄭子喜論兵，魁然萬人敵。", "嘗持一尺箠，跨馬河南北。", "方今邊利害，口手能講畫。", "疑師穀城翁，方略已自得。", "天兵卷甲老，壯士不肉食。", "低徊向詩書，文字銳鎸刻。", "科名又齟齬，棄置非人力。", "黄塵彫罽裘，逆旅同偪仄。", "秋風吹殘汴，霰雪已驚客。", "浩歌隨東舟，別我無慘惻。", "閩生今好遊，往往老妻息。", "南陔子所慕，天命豈終塞。"]}