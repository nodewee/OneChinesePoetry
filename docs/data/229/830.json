{"author": "王安石", "period": "宋", "type": "诗", "title": "惜日", "paragraphs": ["白日照四方，當在中天留。", "春風地上行，當與時周遊。", "和氣所披拂，槁乾却濕柔。", "愛欲傳萬物，勢難停一州。", "棲棲孔子者，惜日此之由。", "不能使此邦，利澤施諸侯。", "豈若駕以行，使我遇者稠。", "當時三千人，齊宋楚陳周。", "小者傳吾粗，大能傳奧幽。", "道散學以聖，衆源乃常流。", "吾初如匏瓜，彼亦孰知丘。", "唯士欲自達，窮通非外求。", "豈必相天子，乃能經九疇。", "行雖耻强勉，閉戶非良謀。"]}