{"author": "王安石", "period": "宋", "type": "诗", "title": "韓持國從富并州辟", "paragraphs": ["韓侯冰玉人，不可塵土雜。", "官雖衆俊後，名字久訇磕。", "并州天下望，撫士威愛愜。", "千金棄不惜，賓客常滿閤。", "遥聞餘風高，爲子置一榻。", "親交西門餞，百馬驕雜遝。", "子材宜用世，談者爲嗚唈。", "矧今名主人，氣力足呵欱。", "推賢爲時輔，勢若朽易拉。", "會當薦還朝，立子在閶闔。", "惜哉秣騏驥，賦以升龠合。", "咨予栖栖者，氣象已摧塌。", "他年佐方州，說將尚不納。", "况於聲勢尊，豈易取酬答。", "有如持寸莛，未足撼鞺鞳。", "顧於山水閒，意願多所合。", "匡廬與韶石，少小已嘗蹋。", "風遊會稽春，雪宿天柱臘。", "淮湖江海上，慣食蝦蟹蛤。", "西南窮岷嶓，東北盡濟漯。", "身雖未嘗歷，魂夢已稠沓。", "荆溪最所愛，映燭多廟塔。", "溪果點丹漆，溪花團並罨。", "扁舟信所過，行不廢樽榼。", "一從捨之去，霜雪行滿頜。", "思之不能寐，蹙若虻蚋噆。", "方將築其濱，畢景謝噂𠴲。", "安能孤此意，顛倒就衰颯。", "唯子余所嚮，嗜好比鶼鰈。", "何時歸相過，遊屐尚可蠟。"]}