{"author": "錢公輔", "period": "宋", "type": "诗", "title": "寄題翠麓寺呈伯强寺丞", "paragraphs": ["曩時曾作家山遊，亭有翠麓排新幽。", "疏軒密牖竹鏘戛，烈風勁雨松颼飀。", "呀然出戶瞰山足，屹然數竿圍上頭。", "掃除雲峰聳客步，煎煮錫水供茶甌。", "我時既合衆賓飲，醉岸山幘心遲留。", "山僧領我丐詩榜，詩未脫吻驚旋輈。", "四方環走倏已晚，十載負約今方酬。", "珍藍增葺想勝舊，我已白首縻藩州。", "何當一賦歸去來，再款巖室空披搜。", "吾宗道人正嘉遯，擺脫世上無窮憂。", "欣逢主人賢且令，泉石笑傲都相求。", "上人灑掃莫暫閑，行行逆我西來舟。"]}