{"author": "王安石", "period": "宋", "type": "诗", "title": "寄王逢原", "paragraphs": ["北風吹雲埋九垓，草木零落空池臺。", "六龍避逃不敢出，地上獨有寒崔嵬。", "披衣起行愁不愜，歸坐把卷闔且開。", "永懷古人今已矣，感此近世何爲哉。", "申韓百家爇火起，孔子大道寒於灰。", "儒衣紛紛欲滿地，無復氣焰空煤炱。", "力排異端誰助我，憶見夫子真奇材。", "楩柟豫章概白日，秖要匠石聊穿裁。", "我方官拘不得往，子有閑暇宜能來。", "晤言相與入聖處，一取萬古光芒迴。"]}