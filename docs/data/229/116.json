{"author": "蘇頌", "period": "宋", "type": "诗", "title": "和棁弟矮松寺留題", "paragraphs": ["曲幹隠騰蛇，樛枝展翠華。", "何年喬嶽種，移植法王家。", "得地烟雲潤，盤根歲月賒。", "縱橫齊殿角，偃蹇拂檐牙。", "數粒宜充釀，收黄好代茶。", "風生驚砌鶴，日照亂城鴉。", "牆仞高藏節，河津暗長芽。", "息陰人接席，題壁字如麻。", "據類眠梧隠，攀疑摶獸拏。", "宮槐低可並，譙檜大無加。", "雖異明堂柱，終同象載車。", "殷勤與封殖，莫使溷塵沙。"]}