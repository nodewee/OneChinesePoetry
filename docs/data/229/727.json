{"author": "王安石", "period": "宋", "type": "诗", "title": "次韵約之謝惠詩", "paragraphs": ["魚跳桑柳陰，鳥落蒲葦側。", "已無溪姑祠，何有江令宅。", "故人耽田里，老脫尚方舄。", "開亭捐百金，於此掃塵迹。", "地偏人罕至，心遠境常寂。", "我行西州旋，稅駕候顔色。", "相隨望南山，水際因一息。", "公時指岸木，謂此可尋尺。", "伐之營中沚，持用自怡懌。", "歡言俟其成，邀我堂上食。", "百憂每多違，一諾還自惕。", "春風檐楹新，坐久膝前席。", "翛然忘故約，北郭疑有適。", "長淫舒永懷，佇想對以臆。", "摛辭甚有理，竊比書石鷁。", "知公不欺我，把玩果心惻。", "嘉肴既夙設，麗藻仍虛擲。", "左車公自迎，右券吾敢責。", "聞說芼羹臛，芬香出鄰壁。", "婦休機杼事，兒失刀槧職。", "何膠膠擾擾，而紛紛籍籍。", "携持欲一往，繼此方如織。", "元龍但高眠，司馬勿親滌。", "幾能孩童舊，握手皆鬢白。", "有興即聯𩍶，東阡與南陌。"]}