{"author": "王安石", "period": "宋", "type": "诗", "title": "酬王濬賢良松泉二詩 松", "paragraphs": ["世傳壽可三松倒，此語難爲常人道。", "人能百歲自古稀，松得千年未爲老。", "我移兩松苦不早，豈望見渠身合抱。", "但憐衆木總漂摇，顔色青青終自保。", "兔絲茯苓會當有，邂逅食之能壽考。", "不知篝火定何人，且看森垂覆荒草。", "君詩愛我亦古意，秀眉昔比南山栲。", "復謂留侯不及我，人或笑君無白皁。", "求仙辟穀彼誠悞，未見赤松饑已槁。", "豈如强飯適志遊，封殖蒼官蔭華皓。", "赤松復自無特操，上下隨烟何慅慅。", "蒼官受命與舜同，真可從之忘髮縞。", "詩雖祝我以再黑，積雪已多安可掃。", "試問蒼官值歲寒，戴白孰與蒼然好。"]}