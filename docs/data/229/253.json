{"author": "蘇頌", "period": "宋", "type": "诗", "title": "七弟示詩後又改緣字爲川字因再次韵", "paragraphs": ["幽棲新得地，朴飾敢求全。", "一畝真儒有，三年近道邊。", "鋤荒還見舊，革陋遂成妍。", "棟宇依岩畔，烟雲入檻前。", "人非勝土木，心每懼冰淵。", "州處來閒燕，山居隔市廛。", "軒窗橫列岫，屏嶂對先賢。", "念昔初經始，惟蘄遠水泉。", "丘園寧待賁，宗廟貴爲先。", "幸免靈臺寄，重叨真室虔。", "頤生無異術，送死有新阡。", "世慮都忘矣，勞生此息焉。", "道腴甘淡薄，食邑減芳鮮。", "士譽言功德，僧談半滿偏。", "未從招隠客，不費買鄰錢。", "晝靜龍鬚坐，宵寒龜殻眠。", "藉莎毋剪薙，即石不磨鎸。", "假職恩良厚，歸田志益堅。", "秋毫知帝力，清白自家傳。", "吾弟欣堂構，長言紀瓞綿。", "思親樂京口，懷土限閩川。", "江左步兵酒，華陽小有天。", "銜杯蠲痼疾，行藥助修年。", "更有扶衰物，鄰家十八仙。"]}