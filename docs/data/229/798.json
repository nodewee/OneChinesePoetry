{"author": "王安石", "period": "宋", "type": "诗", "title": "贈張康", "paragraphs": ["昔在歷陽時，得子初江津。", "手中紫團參，一飲寬吾親。", "捨舟城南居，杖屨日相因。", "百口代起伏，呻呼聒比鄰。", "叩門或夜半，屢費藥物珍。", "欲報恨不得，腸胃盤車輪。", "今逢又坎坷，令子馳風塵。", "顛倒車馬間，起先冰雪晨。", "嗟我十五年，得祿尚辭貧。", "所讀漫累車，豈能蘇一人。", "無求愧子義，有施慚子仁。", "逝將收桑榆，邀子寂寞濱。"]}