{"author": "張伯端", "period": "宋", "type": "诗", "title": "石橋歌", "paragraphs": ["吾家本住石橋北，山鎮水關森古木。", "橋下澗水徹崑崙，山下有泉香馥郁。", "吾居山內實堪誇，遍地均栽不謝花。", "山北穴中藏猛虎，出窟哮吼生風霞。", "山南潭底隠蛟龍，騰雲降雨山濛濛。", "二獸相逢鬥一場，玄味隠伏皆真祥。", "景堪美，吾暗喜，自斟自酌醺醺醉。", "醉彈一曲無弦琴，琴裏聲聲教仔細。", "可煞醉後沒人知，昏昏默默恰如癡。", "仰觀造化工夫妙，日還西出月東歸。", "天是地，地是天，反覆陰陽合自然。", "識得五行顛倒處，指日升霞歸洞天。", "黄金屋，白玉椽，玉女金童日侍前。", "南辰北斗分明布，森羅萬象現無邊。", "無晝夜，要綿綿，聚散周天火候全。", "若問金丹端的處，尋師指破水中鉛。", "木生火，金生水，水火須分前後隊。", "要辨浮沉識主賓，鉛銀砂汞方交會。", "有剛柔，莫逸意，知足常足歸本位。", "萬神齊賀太平年，恁時國富民歡喜。", "此個事，好推理，同道之人知此義。", "後來一輩學修真，只說存養并行氣。", "在眼前，甚容易，得服之人妙難比。", "先且去病更延年，用火烹煎變陽體。", "學道人，去思已，休問旁門小法制。", "只知目下哄得人，不覺自身暗憔悴。", "勸後學，須猛縶，莫徒拋家住他地。", "妙道不離自家身，豈在千山并萬水。", "莫因循，自貪鄙，火急尋師覓玄旨。", "在生若不學修行，未必來生甚胎裏。", "既有心，要終始，人生大事惟生死。", "皇天若負道心人，令我三塗爲下鬼。"]}