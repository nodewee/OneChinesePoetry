{"author": "王安石", "period": "宋", "type": "诗", "title": "吳長文新得顔公壞碑", "paragraphs": ["魯公之書既絕倫，歲久更爲時所珍。", "荒壇壞冢朽崖屋，剝落風雨埋煨塵。", "斷碑數尺誰所得，點畫入紙完如新。", "延陵公子好事者，拓取持寄情相親。", "六書篆籀數變改，訓詁後世多失真。", "誰初妄鑿妍與醜，坐使學士勞骸筋。", "堂堂魯公勇且仁，出遇世難親經綸。", "揮毫卓犖又驚俗，豈亦以此誇常民。", "但疑技巧有天得，不必勉强方通神。", "詩歌甘棠美召伯，愛惜蔽芾由思人。", "時危忠誼常恨少，寶此勿復令埋堙。"]}