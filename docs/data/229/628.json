{"author": "王安石", "period": "宋", "type": "诗", "title": "招約之職方并示正甫書記", "paragraphs": ["往時江總宅，近在青溪曲。", "井滅非故桐，臺傾尚餘竹。", "池塘三四月，菱蔓芙蕖馥。", "蒲柳亦競時，冥冥一川綠。", "方坻最所愛，意謂可穿築。", "欲往無舟梁，長年寄心目。", "故人晚得此，心事付草木。", "消摇檐宇新，攬結蹊隧熟。", "更能適我願，中水開茆屋。", "鬼營誅荒梗，人境掃喧黷。", "濠魚浄留連，海鳥暖追逐。", "豈無方外客，於此停高躅。", "憶初桑落時，要我豈非夙。", "蠶眠忽欲老，一個未言速。", "當緣東門水，尚澀南浦舳。", "吾廬雖隠翳，賞眺還自足。", "橫陂受後澗，直塹輸前瀆。", "跳鱗出重錦，舞羽墮軟玉。", "碧筩遞舒卷，紫角聯出縮。", "千枝孫嶧陽，萬本毋淇澳。", "滿門陶令株，彌岸韓侯蔌。", "尚復有野物，與公新聽矚。", "金鈿擁蕪菁，翠被敷苜蓿。", "蝦蟆能作技，科斗似可讀。", "欞軒俯北渚，花氣時度谷。", "耘耡聊效顰，締搆行可續。", "荒乘儻不倦，一晝敢辭卜。", "雖無北海酒，乃有平津肉。", "翛翛仙李枝，城市久煩促。", "寄聲與俱來，蔭我臺上穀。"]}