{"author": "潘興嗣", "period": "宋", "type": "诗", "title": "師道", "paragraphs": ["師道久不振，小儒咸自私。", "破崖求圭角，務出己新奇。", "惻惻去聖遠，六經秦火隳。", "不有傳授學，涉獵安所爲。", "漢儒守一經，學者如雲隨。", "承習雖未盡，模法有根基。", "薦紳立朝廷，開口應萬機。", "附對皆據經，金石確不移。", "熟爛見本末，較然非可欺。", "吾願下學官，各立一經師。", "務盡道德業，不取章句辭。", "庶幾昔人風，炳然復在茲。"]}