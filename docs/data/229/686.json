{"author": "王安石", "period": "宋", "type": "诗", "title": "擬寒山拾得二十首  其二", "paragraphs": ["我曾爲牛馬，見草豆歡喜。", "又曾爲女人，歡喜見男子。", "我若真是我，祗合長如此。", "若好惡不定，應知爲物使。", "堂堂大丈夫，莫認物爲己。", "凡夫當夢時，眼見種種色。", "此非作故有，亦非求故獲。", "不知今是夢，道我能畜積。", "貪求復守護，嘗怕水火賊。", "既覺方自悟，本空無所得。", "死生如覺夢，此理甚明白。"]}