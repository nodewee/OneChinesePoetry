{"author": "王安石", "period": "宋", "type": "诗", "title": "白鶴吟示覺海元公", "paragraphs": ["白鶴聲可憐，紅鶴聲可惡。", "白鶴靜無匹，紅鶴喧無數。", "白鶴招不來，紅鶴揮不去。", "長松受穢死，乃以紅鶴故。", "北山道人曰，美者自美，吾何爲而喜。", "惡者自惡，吾何爲而怒。", "去自去耳，吾何闕而追。", "來自來耳，吾何妨而拒。", "吾豈厭喧而求靜，吾豈好丹而非素。", "汝謂松死吾無依邪，吾方捨陰而坐露。"]}