{"author": "王安石", "period": "宋", "type": "诗", "title": "和甫如京師微之置酒", "paragraphs": ["季子將北征，貂裘解亭皋。", "使君擁鳴騶，出餞載酒醪。", "作詩寵行色，坐客多賢豪。", "信知大夫才，能賦在登高。", "陟峯憂未已，强歌反哀號。", "問言歸何時，逮此冬風饕。", "川塗良阻脩，箠轡慎所操。", "黄屋初啟聖，萬靈歸一陶。", "詢謀及疏賤，拔取皆時髦。", "往矣果有合，可辭州縣勞。"]}