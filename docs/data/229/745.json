{"author": "王安石", "period": "宋", "type": "诗", "title": "諸葛武侯", "paragraphs": ["漢日落西南，中原一星黄。", "群盜伺昏黑，聯翩各飛揚。", "武侯當此時，龍卧獨摧藏。", "掉頭梁甫吟，羞與衆爭光。", "邂逅得所從，幅巾起南陽。", "崎嶇巴漢間，屢以弱攻强。", "暉暉若長庚，孤出照一方。", "勢欲起六龍，東迴出扶桑。", "惜哉淪中路，怨者爲悲傷。", "豎子祖餘策，猶能走强梁。"]}