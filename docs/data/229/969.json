{"author": "王安石", "period": "宋", "type": "诗", "title": "飲裴侯家", "paragraphs": ["裴侯飲我日向中，四坐賓客顔皆紅。", "掃除高館邀我入，自出糶麥憐民窮。", "天邊眼力破萬里，桑麻冥冥山四起。", "野心探尋殊未已，更欲湔衣北城水。", "忽見碧樹櫻桃懸，下馬恣食不論錢。", "赤星磊落入我眼，恐是半醉遊青天。", "裴侯方坐塵沙裏，役身救物當如此。", "我曹偶脫簿領閒，何忍愛惜一日閑。", "且歸拂席飽眠睡，明日更看滁南山。"]}