{"author": "王安石", "period": "宋", "type": "诗", "title": "平甫歸飲", "paragraphs": ["無田士相弔，亦以廢燕樂。", "我官雖在朝，得飲乃不數。", "詩書向牆戶，賓至無杯杓。", "空取上古言，酬之等糟粕。", "有如揚子雲，歲晚天祿閣。", "但無載酒人，識字真未博。", "叔兮歸自東，一笑堂上酌。", "緒餘不及客，兒女聊相酢。", "高談非世歡，自慰亦不惡。", "寄言繁華子，此趣由來各。"]}