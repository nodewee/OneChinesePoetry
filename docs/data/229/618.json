{"author": "張伯端", "period": "宋", "type": "诗", "title": "贈白龍洞劉道人歌  其二", "paragraphs": ["却成恩愛轉牽纏。", "及乎精竭身枯朽，誰解教君暫駐延。", "暫駐延，既無計，不免將身歸水逝。", "但看古往聖賢人，幾箇解留身在世。", "身在世，也有方，祗爲時人沒度量。", "競向山中尋草木，伏鉛制汞點丹陽。", "點丹陽，事迥別，須向坎中求赤血。", "捉來離位制陰精，配合調和有時節。", "時節正，用媒人，金公姹女結親姻。", "金公偏好騎白虎，姹女常駕赤龍身。", "虎來靜坐秋山裏，龍向碧潭奮身起。", "兩獸相逢戰一場，波浪奔騰如鼎沸。", "黄婆丁老助威靈，撼動乾坤走神鬼。", "須臾戰罷雲雨收，種箇玄珠在泥底。", "從此根芽漸長成，隨時灌溉抱真精。", "十月脫胎吞入口，不覺凡身已有靈。", "此箇事，世間稀，不是等閒人得知。", "夙世若無仙骨分，容易如何得遇之。", "得遇之，宜便煉，都緣光景急如箭。", "要取魚時須結罾，莫待臨淵空歎羨。", "聞君知藥已多年，何不收心煉汞鉛。", "休教燭被風吹滅，六道輪迴莫怨天。", "近來世上人多詐，盡著布衣稱道者。", "問他金木是何般，噤口無言如害啞。", "却去伏氣與休糧，別有門庭道路長。", "君不見破迷歌裏說，太乙含真法最良。", "莫怪言辭多狂劣，只教時人難鑒別。", "惟君心與我心同，方敢傾懷向君說。"]}