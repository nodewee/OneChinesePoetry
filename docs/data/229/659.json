{"author": "王安石", "period": "宋", "type": "诗", "title": "遊土山示蔡天啟秘校", "paragraphs": ["定林瞰土山，近乃在眉睫。", "誰謂秦淮廣，正可藏一艓。", "朝予欲獨往，扶憊强登涉。", "蔡侯聞之喜，喜色見兩頰。", "呼鞍追我馬，亦以兩黥挾。", "斂書付衣囊，裹飯隨藥笈。", "翛翛阿蘭若，土木老山脅。", "鼓鍾卧空曠，簨簴雕捷業。", "升堂廓無主，考擊誰敢輒。", "坡陀謝公冢，藏槨久穿劫。", "百金買酒地，野老今行饁。", "緬懷起東山，勝踐比稠疊。", "於時國累卵，楚夏血常喋。", "外實備艱梗，中仍費調燮。", "公能覺如夢，自喻一蝴蝶。", "桓溫適自斃，苻堅方天厭。", "且可緩九錫，寧當快一捷。", "彼哉斗筲人，得喪易矜怯。", "妄言屐齒折，吾欲刊史牒。", "傷心新城埭，歸意終難愜。", "漂摇五城舟，尚想浮河檝。", "千秋隴東月，長照西州堞。", "豈無華屋處，亦捉蒲葵箑。", "碎金諒可惜，零落隨秋葉。", "好事所傳玩，空殘法書帖。", "清談眇不嗣，陳迹怳如接。", "東陽故侯孫，少小同鼓篋。", "一官初嶺海，仰視飛鳶跕。", "窮歸放款段，高卧停遠蹀。", "牽襟肘即見，著帽耳纔擪。", "數椽危敗屋，爲我炊陳浥。", "雖無膏污鼎，尚有羹濡筴。", "縱言及平生，相視開笑靨。", "邯鄲枕上事，且飲且田獵。", "或昏眠委翳，或妄走超躐。", "或叫號而寤，或哭泣而魘。", "幸哉同聖時，田里老安帖。", "易牛以寶劍，擊壤勝彈鋏。", "追憐衰晉末，此土方岌業。", "强偷須臾樂，撫事終愁惵。", "予雖天戮民，有械無接摺。", "翁今貧而靜，內熱非復葉。", "予衰極今歲，儻與雞夢協。", "委蛻亦何恨，吾兒已長鬣。", "翁雖齒長我，未見白可鑷。", "祝翁尚難老，生理歸善攝。", "久留畏年少，譏我兩呫囁。", "束火扶路還，宵明狐兔懾。", "蔡侯雄俊士，心憭形亦諜。", "異時能飛鞚，快若五陵俠。", "胡爲阡陌間，踠足僅相躡。", "諒欲交轡語，呿予不能嗋。"]}