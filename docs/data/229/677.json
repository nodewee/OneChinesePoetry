{"author": "王安石", "period": "宋", "type": "诗", "title": "移桃花示俞秀老", "paragraphs": ["舍南舍北皆種桃，東風一吹數尺高。", "枝柯蔫綿花爛熳，美錦千兩敷亭皋。", "晴溝漲春綠周遭，俯視紅影移漁舠。", "山前邂逅武陵客，水際彷彿秦人逃。", "攀條弄芳畏晼晚，已見黍雪盤中毛。", "仙人愛杏令虎守，百年終屬樵蘇手。", "我衰此果復易朽，蟲來食根那得久。", "瑶池紺絕誰見有，更值花時且追酒。", "君能酩酊相隨否。"]}