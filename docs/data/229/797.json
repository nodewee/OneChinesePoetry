{"author": "王安石", "period": "宋", "type": "诗", "title": "贈陳君景初", "paragraphs": ["吾嘗奇華佗，腸胃真割剖。", "神膏既傅之，頃刻活殘朽。", "昔聞今則信，絕伎世嘗有。", "堂堂潁川士，察脈極淵藪。", "珍丸起病瘠，鱠蟲隨泄嘔。", "攣足四五年，下針使之走。", "一言儻不合，萬金莫可誘。", "又復能賦詩，往往吹瓊玖。", "卷紙誇速成，語怪若神授。", "名聲動京洛，蹤迹晦莨莠。", "相逢但長嘯，遇飲輒掩口。", "獨醒竟何如，無乃寡俗偶。", "顧非避世翁，疑是壁中叟。", "安得斯人術，付之經國手。"]}