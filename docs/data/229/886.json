{"author": "王安石", "period": "宋", "type": "诗", "title": "悼四明杜醇", "paragraphs": ["杜生四五十，孝友稱鄉里。", "隠約不外求，耕桑有妻子。", "藜杖牧鷄豚，筠筒釣魴鯉。", "歲時沽酒歸，亦不乏甘旨。", "天涯一杯飯，夙昔相逢喜。", "談辭足詩書，篇咏又清泚。", "都城問越客，安否常在耳。", "日月未渠央，如何棄予死。", "古風久凋零，好學少爲己。", "悲哉四明山，此士今已矣。"]}