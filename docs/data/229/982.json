{"author": "王安石", "period": "宋", "type": "诗", "title": "感事", "paragraphs": ["賤子昔在野，心哀此黔首。", "豐年不飽食，水旱尚何有。", "雖無剽盜起，萬一且不久。", "特愁吏之爲，十室災八九。", "原田敗粟麥，欲訴嗟無賕。", "間關幸見省，笞扑隨其後。", "況是交冬春，老弱就僵仆。", "州家閉倉庾，縣吏鞭租負。", "鄉鄰銖兩徵，坐逮空南畝。", "取貲官一毫，奸桀已云富。", "彼昏方怡然，自謂民父母。", "朅來佐荒郡，懔懔常慚疚。", "昔之心所哀，今也執其咎。", "乘田聖所勉，况乃余之陋。", "內訟敢不勤，同憂在僚友。"]}