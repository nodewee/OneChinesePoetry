{"author": "王安石", "period": "宋", "type": "诗", "title": "送春", "paragraphs": ["武陵山下朝買船，風吹宿霧山花鮮。", "萬家笑語橫青天，綺窗羅幕舞嬋娟。", "小鬟折花叩船舷，玉琖寫酒酬金錢。", "朱甍飛動浮雲巘，天外筦簫來宛轉。", "斷橋人行夕陽路，樓觀琉璃影中見。", "酡顔未分驊騮催，燭入坐客猶徘徊。", "豈知閶闔門邊住，春盡不見芳菲開。", "日月紛紛車走坂，少年意氣何由挽。", "洞庭浪與天地白，塵昏萬里東浮眼。", "黑貂裘敝歸幾時，相見綠樹啼黄鸝。", "榮華俯仰憂患隨，命駕吾與高人期。"]}