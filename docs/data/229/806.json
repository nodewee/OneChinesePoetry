{"author": "王安石", "period": "宋", "type": "诗", "title": "和王微之登高齋三首  其二", "paragraphs": ["六朝人物隨煙埃，金輿玉几安在哉。", "鍾山石城已寂寞，祇見江水雲端來。", "百年故老有存者，尚憶世宗初伐淮。", "魏王兵馬接踵出，旗纛千里相搪挨。", "當時謀臣非不衆，上國拔取多陪臺。", "龍騰九天跨四海，一水欲阻爲可咍。", "降王北歸樓殿坼，棄屋尚鎖殘金堆。", "神靈變化自真主，將帥何力求公台。", "山川清明草木靜，天地不復屯雲雷。", "使君登高訪古昔，傷此陳迹聊持杯。", "因留嘉客坐披寫，酃淥笑語傾如簁。", "酒酣重惜功業晚，老矣萬卷徒兼該。", "攢峰列壑動歸興，憂端落筆何崔嵬。", "餘年無歡易感激，亦愧莊叟能安排。", "青燈明滅照不寐，但把君詩闔且開。"]}