{"author": "王安石", "period": "宋", "type": "诗", "title": "送程公闢守洪州", "paragraphs": ["畫船插幟摇秋光，鳴鐃傳鼓水洋洋。", "豫章太守吳郡郎，行指斗牛先過鄉。", "鄉人出郭航酒漿，炰鼈鱠魚炊稻粱。", "芡頭肥大菱腰長，釂酬喧呼坐滿床。", "怪君三年寓瞿塘，又驅傳馬登太行。", "纓旄脫盡歸大梁，翻然出走天南疆。", "九江左投貢與章，揚瀾吹漂浩無旁。", "老蛟戲水風助狂，盤渦忽坼千丈强。", "君聞此語悲慨慷，迎吏乃前持一觴。", "鄙州歷選多俊良，鎮撫時有諸侯王。", "拂天高閣朱鳥翔，西山蟠繞鱗鬣蒼。", "下視城塹真金湯，雄樓傑屋鬰相望。", "中戶尚有千金藏，漂田種秔出穰穰。", "沉檀珠犀雜萬商，大舟如山起牙檣。", "輸瀉交廣流荆揚，輕裾利屣列名倡。", "春風蹋謠能斷腸，平湖灣塢煙渺茫。", "樹石珍怪花草香，幽處往往聞笙簧。", "地靈人秀古所臧，勝兵可使酒可嘗。", "十州將吏隨低昂，談笑指麾回雨暘。", "非君才高力方剛，豈得跨有此一方。", "無爲聽客欲霑裳，使君謝吏趣治裝。", "我行樂矣未渠央。"]}