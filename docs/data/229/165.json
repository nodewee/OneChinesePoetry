{"author": "蘇頌", "period": "宋", "type": "诗", "title": "次韵楊立之見別", "paragraphs": ["梁苑昔傾蓋，膺門嘗贈鞭。", "幾回留客舍，四紀度星躔。", "染翰頻穿硯，繙書屢絕編。", "文章傳累世，功業慕當年。", "懷寶思求售，趨時輒遘邅。", "宋忠徒問卜，孟子本知天。", "得喪時難必，窮通命使然。", "半生淹貢部，晚節困乘田。", "事盬才非稱，歊喧性未便。", "畏途嗟坎壈，野思憶潺湲。", "解紱無終競，同袍每共憐。", "老來心更逸，歸去樂應全。", "鳳翮翔千仞，鯢蟠入九淵。", "舊交尤惜別，後學欲鑽堅。", "湖嶠新營第，河濱促放船。", "一經勤教子，三徑往鄰賢。", "顧我今耆艾，投閒竚冶甄。", "何時江海上，拂榻重相延。"]}