{"author": "王安石", "period": "宋", "type": "诗", "title": "同王濬賢良賦龜得升字", "paragraphs": ["世傳一尾龜百齡，此龜逮見隋唐興。", "雖然天幸免焦灼，想屢縮頸愁嚴凝。", "前年赴海不量力，欲替鼇負三崚嶒。", "番禺使君邂逅見，知困簸蕩因嗟矜。", "疾呼余且設網取，以組繫首𪚫穿繩。", "北歸與俱度大庾，兩夫贔屭苦不勝。", "艤船秦淮擔送我，云此一可當十朋。", "昔人寶龜謂神物，奉事槁骨尤兢兢。", "殘民滅國遞爭奪，有此乃敢司黎烝。", "於時睹甲別貴賤，太卜藏法傳昆仍。", "豈如元君須見夢，初知歡喜得未曾。", "自從九江罷納錫，衆漁賤棄秋不登。", "卜人官廢亦已久，果獵誰復知殊稱。", "今君此寶世莫識，我亦坐視心瞢瞢。", "搘床纔堪比瓦礫，當粟孰肯捐斗升。", "糝頭腥臊何足嗜，曳尾污穢適可憎。", "盛溲除聾豈必驗，蹈背出險安敢憑。", "刳腸以占幸無事，卷殻而食病未能。", "如聞翕息可視效，乃往有墮崖千層。", "仰窺朝陽俯引氣，亦得難老如岡陵。", "諒能學此真壽類，世論妄以蟲疑冰。", "嗟余老矣倦呼吸，起晏光景難瞻承。", "但知故人所玩惜，每戒異物相侵陵。", "唯憂盜賊今好卜，夜半劫請無威懲。", "復恐嚵夫負之走，并竊老木爲薪蒸。", "淺樊荒圃不可保，守視且寄鍾山僧。"]}