{"author": "王安石", "period": "宋", "type": "诗", "title": "送文學士倅邛州", "paragraphs": ["文翁出治蜀，蜀士始文章。", "司馬唱成都，嗣音得王揚。", "犖犖漢守孫，千秋起相望。", "操筆賦上林，脫巾選爲郎。", "擁書天祿閣，奇字校偏傍。", "忽乘駟馬車，牛酒過故鄉。", "時平無諭檄，不訪碧雞祥。", "問君行何爲，關隴正繁霜。", "中和助宣布，循吏綴前芳。", "豈特爲親榮，區區夸一方。"]}