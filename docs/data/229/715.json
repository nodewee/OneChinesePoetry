{"author": "王安石", "period": "宋", "type": "诗", "title": "車載板二首  其二", "paragraphs": ["鳥有車載板，朝暮嘗一至。", "世傳鵩似鴞，而此與鴞似。", "唯能預人死，以此有名字。", "疑即賈長沙，當時所遭值。", "洛陽多少年，擾擾經世意。", "粗聞方外語，便釋形骸累。", "吾衰久捐書，放浪無復事。", "尚自不見我，安知汝爲異。", "憐汝好毛羽，言音亦清麗。", "胡爲太多知，不默而見忌。", "楚人既憎汝，彈射將汝利。", "且長隨我遊，吾不汝羹胾。"]}