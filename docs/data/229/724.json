{"author": "王安石", "period": "宋", "type": "诗", "title": "謝公墩", "paragraphs": ["走馬白下門，投鞭謝公墩。", "昔人不可見，故物尚或存。", "問樵樵不知，問牧牧不言。", "摩挲蒼苔石，點檢屐齒痕。", "想此絓長檣，想此倚短轅。", "想此玩雲月，狼籍盤與樽。", "井逕亦已沒，漫然禾黍村。", "摧藏羊曇骨，放浪李白魂。", "亦已同山丘，緬懷蒔蘭蓀。", "小草戲陳迹，甘棠咏遺恩。", "萬事付鬼籙，恥榮何足論。", "天機自開闔，人理孰畔援。", "公色無懼喜，儻知禍福根。", "涕淚對桓伊，暮年無乃昏。"]}