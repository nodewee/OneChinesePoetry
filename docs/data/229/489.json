{"author": "錢公輔", "period": "宋", "type": "诗", "title": "蓬萊行", "paragraphs": ["蓬萊謫居香案吏，此語昔自微之始。", "後人慷慨慕前芬，高閣雄名由此起。", "一從圮廢知幾年，棟摧礎斷埋空山。", "遺蹤餘址杳何處，惟有竹樹荒蕪閒。", "過者徘徊遊者惜，舉頭不見溪山色。", "寂寞無人欲問誰，神仙有景真虛擲。", "一興一弊固有時，主人旌斾來何遲。", "下車鋩刃得優逸，痛此舊事幾凌夷。", "呼工萃材若河决，正值西成農隙月。", "屹然大厦立層巔，百尺崇基鬼神拔。", "虹蜺截空崖險平，一級一級煙雲生。", "步武陵虛眉睫濕，四面四面屏障迎。", "時携賓佐恣吟賞，笙歌輩類文章黨。", "迴眸眩晃相顧笑，莫辨人間與天上。", "觀風齷齪環翠低，左右羅列如嬰兒。", "鑑湖浩渺稽嶺秀，上下延揖生光輝。", "秋日淒清春日媚，冬宜飲雪夏宜醉。", "四時風景各一全，須言不是尋常地。", "乃知真境未易彰，神物寶護天緘藏。", "人謀暗與鬼工合，一日剖露如騰驤。", "越王臺榭荒凉後，唐相英靈磨滅久。", "千巖萬壑幽隠處，而今盡入人襟袖。", "憑欄黯黯半斜陽，燒煙漁火凝寒光。", "此時撇起千里恨，使人凄哽生斷腸。", "隔簾依依漸明月，酒氣浩蕩歌聲滑。", "此時放出百杯歡，使人雍容重擊節。", "惟公獨作蓬萊主，夜擁琴書雜樽俎。", "胸中氣焰欲干斗，座上辭鋒欣捉麈。", "嗟余時作蓬萊客，賦咏登臨儒者職。", "千日徒教混醉醒，七言未解鏘金石。", "蓬萊本在滄溟中，那知平地別有宮。", "方壺圓嶠咫尺是，願乘鵬翼長西東。", "滿筵誰匪蓬萊賓，闔境盡是蓬萊民。", "人人共結蓬萊約，行行醉看蓬萊春。"]}