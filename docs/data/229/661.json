{"author": "王安石", "period": "宋", "type": "诗", "title": "用前韵戲贈葉致遠直講", "paragraphs": ["葉侯越著姓，胄出實楚葉。", "縉雲雖窮遠，冠蓋傳累葉。", "心大有所潛，肩高未嘗脅。", "飄飄凌雲意，强禦莫能懾。", "辟雍海環流，用汝作舟檝。", "開胸出妙義，可發矇起魘。", "詞如太阿鋒，誰敢觸其鋏。", "聽之心凜然，難者口因嗋。", "摶飛欲峨峨，鍛墮今跕跕。", "忘情塞上馬，適志夢中蝶。", "若金靜無求，在冶惟所挾。", "載醪但彼惑，饋漿非我諜。", "經綸安所施，有寓聊自愜。", "棋經看在手，棋訣傳滿篋。", "坐尋棋勢打，側寫棋圖貼。", "携持山林屐，刺擿溝港艓。", "一枰嘗自副，當熱寧忘箑。", "反嗤褦襶子，但守一經笈。", "亡羊等殘生，朽筴何足摺。", "歡然值手敵，便與對匕筴。", "縱橫子墮局，腷膊聲出堞。", "樵父弛遠擔，牧奴停晏饁。", "旁觀各技癢，竊議兒女囁。", "所矜在得喪，聞此更心惵。", "熟視籠兩手，徐思撚長鬣。", "微吟靜愔愔，堅坐高帖帖。", "未快巖谷叟，斧柯嘗爛浥。", "趨邊耻局縮，穿腹愁危嶪。", "或撞關以攻，或覷眼而擪。", "或羸行伺擊，或猛出追躡。", "垂成忽破壞，中斷俄連接。", "或外示閒暇，伐事先和燮。", "或冒突超越，鼓行令震疊。", "或粗見形勢，驅除令遠蹀。", "或開拓疆境，欲并包總攝。", "或僅殘尺寸，如黑子著靨。", "或橫潰解散，如尸僵血喋。", "或慚如告亡，或喜如獻捷。", "陷敵未甘虜，報仇方借俠。", "諱輸寧斷頭，悔悞乃批頰。", "終朝已罷精，既夜未交睫。", "翻然悟且嘆，此何宜劫劫。", "孟軻惡妨行，陶侃懲廢業。", "揚雄有前言，韋曜存往牒。", "晉臣抑帝手，捘侯何啻涉。", "冶城子爭道，拒父乃如輒。", "爭也實逆德，豈如私鬥怯。", "藝成况窮苦，此殆天所厭。", "如今劉與李，倫等安可躐。", "試令取一毫，亦乏寸金鑷。", "以此待君子，未與回參協。", "操具投諸江，道耕而德獵。"]}