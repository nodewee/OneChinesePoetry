{"author": "王安石", "period": "宋", "type": "诗", "title": "幽谷引", "paragraphs": ["雲翳翳兮谷之幽，天將雨我兮田者之稠。", "有繩于防兮有畚于溝，我公不出兮誰省吾憂。", "日暉暉兮山之下，歲則熟兮收者舞。", "吾收滿車兮棄者滿筥，誰吾與樂兮我公燕語。", "山有木兮谷有泉，公與客兮醉其間。", "芳可搴兮甘可漱，無壯無稚兮環公以笑。", "公歸而醉兮人則喜，公好我州兮殆其肯止。", "公歸不醉兮我之憂，豈其不懌兮將舍吾州。", "公一朝兮去我，我歲歲兮來遊。", "完公亭兮使勿毀，以慰吾兮歲歲之愁。"]}