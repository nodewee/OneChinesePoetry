{"author": "王安石", "period": "宋", "type": "诗", "title": "信都公家白兔", "paragraphs": ["水精爲宮玉爲田，姮娥縞衣洗朱鉛。", "宮中老兔非日浴，天使潔白宜嬋娟。", "揚鬚弭足桂樹間，桂花如霜亂後前。", "赤鴉相望窺不得，空疑兩瞳射日丹。", "東西跳梁自長久，天畢橫施亦何有。", "憑光下視罝網繁，衣褐紛紛漫回首。", "去年驚墮滁山雲，出入虛莽猶無群。", "奇毛難藏果亦得，千里今以窮歸君。", "空衢險幽不可返，食君庭除嗟亦窘。", "令予得爲此兔謀，豐草長林且遊衍。"]}