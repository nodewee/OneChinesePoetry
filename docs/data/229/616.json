{"author": "張伯端", "period": "宋", "type": "诗", "title": "無心頌", "paragraphs": ["堪笑我心，如頑如鄙。", "兀兀騰騰，任物安委。", "不解修行，亦不造罪。", "不曾利人，亦不私己。", "不持戒律，不徇忌諱。", "不知禮樂，不行仁義。", "人間所能，百無一會。", "饑來吃飯，渴來飲水。", "困則打睡，覺則行履。", "熱則單衣，寒則蓋被。", "無思無量，何憂何喜。", "不悔不謀，無念無意。", "凡生榮辱，逆旅而已。", "林木棲鳥，亦可爲比。", "來且不禁，去亦不止。", "不避不來，無讚無毀。", "不厭醜惡，不羨善美。", "不趣靜室，不遠鬧市。", "不說人非，不誇己是。", "不厚尊崇，不薄賤稚。", "親愛冤仇，大小內外。", "哀樂得喪，欽侮險易。", "心無兩睹，坦然一揆。", "不爲福先，不爲禍始。", "感而後應，迫而後起。", "不畏鋒刀，焉怕虎兕。", "隨物稱呼，豈拘名字。", "眼不就色，聲不來耳。", "凡所有相，皆屬妄僞。", "男女形聲，悉非定體。", "體相無心，不染不礙。", "自在逍遥，物莫能累。", "妙覺光圓，映徹表裏。", "包裹六極，無有遐邇。", "光兮非光，如月在水。", "取捨既難，復何比擬。", "了茲妙用，迥然超彼。", "或問所宗，此而已矣。"]}