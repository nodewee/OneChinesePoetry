{"author": "張伯端", "period": "宋", "type": "诗", "title": "禪定指迷歌", "paragraphs": ["如來禪性如水，體靜風波自止。", "興居湛湛常清，不獨坐時方是。", "今人靜坐取證，不道全在見性。", "性於見裏若明，見向性中自定。", "定成慧用無窮，是名諸佛神通。", "幾欲究其體用，但見十方虛空。", "空中杳無一物，亦無希夷恍惚。", "希恍既不可尋，尋之却成乖失。", "只此乖失兩字，不可執爲憑據。", "本心尚乃如空，豈有得失能所。", "但將萬法遣除，遣令浄盡無餘。", "豁然圓明自現，便與諸佛無殊。", "色身爲我桎梏，且恁和光混俗。", "舉動一切無心，爭甚是非榮辱。", "生身只是寄居，逆旅主號毗盧。", "毗盧不來不去，乃知生滅無餘。", "或問毗盧何似，只爲有相不是。", "眼前葉葉塵塵，塵葉非同非異。", "况此塵塵葉葉，箇箇釋迦迦葉。", "異則萬籟皆鳴，同則一風都攝。", "若要認得摩尼，莫道得法方知。", "有病用他藥療，病差藥更何施。", "心迷須假法照，心悟法更不要。", "又如昏鏡得磨，痕垢自然滅了。", "本爲心法皆妄，故令難盡諸相。", "諸相離了何如，是名至真無上。", "若欲莊嚴佛土，平等行慈救苦。", "菩提本願雖深，切莫相中有取。", "此爲福慧雙圓，當來授記居先。", "斷常纖塵有染，却於諸佛無緣。", "翻念凡夫迷執，盡被情愛染習。", "只爲貪著情多，常生胎卵化濕。", "學道須教猛烈，無情心剛似鐵。", "直饒父母妻兒，又與他人何別。", "常守一顆圓光，不見可欲思量。", "萬法一時無著，說甚地獄天堂。", "然後我命在我，空中無升無墮。", "出沒諸佛土中，不離菩提本坐。", "觀音三十二應，我當亦從中證。", "化現不可思議，盡出逍遥之性。", "我是無心禪客，凡事不會揀擇。", "昔時一箇黑牛，今日渾身總白。", "有時自歌自笑，傍人道我神少。", "爭知被褐之形，內懷無價之寶。", "更若見我談空，恰似囫圇吞棗。", "此法唯佛能知，凡愚豈解相表。", "兼有修禪上人，只學鬥口合唇。", "誇我問答敏急，却元不識主人。", "蓋是尋枝摘葉，不解窮究本根。", "得根枝葉自茂，無根枝葉難存。", "便逞已握靈珠，轉於人我難除。", "與我靈源妙覺，遠隔千里之殊。", "此輩可傷可笑，空說積年學道。", "心高不肯問人，枉使一生虛老。", "乃是愚迷鈍根，邪見業重爲因。", "若向此生不悟，後世爭免沉淪。"]}