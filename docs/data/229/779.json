{"author": "王安石", "period": "宋", "type": "诗", "title": "送李屯田守桂陽二首  其一", "paragraphs": ["泊船香爐峰，始與子相識。", "寄書邗江上，詒我峰下石。", "緣以湘水竹，携持與南北。", "永懷故人歡，不願百金易。", "竹枯歸樵蘇，石爛棄沙礫。", "夷門得邂逅，綠髮皆半白。", "追思少時事，俛仰如一夕。", "老矣無所爲，空知念疇昔。", "常思一杯酒，要子相解釋。", "出門事紛紛，歸卧意還𠙆。", "聞當上湓水，持詔守嶺阨。", "方爲萬里別，執手先慘戚。", "茲游信浩蕩，山水多所得。", "爲我謝香爐，風塵每相憶。"]}