{"author": "王安石", "period": "宋", "type": "诗", "title": "明妃曲二首  其一", "paragraphs": ["明妃初出漢宮時，淚濕春風鬢脚垂。", "低徊顧影無顔色，尚得君王不自持。", "歸來却怪丹青手，入眼平生幾曾有。", "意態由來畫不成，當時枉殺毛延壽。", "一去心知更不歸，可憐著盡漢宮衣。", "寄聲欲問塞南事，只有年年鴻雁飛。", "家人萬里傳消息，好在氈城莫相憶。", "君不見咫尺長門閉阿嬌，人生失意無南北。"]}