{"author": "王安石", "period": "宋", "type": "诗", "title": "寄朱氏妹", "paragraphs": ["昔來高郵居，我始得朱子。", "從容談笑間，已足見奇偉。", "行尋城陰田，坐釣渠下沚。", "歸來同食眠，左右皆圖史。", "入視爾諸幼，歡言亦多祉。", "當時獨張倩，遠在廬山趾。", "沈君未言昏，名已習吾耳。", "安知十年來，乖隔非願始。", "相逢輒念遠，悲吒多於喜。", "今茲豈人力，所念皆聚此。", "諸甥昔未有，滿眼秀而美。", "低徊吾親側，亦足慰勞止。", "嗟予迫時恩，一傳日千里。", "爾舟亦已戒，五兩翩然起。", "蕭蕭東南縣，望爾何時已。", "空知夢爲魚，逆上西安水。"]}