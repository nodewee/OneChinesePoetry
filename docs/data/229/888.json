{"author": "王安石", "period": "宋", "type": "诗", "title": "遊章義寺", "paragraphs": ["九日章義寺，倦遊因解鑣。", "拂榻寄午夢，起尋北山椒。", "岑蔚鳥絕迹，悲鳴唯一蜩。", "歡言與僧期，於此共簞瓢。", "斬松八九根，窗壁具一朝。", "伏檻何所見，蒼蒼圍寂寥。", "巖谷寒更靜，水泉清不摇。", "安得有車馬，尚無漁與樵。", "神茂真觀復，心明衆塵消。", "陰嶺有嘉客，儻來不須招。"]}