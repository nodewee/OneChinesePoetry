{"author": "王安石", "period": "宋", "type": "诗", "title": "過劉貢甫", "paragraphs": ["去年約子遊山陂，今者仍爲大梁客。", "天旋日月不少留，稱意人閒寧易得。", "天明徑欲相就語，雲雪填城萬家白。", "冬風吹鬣馬更驕，一出何由問行迹。", "能言奇字世已少，終欲追攀豈辭劇。", "枕中鴻寶舊所傳，飲我寧辭酒或索。", "吾願與子同醉醒，顔狀雖殊心不隔。", "故知今有可憐人，回首紛紛斗筲窄。"]}