{"author": "王安石", "period": "宋", "type": "诗", "title": "揚雄二首  其一", "paragraphs": ["子雲游天祿，華藻銳初學。", "覃思晚有得，晦顯無適莫。", "寥寥鄒魯後，於此歸先覺。", "豈嘗知符命，何苦自投閣。", "長安諸愚儒，操行自爲薄。", "謗嘲出異己，傳載因疏略。", "孟軻勸伐燕，伊尹干說亳。", "叩馬觸兵鋒，食牛要祿爵。", "少知羞不爲，况彼皆卓犖。", "史官蔽多聞，自古喜穿鑿。"]}