{"author": "王安石", "period": "宋", "type": "诗", "title": "葛藴作巫山高愛其飄逸因亦作兩篇  其一", "paragraphs": ["巫山高，十二峰。", "上有往來飄忽之猨猱，下有出沒瀺灂之蛟龍，中有倚薄縹緲之神宮。", "神人處子冰雪容，吸風飲露虛無中。", "千歲寂寞無人逢，邂逅乃與襄王通。", "丹崖碧嶂深重重，白月如日明房櫳。", "象床玉几來自從，錦屏翠幔金芙蓉。", "陽臺美人多楚語，秖有纖腰能楚舞，爭吹鳳管鳴鼉鼓。", "那知襄王夢時事，但見朝朝暮暮長雲雨。"]}