{"author": "王安石", "period": "宋", "type": "诗", "title": "用王微之韵和酬即事書懷", "paragraphs": ["秦惜逝者耋，晉嘉良士休。", "古人皆好樂，哀此歲月遒。", "嗟我抱愁毒，殘年自羈囚。", "但爲兔得蹄，非復天上鷗。", "雖知林塘美，欲往輒回輈。", "名園一散策，笑語隨觥籌。", "探題繞梅花，高咏接應劉。", "宿雨洗荒壍，寒蛟沈老湫。", "沿洄信畫舸，歸路子城幽。", "冬風不改綠，忽見新陽浮。", "歡事去如夢，嘉時念難留。", "明發得君句，謂將續前遊。", "語我飲倡樂，不如詩獻酬。", "淮洲奏鍾鼛，雅刺德不猶。", "文墨有真趣，荒淫何足收。", "來篇信時女，窈窕衆所求。", "茲理儻可諧，華簪爲君抽。"]}