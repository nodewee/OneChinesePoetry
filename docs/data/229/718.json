{"author": "王安石", "period": "宋", "type": "诗", "title": "秋熱", "paragraphs": ["火騰爲虐不可摧，屋窄無所逃吾骸。", "織蘆編竹繼檐宇，架以松櫟之條枚。", "豈惟賓至得清坐，因有餘地蘇陪臺。", "愆陽陵秋更暴橫，焮我欲作昆明灰。", "金流玉熠何足怪，鳥焚魚爛爲可哀。", "憶我少時亦值此，翛然但以書自埋。", "老衰奄奄氣易奪，撫卷豈復能低徊。", "西風忽送中夜濕，六合一氣窯新開。", "簾窗幕戶便防冷，且恐霰雪相尋來。"]}