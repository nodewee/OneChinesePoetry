{"author": "王安石", "period": "宋", "type": "诗", "title": "送孫叔康赴御史府", "paragraphs": ["古人喜經綸，萬事慚强聒。", "時來上青冥，俯仰但一節。", "危言回丘山，聲利盡毫末。", "由來治亂體，宿昔心已達。", "肯隨俗好惡，議論輕自决。", "遺風何寥寥，夢寐待豪傑。", "天書下東南，趣召赴嚴闕。", "長材晦朝倫，高行隠家闥。", "新除酬問望，宿藴行施設。", "念吾非忘形，此理未易說。"]}