{"author": "王安石", "period": "宋", "type": "诗", "title": "和吳沖卿鴉鳴樹石屏", "paragraphs": ["寒林昏鴉相與還，下有跂石蒼孱顔。", "曾於古圖見彷彿，已怪刀筆非人間。", "君家石屏誰爲寫，古圖所傳無似者。", "鴉飛歷亂止且鳴，林葉慘慘風煙生。", "高齋日午坐中見，意似落日空上行。", "君詩雄盛付君手，云此非人乃天巧。", "嗟哉渾沌死，乾坤至，造作萬物醜妍巨細各有理。", "問此誰主何其精，恢奇譎詭多可喜。", "人於其間乃復雕鑱刻畫出智力，欲與造化追相傾。", "拙者婆娑尚欲奮，工者固已窮夸矜。", "吾觀鬼神獨與人意異，雖有至巧無所爭。", "所以虢山間，埋沒此寶千萬歲，不爲見者驚。", "吾又以此知妙偉之作不在百世後，造始乃與元氣并。", "畫工粉墨非不好，歲久剝爛空留名。", "能從太古到今日，獨此不朽由天成。", "世人尚奇輕貨力，山珍海怪採掇今欲索。", "此屏後出爲君得，胡賈欲價著不識。", "吾知金帛不足論，當與君詩兩相直。"]}