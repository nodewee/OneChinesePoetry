{"author": "張伯端", "period": "宋", "type": "诗", "title": "讀雪竇禪師祖英集", "paragraphs": ["曹溪一水分千派，照古澄今無滯礙。", "近來學者不窮源，妄指蹄漥爲大海。", "雪竇老師達真趣，大震雷音椎法鼓。", "獅王哮吼出窟來，百獸千邪皆恐懼。", "或歌詩，或語句，丁寧指引迷人路。", "言辭磊落義高深，擊玉敲金響千古。", "爭奈迷人逐境留，却將言相尋名數。", "真如實相本無言，無下無高無有邊。", "非色非空非二體，十方塵剎一輪圓。", "正定何曾分語默，取不得兮捨不得。", "但於諸相不留心，即是如來真軌則。", "爲除妄相將真對，妄若不生真亦晦。", "能知真妄兩俱非，方得真心無罣礙。", "無罣礙兮能自在，一悟頓消窮劫罪。", "不施功力證菩提，從此永離生死海。", "吾師近而言語暢，留在世間爲榜樣。", "昨宵被我喚將來，把鼻孔穿放杖上。", "問他第一義如何，却道有言皆是謗。"]}