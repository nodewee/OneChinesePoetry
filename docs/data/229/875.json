{"author": "王安石", "period": "宋", "type": "诗", "title": "開元行", "paragraphs": ["君不聞開元盛天子，糾合儁傑披奸猖。", "幾年辛苦補四海，始得完好無疽瘡。", "一朝寄託誰家子，威福顛倒那復理。", "那知赤子偏愁毒，祇見狂胡倉卒起。", "茫茫孤行西萬里，偪仄歸來竟憂死。", "子孫險不失故物，社稷陵夷從此始。", "由來犬羊著冠坐廟堂，安得四鄙無豺狼。"]}