{"author": "王安石", "period": "宋", "type": "诗", "title": "次韵酬微之贈池紙并詩", "paragraphs": ["微之出守秋浦時，椎冰看擣萬穀皮。", "波工龜手咤今樣，魚網肯數荆州池。", "霜紈奪色賈不售，虹玉喪氣山無輝。", "方船穩載獻天子，善價徐取供吾私。", "十年零落尚百一，持以贈我隨清詩。", "君寧久寄金穀地，方執賜筆磨坳螭。", "當留此物朝上國，日侍帝側書新儀。", "不然名山副史本，褒拔元凱誅窮奇。", "咨予文章非世用，畫鏤空爾靡冰脂。", "揮毫才足記姓字，竊學又恥從師宜。", "匆匆點汙亦何忍，嘉貺但覺難爲辭。", "篇終有意責趙璧，窮國恐誤連城歸。", "傾囊倒篋聊一報，安敢坐以秦爲雌。"]}