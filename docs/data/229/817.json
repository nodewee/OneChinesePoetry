{"author": "王安石", "period": "宋", "type": "诗", "title": "和王勝之雪霽借馬入省", "paragraphs": ["泥水填馬不受轍，瓦雪得火猶藏溝。", "宿霧紛紛度城闕，朔氣凜凜吹衣裘。", "窮閻閉門無一客，剝啄驚我有前騶。", "强隨傳呼出屋去，鼻息凍合髭繆繆。", "投韁馬鬣任欹側，欲出操箠手還抽。", "行思江南悲故事，溪谷冬暖花常流。", "前年臘歸三見白，霽色嶺上班班留。", "杖藜此時將邑子，登眺置酒身優游。", "豈如都城今日事，秖恐一蹶爲親憂。", "因知田里駕款段，昔人豈即非良謀。", "君家洛陽名實大，談笑枯槁回春柔。", "平生意氣故應在，白髮未敢相尋求。", "從容退食想佳節，豈無歌聲相獻酬。", "奈何亦作苦寒調，嘆息朝夕無驊騮。", "超然遂有江湖意，滿紙爲我書窮愁。", "相如正應居客右，子路且莫乘桴浮。"]}