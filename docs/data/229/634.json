{"author": "王安石", "period": "宋", "type": "诗", "title": "寄吳氏女子", "paragraphs": ["伯姬不見我，乃今始七齡。", "家書無虛月，豈異常歸寧。", "汝夫綴卿官，汝兒亦搢綖。", "兒已受師學，出藍而更青。", "女復知女功，婉嫕有典刑。", "自吾捨汝東，中父繼在廷。", "小父數往來，吉音汝每聆。", "既嫁可願懷，孰如汝所丁。", "而吾與汝母，湯熨幸小停。", "丘園祿一品，吏卒給使令。", "膏粱以晚食，安步而車軿。", "山泉皋壤間，適志多所經。", "汝何思而憂，書每說涕零。", "吾廬所封殖，歲久愈華菁。", "豈特茂松竹，梧楸亦冥冥。", "芰荷美花實，瀰漫爭溝涇。", "諸孫肯來游，誰謂川無舲。", "姑示汝我詩，知嘉此林垌。", "末有擬寒山，覺汝耳目熒。", "因之授汝季，季也亦淑靈。"]}