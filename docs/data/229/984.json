{"author": "王安石", "period": "宋", "type": "诗", "title": "寄曾子固", "paragraphs": ["吾少莫與合，愛我君爲最。", "君名高山嶽，嵑𡾹嵩與泰。", "低心收憃友，似不讓塵𡏖。", "又如滄江水，不逆溝畎澮。", "君身揭日月，遇輒破氛靄。", "我材特窮空，無用補倉廥。", "謂宜從君久，垢污得洮汰。", "人生不可必，所願每顛沛。", "乖離五年餘，牢落千里外。", "投身落俗穽，薄宦自鉗釱。", "平居每自守，高論從誰丐。", "摇摇西南心，夢想與君會。", "思君挾奇璞，願售無良儈。", "窮閻抱幽憂，凶禍費禳禬。", "州窮吉士少，誰可婿諸妹。", "仍聞病連月，醫藥誰可頼。", "家貧奉養狹，誰與通貨貝。", "詩人刺曹公，賢者荷戈祋。", "奈何遭平時，德澤盛汪濊。", "鸞鳳鳴且下，萬羽來翽翽。", "呦呦林間鹿，爭出噬苹藾。", "乃令高世士，動輒遭狼狽。", "人事既難了，天理尤茫昧。", "聖賢多如此，自古云無奈。", "周人貴婦女，扁鵲名醫滯。", "今世無常勢，趨舍唯利害。", "而君信斯道，不閔身窮泰。", "棄捐人間樂，濯耳受天籟。", "諒知安肥甘，未肯顧糠糩。", "龍螭雖蟠屈，不慕蛇蟬蛻。", "令人重感奮，意勇忘身蕞。", "何由日親灸，病體同砭艾。", "功名未云合，歲月尤須愒。", "懷思切劘效，中夜淚霶霈。", "君嘗許過我，早晚治車軑。", "山溪雖峻惡，高眺發蒙{目市}。", "峰巒碧參差，木樹青晻藹。", "桐江路尤駛，飛槳下鳴瀨。", "魚村指暮火，酒舍瞻晨旆。", "清醪足消憂，玉鯽行可膾。", "行行願無留，日夕佇傾蓋。", "會將見顔色，不復謀蓍蔡。", "延陵古君子，議樂耻言鄶。", "細事豈足論，故欲論其大。", "披披發鞬櫜，懔懔見戈銳。", "探深犯嚴壁，破惑翻强旝。", "離行步荃蘭，偶坐陰松檜。", "宵床連衾幬，晝食共粗糲。", "茲歡何時合，清瘦見衣带。", "作詩寄微誠，誠語無綵繪。"]}