{"author": "王安石", "period": "宋", "type": "诗", "title": "賦棗", "paragraphs": ["種桃昔所傳，種棗予所欲。", "在實爲美果，論材又良木。", "餘甘入鄰家，尚得饞婦逐。", "况余秋盤中，快噉取饜足。", "風包墮朱繒，日顆皺紅玉。", "贄享古已然，豳詩自宜錄。", "{糹丐}懷青齊間，萬樹蔭平陸。", "誰云食之昏，匿知乃成俗。", "廣庭觴聖壽，以此參肴蔌。", "願比赤心投，皇明儻予燭。"]}