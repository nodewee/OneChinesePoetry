{"author": "王安石", "period": "宋", "type": "诗", "title": "後元豐行", "paragraphs": ["歌元豐，十日五日一雨風。", "麥行千里不見土，連山沒雲皆種黍。", "水秧綿綿復多稌，龍骨長乾挂梁梠。", "鰣魚出網蔽洲渚，荻筍肥甘勝牛乳。", "百錢可得酒斗許，雖非社日長聞鼓。", "吳兒蹋歌女起舞，但道快樂無所苦。", "老翁塹水西南流，楊柳中間杙小舟。", "乘興欹眠過白下，逢人歡笑得無愁。"]}