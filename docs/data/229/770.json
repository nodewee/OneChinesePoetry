{"author": "王安石", "period": "宋", "type": "诗", "title": "寄題睡軒", "paragraphs": ["劉侯少慷慨，天馬脫馽羈。", "一官不得意，州縣老委蛇。", "新居當中條，牆屋稍補治。", "疏軒以睡名，從我遠求詩。", "朝廷法令具，百吏但循持。", "又况佐小邑，有才安所施。", "賦租如簿領，獄訟了鞭笞。", "翛然即高枕，於此樂可知。", "王官有空谷，隠者常棲遲。", "拂榻夢其人，亦足慰所思。", "嗟予久留連，竊食坐無爲。", "浩歌臨西風，更欲往從之。"]}