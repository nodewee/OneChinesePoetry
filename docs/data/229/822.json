{"author": "王安石", "period": "宋", "type": "诗", "title": "寄吳沖卿", "paragraphs": ["物變極萬殊，心通纔一曲。", "讀書謂已多，撫事知不足。", "與君語承華，念此非不夙。", "恨無數頃田，歸耕使成熟。", "當官拙自計，易用忤流俗。", "窮年走區區，得謗大於屋。", "歸來汙省舍，又繼故人躅。", "相逢祇數步，吏桉常填目。", "切嗟非無朋，阻闊嗟何速。", "孤危失所助，把卷常恨獨。", "虛名終自誤，謬恩何見蹙。", "清明有沖卿，奧美如晦叔。", "時謂當選升，屈指尚五六。", "揆才最不稱，饕寵寧無恧。", "殷勤故人書，紙尾又見勗。", "君雖好德言，我自望忠告。", "易稱動不括，傳論大明服。", "進爲非成材，罪恐不容贖。", "歲殘東風生，陝樹塵翳麴。", "何緣一杯酒，談笑相追逐。"]}