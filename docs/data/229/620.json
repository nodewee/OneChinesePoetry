{"author": "王安石", "period": "宋", "type": "诗", "title": "元豐行示德逢", "paragraphs": ["四山翛翛映赤日，田背坼如龜兆出。", "湖陰先生坐草室，看踏溝車望秋實。", "雷蟠電掣雲滔滔，夜半載雨輸亭皋。", "旱禾秀發埋牛尻，豆死更蘇肥莢毛。", "倒持龍骨挂屋敖，買酒澆客追前勞。", "三年五穀賤如水，今見西成復如此。", "元豐聖人與天通，千秋萬歲與此同。", "先生在野故不窮，擊壤至老歌元豐。"]}