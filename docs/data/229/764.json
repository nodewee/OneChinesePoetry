{"author": "王安石", "period": "宋", "type": "诗", "title": "次韵信都公石枕蘄簟", "paragraphs": ["端溪琢枕綠玉色，蘄水織簟黄金紋。", "翰林所寶此兩物，笑視金玉如浮雲。", "都城六月招客語，地上赤日流黄塵。", "燭龍中天進無力，客主歊然各疲劇。", "形骸直欲坐棄忘，冠带安能强修飾。", "恃公寬貸更不疑，箕倨豈復論官職。", "笛材平瑩家故藏，硯璞坳清此新得。", "掃除堂屋就陰翳，公不自眠分與客。", "知公用意每如此，真能與物同其適。", "豈比法曹空自私，却願天日長炎赫。", "公才卓牽人所驚，久矣四海流聲名。", "天方選取欲扶世，豈特使以文章鳴。", "深探力取常不寐，思以正議排縱橫。", "奈何甘心一榻上，欲卧潁尾爲潔清。", "賢愚勞佚非一軌，顧我病昏惟未死。", "心於萬事久翛然，身寄一官真偶爾。", "便當買宅歸偃休，白髮溪山如願始。", "看公勠力就太平，却上青天跨箕尾。"]}