{"author": "王安石", "period": "宋", "type": "诗", "title": "杜甫畫像", "paragraphs": ["吾觀少陵詩，爲與元氣侔。", "力能排天斡九地，壯顔毅色不可求。", "浩蕩八極中，生物豈不稠。", "醜妍巨細千萬殊，竟莫見以何雕鎪。", "惜哉命之窮，顛倒不見收。", "青衫老更斥，餓走半九州。", "瘦妻僵前子仆後，攘攘盜賊森戈矛。", "吟哦當此時，不廢朝廷憂。", "常願天子聖，大臣各伊周。", "寧令吾廬獨破受凍死，不忍四海寒颼颼。", "傷屯悼屈止一身，嗟時之人死所羞。", "所以見公像，再拜涕泗流。", "惟公之心古亦少，願起公死從之游。"]}