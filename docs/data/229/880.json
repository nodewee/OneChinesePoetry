{"author": "王安石", "period": "宋", "type": "诗", "title": "陰山畫虎圖", "paragraphs": ["陰山健兒鞭鞚急，走勢能追北風及。", "逶迤一虎出馬前，白羽橫穿更人立。", "回旗倒戟四邊動，抽矢當前放蹄入。", "爪牙蹭蹬不得施，磧上流丹看來濕。", "胡天朔漠殺氣高，煙雲萬里埋弓刀。", "穹廬無工可貌此，漢使自解丹青包。", "堂上絹素開欲裂，一見猶能動毛髮。", "低徊使我思古人，此地摶兵走戎羯。", "禽逃獸遁亦蕭然，豈若封疆今晏眠。", "契丹弋獵漢耕作，飛將自老南山邊，還能射虎隨少年。"]}