{"author": "王安石", "period": "宋", "type": "诗", "title": "沖卿席上得作字", "paragraphs": ["咨予乏時才，始願乃丘壑。", "强走十五年，朱顔已非昨。", "低回大梁下，屢歎風沙惡。", "所欣同舍郎，誘我文義博。", "古聲無慆淫，真味有淡泊。", "追攀風月久，貌簡非心略。", "君恩忽推徙，所望頗乖錯。", "尚憐得經過，未比參辰各。", "留連惜餘景，從子至日落。", "明燈照親友，環坐傾杯杓。", "別離寬後悲，笑語盡今樂。", "論詩知不如，興至亦同作。"]}