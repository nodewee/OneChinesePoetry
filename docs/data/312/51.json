{"author": "李白", "period": "唐", "type": "诗", "title": "去婦詞", "paragraphs": ["古來有棄婦，棄婦有歸處。", "今日妾辭君，辭君遣何去。", "本家零落盡，慟哭來時路。", "憶昔未嫁君，聞君却周旋。", "綺羅錦繡段，有贈黃金千。", "十五許嫁君，二十移所天。", "自從結髮日未幾，離君緬山川。", "家家盡歡喜，孤妾長自憐。", "幽閨多怨思，盛色無十年。", "相思若循還，枕席生流泉。", "流泉咽不掃，獨夢關山道。", "及此見君歸，君歸妾已老。", "物情惡衰賤，新寵方妍好。", "掩淚出故房，傷心劇秋草。", "自妾爲君妻，君東妾在西。", "羅幃到曉恨，玉貌一生啼。", "自從離別久，不覺塵埃厚。", "嘗嫌玳瑁孤，猶羨鴛鴦偶。", "歲華逐霜霰，賤妾何能久。", "寒沼落芙蓉，秋風散楊柳。", "以比顦顇顏，空持舊物還。", "餘生欲何寄，誰肯相牽攀。", "君恩既斷絕，相見何年月。", "悔傾連理杯，虛作同心結。", "女蘿附青松，貴欲相依投。", "浮萍失綠水，教作若爲流。", "不歎君棄妾，自歎妾緣業。", "憶昔初嫁君，小姑纔倚牀。", "今日妾辭君，小姑如妾長。", "回頭語小姑，莫嫁如兄夫。"]}