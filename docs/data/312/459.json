{"author": "李白", "period": "唐", "type": "诗", "title": "詶王補闕惠翼莊廟宋丞泚贈別", "paragraphs": ["學道三千春，自言羲和人。", "軒蓋宛若夢，雲松長相親。", "偶將二公合，復與三山鄰。", "喜結海上契，自爲天外賓。", "鸞翮我先鎩，龍性君莫馴。", "朴散不尚古，時訛皆失真。", "勿踏荒溪坡，朅來浩然津。", "薜帶何辭楚，桃源堪避秦。", "世迫且離別，心在期隱淪。", "酬贈非炯誡，永言銘佩紳。"]}