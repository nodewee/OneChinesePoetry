{"author": "李白", "period": "唐", "type": "诗", "title": "贈宣城宇文太守兼呈崔侍御", "paragraphs": ["白若白鷺鮮，清如清唳蟬。", "受氣有本性，不爲外物遷。", "飲水箕山上，食雪首陽顛。", "迴車避朝歌，掩口去盜泉。", "岧嶢廣成子，倜儻魯仲連。", "卓絕二公外，丹心無間然。", "昔攀六龍飛，今作百鍊鉛。", "懷恩欲報主，投佩向北燕。", "彎弓綠弦開，滿月不憚堅。", "閑騎駿馬獵，一射兩虎穿。", "回旋若流光，轉背落雙鳶。", "胡虜三嘆息，兼知五兵權。", "鎗鎗突雲將，却掩我之妍。", "多逢剿絕兒，先著祖生鞭。", "據鞍空矍鑠，壯志竟誰宣。", "蹉跎復來歸，憂恨坐相煎。", "無風難破浪，失計長江邊。", "危苦惜頹光，金波忽三圓。", "時遊敬亭上，閑聽松風眠。", "或弄宛溪月，虛舟信洄沿。", "顏公二十萬，盡付酒家錢。", "興發每取之，聊向醉中仙。", "過此無一事，靜談秋水篇。", "君從九卿來，水國有豐年。", "魚鹽滿市井，布帛如雲煙。", "下馬不作威，冰壺照清川。", "霜眉邑中叟，皆美太守賢。", "時時慰風俗，往往出東田。", "竹馬數小兒，拜迎白鹿前。", "含笑問使君，日晚可迴旋。", "遂歸池上酌，掩抑清風絃。", "曾標橫浮雲，下撫謝朓肩。", "樓高碧海出，樹古青蘿懸。", "光祿紫霞杯，伊昔忝相傳。", "良圖掃沙漠，別夢繞旌旃。", "富貴日成疎，願言杳無緣。", "登龍有直道，倚玉阻芳筵。", "敢獻繞朝策，思同郭泰船。", "何言一水淺，似隔九重天。", "崔生何傲岸，縱酒復談玄。", "身爲名公子，英才苦迍邅。", "鳴鳳託高梧，凌風何翩翩。", "安知慕羣客，彈劒拂秋蓮。"]}