{"author": "李白", "period": "唐", "type": "诗", "title": "送溫處士歸黃山白鵝峰舊居", "paragraphs": ["黃山四千仞，三十二蓮峰。", "丹崖夾石柱，菡萏金芙蓉。", "伊昔昇絕頂，下窺天目松。", "仙人鍊玉處，羽化留餘蹤。", "亦聞溫伯雪，獨往今相逢。", "採秀辭五岳，攀巖歷萬重。", "歸休白鵝嶺，渴飲丹砂井。", "鳳吹我時來，雲車爾當整。", "去去陵陽東，行行芳桂叢。", "迴溪十六度，碧嶂盡晴空。", "他日還相訪，乘橋躡綵虹。"]}