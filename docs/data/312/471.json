{"author": "李白", "period": "唐", "type": "诗", "title": "至陵陽山登天柱石詶韓侍御見招隱黃山", "paragraphs": ["韓衆騎白鹿，西往華山中。", "玉女千餘人，相隨在雲空。", "見我傳祕訣，精誠與天通。", "何意到陵陽，遊目送飛鴻。", "天子昔避狄，與君亦乘驄。", "擁兵五陵下，長策遏胡戎。", "時泰解繡衣，脫身若飛蓬。", "鸞鳳翻羽翼，啄粟坐樊籠。", "海鶴一笑之，思歸向遼東。", "黃山過石柱，巘崿上攢叢。", "因巢翠玉樹，忽見浮丘公。", "又引王子喬，吹笙舞松風。", "朗詠紫霞篇，請開蘂珠宮。", "步綱繞碧落，倚樹招青童。", "何日可攜手，遺形入無窮。"]}