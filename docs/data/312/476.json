{"author": "李白", "period": "唐", "type": "诗", "title": "尋魯城北范居士失道落蒼耳中見范置酒摘蒼耳作", "paragraphs": ["雁度秋色遠，日靜無雲時。", "客心不自得，浩漫將何之。", "忽憶范野人，閑園養幽姿。", "茫然起逸興，但恐行來遲。", "城壕失往路，馬首迷荒陂。", "不惜翠雲裘，遂爲蒼耳欺。", "入門且一笑，把臂君爲誰。", "酒客愛秋蔬，山盤薦霜梨。", "他筵不下筯，此席忘朝飢。", "酸棗垂北郭，寒瓜蔓東籬。", "還傾四五酌，自詠猛虎詞。", "近作十日歡，遠爲千載期。", "風流自簸蕩，謔浪偏相宜。", "酣來上馬去，却笑高陽池。"]}