{"author": "李白", "period": "唐", "type": "诗", "title": "贈崔侍郎", "paragraphs": ["長劒一杯酒，男兒方寸心。", "洛陽因劇孟，託宿話胸襟。", "但仰山嶽秀，不知江海深。", "長安復攜手，再顧重千金。", "君乃輶軒佐，予叨翰墨林。", "高風摧秀木，虛彈落驚禽。", "不取回舟興，而來命駕尋。", "扶搖應借力，桃李願成陰。", "笑吐張儀舌，愁爲莊舃吟。", "誰憐明月夜，腸斷聽秋砧。"]}