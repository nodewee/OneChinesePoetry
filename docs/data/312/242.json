{"author": "李白", "period": "唐", "type": "诗", "title": "自梁園至敬亭山見會公談陵陽山水兼期同遊因有此贈", "paragraphs": ["我隨秋風來，瑤草恐衰歇。", "中途寡名山，安得弄雲月。", "渡江如昨日，黃葉向人飛。", "敬亭愜素尚，弭櫂流清輝。", "冰谷明且秀，陵巒抱江城。", "粲粲吳與史，衣冠耀天京。", "水國饒英奇，潛光臥幽草。", "會公真名僧，所在即爲寶。", "開堂振白拂，高論橫青雲。", "雪山掃粉壁，墨客多新文。", "爲余話幽棲，且述陵陽美。", "天開白龍潭，月映清秋水。", "黃山望石柱，突兀誰開張。", "黃鶴久不來，子安在蒼茫。", "東南焉可窮，山鳥飛絕處。", "稠疊千萬峰，相連入雲去。", "聞此期振策，歸來空閉關。", "相思如明月，可望不可攀。", "何當移白足，早晚凌蒼山。", "且寄一書札，令予解愁顏。"]}