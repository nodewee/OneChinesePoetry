{"author": "李白", "period": "唐", "type": "诗", "title": "江上寄元六林宗", "paragraphs": ["霜落江始寒，楓葉綠未脫。", "客行悲清秋，永路苦不達。", "滄波眇川汜，白日隱天末。", "停櫂依林巒，驚猿相呌聒。", "夜分河漢轉，起視溟漲闊。", "涼風何蕭蕭，流水鳴活活。", "浦沙淨如洗，海月明可掇。", "蘭交空懷思，瓊樹詎解渴。", "勗哉滄洲心，歲晚庶不奪。", "幽賞頗自得，興遠與誰豁。"]}