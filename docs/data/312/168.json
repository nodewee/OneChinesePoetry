{"author": "李白", "period": "唐", "type": "诗", "title": "鄴中贈王大", "paragraphs": ["一身竟無託，遠與孤蓬征。", "千里失所依，復將落葉幷。", "中途偶良朋，問我將何行。", "欲獻濟時策，此心誰見明。", "君王制六合，海塞無交兵。", "壯士伏草間，沈憂亂縱橫。", "飄飄不得意，昨發南都城。", "紫燕櫪下嘶，青萍匣中鳴。", "投軀寄天下，長嘯尋豪英。", "耻學瑯琊人，龍蟠事躬耕。", "富貴吾自取，建功及春榮。", "我願執爾手，爾方達我情。", "相知同一己，豈惟弟與兄。", "抱子弄白雲，琴歌發清聲。", "臨別意難盡，各希存令名。"]}