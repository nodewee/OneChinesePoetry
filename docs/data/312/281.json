{"author": "李白", "period": "唐", "type": "诗", "title": "寄東魯二稚子", "paragraphs": ["吳地桑葉綠，吳蠶已三眠。", "我家寄東魯，誰種龜陰田。", "春事已不及，江行復茫然。", "南風吹歸心，飛墮酒樓前。", "樓東一株桃，枝葉拂青煙。", "此樹我所種，別來向三年。", "桃今與樓齊，我行尚未旋。", "嬌女字平陽，折花倚桃邊。", "折花不見我，淚下如流泉。", "小兒名伯禽，與姊亦齊肩。", "雙行桃樹下，撫背復誰憐。", "念此失次第，肝腸日憂煎。", "裂素寫遠意，因之汶陽川。"]}