{"author": "李白", "period": "唐", "type": "诗", "title": "贈僧崖公", "paragraphs": ["昔在朗陵東，學禪白眉空。", "大地了鏡徹，迴旋寄輪風。", "攬彼造化力，持爲我神通。", "晚謁泰山君，親見日沒雲。", "中夜臥山月，拂衣逃人羣。", "授余金仙道，曠劫未始聞。", "冥機發天光，獨朗謝垢氛。", "虛舟不繫物，觀化遊江濆。", "江濆遇同聲，道崖乃僧英。", "說法動海嶽，遊方化公卿。", "手秉玉麈尾，如登白樓亭。", "微言注百川，亹亹信可聽。", "一風鼓羣有，萬籟各自鳴。", "啓閉八牕牖，託宿掣電霆。", "自言歷天台，搏壁躡翠屏。", "凌兢石橋去，恍惚入青冥。", "昔往今來歸，絕景無不經。", "何日更攜手，乘杯向蓬瀛。"]}