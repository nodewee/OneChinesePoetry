{"author": "李白", "period": "唐", "type": "诗", "title": "冬夜醉宿龍門覺起言志", "paragraphs": ["醉來脫寶劒，旅憩高堂眠。", "中夜忽驚覺，起立明燈前。", "開軒聊直望，曉雪河冰壯。", "哀哀歌苦寒，鬱鬱獨惆悵。", "傅說版築臣，李斯鷹犬人。", "歘起匡社稷，寧復長艱辛。", "而我胡爲者，歎息龍門下。", "富貴未可期，殷憂向誰寫。", "去去淚滿襟，舉聲梁甫吟。", "青雲當自致，何必求知音。"]}