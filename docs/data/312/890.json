{"author": "韋應物", "period": "唐", "type": "诗", "title": "軍中冬燕", "paragraphs": ["滄海已云晏，皇恩猶念勤。", "式燕徧恆秩，柔遠及斯人。", "茲邦實大藩，伐鼓軍樂陳。", "是時冬服成，戎士氣益振。", "虎竹謬朝寄，英賢降上賓。", "旋罄周旋禮，媿無海陸珍。", "庭中九劍闌，堂上歌吹新。", "光景不知晚，觥酌豈言頻。", "單醪昔所感，大醵況同忻。", "顧謂軍中士，仰答何由申。"]}