{"author": "李白", "period": "唐", "type": "诗", "title": "贈溧陽宋少府陟", "paragraphs": ["李斯未相秦，且逐東門兔。", "宋玉事襄王，能爲高唐賦。", "常聞綠水曲，忽此相逢遇。", "掃灑青天開，豁然披雲霧。", "葳甤紫鸞鳥，巢在崑山樹。", "驚風西北吹，飛落南溟去。", "早懷經濟策，特受龍顏顧。", "白玉棲青蠅，君臣忽行路。", "人生感分義，貴欲呈丹素。", "何日清中原，相期廓天步。"]}