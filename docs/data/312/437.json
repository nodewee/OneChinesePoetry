{"author": "李白", "period": "唐", "type": "诗", "title": "涇川送族弟錞", "paragraphs": ["涇川三百里，若耶羞見之。", "錦石照碧山，兩邊白鷺鷥。", "佳境千萬曲，客行無歇時。", "上有琴高水，下有陵陽祠。", "仙人不見我，明月空相知。", "問我何事來，盧敖結幽期。", "蓬山振雄筆，繡服揮清詞。", "江湖發秀色，草木含榮滋。", "置酒送惠連，吾家稱白眉。", "愧無海嶠作，敢闕河梁詩。", "見爾復幾朝，俄然告將離。", "中流漾彩鷁，列岸叢金羈。", "歎息蒼梧鳳，分棲瓊樹枝。", "清晨各飛去，飄落天南垂。", "望極落日盡，秋深暝猨悲。", "寄情與流水，但有長相思。"]}