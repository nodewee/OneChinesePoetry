{"author": "李白", "period": "唐", "type": "诗", "title": "北上行", "paragraphs": ["北上何所苦，北上緣太行。", "磴道盤且峻，巉巖凌穹蒼。", "馬足蹶側石，車輪摧高岡。", "沙塵接幽州，烽火連朔方。", "殺氣毒劒戟，嚴風裂衣裳。", "奔鯨夾黃河，鑿齒屯洛陽。", "前行無歸日，返顧思舊鄉。", "慘戚冰雪裏，悲號絕中腸。", "尺布不掩體，皮膚劇枯桑。", "汲水澗谷阻，採薪隴坂長。", "猛虎又掉尾，磨牙皓秋霜。", "草木不可餐，飢飲零露漿。", "歎此北上苦，停驂爲之傷。", "何日王道平，開顏覩天光。"]}