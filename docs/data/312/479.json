{"author": "李白", "period": "唐", "type": "诗", "title": "秋獵孟諸夜歸置酒單父東樓觀妓", "paragraphs": ["傾暉速短炬，走海無停川。", "冀餐圓丘草，欲以還頹年。", "此事不可得，微生若浮煙。", "駿發跨名駒，雕弓控鳴弦。", "鷹豪魯草白，狐兔多肥鮮。", "邀遮相馳逐，遂出城東田。", "一掃四野空，喧呼鞍馬前。", "歸來獻所獲，炮炙宜霜天。", "出舞兩美人，飄颻若雲仙。", "留歡不知疲，清曉方來旋。"]}