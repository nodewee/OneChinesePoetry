{"author": "李白", "period": "唐", "type": "诗", "title": "安陸白兆山桃花嵒寄劉侍御綰", "paragraphs": ["雲臥三十年，好閑復愛仙。", "蓬壺雖冥絕，鸞鶴心悠然。", "歸來桃花嵒，得憩雲窗眠。", "對嶺人共語，飲潭猨相連。", "時昇翠微上，邈若羅浮巔。", "兩岑抱東壑，一嶂橫西天。", "樹雜日易隱，崖傾月難圓。", "芳草換野色，飛蘿搖春煙。", "入遠構石室，選幽開上田。", "獨此林下意，杳無區中緣。", "永辭霜臺客，千載方來旋。"]}