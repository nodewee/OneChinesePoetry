{"author": "李白", "period": "唐", "type": "诗", "title": "東武吟", "paragraphs": ["好古笑流俗，素聞賢達風。", "方希佐明主，長揖辭成功。", "白日在高天，迴光燭微躬。", "恭承鳳凰詔，歘起雲蘿中。", "清切紫霄迥，優游丹禁通。", "君王賜顏色，聲價凌煙虹。", "乘輿擁翠蓋，扈從金城東。", "寶馬麗絕景，錦衣入新豐。", "依巖望松雪，對酒鳴絲桐。", "因學揚子雲，獻賦甘泉宮。", "天書美片善，清芬播無窮。", "歸來入咸陽，談笑皆王公。", "一朝去金馬，飄落成飛蓬。", "賓客日疎散，玉樽亦已空。", "才力猶可倚，不慙世上雄。", "閑作東武吟，曲盡情未終。", "書此謝知己，吾尋黃綺翁。"]}