{"author": "李白", "period": "唐", "type": "诗", "title": "荆州賊平臨洞庭言懷作", "paragraphs": ["修蛇橫洞庭，吞象臨江島。", "積骨成巴陵，遺言聞楚老。", "水窮三苗國，地窄三湘道。", "歲[晏]天崢嶸，時危人枯槁。", "思歸阻喪亂，去國傷懷抱。", "郢路方丘墟，章華亦傾倒。", "風悲猨嘯苦，木落鴻飛早。", "日隱西赤沙，月明東城草。", "關河望已絕，氛霧行當掃。", "長呌天可聞，吾將問蒼昊。"]}