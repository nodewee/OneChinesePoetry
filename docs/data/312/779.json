{"author": "李白", "period": "唐", "type": "诗", "title": "代贈遠", "paragraphs": ["妾本洛陽人，狂夫幽燕客。", "渴飲易水波，由來多感激。", "胡馬西北馳，香騣搖綠絲。", "鳴鞭從此去，逐虜蕩邊陲。", "昔去有好言，不言久離別。", "燕支多美女，走馬輕風雪。", "見此不記人，恩情雲雨絕。", "啼流玉筯盡，坐恨金閨切。", "織錦作短書，腸隨回文結。", "相思欲有寄，恐君不見察。", "焚之揚其灰，手跡自此滅。"]}