{"author": "釋紹曇", "period": "宋", "type": "诗", "title": "讚延慶謙山主壽像", "paragraphs": ["謙德有光，慈心攝物。", "等冤親不與較量，混塵俗初無間隔。", "熙熙然氣融冰谷之春，汪汪乎胸吞雲夢之澤。", "樂羲皇世，含飴弄孫。", "下陳蕃榻，倒屐迎客。", "眼睛頭燁燁光明幢，脚跟下塵塵清泰國。", "卜隣陋巷，慕孔聖人獲麟作傳之風規。", "摵碎明珠，有郁山主騎馿過橋之標格。", "誠所謂入廛垂手，我自調心。", "繼百世凜然，見古道之顔色。"]}