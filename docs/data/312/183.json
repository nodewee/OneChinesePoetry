{"author": "李白", "period": "唐", "type": "诗", "title": "贈崔郎中宗之", "paragraphs": ["胡雁拂海翼，翱翔鳴素秋。", "驚雲辭沙朔，飄蕩迷河洲。", "有如飛蓬人，去逐萬里遊。", "登高望浮雲，彷彿如舊丘。", "日從海傍沒，水向天邊流。", "長嘯倚孤劒，目極心悠悠。", "歲晏歸去來，富貴安可求。", "仲尼七十說，歷聘莫見收。", "魯連逃千金，珪組豈可酬。", "時哉苟不會，草木爲我儔。", "希君同攜手，長往南山幽。"]}