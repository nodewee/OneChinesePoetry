{"author": "李白", "period": "唐", "type": "诗", "title": "贈崔司戶文昆季", "paragraphs": ["雙珠出海底，俱是連城珍。", "明月兩特達，餘輝傍照人。", "英聲振名都，高價動殊鄰。", "豈伊箕山故，特以風期親。", "惟昔不自媒，擔簦西入秦。", "攀龍九天上，忝列歲星臣。", "布衣侍丹墀，密勿草絲綸。", "才微惠渥重，讒巧生緇磷。", "一去已十載，今來復盈旬。", "清霜入曉鬢，白露生衣巾。", "側見綠水亭，開門列華茵。", "千金散義士，四坐無凡賓。", "欲折月中桂，持爲寒者薪。", "路傍已竊笑，天路將何因。", "垂恩儻丘山，報德有微身。"]}