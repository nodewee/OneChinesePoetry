{"author": "李白", "period": "唐", "type": "诗", "title": "春陪商州裴使君遊石娥溪", "paragraphs": ["裴公有僊標，拔俗數千丈。", "澹蕩滄洲雲，飄颻紫霞想。", "剖竹商洛間，政成心已閑。", "蕭條出世表，冥寂閉玄關。", "我來屬芳節，解榻時相悅。", "褰帷對雲峯，揚袂指松雪。", "蹔出東城邊，遂遊西巖前。", "橫天聳翠壁，噴壑鳴紅泉。", "尋幽殊未歇，愛此春光發。", "溪傍饒名花，石上有好月。", "命駕歸去來，露華生翠苔。", "淹留惜將晚，復聽清猨哀。", "清猨斷人腸，遊子思故鄉。", "明發首東路，此懽焉可忘。"]}