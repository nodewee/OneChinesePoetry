{"author": "李白", "period": "唐", "type": "诗", "title": "送楊少府赴選", "paragraphs": ["大國置衡鏡，準平天地心。", "羣賢無邪人，朗鑒窮情深。", "吾君詠南風，衮冕彈鳴琴。", "時泰多美士，京國會纓簪。", "山苗落澗底，幽松出高岑。", "夫子有盛才，主司得球琳。", "流水非鄭曲，前行遇知音。", "衣工剪綺繡，一悞傷千金。", "何惜刀尺餘，不裁寒女衾。", "我非彈冠者，感別但開襟。", "空谷無白駒，賢人豈悲吟。", "大道安棄物，時來或招尋。", "爾見山吏部，當應無陸沈。"]}