{"author": "李白", "period": "唐", "type": "诗", "title": "九日登山", "paragraphs": ["淵明歸去來，不與世相逐。", "爲無杯中物，遂偶本州牧。", "因招白衣人，笑酌黃花菊。", "我來不得意，虛過重陽時。", "題輿何俊發，遂結城南期。", "築土按響山，俯臨宛水湄。", "胡人呌玉笛，越女彈霜絲。", "自作英王胄，斯樂不可窺。", "赤鯉湧琴高，白龜道馮夷。", "靈仙如彷彿，奠酹遙相知。", "古來登高人，今復幾人在。", "滄洲違宿諾，明日猶可待。", "連山似驚波，合沓出溟海。", "揚袂揮四座，酩酊安所知。", "齊歌送清揚，起舞亂參差。", "賓隨落葉散，帽逐秋風吹。", "別後登此臺，願言長相思。"]}