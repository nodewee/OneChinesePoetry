{"author": "李白", "period": "唐", "type": "诗", "title": "梁園吟", "paragraphs": ["我浮黃雲去京闕，挂席欲進波連山。", "天長水闊厭遠涉，訪古始及平臺間。", "平臺爲客憂思多，對酒遂作梁園歌。", "却憶蓬池阮公詠，因吟淥水揚洪波。", "洪波浩蕩迷舊國，路遠西歸安可得。", "人生達命豈暇愁，且飲美酒登高樓。", "平頭奴子搖大扇，五月不熱疑清秋。", "玉盤楊梅爲君設，吳鹽如花皎白雪。", "持鹽把酒但飲之，莫學夷齊事高潔。", "昔人豪貴信陵君，今人耕種信陵墳。", "荒城虛照碧山月，古木盡入蒼梧雲。", "粱王宮闕今安在？枚馬先歸不相待。", "舞影歌聲散綠池，空餘汴水東流海。", "沈吟此事淚滿衣，黃金買醉未能歸。", "連呼五白行六博，分曹賭酒酣馳輝。", "歌且謠，意方遠，東山高臥時起來，欲濟蒼生未應晚。"]}