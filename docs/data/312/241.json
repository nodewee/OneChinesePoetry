{"author": "李白", "period": "唐", "type": "诗", "title": "於五松山贈南陵常贊府", "paragraphs": ["爲草當作蘭，爲木當作松。", "蘭秋香風遠，松寒不改容。", "松蘭相因依，蕭艾徒丰茸。", "雞與雞幷食，鸞與鸞同枝。", "揀珠去沙礫，但有珠相隨。", "遠客投名賢，真堪寫懷抱。", "若惜方寸心，待誰可傾倒。", "虞卿棄趙相，便與魏齊行。", "海上五百人，同日死田橫。", "當時不好賢，豈傳千古名。", "願君同心人，於我少留情。", "寂寂還寂寂，出門迷所適。", "長鋏歸來乎，秋風思歸客。"]}