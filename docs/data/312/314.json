{"author": "李白", "period": "唐", "type": "诗", "title": "留別曹南羣官之江南", "paragraphs": ["我昔釣白龍，放龍溪水傍。", "道成本欲去，揮手凌蒼蒼。", "時來不關人，談笑遊軒皇。", "獻納少成事，歸休辭建章。", "十年罷西笑，覽鏡如秋霜。", "閉劒琉璃匣，鍊丹紫翠房。", "身佩豁落圖，腰垂虎鞶囊。", "仙人駕彩鳳，志在窮遐荒。", "戀子四五人，裴回未翱翔。", "東流送白日，驟歌蘭蕙芳。", "仙宮兩無從，人間久摧藏。", "范蠡說句踐，屈平去懷王。", "飄飄紫霞心，流浪憶江鄉。", "愁爲萬里別，復此一銜觴。", "淮水帝王州，金陵繞丹陽。", "樓臺照海色，衣馬搖川光。", "及此北望君，相思淚成行。", "朝雲落夢渚，瑤草空高堂。", "帝子隔洞庭，青楓滿瀟湘。", "懷君路綿邈，覽古情淒涼。", "登岳眺百川，杳然萬恨長。", "知戀峨眉去，弄景偶騎羊。"]}