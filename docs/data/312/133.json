{"author": "李白", "period": "唐", "type": "诗", "title": "和盧侍御通塘曲", "paragraphs": ["君誇通塘好，通塘勝耶溪。", "通塘在何處，遠在尋陽西。", "青蘿嫋嫋挂烟樹，白鷴處處聚沙堤。", "石門中斷平湖出，百丈金潭照雲日。", "何處滄浪垂釣翁，鼓櫂漁歌趣非一。", "相逢不相識，出沒繞通塘。", "浦邊清水明素足，別有浣沙吳女郎。", "行盡綠潭潭轉幽，疑是武陵春碧流。", "秦人雞犬桃花裏，將比通塘渠見羞。", "通塘不忍別，十去九遲回。", "偶逢佳境心已醉，忽有一鳥從天來。", "月出青山送行子，四邊苦竹秋聲起。", "長吟白雪望星河，雙垂兩足揚素波。", "梁鴻德耀會稽日，寧知此中樂事多。"]}