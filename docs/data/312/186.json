{"author": "李白", "period": "唐", "type": "诗", "title": "贈別從甥高五", "paragraphs": ["魚目高泰山，不如一璵璠。", "賢甥即明月，聲價動天門。", "能成吾宅相，不減魏陽元。", "自顧寡籌略，功名安所存。", "五木思一擲，如繩繫窮猨。", "櫪中駿馬空，堂上醉人喧。", "黃金久已罄，爲報故交恩。", "聞君隴西行，使我驚心魂。", "與爾共飄颻，雲天各飛飜。", "江水流或卷，此心難具論。", "貧家羞好客，語拙覺辭繁。", "三朝空錯莫，對飯却慚冤。", "自笑我非夫，生事多契闊。", "蓄積萬古憤，向誰得開豁。", "天地一浮雲，此身乃毫末。", "忽見無端倪，太虛可包括。", "去去何足道，臨岐空復愁。", "肝膽不楚越，山河亦衾裯。", "雲龍若相從，明主會見收。", "成功解相訪，溪水桃花流。"]}