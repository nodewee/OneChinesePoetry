{"author": "李白", "period": "唐", "type": "诗", "title": "留別廣陵諸公", "paragraphs": ["憶昔作少年，結交趙與燕。", "金羈絡駿馬，錦帶橫龍泉。", "寸心無疑事，所向非徒然。", "晚節覺此疎，獵精草太玄。", "空名束壯士，薄俗棄高賢。", "中回聖明顧，揮翰凌雲煙。", "騎虎不敢下，攀龍忽墮天。", "還家守清真，孤潔勵秋蟬。", "鍊丹費火石，採藥窮山川。", "臥海不關人，租稅遼東田。", "乘興忽復起，櫂歌溪中船。", "臨醉謝葛强，山公欲倒鞭。", "狂歌自此別，垂釣滄浪前。"]}