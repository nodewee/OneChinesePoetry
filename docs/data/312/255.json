{"author": "李白", "period": "唐", "type": "诗", "title": "經亂後將避地剡中留贈崔宣城", "paragraphs": ["雙鵝飛洛陽，五馬渡江徼。", "何意上東門，胡雛更長嘯。", "中原走豺虎，烈火焚宗廟。", "太白晝經天，頹陽掩餘照。", "王城皆蕩覆，世路成奔峭。", "四海望長安，嚬眉寡西笑。", "蒼生疑落葉，白骨空相弔。", "連兵似雪山，破敵誰能料。", "我垂北溟翼，且學南山豹。", "崔子賢主人，歡娛每相召。", "胡牀紫玉笛，却坐青雲呌。", "楊花滿州城，置酒同臨眺。", "忽思剡溪去，水石遠清妙。", "雪盡天地明，風開湖山貌。", "悶爲洛生詠，醉發吳越調。", "赤霞動金光，日足森海嶠。", "獨散萬古意，閑垂一溪釣。", "猨近天上啼，人移月邊櫂。", "無以墨綬苦，來求丹砂要。", "華髮長折腰，將貽陶公誚。"]}