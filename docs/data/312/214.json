{"author": "李白", "period": "唐", "type": "诗", "title": "博平鄭太守自廬山千里相尋入江夏北市門見訪却之武陵立馬贈別", "paragraphs": ["大梁貴公子，氣蓋蒼梧雲。", "若無三千客，誰道信陵君。", "救趙復存魏，英威天下聞。", "邯鄲能屈節，訪博從毛薛。", "夷門得隱淪，而與侯生親。", "仍要鼓刀者，乃是袖槌人。", "好士不盡心，何能保其身。", "多君重然諾，意氣遙相託。", "五馬入市門，金鞍照城郭。", "都忘虎竹貴，且與荷衣樂。", "去去桃花源，何時見歸軒。", "相思無終極，腸斷朗江猨。"]}