{"author": "李白", "period": "唐", "type": "诗", "title": "上崔相百憂章", "paragraphs": ["共公赫怒，天維中摧。", "鯤鯨噴蕩，揚濤起雷。", "魚龍陷人，成此禍胎。", "火焚崑山，玉石相磓。", "仰希霖雨，灑寶炎煨。", "箭發石開，戈揮日迴。", "鄒衍慟哭，燕霜颯來。", "微誠不感，猶縶夏臺。", "蒼鷹搏攫，丹棘崔嵬。", "豪聖凋枯，王風傷哀。", "斯文未喪，東嶽豈頹。", "穆逃楚難，鄒脫吳災。", "見機苦遲，二公所咍。", "驥不驟進，麟何來哉。", "星離一門，草擲二孩。", "萬憤結習，憂從中催。", "金瑟玉壺，盡爲愁媒。", "舉酒太息，泣血盈桮。", "台星再朗，天綱重恢。", "屈法申恩，棄瑕取材。", "冶長非罪，尼父無猜。", "覆盆儻舉，應照寒灰。"]}