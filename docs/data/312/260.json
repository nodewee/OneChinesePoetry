{"author": "李白", "period": "唐", "type": "诗", "title": "淮南臥病書懷寄蜀中趙徵君蕤", "paragraphs": ["吳會一浮雲，飄如遠行客。", "功業莫從就，歲光屢奔迫。", "良圖俄棄損，衰疾乃綿劇。", "古琴藏虛匣，長劒挂空壁。", "楚冠懷鍾儀，越吟比莊舃。", "國門遙天外，鄉路遠山隔。", "朝憶相如臺，夜夢子雲宅。", "旅情初結緝，秋氣方寂歷。", "風入松下清，露出草間白。", "故人不可見，幽夢誰與適。", "寄書西飛鴻，贈爾慰離析。"]}