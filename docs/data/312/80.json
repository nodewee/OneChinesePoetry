{"author": "李白", "period": "唐", "type": "诗", "title": "悲歌行", "paragraphs": ["悲來乎，悲來乎！主人有酒且莫斟，聽我一曲悲來吟。", "悲來不吟還不笑，天下無人知我心。", "君有數斗酒，我有三尺琴。", "琴鳴酒樂兩相得，一杯不啻千鈞金。", "悲來乎，悲來乎！天雖長，地雖久，金玉滿堂應不守。", "富貴百年能幾何，死生一度人皆有。", "孤猨坐啼墳上月，且須一盡杯中酒。", "悲來乎，悲來乎！鳳皇不至河無圖，微子去之箕子奴。", "漢帝不憶李將軍，楚王放却屈大夫。", "悲來乎，悲來乎！秦家李斯早追悔，虛名撥向身之外。", "范子何曾愛五湖，功成名遂身自退。", "劒是一夫用，書能知姓名。", "惠施不肯干萬乘，卜式未必窮一經。", "還須黑頭取方伯，莫謾白首爲儒生。"]}