{"author": "李白", "period": "唐", "type": "诗", "title": "廬山謠寄盧侍御虛舟", "paragraphs": ["我本楚狂人，鳳歌笑孔丘。", "手持綠玉杖，朝別黃鶴樓。", "五嶽尋仙不辭遠，一生好入名山遊。", "廬山秀出南斗傍，屏風九疊雲錦張，影落明湖青黛光。", "金闕前開二峰長，銀河倒挂三石梁。", "香爐瀑布遙相望，迴厓沓嶂凌蒼蒼。", "翠影紅霞映朝日，鳥飛不到吳天長。", "登高壯觀天地間，大江茫茫去不還。", "黃雲萬里動風色，白波九道流雪山。", "好爲廬山謠，興因廬山發。", "閑窺石鏡清我心，謝公行處蒼苔沒。", "早服還丹無世情，琴心三疊道初成。", "遙見仙人綵雲裏，手把芙蓉朝玉京。", "先期汗漫九垓上，願接盧敖遊太清。"]}