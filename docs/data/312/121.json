{"author": "李白", "period": "唐", "type": "诗", "title": "峨眉山月歌送蜀僧晏入中京", "paragraphs": ["我在巴東三峽時，西看明月憶峨眉。", "月出峨眉照滄海，與人萬里長相隨。", "黃鶴樓前月華白，此中忽見峨眉客。", "峨眉山月還送君，風吹西到長安陌。", "長安大道橫九天，峨眉山月照秦川。", "黃金獅子乘高座，白玉麈尾談重玄。", "我似浮雲殢吳越，君逢聖主遊丹闕。", "一振高名滿帝都，歸時還弄峨眉月。"]}