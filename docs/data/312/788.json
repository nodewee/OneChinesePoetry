{"author": "李白", "period": "唐", "type": "诗", "title": "代寄情楚詞體", "paragraphs": ["君不來兮，徒蓄怨積思而孤吟。", "雲陽一去已遠，隔巫山綠水之沈沈。", "留餘香兮染繡被，夜欲寢兮愁人心。", "朝馳余馬於青樓，怳若空而夷猶。", "浮雲深兮不得語，却惆悵而懷憂。", "使青鳥兮銜書，恨獨宿兮傷離居。", "何無情而雨絕，夢雖往而交疎。", "橫流涕而長嗟，折芳洲之瑤華。", "送飛鳥以極目，怨夕陽之西斜。", "願爲連根同死之秋草，不作飛空之落花。"]}