{"author": "李白", "period": "唐", "type": "诗", "title": "雪讒詩贈友人", "paragraphs": ["嗟予沈迷，猖獗已久。", "五十知非，古人嘗有。", "立言補過，庶存不朽。", "包荒匿瑕，蓄此頑醜。", "月出致譏，貽愧皓首。", "感悟遂晚，事往日遷。", "白璧何辜，青蠅屢前。", "羣輕折軸，下沈黃泉。", "衆毛飛骨，上凌青天。", "萋斐暗成，貝錦粲然。", "泥沙聚埃，珠玉不鮮。", "洪燄爍山，發自纖煙。", "蒼波蕩日，起于微涓。", "交亂四國，播于八埏。", "拾塵掇蜂，疑聖猜賢。", "哀哉悲夫！誰察予之貞堅。", "彼婦人之猖狂，不如鵲之彊彊。", "彼婦人之淫昏，不如鶉之奔奔。", "坦蕩君子，無悅簧言。", "擢髮續罪，罪乃孔多。", "傾海流惡，惡無以過。", "人生實難，逢此織羅。", "積毀銷金，沈憂作歌。", "天未喪文，其如余何。", "妲己滅紂，褒女惑周。", "天維蕩覆，職此之由。", "漢祖呂氏，食其在傍。", "秦皇太后，毐亦淫荒。", "螮蝀作昏，遂掩太陽。", "萬乘尚爾，匹夫何傷。", "辭殫意窮，心切理直。", "如或妄談，昊天是殛。", "子野善聽，離婁至明。", "神靡遁響，鬼無逃形。", "不我遐棄，庶昭忠誠。"]}