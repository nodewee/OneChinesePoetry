{"author": "李白", "period": "唐", "type": "诗", "title": "流夜郎贈辛判官", "paragraphs": ["昔在長安醉花柳，五侯七貴同杯酒。", "氣岸遙凌豪士前，風流肯落他人後。", "夫子紅顏我少年，章臺走馬著金鞭。", "文章獻納麒麟殿，歌舞淹留玳瑁筵。", "與君自謂長如此，寧知草動風塵起。", "函谷忽驚胡馬來，秦宮桃李向明開。", "我愁遠謫夜郎去，何日金雞放赦回。"]}