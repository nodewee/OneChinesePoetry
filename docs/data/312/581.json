{"author": "李白", "period": "唐", "type": "诗", "title": "郢門秋懷", "paragraphs": ["郢門一爲客，巴月三成弦。", "朔風正搖落，行子愁歸旋。", "杳杳山外日，茫茫江上天。", "人迷洞庭水，雁度瀟湘烟。", "清曠諧宿好，緇磷及此年。", "百齡何蕩漾，萬化相推遷。", "空謁蒼梧帝，徒尋溟海仙。", "已聞蓬海淺，豈見三桃圓。", "倚劒增浩歎，捫襟還自憐。", "終當遊五湖，濯足滄浪泉。"]}