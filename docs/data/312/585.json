{"author": "李白", "period": "唐", "type": "诗", "title": "自巴東舟行經瞿唐峽登巫山最高峰晚還題壁", "paragraphs": ["江行幾千里，海月十五圓。", "始經瞿唐峽，遂步巫山巔。", "巫山高不窮，巴國盡所歷。", "日邊攀垂蘿，霞外倚穹石。", "飛步凌絕頂，極目無纖烟。", "却顧失舟壑，仰觀臨青天。", "青天若可捫，銀漢去安在。", "望雲知蒼梧，記水辨瀛海。", "周遊孤光晚，歷覽幽意多。", "積雪照空谷，悲風鳴森柯。", "歸途行欲曛，佳趣尚未歇。", "江寒早啼猨，松暝已吐月。", "月色何悠悠，清猨響啾啾。", "辭山不忍聽，揮策還孤舟。"]}