{"author": "李白", "period": "唐", "type": "诗", "title": "贈清漳明府姪聿", "paragraphs": ["我李百萬葉，柯條布中州。", "天開青雲器，日爲蒼生憂。", "小邑且割雞，大刀佇烹牛。", "雷聲動四境，惠與清漳流。", "弦歌詠唐堯，脫落隱簪組。", "心和得天真，風俗猶太古。", "牛羊散阡陌，夜寢不扃戶。", "問此何以然，賢人宰吾土。", "舉邑樹桃李，垂陰亦流芬。", "河堤繞綠水，桑柘連青雲。", "趙女不冶容，提籠晝成羣。", "繰絲鳴機杼，百里聲相聞。", "訟息鳥下堦，高臥披道帙。", "蒲鞭挂簷枝，示耻無撲抶。", "琴清月當戶，人寂風入室。", "長嘯無一言，陶然上皇逸。", "白玉壺冰水，壺中見底清。", "清光洞毫髮，皎潔照羣情。", "趙北美佳政，燕南播高名。", "過客覽行謠，因之誦德聲。"]}