{"author": "李白", "period": "唐", "type": "诗", "title": "贈宣城趙太守悅", "paragraphs": ["趙得寶符盛，山河功業存。", "三千堂上客，出入擁平原。", "六國揚清風，英聲何喧喧。", "大賢茂遠業，虎竹光南藩。", "錯落千丈松，虬龍盤古根。", "枝下無俗草，所植唯蘭蓀。", "憶在南陽時，始承國士恩。", "公爲柱下史，脫繡歸田園。", "伊昔簪白筆，幽都逐遊魂。", "持斧冠三軍，霜清天北門。", "差池宰兩邑，鶚立重飛翻。", "焚香入蘭臺，起草多芳言。", "夔龍一顧重，矯翼凌翔鵷。", "赤縣揚雷聲，彊項聞至尊。", "驚飆頹秀木，跡屈道彌敦。", "出牧歷三郡，所居猛獸奔。", "遷人同衛鶴，謬上懿公軒。", "自笑東郭履，側慙狐白溫。", "閑吟步竹石，精義忘朝昏。", "顦顇成醜士，風雲何足論。", "獮猴騎土牛，羸馬夾雙轅。", "願借羲皇景，爲人照覆盆。", "溟海不振蕩，何由縱鵬鯤。", "所期玄津白，倜儻假騰騫。"]}