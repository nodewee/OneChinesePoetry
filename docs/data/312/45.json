{"author": "李白", "period": "唐", "type": "诗", "title": "擣衣篇", "paragraphs": ["閨裏佳人年十餘，嚬蛾對影恨離居。", "忽逢江上春歸燕，銜得雲中尺素書。", "玉手開緘長歎息，狂夫猶戍交河北。", "萬里交河水北流，願爲雙燕泛中洲。", "君邊雲擁青絲騎，妾處苔生紅粉樓。", "樓上春風日將歇，誰能攬鏡看愁髮。", "曉吹員管隨落花，夜擣戎衣向明月。", "明月高高刻漏長，真珠簾箔掩蘭堂。", "橫垂寶幄同心結，半拂瓊筵蘇合香。", "瓊筵寶幄連枝錦，燈燭熒熒照孤寢。", "有便憑將金剪刀，爲君留下相思枕。", "摘盡庭蘭不見君，紅巾拭淚生氤氳。", "明年若更征邊塞，願作陽臺一叚雲。"]}