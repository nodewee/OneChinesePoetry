{"author": "韋應物", "period": "唐", "type": "诗", "title": "郡齋雨中與諸文士燕集", "paragraphs": ["兵衛森畫戟，宴寢凝清香。", "海上風雨至，逍遙池閣涼。", "煩疴近消散，嘉賓復滿堂。", "自慙居處崇，未覩斯民康。", "理會是非遣，性達形迹忘。", "鮮肥屬時禁，蔬果幸見嘗。", "俯飲一杯酒，仰聆金玉章。", "神歡體自輕，意欲凌風翔。", "吳中盛文史，羣彥今汪洋。", "方知大藩地，豈曰財賦疆。"]}