{"author": "李白", "period": "唐", "type": "诗", "title": "效古二首 一", "paragraphs": ["朝入天苑中，謁帝蓬萊宮。", "青山映輦道，碧樹搖蒼空。", "謬題金閨籍，得與銀臺通。", "待詔奉明主，抽毫頌清風。", "歸時落日晚，躞蹀浮雲驄。", "人馬本無意，飛馳自豪雄。", "入門紫鴛鴦，金井雙梧桐。", "清歌弦古曲，美酒沽新豐。", "快意且爲樂，列筵坐羣公。", "光景不可留，生世如轉蓬。", "早達勝晚遇，羞比垂釣翁。"]}