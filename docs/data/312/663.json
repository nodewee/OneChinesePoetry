{"author": "李白", "period": "唐", "type": "诗", "title": "秋夜獨坐懷故山", "paragraphs": ["小隱慕安石，遠遊學屈平。", "天書訪江海，雲臥起咸京。", "入侍瑤池宴，出陪玉輦行。", "誇胡新賦作，諫獵短書成。", "但奉紫霄顧，非邀青史名。", "莊周空說劒，墨翟耻論兵。", "拙薄遂疎絕，歸閑事耦耕。", "顧無蒼生望，空愛紫芝榮。", "寥落暝霞色，微茫舊壑情。", "秋山綠蘿月，今夕爲誰明。"]}