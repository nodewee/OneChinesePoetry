{"author": "李白", "period": "唐", "type": "诗", "title": "同族弟金城尉叔卿燭照山水壁畫歌", "paragraphs": ["高堂粉壁圖蓬瀛，燭前一見滄洲清。", "洪波洶湧山崢嶸，皎若丹丘隔海望赤城。", "光中乍喜嵐氣滅，謂逢山陰晴後雪。", "迴溪碧流寂無喧，又如秦人月下窺花源。", "了然不覺清心魂，祗將疊嶂鳴秋猨。", "與君對此歡未歇，放歌行吟達明發。", "却顧海客揚雲帆，便欲因之向溟渤。"]}