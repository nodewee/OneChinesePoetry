{"author": "李白", "period": "唐", "type": "诗", "title": "遊敬亭寄崔侍御", "paragraphs": ["我家敬亭下，輙繼謝公作。", "相去數百年，風期宛如昨。", "登高素秋月，下望青山郭。", "俯視鴛鴦羣，飲啄自鳴躍。", "夫子雖蹭蹬，瑤臺雪中鶴。", "獨立窺浮雲，其心在寥廓。", "時來顧我笑，一飯葵與藿。", "世路如秋風，相逢盡蕭索。", "腰間玉具劒，意許無遺諾。", "壯士不可輕，相期在雲閣。"]}