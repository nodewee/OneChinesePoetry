{"author": "李白", "period": "唐", "type": "诗", "title": "僧伽歌", "paragraphs": ["真僧法號號僧伽，有時與我論三車。", "問言誦咒幾千徧，口道恆河沙復沙。", "此僧本住南天竺，爲法頭陀來此國。", "戒得長天秋月明，心如世上青蓮色。", "意清淨，貌稜稜，亦不減，亦不增。", "瓶裏千年鐵柱骨，手中萬歲胡孫藤。", "嗟予落魄江淮久，罕遇真僧說空有。", "一言散盡波羅夷，再禮渾除犯輕垢。"]}