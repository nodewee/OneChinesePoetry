{"author": "李白", "period": "唐", "type": "诗", "title": "詶崔五郎中", "paragraphs": ["朔雲橫高天，萬里起秋色。", "壯士心飛揚，落日空歎息。", "長嘯出原野，凜然寒風生。", "幸遭聖明時，功業猶未成。", "奈何懷良圖，鬱悒獨愁坐。", "杖策尋英豪，立談乃知我。", "崔公生民秀，緬邈青雲姿。", "制作參造化，託諷含神祇。", "海嶽尚可傾，吐諾終不移。", "是時霜飆寒，逸興臨華池。", "起舞拂長劍，四座皆揚眉。", "因得窮懽情，贈我以新詩。", "又結汗漫期，九垓遠相待。", "舉身憩蓬壺，濯足弄滄海。", "從此凌倒景，一去無時還。", "朝遊明光宮，暮入閶闔關。", "但得長把袂，何必嵩丘山。"]}