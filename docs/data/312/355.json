{"author": "李白", "period": "唐", "type": "诗", "title": "送韓準裴政孔巢父還山", "paragraphs": ["獵客張兔罝，不能挂龍虎。", "所以青雲人，高歌在巖戶。", "韓生信英彥，裴子含清真。", "孔侯復秀出，俱與雲霞親。", "峻節凌遠松，同衾臥盤石。", "斧冰嗽寒泉，三子同二屐。", "時時或乘興，往往雲無心。", "出山揖牧伯，長嘯輕衣簪。", "昨宵夢裏還，云弄竹溪月。", "今晨魯東門，帳飲與君別。", "雪崖滑去馬，蘿徑迷歸人。", "相思若煙草，歷亂無冬春。"]}