{"author": "李白", "period": "唐", "type": "诗", "title": "下途歸石門舊居", "paragraphs": ["吳山高，越水清，握手無言傷別情。", "將欲辭君挂帆去，離魂不散煙郊樹。", "此心鬱悵誰能論，有愧叨承國士恩。", "雲物共傾三月酒，歲時同餞五侯門。", "羨君素書嘗滿案，含丹照白霞色爛。", "余嘗學道窮冥筌，夢中往往遊仙山。", "何當脫屣謝時去，壺中別有日月天。", "俛仰人間易凋朽，鍾峰五雲在軒牖。", "惜別愁窺玉女窗，歸來笑把洪厓手。", "隱居寺，隱居山，陶公鍊液棲其間。", "靈神閉氣昔登攀，恬然但覺心緒閑。", "數人不知幾甲子，昨夜猶帶冰霜顏。", "我離雖則歲物改，如今了然失所在。", "別君莫道不盡歡，懸知樂客遙相待。", "石門流水徧桃花，我亦曾到秦人家。", "不知何處得雞豕，就中仍見繁桑麻。", "翛然遠與世事間，裝鸞駕鶴又復遠。", "何必長從七貴遊，勞生徒聚萬金產。", "挹君去，長相思，雲遊雨散從此辭。", "欲知悵別心易苦，向暮春風楊柳絲。"]}