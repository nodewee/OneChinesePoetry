{"author": "李白", "period": "唐", "type": "诗", "title": "紀南陵題五松山", "paragraphs": ["聖達有去就，潛光愚其德。", "魚與龍同池，龍去魚不測。", "當時版築輩，豈知傅說情。", "一朝和殷羹，光氣爲列星。", "伊尹生空桑，捐庖佐皇極。", "桐宮放太甲，攝政無愧色。", "三年帝道明，委質終輔翼。", "曠哉至人心，萬古可爲則。", "時命或大繆，仲尼將奈何。", "鸞鳳忽覆巢，麒麟不來過。", "龜山蔽魯國，有斧且無柯。", "歸來歸去來，宵濟越洪波。"]}