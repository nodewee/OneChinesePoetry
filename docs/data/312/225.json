{"author": "李白", "period": "唐", "type": "诗", "title": "流夜郎半道承恩放還兼欣剋復之美書懷示息秀才", "paragraphs": ["黃口爲人羅，白龍乃魚服。", "得罪豈怨天，以愚陷網目。", "鯨鯢未翦滅，豺狼屢翻覆。", "悲作楚地囚，何日秦庭哭。", "遭逢二明主，前後兩遷逐。", "去國愁夜郎，投身竄荒谷。", "半道雪屯蒙，曠如鳥出籠。", "遙欣剋復美，光武安可同。", "天子巡劒閣，儲皇守扶風。", "揚袂正北辰，開襟攬羣雄。", "胡兵出月窟，雷破關之東。", "左掃因右拂，旋收洛陽宮。", "迴輿入咸京，席卷六合通。", "叱咤開帝業，手成天地功。", "大駕還長安，兩日忽再中。", "一朝讓寶位，劒璽傳無窮。", "媿無秋豪力，誰念矍鑠翁。", "弋者何所慕，高飛仰冥鴻。", "棄劒學丹砂，臨鑪雙玉童。", "寄言息夫子，歲晚陟方蓬。"]}