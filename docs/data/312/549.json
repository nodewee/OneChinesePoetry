{"author": "李白", "period": "唐", "type": "诗", "title": "登梅岡望金陵贈族姪高座寺僧中孚", "paragraphs": ["鍾山抱金陵，霸氣昔騰發。", "天開帝王居，海色照宮闕。", "羣峰如逐鹿，奔走相馳突。", "江水九道來，雲端遙明沒。", "時遷大運去，龍虎勢休歇。", "我來屬天清，登覽窮楚越。", "吾宗挺禪伯，特秀鸞鳳骨。", "衆星羅青天，明者獨有月。", "冥居順生理，草木不剪伐。", "烟窗引薔薇，石壁老野蕨。", "吳風謝安屐，白足傲履韈。", "幾宿一下山，蕭然忘干謁。", "談經演金偈，降鶴舞海雪。", "時聞天香來，了與世事絕。", "佳遊不可得，春風惜遠別。", "賦詩留巖屏，千載庶不滅。"]}