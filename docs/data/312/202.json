{"author": "李白", "period": "唐", "type": "诗", "title": "贈王判官時余歸隱居廬山屏風疊", "paragraphs": ["昔別黃鶴樓，蹉跎淮海秋。", "俱飄零落葉，各散洞庭流。", "中年不相見，蹭蹬遊吳越。", "何處我思君，天台綠蘿月。", "會稽風月好，却遶剡溪迴。", "雲山海上出，人物鏡中來。", "一度浙江北，十年醉楚臺。", "荆門倒屈宋，梁苑傾鄒枚。", "苦笑我誇誕，知音安在哉。", "大盜割鴻溝，如風掃秋葉。", "吾非濟代人，且隱屏風疊。", "中夜天中望，憶君思見君。", "明朝拂衣去，永與海鷗羣。"]}