{"author": "李白", "period": "唐", "type": "诗", "title": "題瓜州新河餞族叔舍人賁", "paragraphs": ["齊公鑿新河，萬古流不絕。", "豐功利生人，天地同朽滅。", "兩橋對雙閣，芳樹有行列。", "愛此如甘棠，誰云敢攀折。", "吳關倚此固，天險自茲設。", "海水落斗門，湖平見沙汭。", "我行送季父，弭櫂徒流悅。", "楊花滿江來，疑是龍山雪。", "惜此林下興，愴爲山陽別。", "瞻望清路塵，歸來空寂滅。"]}