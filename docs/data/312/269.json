{"author": "李白", "period": "唐", "type": "诗", "title": "聞丹丘子於城北營石門幽居中有高鳳遺跡僕離羣遠懷亦有棲遁之志因敘舊以寄之", "paragraphs": ["春華滄江月，秋色碧海雲。", "離居盈寒暑，對此長思君。", "思君楚水南，望君淮山北。", "夢魂雖飛來，會面不可得。", "疇昔在嵩陽，同衾臥羲皇。", "綠蘿笑簪紱，丹壑賤巖廊。", "晚途各分析，乘興任所適。", "僕在雁門關，君爲峨眉客。", "心懸萬里外，影滯兩鄉隔。", "長劒復歸來，相逢洛陽陌。", "陌上何喧喧，都令心意煩。", "迷津覺路失，託勢隨風飜。", "以茲謝朝列，長嘯歸故園。", "故園恣閑逸，求古散縹帙。", "久欲入名山，婚娶殊未畢。", "人生信多故，世事豈惟一。", "念此憂如焚，悵然若有失。", "聞君臥石門，宿昔契彌敦。", "方從桂樹隱，不羨桃花源。", "高風起遐曠，幽人跡復存。", "松風清瑤瑟，溪月湛芳樽。", "安居偶佳賞，丹心期此論。"]}