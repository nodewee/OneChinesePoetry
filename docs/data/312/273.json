{"author": "李白", "period": "唐", "type": "诗", "title": "憶舊遊寄譙郡元參軍", "paragraphs": ["憶昔洛陽董糟丘，爲余天津橋南造酒樓。", "黃金白璧買歌笑，一醉累月輕王侯。", "海內賢豪青雲客，就中與君心莫逆。", "迥山轉海不作難，傾情倒意無所惜。", "我向淮南攀桂枝，君留洛北愁夢思。", "不忍別，還相隨，相隨迢迢訪仙城。", "三十六曲水迴縈，一溪初入千花明。", "萬壑度盡松風聲，銀鞍金絡倒平地，漢東太守來相迎。", "紫陽之真人，邀我吹玉笙。", "餐霞樓上動仙樂，嘈然宛似鸞鳳鳴。", "袖長管催欲輕舉，漢中太守醉起舞。", "手持錦袍覆我身，我醉橫眠枕其股。", "當筵意氣凌九霄，星離雨散不終朝，分飛楚關山水遙。", "余既還山尋故巢，君亦歸家渡渭橋。", "君家嚴君勇貔虎，作尹幷州遏戎虜。", "五月相呼度太行，摧輪不道羊腸苦。", "行來北涼歲月深，感君貴義輕黃金。", "瓊杯綺食青玉案，使我醉飽無歸心。", "時時出向城西曲，晉祠流水如碧玉。", "浮舟弄水簫鼓鳴，微波龍鱗莎草綠。", "興來攜妓恣經過，其若楊花似雪何。", "紅粧欲醉宜斜日，百尺清潭寫翠娥。", "翠娥嬋娟初月輝，美人更唱舞羅衣。", "清風吹歌人空去，歌曲自繞行雲飛。", "此時行樂難再遇，西遊因獻長楊賦。", "北闕青雲不可期，東山白首還歸去。", "渭橋南頭一遇君，酇臺之北又離羣。", "問余別恨知多少，落花春暮爭紛紛。", "言亦不可盡，情亦不可極。", "呼兒長跪緘此辭，寄君千里遙相憶。"]}