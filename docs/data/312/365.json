{"author": "李白", "period": "唐", "type": "诗", "title": "送魯郡劉長史遷弘農長史", "paragraphs": ["魯國一杯水，難容橫海鱗。", "仲尼且不敬，況乃尋常人。", "白玉換斗粟，黃金買尺薪。", "閉門木葉下，始覺秋非春。", "聞君向西遷，地即鼎湖鄰。", "寶鏡匣蒼蘚，丹經埋素塵。", "軒后上天時，攀龍遺小臣。", "及此留惠愛，庶幾風化淳。", "魯縞如白煙，五縑不成束。", "臨行贈貧交，一尺重山岳。", "相國齊晏子，贈行不及言。", "託陰當樹李，忘憂當樹萱。", "他日見張祿，綈袍懷舊恩。"]}