{"author": "李白", "period": "唐", "type": "诗", "title": "宣城送劉副使入秦", "paragraphs": ["君即劉越石，雄豪冠當時。", "淒清橫吹曲，慷慨扶風詞。", "虎嘯俟騰躍，雞鳴遭亂離。", "千金市駿馬，萬里逐王師。", "結交樓煩將，侍從羽林兒。", "統兵捍吳越，豺虎不敢窺。", "大勳竟莫敘，已過秋風吹。", "秉鉞有季公，凜然負英姿。", "寄深且戎幕，望重必台司。", "感激一然諾，縱橫兩無疑。", "伏奏歸北闕，鳴騶忽西馳。", "列將咸出祖，英僚惜分離。", "斗酒滿四筵，歌嘯宛溪湄。", "君攜東山妓，我詠北門詩。", "貴賤交不易，恐傷中園葵。", "昔贈紫騮駒，今傾白玉巵。", "同歡萬斛酒，未足解相思。", "此別又千里，秦吳渺天涯。", "月明關山苦，水劇隴頭悲。", "借問幾時還，春風入黃池。", "無令長相憶，折斷綠楊枝。"]}