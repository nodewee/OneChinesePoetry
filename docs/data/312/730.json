{"author": "李白", "period": "唐", "type": "诗", "title": "塋禪師房觀山海圖", "paragraphs": ["真僧閉精宇，滅跡含達觀。", "列嶂圖雲山，攢峰入霄漢。", "丹崖森在目，清晝疑卷幔。", "蓬壺來軒窗，瀛海入几案。", "煙濤爭噴薄，島嶼相凌亂。", "征帆飄空中，瀑水灑天半。", "崢嶸若可陟，想像徒盈嘆。", "杳與真心冥，遂諧靜者翫。", "如登赤城裏，揭步滄洲畔。", "即事能娛人，從茲得消散。"]}