{"author": "李白", "period": "唐", "type": "诗", "title": "書懷贈南陵常贊府", "paragraphs": ["歲星入漢年，方朔見明主。", "調笑當時人，中天謝雲雨。", "一去麒麟閣，遂將朝市乖。", "故交不過門，秋草日上階。", "當時何特達，獨與我心諧。", "置酒凌歊臺，歡娛未曾歇。", "歌動白紵山，舞迴天門月。", "問我心中事，爲君前致辭。", "君看我才能，何似魯仲尼。", "大聖猶不遇，小儒安足悲。", "雲南五月中，頻喪渡瀘師。", "毒草殺漢馬，張兵奪雲旗。", "至今西二河，流血擁僵屍。", "將無七擒略，魯女惜園葵。", "咸陽天下樞，累歲人不足。", "雖有數斗玉，不如一盤粟。", "賴得契宰衡，持釣慰風俗。", "自顧無所用，辭家方來歸。", "霜驚壯士髮，淚滿逐臣衣。", "以此不安席，蹉跎身世違。", "終當滅衛謗，不受魯人譏。"]}