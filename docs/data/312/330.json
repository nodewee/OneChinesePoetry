{"author": "李白", "period": "唐", "type": "诗", "title": "竄夜郎於烏江留別宗十六璟", "paragraphs": ["君家全盛日，台鼎何陸離。", "斬鼇翼媧皇，鍊石補天維。", "一迴日月顧，三入鳳皇池。", "失勢青門傍，種瓜復幾時。", "猶會衆賓客，三千光路岐。", "皇恩雪憤懣，松柏含榮滋。", "我非東牀人，令姊忝齊眉。", "浪跡未出世，空名動京師。", "適遭雲羅解，翻謫夜郎悲。", "拙妻莫邪劒，及此二龍隨。", "慙君湍波苦，千里遠從之。", "白帝曉猨斷，黃牛過客遲。", "遙瞻明月峽，西去益相思。"]}