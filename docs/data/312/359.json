{"author": "李白", "period": "唐", "type": "诗", "title": "魯郡堯祠送竇明府薄華還西京", "paragraphs": ["朝策犂眉騧，舉鞭力不堪。", "强扶愁疾向何處，角巾微服堯祠南。", "長楊掃地不見日，石門噴作金沙潭。", "笑誇故人指絕境，山光水色青於藍。", "廟中往往來擊鼓，堯本無心爾何苦。", "門前長跪雙石人，有女如花日歌舞。", "銀鞍繡轂往復迴，簸林蹶石鳴風雷。", "遠煙空翠時明滅，白鷗歷亂長飛雪。", "紅泥亭子赤闌干，碧流環轉青錦湍。", "深沈百丈洞海底，那知不有蛟龍蟠。", "君不見綠珠潭水流東海，綠珠紅粉沈光彩。", "綠珠樓下花滿園，今日曾無一枝在。", "昨夜秋聲閶闔來，洞庭木落騷人哀。", "遂將三五少年輩，登高遠望形神開。", "生前一笑輕九鼎，魏武何悲銅雀臺。", "我歌白雲倚牕牖，爾聞其聲但揮手。", "長風吹月度海來，遙勸仙人一杯酒。", "酒中樂酣宵向分，舉觴酹堯堯可聞。", "何不令臯繇擁篲橫八極，直上青天揮浮雲。", "高陽小飲真瑣瑣，山公酩酊何如我。", "竹林七子去道賒，蘭亭雄筆安足誇。", "堯祠笑殺五湖水，至今顦悴空荷花。", "爾向西秦我東越，暫向瀛洲訪金闕。", "藍田太白若可期，爲余掃灑石上月。"]}