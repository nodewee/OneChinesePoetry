{"author": "李白", "period": "唐", "type": "诗", "title": "萬憤詞投魏郎中", "paragraphs": ["海水渤潏，人罹鯨鯢。", "蓊胡沙而四塞，始滔天於燕齊。", "何六龍之浩蕩，遷白日於秦西。", "九土星分，嗷嗷棲棲。", "南冠君子，呼天而啼。", "戀高堂而掩泣，淚血地而成泥。", "獄戶春而不草，獨幽怨而沈迷。", "兄九江兮弟三峽，悲羽化之難齊。", "穆陵關北愁愛子，豫章天南隔老妻。", "一門骨肉散百草，遇難不復相提攜。", "樹榛拔桂，囚鸞寵雞。", "舜昔授禹，伯成耕犂。", "德自此衰，吾將安棲。", "好我者恤我，不好我者何忍臨危而相擠。", "子胥鴟夷，彭越醢醯。", "自古豪烈，胡爲此繄。", "蒼蒼之天，高乎視低。", "如其聽卑，脫我牢狴。", "儻辨美玉，君收白珪。"]}