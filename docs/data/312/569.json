{"author": "李白", "period": "唐", "type": "诗", "title": "登廣武古戰場懷古", "paragraphs": ["秦鹿奔野草，逐之若飛蓬。", "項王氣蓋世，紫電明雙瞳。", "呼吸八千人，橫行起江東。", "赤精斬白帝，叱咤入關中。", "兩龍不並躍，五緯與天同。", "楚滅無英圖，漢興有成功。", "按劒清八極，歸酣歌大風。", "伊昔臨廣武，連兵決雌雄。", "分我一杯羹，太皇乃汝翁。", "戰爭有古跡，壁壘頹層穹。", "猛虎嘯洞壑，飢鷹鳴秋空。", "翔雲列曉陣，殺氣赫長虹。", "撥亂屬豪聖，俗儒安可通。", "沈湎呼豎子，狂言非至公。", "撫掌黃河曲，嗤嗤阮嗣宗。"]}