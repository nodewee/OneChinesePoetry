{"author": "李白", "period": "唐", "type": "诗", "title": "敘舊贈江陽宰陸調", "paragraphs": ["泰伯讓天下，仲雍揚波濤。", "清風蕩萬古，跡與星辰高。", "開吳食東溟，陸氏世英髦。", "多君秉古節，嶽立冠人曹。", "風流少年時，京洛事遊遨。", "腰間延陵劒，玉帶明珠袍。", "我昔鬬雞徒，連延五陵豪。", "邀遮相組織，呵嚇來煎熬。", "君開萬叢人，鞍馬皆辟易。", "告急清憲臺，脫余北門厄。", "間宰江陽邑，翦棘樹蘭芳。", "城門何肅穆，五月飛秋霜。", "好鳥集珍木，高才列華堂。", "時從府中歸，絲管儼成行。", "但苦隔遠道，無由共銜觴。", "江北荷花開，江南楊梅熟。", "正好飲酒時，懷賢在心目。", "掛席拾海月，乘風下長川。", "多沽新豐醁，滿載剡溪船。", "中途不遇人，直到爾門前。", "大笑同一醉，取樂平生年。"]}