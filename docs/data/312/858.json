{"author": "韋應物", "period": "唐", "type": "诗", "title": "擬古詩十二首 八", "paragraphs": ["神州高爽地，遐瞰靡不通。", "寒月野無綠，寥寥天宇空。", "陰陽不停馭，貞脆各有終。", "汾沮何鄙儉，考槃何退窮。", "反志解牽跼，無爲尚勞躬。", "美人奪南國，一笑開芙蓉。", "清鏡理容髮，褰簾出深重。", "豔曲呈皓齒，舞羅不堪風。", "慊慊情有待，贈芳爲我容。", "可嗟青樓月，流影君帷中。"]}