{"author": "李白", "period": "唐", "type": "诗", "title": "獻從叔當塗宰陽冰", "paragraphs": ["金鏡霾六國，亡新亂天經。", "焉知高光起，自有羽翼生。", "蕭曹安𡸣屼，耿賈摧欃槍。", "吾家有季父，傑出聖代英。", "雖無三台位，不借四豪名。", "激昂風雲氣，終協龍虎精。", "弱冠燕趙來，賢彥多逢迎。", "魯連善談笑，季布折公卿。", "遙知禮數絕，常恐不合幷。", "惕想結宵夢，素心久已冥。", "顧慙青雲器，謬奉玉樽傾。", "山陽五百年，綠竹忽再榮。", "高歌振林木，大笑喧雷霆。", "落筆灑篆文，崩雲使人驚。", "吐辭又炳煥，五色羅華星。", "秀句滿江國，高才掞天庭。", "宰邑艱難時，浮雲空古城。", "居人若薙草，掃地無纖莖。", "惠澤及飛走，農夫盡歸耕。", "廣漢水萬里，長流玉琴聲。", "雅頌播吳越，還如泰階平。", "小子別金陵，來時白下亭。", "羣鳳憐客鳥，差池相哀鳴。", "各拔五色毛，意重泰山輕。", "贈微所費廣，斗水澆長鯨。", "彈劒歌苦寒，嚴風起前楹。", "月銜天門曉，霜落牛渚清。", "長歎即歸路，臨川空屏營。"]}