{"author": "李白", "period": "唐", "type": "诗", "title": "陪族叔當塗宰遊化城寺升公清風亭", "paragraphs": ["化城若化出，金牓天宮開。", "疑是海上雲，飛空結樓臺。", "升公湖上秀，粲然有辯才。", "濟人不利己，立俗無嫌猜。", "了見水中月，青蓮出塵埃。", "閑居清風亭，左右清風來。", "當暑陰廣殿，太陽爲裴回。", "茗酌待幽客，珍盤薦彫梅。", "飛文何灑落，萬象爲之摧。", "季父擁鳴琴，德聲布雲雷。", "雖遊道林室，亦舉陶潛杯。", "清樂動諸天，長松自吟哀。", "留歡若可盡，劫石乃成灰。"]}