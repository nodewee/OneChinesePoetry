{"author": "李白", "period": "唐", "type": "诗", "title": "南奔書懷", "paragraphs": ["遙夜何漫漫，空歌白石爛。", "甯戚未匡齊，陳平終佐漢。", "攙搶掃河洛，直割鴻溝半。", "歷數方未遷，雲雷屢多難。", "天人秉旄鉞，虎竹光藩翰。", "侍筆黃金臺，傳觴青玉案。", "不因秋風起，自有思歸歎。", "主將動讒疑，王師忽離叛。", "自來白沙上，鼓譟丹陽岸。", "賓御如浮雲，從風各消散。", "舟中指可掬，城上骸爭爨。", "草草出近關，行行昧前算。", "南奔劇星火，北寇無涯畔。", "顧乏七寶鞭，留連道傍翫。", "太白夜食昴，長虹日中貫。", "秦趙興天兵，茫茫九州亂。", "感遇明主恩，頗高祖逖言。", "過江誓流水，志在清中原。", "拔劍擊前柱，悲歌難重論。"]}