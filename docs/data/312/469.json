{"author": "李白", "period": "唐", "type": "诗", "title": "荅高山人兼呈權顧二侯", "paragraphs": ["虹霓掩天光，哲后起康濟。", "應運生夔龍，開元掃氛翳。", "太微廓金鏡，端拱清遐裔。", "輕塵集嵩嶽，虛點盛明意。", "謬揮紫泥詔，獻納青雲際。", "讒惑英主心，恩疎佞臣計。", "仿徨庭闕下，歎息光陰逝。", "未作仲宣詩，先流賈生涕。", "挂帆秋江上，不爲雲羅制。", "山海向東傾，百川無盡勢。", "我於鴟夷子，相去千餘歲。", "運闊英達稀，同風遙執袂。", "登艫望遠水，忽見滄浪枻。", "高士何處來，虛舟渺安繫。", "衣貌本淳古，文章多佳麗。", "延引故鄉人，風義未淪替。", "顧侯達語默，權子識通蔽。", "曾是無心雲，俱爲此留滯。", "雙萍易飄轉，獨鶴思凌厲。", "明晨去瀟湘，共謁蒼梧帝。"]}