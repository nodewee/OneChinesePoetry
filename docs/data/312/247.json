{"author": "李白", "period": "唐", "type": "诗", "title": "贈從弟冽", "paragraphs": ["楚人不識鳳，重價求山雞。", "獻主昔云是，今來方覺迷。", "自居漆園北，久別咸陽西。", "風飄落日去，節變流鶯啼。", "桃李寒未開，幽關豈來蹊。", "逢君發花萼，若與青雲齊。", "及此桑葉綠，春蠶起中閨。", "日出布穀鳴，田家擁鋤犂。", "顧余乏尺土，東作誰相攜。", "傅說降霖雨，公輸造雲梯。", "羌戎事未息，君子悲塗泥。", "報國有長策，成功羞執珪。", "無由謁明主，杖策還蓬藜。", "他年爾相訪，知我在磻溪。"]}