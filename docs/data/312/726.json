{"author": "李白", "period": "唐", "type": "诗", "title": "觀元丹丘坐巫山屏風", "paragraphs": ["昔遊三峽見巫山，見畫巫山宛相似。", "疑是天邊十二峰，飛入君家彩屏裏。", "寒松蕭瑟如有聲，陽臺微茫如有情。", "錦衾瑤席何寂寂，楚王神女徒盈盈。", "高咫尺，如千里，翠屏丹崖燦如綺。", "蒼蒼遠樹圍荆門，歷歷行舟泛巴水。", "水石潺湲萬壑分，烟光草色俱氛氳。", "溪花笑日何年發，江客聽猨幾歲聞。", "使人對此心緬邈，疑入嵩丘夢綵雲。"]}