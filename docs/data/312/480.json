{"author": "李白", "period": "唐", "type": "诗", "title": "遊泰山六首 一", "paragraphs": ["四月上泰山，石屏御道開。", "六龍過萬壑，澗谷隨縈迴。", "馬跡遶碧峯，于今滿青苔。", "飛流灑絕巘，水急松聲哀。", "北眺崿嶂奇，傾崖向東摧。", "洞門閉石扇，地底興雲雷。", "登高望蓬瀛，想象金銀臺。", "天門一長嘯，萬里清風來。", "玉女四五人，飄颻下九垓。", "含笑引素手，遺我流霞杯。", "稽首再拜之，自愧非仙才。", "曠然小宇宙，棄世何悠哉。"]}