{"author": "李白", "period": "唐", "type": "诗", "title": "鳴臯歌奉餞從翁清歸五厓山居", "paragraphs": ["憶昨鳴臯夢裏還，手弄素月清潭間。", "覺時枕席非碧山，側身西望阻秦關。", "麒膦閣上春還早，著書却憶伊陽好。", "青松來風吹古道，綠蘿飛花覆烟草。", "我家仙翁愛清真，才雄草聖凌古人，欲臥鳴臯絕世塵。", "鳴臯微茫在何處？五厓峽水橫樵路。", "身披翠雲裘，袖拂紫烟去。", "去時應過嵩少間，相思爲折三花樹。"]}