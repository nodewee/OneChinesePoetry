{"author": "李白", "period": "唐", "type": "诗", "title": "金陵歌送別范宣", "paragraphs": ["石頭巉巖如虎踞，凌波欲過滄江去。", "鍾山龍盤走勢來，秀色橫分歷陽樹。", "四十餘帝三百秋，功名事跡隨東流。", "白馬小兒誰家子，泰清之歲來關囚。", "金陵昔時何壯哉，席卷英豪天下來。", "冠蓋散爲烟霧盡，金輿玉座成寒灰。", "扣劒悲吟空咄嗟，梁陳白骨亂如麻。", "天子龍沈景陽井，誰歌玉樹後庭花。", "此地傷心不能道，目下離離長春草。", "送爾長江萬里心，他年來訪南山老。"]}