{"author": "李白", "period": "唐", "type": "诗", "title": "登敬亭山南望懷古贈竇主簿", "paragraphs": ["敬亭一迴首，目盡天南端。", "仙者五六人，常聞此遊盤。", "谿流琴高水，石聳麻姑壇。", "白龍降陵陽，黃鶴呼子安。", "羽化騎日月，雲行翼鴛鸞。", "下視宇宙間，四溟皆波瀾。", "汰絕目下事，從之復何難。", "百歲落半途，前期浩漫漫。", "彊食不成味，清晨起長嘆。", "願隨子明去，鍊火燒金丹。"]}