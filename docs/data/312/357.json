{"author": "李白", "period": "唐", "type": "诗", "title": "對雪奉餞任城六父秩滿歸京", "paragraphs": ["龍虎謝鞭策，鵷鸞不司晨。", "君看海上鶴，何似籠中鶉。", "獨用天地心，浮雲乃吾身。", "雖將簪組狎，若與煙霞親。", "季父有英風，白眉超常倫。", "一官即夢寐，脫屐歸西秦。", "竇公敞華筵，墨客盡來臻。", "燕歌落胡鴈，郢曲迴陽春。", "征馬百度嘶，遊車動行塵。", "躊躇未忍去，戀此四座人。", "餞離駐高駕，惜別空殷勤。", "何時竹林下，更與步兵鄰。"]}