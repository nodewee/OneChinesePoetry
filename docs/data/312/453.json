{"author": "李白", "period": "唐", "type": "诗", "title": "金門荅蘇秀才", "paragraphs": ["君還石門日，朱火始改木。", "春草如有情，山中尚含綠。", "折芳愧遙憶，永路當自勗。", "遠見故人心，平生以此足。", "巨海納百川，麟閣多才賢。", "獻書入金闕，酌醴奉瓊筵。", "屢忝白雲唱，恭聞黃竹篇。", "恩光照拙薄，雲漢希騰遷。", "銘鼎倘云逐，扁丹方渺然。", "我留在金門，君去臥丹壑。", "未果三山期，遙欣一丘樂。", "玄珠寄象罔，赤水非寥廓。", "願狎東海鷗，共營西山藥。", "棲巖君寂滅，處世余龍蠖。", "良辰不同賞，永日應閑居。", "鳥吟簷間樹，花落窗下書。", "緣溪見綠篠，隔岫窺紅蕖。", "採薇行笑歌，眷我情何已。", "月出石鏡間，松鳴風琴裏。", "得心自虛妙，外物空頹靡。", "身世如兩忘，從君老煙水。"]}