{"author": "李白", "period": "唐", "type": "诗", "title": "答族姪僧中孚贈玉泉仙人掌茶", "paragraphs": ["常聞玉泉山，山洞多乳窟。", "仙鼠如白鴉，倒懸清溪月。", "茗生此中石，玉泉流不歇。", "根柯灑芳津，採服潤肌骨。", "叢老卷綠葉，枝枝相接連。", "曝成仙人掌，似拍洪崖肩。", "舉世未見之，其名定誰傳。", "宗英乃禪伯，投贈有佳篇。", "清鏡燭無鹽，顧慚西子妍。", "朝坐有餘興，長吟播諸天。"]}