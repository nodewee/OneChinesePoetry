{"author": "李白", "period": "唐", "type": "诗", "title": "尋陽送弟昌峒鄱陽司馬作", "paragraphs": ["桑落洲渚連，滄江無雲煙。", "潯陽非剡水，忽見子猷船。", "飄然欲相近，來遲杳若仙。", "人乘海上月，帆落湖中天。", "一覩無二諾，朝懽更勝昨。", "爾則吾惠連，吾非爾康樂。", "朱紱白銀章，上官佐鄱陽。", "松門拂中道，石鏡迴清光。", "搖扇及于越，水亭風氣涼。", "與爾期此亭，期在秋月滿。", "時過或未來，兩鄉心已斷。", "吳山對楚岸，彭蠡當中州。", "相思定如此，有窮盡年愁。"]}