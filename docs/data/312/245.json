{"author": "李白", "period": "唐", "type": "诗", "title": "贈友人三首 三", "paragraphs": ["慢世薄功業，非無胷中畫。", "謔浪萬古賢，以爲兒童劇。", "立產如廣費，匡君懷長策。", "但苦山北寒，誰知道南宅。", "歲酒上逐風，霜鬢兩邊白。", "蜀主思孔明，晉家望安石。", "時人列五鼎，談笑期一擲。", "虎伏被胡塵，漁歌遊海濱。", "弊裘恥妻嫂，長劒託交親。", "夫子秉家義，羣公難與隣。", "莫持西江水，空許東溟臣。", "他日青雲去，黃金報主人。"]}