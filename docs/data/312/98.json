{"author": "李白", "period": "唐", "type": "诗", "title": "當塗趙炎少府粉圖山水歌", "paragraphs": ["峨眉高出西極天，羅浮直與南溟連。", "名公繹思揮彩筆，驅山走海置眼前。", "滿堂空翠如可掃，赤城霞氣蒼梧烟。", "洞庭瀟湘意渺綿，三江七澤情洄沿。", "驚濤洶湧向何處，孤舟一去迷歸年。", "征帆不動亦不旋，飄如隨風落天邊。", "心搖目斷興難盡，幾時可到三山巔。", "西峯崢嶸噴流泉，橫石蹙水波潺湲。", "東厓合沓蔽輕霧，深林雜樹空芊綿。", "此中冥昧失晝夜，隱几寂聽無鳴蟬。", "長松之下列羽客，對坐不語南昌仙。", "南昌仙人趙夫子，妙年歷落青雲士。", "訟庭無事羅衆賓，杳然如在丹青裏。", "五色粉圖安足珍，真仙可以全吾身。", "若待功成拂衣去，武陵桃花笑殺人。"]}