{"author": "李白", "period": "唐", "type": "诗", "title": "送岑徵君歸鳴臯山", "paragraphs": ["岑公相門子，雅望歸安石。", "奕世皆夔龍，中台竟三拆。", "至人達機兆，高揖九州伯。", "奈何天地間，而作隱淪客。", "貴道能全真，潛輝臥幽鄰。", "探元入窅默，觀化游無垠。", "光武有天下，嚴陵爲故人。", "雖登洛陽殿，不屈巢由身。", "余亦謝明主，今稱偃蹇臣。", "登高覽萬古，思與廣成鄰。", "蹈海寧受賞，還山非問津。", "西來一搖扇，共拂元規塵。"]}