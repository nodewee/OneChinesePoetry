{"author": "李白", "period": "唐", "type": "诗", "title": "北山獨酌寄韋六", "paragraphs": ["巢父將許由，未聞買山隱。", "道存跡自高，何憚去人近。", "紛吾下茲嶺，地閑喧亦泯。", "門橫羣岫開，水鑿衆泉引。", "屏高而在雲，竇深莫能準。", "川光晝昏凝，林氣夕淒緊。", "於焉摘朱果，兼得養玄牝。", "坐月觀寶書，拂霜弄瑤軫。", "傾壺事幽酌，顧影還獨盡。", "念君風塵游，傲爾令自哂。"]}