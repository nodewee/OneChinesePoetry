{"author": "李白", "period": "唐", "type": "诗", "title": "贈從弟南平太守之遙二首 一", "paragraphs": ["少年不得意，落魄無安居。", "願隨任公子，欲釣吞舟魚。", "常時飲酒逐風景，壯心遂與功名疎。", "蘭生谷底人不鋤，雲在高山空卷舒。", "漢家天子馳駟馬，赤軍蜀道迎相如。", "天門九重謁聖人，龍顏一解四海春。", "彤庭左右呼萬歲，拜賀明主收沈淪。", "翰林秉筆回英眄，麟閣崢嶸誰可見。", "承恩初入銀臺門，著書獨在金鑾殿。", "龍鉤雕鐙白玉鞍，象牀綺席黃金盤。", "當時笑我微賤者，却來請謁爲交歡。", "一朝謝病遊江海，疇昔相知幾人在。", "前門長揖後門關，今日結交明日改。", "愛君山岳心不移，隨君雲霧迷所爲。", "夢得池塘生春草，使我長價登樓詩。", "別後遙傳臨海作，可見羊何共和之。"]}