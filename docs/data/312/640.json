{"author": "李白", "period": "唐", "type": "诗", "title": "過汪氏別業二首 二", "paragraphs": ["疇昔未識君，知君好賢才。", "隨山起館宇，鑿石營池臺。", "星火五月中，景風從南來。", "數枝石榴發，一丈荷花開。", "恨不當此時，相過醉金罍。", "我行值木落，月苦清猨哀。", "永夜達五更，吳歈送瓊杯。", "酒酣欲起舞，四座歌相催。", "日出遠海明，軒車且裴回。", "更遊龍潭去，枕石拂莓苔。"]}