{"author": "李白", "period": "唐", "type": "诗", "title": "留別金陵諸公", "paragraphs": ["海水昔飛動，三龍紛戰爭。", "鍾山危波瀾，傾側駭奔鯨。", "黃旗一掃蕩，割壤開吳京。", "六代更霸王，遺跡見都城。", "至今秦淮間，禮樂秀羣英。", "地扇鄒魯學，詩騰顏謝名。", "五月金陵西，祖余白下亭。", "欲尋廬峰頂，先遶漢水行。", "香爐紫煙滅，瀑布落太清。", "若攀星辰去，揮手緬含情。"]}