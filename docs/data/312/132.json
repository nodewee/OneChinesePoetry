{"author": "李白", "period": "唐", "type": "诗", "title": "草書歌行", "paragraphs": ["少年上人號懷素，草書天下稱獨步。", "墨池飛出北溟魚，筆鋒殺盡中山兔。", "八月九月天氣涼，酒徒詞客滿高堂。", "牋麻素絹排數廂，宣州石硯墨色光。", "吾師醉後倚繩牀，須臾掃盡數千張。", "飄風驟雨驚颯颯，落花飛雪何茫茫。", "起來向壁不停手，一行數字大如斗。", "怳怳如聞神鬼驚，時時只見龍蛇走。", "左盤右蹙如驚電，狀同楚漢相攻戰。", "湖南七郡凡幾家，家家屏障書題徧。", "王逸少，張伯英，古來幾許浪得名。", "張顛老死不足數，我師此義不師古。", "古來萬事貴天生，何必要公孫大娘渾脫舞。"]}