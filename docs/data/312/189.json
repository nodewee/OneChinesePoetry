{"author": "李白", "period": "唐", "type": "诗", "title": "贈從孫義興宰銘", "paragraphs": ["天子思茂宰，天枝得英才。", "朗然清秋月，獨出映吳臺。", "落筆生綺繡，操刀振風雷。", "蠖屈雖百里，鵬騫望三台。", "退食無外事，琴堂向山開。", "綠水寂以閑，白雲有時來。", "河陽富奇藻，彭澤縱名杯。", "所恨不見之，猶如仰昭回。", "元惡昔滔天，疲人散幽草。", "驚川無活鱗，舉邑罕遺老。", "誓雪會稽恥，將奔宛陵道。", "亞相素所重，投刃應桑林。", "獨坐傷激揚，神融一開襟。", "絃歌欣再理，和樂醉人心。", "蠹政除害馬，傾巢有歸禽。", "壺漿候君來，聚舞共謳吟。", "農人棄簔笠，蠶女墮纓簪。", "歡笑相拜賀，則知惠愛深。", "歷職吾所聞，稱賢爾爲最。", "化洽一邦上，名馳三江外。", "峻節貫雲霄，通方堪遠大。", "能文變風俗，好客留軒蓋。", "他日一來遊，因之嚴光瀨。"]}