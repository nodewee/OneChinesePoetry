{"author": "李白", "period": "唐", "type": "诗", "title": "詶岑勳見尋就元丹丘對酒相待以詩見招", "paragraphs": ["黃鶴東南來，寄書寫心曲。", "倚松開其緘，憶我腸斷續。", "不以千里遙，命駕來相招。", "中逢元丹丘，登嶺宴碧霄。", "對酒忽思我，長嘯臨清飆。", "蹇予未相知，茫茫綠雲垂。", "俄然素書及，解此長渴飢。", "策馬望山月，途窮造階墀。", "喜茲一會面，若覩瓊樹枝。", "憶君我遠來，我懽方速至。", "開顏酌美酒，樂極忽成醉。", "我情既不淺，君意方亦深。", "相知兩相得，一顧輕千金。", "且向山客笑，與君論素心。"]}