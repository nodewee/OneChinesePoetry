{"author": "李白", "period": "唐", "type": "诗", "title": "潁陽別元丹丘之淮陽", "paragraphs": ["吾將元夫子，異姓爲天倫。", "本無軒裳契，素以煙霞親。", "嘗恨迫世網，銘意俱未伸。", "松柏雖寒苦，羞逐桃李春。", "悠悠市朝間，玉顏日緇磷。", "所失重山岳，所得輕埃塵。", "精魄漸蕪穢，衰老相憑因。", "我有錦囊訣，可以持君身。", "當餐黃金藥，去爲紫陽賓。", "萬事難並立，百年猶崇晨。", "別爾東南去，悠悠多悲辛。", "前志庶不易，遠途期所遵。", "已矣歸去來，白雲飛天津。"]}