{"author": "李白", "period": "唐", "type": "诗", "title": "玉壺吟", "paragraphs": ["烈士擊玉壺，壯心惜暮年。", "三杯拂劒舞秋月，忽然高詠涕泗漣。", "鳳凰初下紫泥詔，謁帝稱觴登御筵。", "揄揚九重萬乘主，謔浪赤墀青瑣賢。", "朝天數換飛龍馬，勅賜珊瑚白玉鞭。", "世人不識東方朔，大隱金門是謫仙。", "西施宜笑復宜嚬，醜女效之徒累身。", "君王雖愛蛾眉好，無奈宮中妬殺人。"]}