{"author": "李白", "period": "唐", "type": "诗", "title": "贈從弟宣州長史昭", "paragraphs": ["淮南望江南，千里碧山對。", "我行倦過之，半落青天外。", "宗英佐雄郡，水陸相控帶。", "長川豁中流，千里瀉吳會。", "君心亦如此，包納無小大。", "搖筆起風霜，推誠結仁愛。", "訟庭垂桃李，賓館羅軒蓋。", "何意蒼梧雲，飄然忽相會。", "才將聖不偶，命與時俱背。", "獨立山海間，空老聖明代。", "知音不易得，撫劒增感慨。", "當結九萬期，中途莫先退。"]}