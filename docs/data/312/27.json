{"author": "李白", "period": "唐", "type": "诗", "title": "豫章行", "paragraphs": ["胡風吹代馬，北擁魯陽關。", "吳兵照海雪，西討何時還。", "半渡上遼津，黃雲慘無顏。", "老母與子別，呼天野草間。", "白馬繞旌旗，悲鳴相追攀。", "白楊秋月苦，早落豫章山。", "本爲休明人，斬虜素不閑。", "豈惜戰鬬死，爲君掃兇頑。", "精感石沒羽，豈云憚險艱。", "樓船若鯨飛，波蕩落星灣。", "此曲不可奏，三軍鬢成斑。"]}