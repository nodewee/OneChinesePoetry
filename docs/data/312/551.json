{"author": "李白", "period": "唐", "type": "诗", "title": "望廬山瀑布水二首 一", "paragraphs": ["西登香爐峰，南見瀑布水。", "挂流三百丈，噴壑數十里。", "歘如飛電來，隱若白虹起。", "初驚河漢落，半灑雲天裏。", "仰觀勢轉雄，壯哉造化功。", "海風吹不斷，江月照還空。", "空中亂潨射，左右洗青壁。", "飛珠散輕霞，流沫沸穹石。", "而我樂名山，對之心益閑。", "無論潄瓊液，還得洗塵顏。", "且諧宿所好，永願辭人間。"]}