{"author": "李白", "period": "唐", "type": "诗", "title": "望黃鶴樓", "paragraphs": ["東望黃鶴山，雄雄半空出。", "四面生白雲，中峰倚紅日。", "巖巒行穹跨，峰嶂亦冥密。", "頗聞列仙人，於此學飛術。", "一朝向蓬海，千載空石室。", "金竈生烟埃，玉潭祕清謐。", "地古遺草木，庭寒老芝朮。", "蹇予羨攀躋，因欲保閑逸。", "觀奇徧諸嶽，茲嶺不可匹。", "結心寄青松，永悟客情畢。"]}