{"author": "韋應物", "period": "唐", "type": "诗", "title": "發廣陵留上家兄兼寄上長沙", "paragraphs": ["將違安可懷，宿戀復一方。", "家貧無舊業，薄宦各飄颺。", "執板身有屬，淹時心恐惶。", "拜言不得留，聲結淚滿裳。", "漾漾動行舫，亭亭遠相望。", "離晨苦須臾，獨往道路長。", "蕭條風雨過，得此海氣涼。", "感秋意已違，況自結中腸。", "推道固當遣，及情豈所忘。", "何時共還歸，舉翼鳴春陽。"]}