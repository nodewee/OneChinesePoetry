{"author": "李白", "period": "唐", "type": "诗", "title": "冬日歸舊山", "paragraphs": ["未洗染塵纓，歸來芳草平。", "一條藤徑綠，萬點雪峰晴。", "地冷葉先盡，谷寒雲不行。", "嫩篁侵舍密，古樹倒江橫。", "白犬離村吠，蒼苔壁上生。", "穿廚孤雉過，臨屋舊猨鳴。", "木落禽巢在，籬疎獸路成。", "拂牀蒼鼠走，倒篋素魚驚。", "洗硯修良策，敲松擬素貞。", "此時重一去，去合到三清。"]}