{"author": "李白", "period": "唐", "type": "诗", "title": "尋高鳳石門山中元丹丘", "paragraphs": ["尋幽無前期，乘興不覺遠。", "蒼厓渺難涉，白日忽欲晚。", "未窮三四山，已歷千萬轉。", "寂寂聞猨愁，行行見雲收。", "高松來好月，空谷宜清秋。", "溪深古雪在，石斷寒泉流。", "峰巒秀中天，登眺不可盡。", "丹丘遙相呼，顧我忽而哂。", "遂造窮谷間，始知靜者閑。", "留歡達永夜，清曉方言還。"]}