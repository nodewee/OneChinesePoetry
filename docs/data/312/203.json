{"author": "李白", "period": "唐", "type": "诗", "title": "在水軍宴贈幕府諸侍御", "paragraphs": ["月化五白龍，翻飛凌九天。", "胡沙驚北海，電掃洛陽川。", "虜箭雨宮闕，皇輿成播遷。", "英王受廟略，秉鉞清南邊。", "雲旗卷海雪，金戟羅江煙。", "聚散百萬人，弛張在一賢。", "霜臺降羣彥，水國奉戎旃。", "繡服開宴語，天人借樓船。", "如登黃金臺，遙謁紫霞仙。", "卷身編蓬下，冥機四十年。", "寧知草間人，腰下有龍泉。", "浮雲在一決，誓欲清幽燕。", "願與四座公，靜談金匱篇。", "齊心戴朝恩，不惜微軀捐。", "所冀旄頭滅，功成追魯連。"]}