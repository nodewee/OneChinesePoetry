{"author": "李白", "period": "唐", "type": "诗", "title": "自代內贈", "paragraphs": ["寶刀截流水，無有斷絕時。", "妾意逐君行，纏綿亦如之。", "別來門前草，秋巷春轉碧。", "埽盡更還生，萋萋滿行跡。", "鳴鳳始相得，雄驚雌各飛。", "遊雲落何山，一往不見歸。", "估客發大樓，知君在秋浦。", "梁苑空錦衾，陽臺夢行雨。", "妾家三作相，失勢去西秦。", "猶有舊歌管，淒清聞四鄰。", "曲度入紫雲，啼無眼中人。", "妾似井底桃，開花向誰笑。", "君如天上月，不肯一迴照。", "窺鏡不自識，別多憔悴深。", "安得秦吉了，爲人道寸心。"]}