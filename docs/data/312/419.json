{"author": "李白", "period": "唐", "type": "诗", "title": "送張秀才謁高中丞", "paragraphs": ["秦帝淪玉鏡，留侯降氛氳。", "感激黃石老，經過滄海君。", "壯士揮金槌，報讐六國聞。", "智勇冠終古，蕭陳難與羣。", "兩龍爭鬬時，天地動風雲。", "酒酣舞長劍，倉卒解漢紛。", "宇宙初倒懸，鴻溝勢將分。", "英謀信奇絕，夫子揚清芬。", "胡月入紫微，三光亂天文。", "高公鎮淮海，談笑却妖氛。", "採爾幕中畫，戡難光殊勳。", "我無燕霜感，玉石俱燒焚。", "但灑一行淚，臨岐竟何云。"]}