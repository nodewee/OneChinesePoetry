{"author": "李白", "period": "唐", "type": "诗", "title": "贈別舍人弟臺卿之江南", "paragraphs": ["去國客行遠，還山秋夢長。", "梧桐落金井，一葉飛銀牀。", "覺罷攬明鏡，鬢毛颯已霜。", "良圖委蔓草，古貌成枯桑。", "欲道心下事，時人疑夜光。", "因爲洞庭葉，飄落之瀟湘。", "令弟經濟士，謫居我何傷。", "潛虬隱尺水，著論談興亡。", "客遇王子喬，口傳不死方。", "入洞過天地，登真朝玉皇。", "吾將撫爾背，揮手遂翱翔。"]}