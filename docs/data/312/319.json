{"author": "李白", "period": "唐", "type": "诗", "title": "留別西河劉少府", "paragraphs": ["秋髮已種種，所爲竟無成。", "閑傾魯壺酒，笑對劉公榮。", "謂我是方朔，人間落歲星。", "白衣千萬乘，何事去天庭。", "君亦不得意，高歌羨鴻冥。", "世人若醯雞，安可識梅生。", "雖爲刀筆吏，緬懷在赤城。", "余亦如流萍，隨波樂休明。", "自有兩少妾，雙騎駿馬行。", "東山春酒綠，歸隱謝浮名。"]}