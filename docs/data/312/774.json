{"author": "李白", "period": "唐", "type": "诗", "title": "寄遠十一首 十一", "paragraphs": ["愛君芙蓉嬋娟之豔色，色可餐兮難再得。", "憐君冰玉清逈之明心，情不極兮意已深。", "朝共琅玕之綺食，夜同鴛鴦之錦衾。", "恩情婉孌忽爲別，使人莫錯亂愁心。", "亂愁心，涕如雪，寒燈厭夢魂欲絕。", "覺來相思生白髮，盈盈漢水若可越。", "可惜凌波步羅韤，美人美人兮歸去來，莫作朝雲暮雨兮飛陽臺。"]}