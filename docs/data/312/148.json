{"author": "李白", "period": "唐", "type": "诗", "title": "玉真公主別館苦雨贈衛尉張卿二首 二", "paragraphs": ["苦雨思白日，浮雲何由卷。", "稷卨和天人，陰陽乃驕蹇。", "秋霖劇倒井，昏霧橫絕巘。", "欲往咫尺塗，遂成山川限。", "潨潨奔溜聞，浩浩驚波轉。", "泥沙塞中途，牛馬不可辨。", "飢從漂母食，閑綴羽陵簡。", "園家逢秋蔬，藜藿不滿眼。", "蟏蛸結思幽，蟋蟀傷褊淺。", "廚竈無青煙，刀机生綠蘚。", "投筯解鷫鸘，換酒醉北堂。", "丹徒布衣者，慷慨未可量。", "何時黃金盤，一斛薦檳榔。", "功成拂衣去，搖曳滄洲傍。"]}