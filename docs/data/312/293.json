{"author": "李白", "period": "唐", "type": "诗", "title": "江夏寄漢陽輔錄事", "paragraphs": ["誰道此水廣，狹如一匹練。", "江夏黃鶴樓，青山漢陽縣。", "大語猶可聞，故人難可見。", "君草陳琳檄，我書魯連箭。", "報國有壯心，龍顏不迴眷。", "西飛精衛鳥，東海何由填。", "鼓角徒悲鳴，樓船習征戰。", "抽劒步霜月，夜行空庭徧。", "長呼結浮雲，埋沒顧榮扇。", "他日觀軍容，投壺接高宴。"]}