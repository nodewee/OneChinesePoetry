{"author": "李白", "period": "唐", "type": "诗", "title": "單父東樓秋夜送族弟沈之秦", "paragraphs": ["爾從咸陽來，問我何勞苦。", "沐猴而冠不足言，身騎土牛滯東魯。", "沈弟欲行凝弟留，孤飛一雁秦雲秋。", "坐來黃葉落四五，北斗已挂西城樓。", "絲桐感人弦亦絕，滿堂送君皆惜別。", "卷簾見月清興來，疑是山陰夜中雪。", "明日斗酒別，惆悵清路塵。", "遙望長安日，不見長安人。", "長安宮闕九天上，此地曾經爲近臣。", "一朝復一朝，髮白心不改。", "屈原憔悴滯江潭，亭伯流離放遼海。", "折翮翻飛隨轉蓬，聞弦墜虛下霜空。", "聖朝久棄青雲士，他日誰憐張長公。"]}