{"author": "李白", "period": "唐", "type": "诗", "title": "送王屋山人魏萬還王屋", "paragraphs": ["仙人東方生，浩蕩弄雲海。", "沛然乘天遊，獨往失所在。", "魏侯繼大名，本家聊攝城。", "卷舒入元化，跡與古賢幷。", "十三弄文史，揮筆如振綺。", "辯折田巴生，心齊魯連子。", "西涉清洛源，頗驚人世喧。", "采秀臥王屋，因窺洞天門。", "朅來遊嵩峰，羽客何雙雙。", "朝攜月光子，暮宿玉女牕。", "鬼谷上窈窕，龍潭下奔潨。", "東浮汴河水，訪我三千里。", "逸興滿吳雲，飄颻淛江汜。", "揮手杭越間，樟亭望潮還。", "濤卷海門石，雲橫天際山。", "白馬走素車，雷奔駭心顏。", "遙聞會稽美，且度耶溪水。", "萬壑與千巖，崢嶸鏡湖裏。", "秀色不可名，清輝滿江城。", "人遊月邊去，舟在空中行。", "此中久延佇，入剡尋王許。", "笑讀曹娥碑，沈吟黃絹語。", "天台連四明，日入向國清。", "五峰轉月色，百里行松聲。", "靈溪咨沿越，華頂殊超忽。", "石梁橫青天，側足履半月。", "忽然思永嘉，不憚海路賒。", "挂席歷海嶠，迴瞻赤城霞。", "赤城漸微沒，孤嶼前嶢兀。", "水續萬古流，亭空千霜月。", "縉雲川谷難，石門最可觀。", "瀑布挂北斗，莫窮此水端。", "噴壁灑素雪，空濛生晝寒。", "却思惡溪去，寧懼惡溪惡。", "咆哮七十灘，水石相噴薄。", "路創李北海，巖開謝康樂。", "松風和猨聲，搜索連洞壑。", "徑出梅花橋，雙溪納歸潮。", "落帆金華岸，赤松若可招。", "沈約八詠樓，城西孤岧嶢。", "岧嶢四荒外，曠望羣川會。", "雲卷天地開，波連浙西大。", "亂流新安口，北指嚴光瀨。", "釣臺碧雲中，邈與蒼嶺對。", "稍稍來吳都，裴回上姑蘇。", "煙綿橫九疑，漭蕩見五湖。", "目極心更遠，悲歌但長吁。", "迴橈楚江濱，揮策揚子津。", "身著日本裘，昂藏出風塵。", "五月造我語，知非佁儗人。", "相逢樂無限，水石日在眼。", "徒干五諸侯，不致百金產。", "吾友揚子雲，弦歌播清芬。", "雖爲江寧宰，好與山公羣。", "乘興但一行，且知我愛君。", "君來幾何時，仙臺應有期。", "東窗綠玉樹，定長三五枝。", "至今天壇人，當笑爾歸遲。", "我苦惜遠別，茫然使心悲。", "黃河若不斷，白首長相思。"]}