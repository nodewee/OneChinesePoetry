{"author": "李白", "period": "唐", "type": "诗", "title": "詶張卿夜宿南陵見贈", "paragraphs": ["月出魯城東，明如天上雪。", "魯女驚莎雞，鳴機應秋節。", "當君相思夜，火落金風高。", "河漢挂戶牖，欲濟無輕舠。", "我昔辭林丘，雲龍忽相見。", "客星動太微，朝去洛陽殿。", "爾來得茂彥，七葉仕漢餘。", "身爲下邳客，家有圯橋書。", "傅說未夢時，終當起巖野。", "萬古騎辰星，光輝照天下。", "與君各未遇，長策委蒿萊。", "寶刀隱玉匣，鏽澀空莓苔。", "遂令世上愚，輕我土與灰。", "一朝攀龍去，鼃黽安在哉？故山定有酒，與爾傾金罍。"]}