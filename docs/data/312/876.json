{"author": "韋應物", "period": "唐", "type": "诗", "title": "賈常侍林亭燕集", "paragraphs": ["高賢侍天陛，跡顯心獨幽。", "朱軒騖關右，池館在東周。", "繚繞接都城，氤氳望嵩丘。", "羣公盡詞客，方駕永日遊。", "朝旦氣候佳，逍遙寫煩憂。", "綠林藹已布，華沼澹不流。", "沒露摘幽草，涉煙翫輕舟。", "圓荷既出水，廣廈可淹留。", "放神遺所拘，觥罰屢見酬。", "樂燕良未極，安知有沈浮。", "醉罷各云散，何當復相求。"]}