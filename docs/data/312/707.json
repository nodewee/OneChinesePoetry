{"author": "李白", "period": "唐", "type": "诗", "title": "避地司空原言懷", "paragraphs": ["南風昔不競，豪聖思經綸。", "劉琨與祖逖，起舞雞鳴晨。", "雖有匡濟心，終爲樂禍人。", "我則異於是，潛光皖水濱。", "卜築司空原，北將天柱鄰。", "雪霽萬里月，雲開九江春。", "俟乎泰階平，然後託微身。", "傾家事金鼎，年貌可長新。", "所願得此道，終然保清真。", "弄景奔日馭，攀星戲河津。", "一隨王喬去，長年玉天賓。"]}