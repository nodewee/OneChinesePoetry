{"author": "李白", "period": "唐", "type": "诗", "title": "贈劉都使", "paragraphs": ["東平劉公幹，南國秀餘芳。", "一鳴即朱紱，五十佩銀章。", "飲冰事戎幕，衣錦華水鄉。", "銅官幾萬人，諍訟清玉堂。", "吐言貴珠玉，落筆迴風霜。", "而我謝明主，銜哀投夜郎。", "歸家酒債多，門客粲成行。", "高談滿四座，一日傾千觴。", "所求竟無緒，裘馬欲摧藏。", "主人若不顧，明發釣滄浪。"]}