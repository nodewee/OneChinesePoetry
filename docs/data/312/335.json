{"author": "李白", "period": "唐", "type": "诗", "title": "留別賈舍人至二首 一", "paragraphs": ["大梁白雲起，飄颻來南洲。", "裴回蒼梧野，十見羅浮秋。", "鼇抃山海傾，四溟揚洪流。", "意欲託孤鳳，從之摩天遊。", "鳳苦道路難，翱翔還崑丘。", "不肯銜我去，哀鳴慙不周。", "遠客謝主人，明珠難暗投。", "拂拭倚天劒，西登岳陽樓。", "長嘯萬里風，掃清胷中憂。", "誰念劉越石，化爲繞指柔。"]}