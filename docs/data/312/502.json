{"author": "李白", "period": "唐", "type": "诗", "title": "把酒問月", "paragraphs": ["青天有月來幾時，我今停杯一問之。", "人攀明月不可得，月行却與人相隨。", "皎如飛鏡臨丹闕，綠烟滅盡清輝發。", "但見宵從海上來，寧知曉向雲間沒。", "白兔擣藥秋復春，嫦娥孤棲與誰鄰。", "今人不見古時月，今月曾經照古人。", "古人今人若流水，共看明月皆如此。", "唯願當歌對酒時，月光長照金樽裏。"]}