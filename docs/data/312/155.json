{"author": "李白", "period": "唐", "type": "诗", "title": "讀諸葛武侯傳書懷贈長安崔少府叔封昆季", "paragraphs": ["漢道昔云季，羣雄方戰爭。", "霸圖各未立，割據資豪英。", "赤伏起頹運，臥龍得孔明。", "當其南陽時，隴畝躬自耕。", "魚水三顧合，風雲四海生。", "武侯立岷蜀，壯志吞咸京。", "何人先見許，但有崔州平。", "余亦草間人，頗懷拯物情。", "晚途值子玉，華髮同衰榮。", "託意在經濟，結交爲弟兄。", "毋令管與鮑，千載獨知名。"]}