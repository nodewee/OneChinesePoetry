{"author": "李白", "period": "唐", "type": "诗", "title": "禪房懷友人岑倫", "paragraphs": ["嬋娟羅浮月，搖豔桂水雲。", "美人竟獨往，而我安得羣。", "一朝語笑隔，萬里懽情分。", "沈吟綵霞沒，夢寐羣芳歇。", "歸鴻渡三湘，遊子在百粵。", "邊塵染衣劒，白日彫華髮。", "春風變楚關，秋聲落吳山。", "草木結悲緒，風沙淒苦顏。", "朅來已永久，頹思如循環。", "飄飄限江裔，想像空留滯。", "離憂每醉心，別淚徒盈袂。", "坐愁青天末，出望黃雲蔽。", "目極何悠悠，梅花南嶺頭。", "空長滅征鳥，水闊無還舟。", "寶劒終難託，金囊非易求。", "歸來儻有問，桂樹山之幽。"]}