{"author": "李白", "period": "唐", "type": "诗", "title": "詶坊州王司馬與閻正字對雪見贈", "paragraphs": ["遊子東南來，自宛適京國。", "飄然無心雲，倏忽復西北。", "訪戴昔未偶，尋嵇此相得。", "愁顏發新懽，終宴敘前識。", "閻公漢庭舊，沈鬱富才力。", "價重銅龍樓，聲高重門側。", "寧期此相遇，華館陪遊息。", "積雪明遠峰，寒城鎖春色。", "主人蒼生望，假我青雲翼。", "風水如見資，投竿佐皇極。"]}