{"author": "李白", "period": "唐", "type": "诗", "title": "江夏贈韋南陵冰", "paragraphs": ["胡驕馬驚沙塵起，胡雛飲馬天津水。", "君爲張掖近酒泉，我竄三巴九千里。", "天地再新法令寬，夜郎遷客帶霜寒。", "西憶故人不可見，東風吹夢到長安。", "寧期此地忽相遇，驚喜茫如墮煙霧。", "玉簫金管喧四筵，苦心不得申長句。", "昨日繡衣傾綠尊，病如桃李竟何言。", "昔騎天子大宛馬，今乘款段諸侯門。", "賴遇南平豁方寸，復兼夫子持清論。", "有似山開萬里雲，四望青天解人悶。", "人悶還心悶，苦辛長苦辛。", "愁來飲酒二千石，寒灰重暖生陽春。", "山公醉後能騎馬，別是風流賢主人。", "頭陀雲月多僧氣，山水何曾稱人意。", "不然鳴笳按鼓戲滄流，呼取江南女兒歌櫂謳。", "我且爲君槌碎黃鶴樓，君亦爲吾倒却鵡鸚洲。", "赤壁爭雄如夢裏，且須歌舞寬離憂。"]}