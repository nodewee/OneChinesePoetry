{"author": "李白", "period": "唐", "type": "诗", "title": "送薛九被讒去魯", "paragraphs": ["宋人不辨玉，魯賤東家丘。", "我笑薛夫子，胡爲兩地遊。", "黃金消衆口，白璧竟難投。", "梧桐生蒺藜，綠竹乏佳實。", "鳳凰宿誰家，遂與羣雞匹。", "田家養老馬，窮士歸其門。", "蛾眉笑躄者，賓客去平原。", "却斬美人首，三千還駿奔。", "毛公一挺劒，楚趙兩相存。", "孟嘗習狡兔，三窟賴馮諼。", "信陵奪兵符，爲用侯生言。", "春申一何愚，刎首爲李園。", "賢哉四公子，撫掌黃泉裏。", "借問笑何人，笑人不好士。", "爾去且勿諠，桃李竟何言。", "沙丘無漂母，誰肯飯王孫。"]}