{"author": "韋應物", "period": "唐", "type": "诗", "title": "大梁亭會李四栖梧作", "paragraphs": ["梁王昔愛才，千古化不泯。", "至今蓬池上，遠集八方賓。", "車馬平明合，城郭滿埃塵。", "逢君一相許，豈要平生親。", "入仕三十載，如何獨未伸。", "英聲久籍籍，臺閣多故人。", "置酒發清彈，相與樂佳辰。", "孤亭得長望，白日下廣津。", "富貴良可取，朅來西入秦。", "秋風旦夕起，安得客梁陳。"]}