{"author": "釋紹曇", "period": "宋", "type": "诗", "title": "慈林講師頂相", "paragraphs": ["氣宇兮春溫，風標兮凜然。", "律虎出林兮，裂破開遮持犯。", "經龍攪海兮，探窮頓漸偏圓。", "句法清新兮，吟徹山莊梅竹。", "胸襟妙藴兮，包羅丘壑風烟。", "友縉紳兮，非權門炙手。", "荷佛法兮，思重負赬肩。", "煨芋香兮，無心收涕。", "卧雲深兮，豈意朝天。", "邈真容兮，明鏡繪像。", "付箕裘兮，神珠藏淵。", "夫是之謂慈林克家之子，真鸞膠而續絃者也。"]}