{"author": "李白", "period": "唐", "type": "诗", "title": "商山四皓", "paragraphs": ["白髮四老人，昂藏南山側。", "偃臥松雪間，冥翳不可識。", "雲窗拂青靄，石壁橫翠色。", "龍虎方戰爭，於焉自休息。", "秦人失金鏡，漢祖昇紫極。", "陰虹濁太陽，前星遂淪匿。", "一行佐明聖，倏起生羽翼。", "功成身不居，舒卷在胸臆。", "窅冥合元化，茫昧信難測。", "飛聲塞天衢，萬古仰遺則。"]}