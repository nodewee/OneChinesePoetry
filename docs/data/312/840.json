{"author": "李白", "period": "唐", "type": "诗", "title": "自廣平乘醉走馬六十里至邯鄲登城樓覽古書懷", "paragraphs": ["醉騎白花馬，西走邯鄲城。", "揚鞭動柳色，寫鞚春風生。", "入郭登高樓，山川與雲平。", "深宮翳綠草，萬事傷人情。", "相如章華巔，猛氣折秦嬴。", "兩虎不可鬬，廉公終負荆。", "提攜袴中兒，杵臼及程嬰。", "立孤就白刃，必死耀丹誠。", "平原三千客，談笑盡豪英。", "毛君能頴脫，二國且同盟。", "皆爲黃泉土，使我涕縱橫。", "磊磊石子岡，蕭蕭白楊聲。", "諸賢沒此地，碑版有殘銘。", "太古共今時，由來互哀榮。", "傷哉何足道，感激仰空名。", "趙俗愛長劒，文儒少逢迎。", "閑從博陵遊，暢飲雪朝酲。", "歌酣易水動，鼓震叢臺傾。", "日落把燭歸，凌晨向燕京。", "方陳五餌策，一使胡塵清。"]}