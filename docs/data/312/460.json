{"author": "李白", "period": "唐", "type": "诗", "title": "詶裴侍御對雨感時見贈", "paragraphs": ["雨色秋來寒，風嚴清江爽。", "孤高繡衣人，瀟灑青霞賞。", "平生多感激，忠義非外獎。", "禍連積怨生，事及徂川往。", "楚邦有壯士，鄢郢翻掃蕩。", "申包哭秦庭，泣血將安仰。", "鞭屍辱已及，堂上羅宿莽。", "頗似今之人，蟊賊陷忠讜。", "渺然一水隔，何由稅歸鞅。", "日夕聽猨怨，懷賢盈夢想。"]}