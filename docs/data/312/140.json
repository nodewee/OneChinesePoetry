{"author": "李白", "period": "唐", "type": "诗", "title": "贈范金卿二首 一", "paragraphs": ["君子枉清盼，不知東走迷。", "離家來幾月，絡緯鳴中閨。", "桃李君不言，攀花願成蹊。", "那能吐芳信，惠好相招攜。", "我有結綠珍，久藏濁水泥。", "時人棄此物，乃與燕珉齊。", "摭拭欲贈之，申眉路無梯。", "遼東慙白豕，楚客羞山雞。", "徒有獻芹心，終流泣玉啼。", "祗應自索漠，留舌示山妻。"]}