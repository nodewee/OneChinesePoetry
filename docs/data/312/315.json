{"author": "李白", "period": "唐", "type": "诗", "title": "留別于十一兄逖裴十三遊塞垣", "paragraphs": ["太公渭川水，李斯上蔡門。", "釣周獵秦安黎元，小魚㕙兔何足言。", "天張雲卷有時節，吾徒莫嘆羝觸藩。", "于公白首大梁野，使人悵望何可論。", "既知朱亥爲壯士，且願束心秋毫裏。", "秦趙虎爭血中原，當去抱關救公子。", "裴生覽千古，龍鸞炳文章。", "悲吟雨雪動林木，放書輟劒思高堂。", "勸爾一杯酒，拂爾裘上霜。", "爾爲我楚舞，吾爲爾楚歌。", "且探虎穴向沙漠，鳴鞭走馬凌黃河。", "耻作易水別，臨岐淚滂沱。"]}