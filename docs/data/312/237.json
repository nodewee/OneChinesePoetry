{"author": "李白", "period": "唐", "type": "诗", "title": "對雪醉後贈王歷陽", "paragraphs": ["有身莫犯飛龍鱗，有手莫辮猛虎鬚。", "君看昔日汝南市，白頭仙人隱玉壺。", "子猷聞風動窻竹，相邀共醉杯中綠。", "歷陽何異山陰時，白雪飛花亂人目。", "君家有酒我何愁，客多樂酣秉燭遊。", "謝尚自能鸜鵒舞，相如免脫鷫鸘裘。", "清晨鼓櫂過江去，千里相思明月樓。"]}