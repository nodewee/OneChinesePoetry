{"author": "李白", "period": "唐", "type": "诗", "title": "遊溧陽北湖亭望瓦屋山懷古贈同旅", "paragraphs": ["朝登北湖亭，遙望瓦屋山。", "天清白露下，始覺秋風還。", "遊子託主人，仰觀眉睫間。", "目色送飛鴻，邈然不可攀。", "長吁相勸勉，何事來吳關。", "聞有貞義女，振窮溧水灣。", "清光了在眼，白日如披顏。", "高墳五六墩，崒兀棲猛虎。", "遺跡翳九泉，芳名動千古。", "子胥昔乞食，此女傾壺漿。", "運開展宿憤，入楚鞭平王。", "凜冽天地間，聞名若懷霜。", "壯夫或未達，十步九太行。", "與君拂衣去，萬里同翱翔。"]}