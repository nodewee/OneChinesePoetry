{"author": "李白", "period": "唐", "type": "诗", "title": "安州應城玉女湯作", "paragraphs": ["神女歿幽境，湯池流大川。", "陰陽結炎炭，造化開靈泉。", "地底爍朱火，沙傍歊素煙。", "沸珠躍明月，皎鏡函空天。", "氣浮蘭芳滿，色漲桃花然。", "精覽萬殊入，潛行七澤連。", "愈疾功莫尚，變盈道乃全。", "濯濯氣清泚，晞髮弄潺湲。", "散下楚王國，分澆宋玉田。", "可以奉巡幸，奈何隔窮偏。", "獨隨朝宗水，赴海輸微涓。"]}