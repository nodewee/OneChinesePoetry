{"author": "李白", "period": "唐", "type": "诗", "title": "早秋贈裴十七仲堪", "paragraphs": ["遠海動風色，吹愁落天涯。", "南星變大火，熱氣餘丹霞。", "光景不可迴，六龍轉天車。", "荆人泣美玉，魯叟悲匏瓜。", "功業若夢裏，撫琴發長嗟。", "裴生信英邁，屈起多才華。", "歷抵海岱豪，結交魯朱家。", "復攜兩少女，豔色驚荷葩。", "雙歌入青雲，但惜白日斜。", "窮溟出寶貝，大澤饒龍蛇。", "明主儻見收，烟霞路非賒。", "時命若不會，歸應鍊丹砂。"]}