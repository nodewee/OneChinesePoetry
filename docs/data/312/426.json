{"author": "李白", "period": "唐", "type": "诗", "title": "送趙判官赴黔府中丞叔幕", "paragraphs": ["廓落青雲心，交結黃金盡。", "富貴翻相忘，令人忽自哂。", "蹭蹬鬢毛斑，盛時難再還。", "巨源咄石生，何事馬蹄間。", "綠蘿長不厭，却欲還東山。", "君爲魯曾子，拜揖高堂裏。", "叔繼趙平原，偏承明主恩。", "風霜推獨坐，旌節鎮雄藩。", "虎士秉金鉞，蛾眉開玉樽。", "才高幕下去，義重林中言。", "水宿五溪月，霜啼三峽猨。", "東風春草綠，江上候歸軒。"]}