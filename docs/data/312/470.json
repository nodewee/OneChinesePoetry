{"author": "李白", "period": "唐", "type": "诗", "title": "荅杜秀才五松見贈", "paragraphs": ["昔獻長楊賦，天開雲雨歡。", "當時待詔承明裏，皆道揚雄才可觀。", "勅賜飛龍二天馬，黃金絡頭白玉鞍。", "浮雲蔽日去不返，總爲秋風摧紫蘭。", "角巾東出商山道，採秀行歌詠芝草。", "路逢園綺笑向人，兩君解來一何好。", "聞道金陵龍虎盤，還同謝朓望長安。", "千峰夾水向秋浦，五松名山當夏寒。", "銅井炎爐歊九天，赫如鑄鼎荆山前。", "陶公瞿鑠呵赤電，回祿睢盱揚紫煙。", "此中豈是久留處，便欲燒丹從列仙。", "愛聽松風且高臥，颼颼吹盡炎氛過。", "登崖獨立望九州，陽春欲奏誰相和。", "聞君往年遊錦城，章仇尚書倒屣迎。", "飛箋洛繹奏明主，天書降問迴恩榮。", "骯髒不能就珪組，至今空揚高蹈名。", "夫子工文絕世奇，五松新作天下推。", "吾非謝尚邀彥伯，異代風流各一時。", "一時相逢樂在今，袖拂白雲開素琴，彈爲三峽流泉音。", "從茲一別武陵去，去後桃花春水深。"]}