{"author": "李白", "period": "唐", "type": "诗", "title": "西嶽雲臺歌送丹丘子", "paragraphs": ["西嶽崢嶸何壯哉，黃河如絲天際來。", "黃河萬里觸山動，盤渦轂轉秦地雷。", "榮光休氣紛五彩，千年一清聖人在。", "巨靈咆哮擘兩山，洪波噴箭射東海。", "三峯却立如欲摧，翠崖丹谷高掌開。", "白帝金精運元氣，石作蓮花雲作臺。", "雲臺閣道連窈冥，中有不死丹丘生。", "明星玉女備灑掃，麻姑搔背指爪輕。", "我皇手把天地戶，丹丘談天與天語。", "九重出入生光輝，東來蓬萊復西歸。", "玉漿儻惠故人飲，騎二茅龍上天飛。"]}