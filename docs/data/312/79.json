{"author": "李白", "period": "唐", "type": "诗", "title": "笑歌行", "paragraphs": ["笑矣乎，笑矣乎！君不見曲如鉤，古人知爾封公侯。", "君不見直如弦，古人知爾死道邊。", "張儀所以只掉三寸舌，蘇秦所以不墾二傾田。", "笑矣乎，笑矣乎！君不見滄浪老人歌一曲，還道滄浪濯吾足。", "平生不解謀此身，虛作離騷遣人讀。", "笑矣乎，笑矣乎！趙有豫讓楚屈平，賣身買得千年名。", "巢由洗耳有何益，夷齊餓死終無成。", "君愛身後名，我愛眼前酒。", "飲酒眼前樂，虛名何處有。", "男兒窮通當有時，曲腰向君君不知。", "猛虎不看几上肉，洪鑪不鑄囊中錐。", "笑矣乎，笑矣乎！甯武子，朱買臣，扣角行歌背負薪。", "今日逢君君不識，豈得不如佯狂人。"]}