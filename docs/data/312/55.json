{"author": "李白", "period": "唐", "type": "诗", "title": "侍從宜春苑奉詔賦龍池柳色初青聽新鶯百囀歌", "paragraphs": ["東風已綠瀛洲草，紫殿紅樓覺春好，池南柳色半青青。", "縈烟嫋娜拂綺城，垂絲百尺挂雕楹。", "上有好鳥相和鳴，間關早得春風情。", "春風卷入碧雲去，千門萬戶皆春聲。", "是時君王在鎬京，五雲垂暉耀紫清。", "仗出金宮隨日轉，天回玉輦繞花行。", "始向蓬萊看舞鶴，還過茝石聽新鶯。", "新鶯飛繞上林苑，願入簫韶雜鳳笙。"]}