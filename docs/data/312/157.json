{"author": "李白", "period": "唐", "type": "诗", "title": "駕去溫泉後贈楊山人", "paragraphs": ["少年落魄楚漢間，風塵蕭瑟多苦顏。", "自言管葛竟誰許，長吁莫錯還閉關。", "一朝君王垂拂拭，剖心輸丹雪胸臆。", "忽蒙白日回景光，直上青雲生羽翼。", "幸陪鸞輦出鴻都，身騎飛龍天馬駒。", "王公大人借顏色，金璋紫綬來相趨。", "當時結交何紛紛，片言道合惟有君。", "待吾盡節報明主，然後相攜臥白雲。"]}