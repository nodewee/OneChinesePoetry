{"author": "李白", "period": "唐", "type": "诗", "title": "醉後荅丁十八以詩譏余搥碎黃鶴樓", "paragraphs": ["黃鶴高樓已槌碎，黃鶴仙人無所依。", "黃鶴上天訴玉帝，卻放黃鶴江南歸。", "神明太守再雕飾，新圖粉壁還芳菲。", "一州笑我爲狂客，少年往往來相譏。", "君平簾下誰家子，云是遼東丁令威。", "作詩調我驚逸興，白雲遶筆窗前飛。", "待取明朝酒醒罷，與君爛漫尋春暉。"]}