{"author": "李白", "period": "唐", "type": "诗", "title": "九日登巴陵置酒望洞庭水軍", "paragraphs": ["九日天氣清，登高無秋雲。", "造化闢川嶽，了然楚漢分。", "長風鼓橫波，合沓蹙龍文。", "憶昔傳遊豫，樓船壯橫汾。", "今茲討鯨鯢，旌斾何繽紛。", "白羽落酒樽，洞庭羅三軍。", "黃花不掇手，戰鼓遙相聞。", "劒舞轉頹陽，當時日停曛。", "酣歌激壯士，可以摧妖氛。", "齷齪東籬下，淵明不足羣。"]}