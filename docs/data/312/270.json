{"author": "李白", "period": "唐", "type": "诗", "title": "淮陰書懷寄王宗成", "paragraphs": ["沙墩至梁苑，二十五長亭。", "大舶夾雙艣，中流鵝鸛鳴。", "雲天掃空碧，川嶽涵餘清。", "飛鳧從西來，適與佳興幷。", "眷言王喬舃，婉孌故人情。", "復此親懿會，而增交道榮。", "沿洄且不定，飄忽悵徂征。", "暝投淮陰宿，欣得漂母迎。", "斗酒烹黃雞，一餐感素誠。", "予爲楚壯士，不是魯諸生。", "有德必報之，千金恥爲輕。", "緬書羇孤意，遠寄櫂歌聲。"]}