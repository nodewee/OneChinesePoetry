{"author": "李白", "period": "唐", "type": "诗", "title": "題嵩山逸人元丹丘山居", "paragraphs": ["家本紫雲山，道風未淪落。", "沈懷丹丘志，沖賞歸寂寞。", "朅來遊閩荒，捫涉窮禹鑿。", "夤緣泛潮海，偃蹇陟廬霍。", "憑雷躡天窗，弄影憩霞閣。", "且欣登眺美，頗愜隱淪諾。", "三山曠幽期，四岳聊所託。", "故人契嵩穎，高義炳丹雘。", "滅跡遺紛囂，終言本峰壑。", "自矜林湍好，不羨朝市樂。", "偶與真意幷，頓覺世情薄。", "爾能折芳桂，吾亦採蘭若。", "拙妻好乘鸞，嬌女愛飛鶴。", "提攜訪神仙，從此鍊金藥。"]}