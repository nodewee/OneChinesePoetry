{"author": "李白", "period": "唐", "type": "诗", "title": "與周剛清溪玉鏡潭宴別", "paragraphs": ["康樂上官去，永嘉遊石門。", "江亭有孤嶼，千載跡猶存。", "我來游秋浦，三入桃陂源。", "千峯照積雪，萬壑盡啼猨。", "興與謝公合，文因周子論。", "掃厓去落葉，席月開清樽。", "溪當大樓南，溪水正南奔。", "迴作玉鏡潭，澄明洗心魂。", "此中得佳境，可以絕囂喧。", "清夜方歸來，酣歌出平原。", "別後經此地，爲余謝蘭蓀。"]}