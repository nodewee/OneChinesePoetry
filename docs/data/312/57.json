{"author": "李白", "period": "唐", "type": "诗", "title": "豳歌行上新平長史兄粲", "paragraphs": ["豳谷稍稍振庭柯，涇水浩浩揚湍波。", "哀鴻酸嘶暮聲急，愁雲蒼慘寒氣多。", "憶昨去家此爲客，荷花初紅柳條碧。", "中宵出飲三百杯，明朝歸揖二千石。", "寧知流寓變光輝，胡霜蕭颯繞客衣。", "寒灰寂寞憑誰暖，落葉飄揚何處歸。", "吾兄行樂窮曛旭，滿堂有美顏如玉。", "趙女長歌入綵雲，燕姬醉舞嬌紅燭。", "狐裘獸炭酌流霞，壯士悲吟寧見嗟。", "前榮後枯相翻覆，何惜餘光及棣華。"]}