{"author": "李白", "period": "唐", "type": "诗", "title": "陳情贈友人", "paragraphs": ["延陵有寶劒，價重千黃金。", "觀風歷上國，暗許故人深。", "歸來挂墳松，萬古知其心。", "懦夫感達節，壯士激青衿。", "鮑生薦夷吾，一舉置齊相。", "斯人無良朋，豈有青雲望。", "臨財不苟取，推分固詞讓。", "後世稱其賢，英風邈難尚。", "論交但若此，友道孰云喪。", "多君騁逸藻，掩映當時人。", "舒文振頹波，秉德冠彝倫。", "卜居乃此地，共井爲比隣。", "清琴弄雲月，美酒娛冬春。", "薄德中見捐，忽之如遺塵。", "英豪未豹變，自古多艱辛。", "他人縱以疎，君意宜獨親。", "奈何成離居，相去復幾許。", "飄風吹雲霓，蔽目不得語。", "投珠冀相報，按劒恐相距。", "所思採芳蘭，欲贈隔荆渚。", "沈憂心若醉，積恨淚如雨。", "願假東壁輝，餘光照貧女。"]}