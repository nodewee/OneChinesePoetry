{"author": "李白", "period": "唐", "type": "诗", "title": "江夏行", "paragraphs": ["憶昔嬌小姿，春心亦自持。", "爲言嫁夫壻，得免長相思。", "誰知嫁商賈，令人却愁苦。", "自從爲夫妻，何曾在鄉土。", "去年下揚州，相送黃鶴樓。", "眼看帆去遠，心逐江水流。", "只言期一載，誰謂歷三秋。", "使妾腸欲斷，恨君情悠悠。", "東家西舍同時發，北去南來不逾月。", "未知行李遊何方，作箇音書能斷絕。", "適來往南浦，欲問西江船。", "正見當壚女，紅粧二八年。", "一種爲人妻，獨自多悲悽。", "對鏡便垂淚，逢人只欲啼。", "不如輕薄兒，旦暮長相隨。", "悔作商人婦，青春長別離。", "如今正好同懽樂，君去容華誰得知。"]}