{"author": "李白", "period": "唐", "type": "诗", "title": "詶殷明佐見贈五雲裘歌", "paragraphs": ["我吟謝朓詩上語，朔風颯颯吹飛雨。", "謝朓已沒青山空，後來繼之有殷公。", "粉圖珍裘五雲色，曄如晴天散彩虹。", "文章彪炳光陸離，應是素娥玉女之所爲。", "輕如松花落金粉，濃似苔錦含碧滋。", "遠山積翠橫海島，殘霞飛丹暎江草。", "凝毫採掇花露容，幾年功成奪天造。", "故人贈我我不違，著令山水含清暉。", "頓驚謝康樂，詩興生我衣。", "襟前林壑斂暝色，袖上雲霞收夕霏。", "羣仙長歎驚此物，千厓萬嶺相縈鬱。", "身騎白鹿行飄颻，手翳紫芝笑披拂。", "相如不足跨鷫鸘，王恭鶴氅安可方。", "瑤臺雪花數千點，片片吹落春風香。", "爲君持此凌蒼蒼，上朝三十六玉皇。", "下窺夫子不可及，矯首相思空斷腸。"]}