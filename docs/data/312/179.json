{"author": "李白", "period": "唐", "type": "诗", "title": "書情題蔡舍人雄", "paragraphs": ["嘗高謝太傅，攜妓東山門。", "楚舞醉碧雲，吳歌斷清猨。", "蹔因蒼生起，談笑安黎元。", "余亦愛此人，丹霄冀飛飜。", "遭逢聖明主，敢進興亡言。", "白璧竟何辜，青蠅遂成冤。", "一朝去京國，十載客梁園。", "猛犬吠九關，殺人憤精魂。", "皇穹雪冤枉，白日開氛昏。", "泰階得夔龍，桃李滿中原。", "倒海索明月，凌山採芳蓀。", "媿無橫草功，虛負雨露恩。", "跡謝雲臺閣，心隨天馬轅。", "夫子王佐才，而今復誰論。", "層飆振六翮，不日思騰騫。", "我縱五湖櫂，煙濤恣崩奔。", "夢釣子陵湍，英風緬猶存。", "彼希客星隱，弱植不足援。", "千里一迴首，萬里一長歌。", "黃鶴不復來，清風愁奈何。", "舟浮瀟湘月，山倒洞庭波。", "投汨笑古人，臨濠得天和。", "閑時田畝中，搔背牧雞鵝。", "別離解相訪，應在武陵多。"]}