{"author": "李白", "period": "唐", "type": "诗", "title": "與南陵常贊府遊五松山", "paragraphs": ["安石泛溟渤，獨嘯長風還。", "逸韻動海上，高情出人間。", "靈異可並跡，澹然與世閑。", "我來五松下，置酒窮躋攀。", "徵古絕遺老，因名五松山。", "五松何清幽，勝境美沃州。", "蕭颯鳴洞壑，終年風雨秋。", "響入百泉去，聽如三峽流。", "剪竹掃天花，且從傲吏遊。", "龍堂若可憩，吾欲歸精修。"]}