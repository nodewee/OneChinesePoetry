{"author": "李白", "period": "唐", "type": "诗", "title": "贈張相鎬二首 二", "paragraphs": ["本家隴西人，先爲漢邊將。", "功略葢天地，名飛青雲上。", "苦戰竟不侯，富年頗惆悵。", "世傳崆峒勇，氣激金風壯。", "英烈遺厥孫，百代神猶王。", "十五觀奇書，作賦凌相如。", "龍顏惠殊寵，麟閣憑天居。", "晚途未云已，蹭蹬遭讒毀。", "想像晉末時，崩騰胡塵起。", "衣冠陷鋒鏑，戎虜盈朝市。", "石勒窺神州，劉聰劫天子。", "撫劒夜吟嘯，雄心日千里。", "誓欲斬鯨鯢，澄清洛陽水。", "六合灑霖雨，萬物無彫枯。", "我揮一杯水，自笑何區區。", "因人恥成事，貴欲決良圖。", "滅虜不言功，飄然陟蓬壺。", "惟有安期舃，留之滄海隅。"]}