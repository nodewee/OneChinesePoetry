{"author": "李白", "period": "唐", "type": "诗", "title": "魏郡別蘇明府因北遊", "paragraphs": ["魏都接燕趙，美女誇芙蓉。", "淇水流碧玉，舟車日奔衝。", "青樓夾兩岸，萬室喧歌鍾。", "天下稱豪貴，遊此每相逢。", "洛陽蘇季子，劒戟森詞鋒。", "六印雖未佩，軒車若飛龍。", "黃金數百鎰，白璧有幾雙。", "散盡空掉臂，高歌賦還邛。", "落魄乃如此，何人不相從。", "遠別隔兩河，雲山杳千重。", "何時更杯酒，再得論心胸。"]}