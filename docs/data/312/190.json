{"author": "李白", "period": "唐", "type": "诗", "title": "草創大還贈柳官迪", "paragraphs": ["天地爲橐籥，周流行太易。", "造化合元符，交媾騰精魄。", "自然成妙用，孰知其指的。", "羅絡四季間，綿微無一隙。", "日月更出沒，雙光豈云隻。", "姹女乘河車，黃金充轅軛。", "執樞相管轄，摧伏傷羽翮。", "朱鳥張炎威，白虎守本宅。", "相煎成苦老，消鑠凝津液。", "髣髴明窗塵，死灰同至寂。", "擣冶入赤色，十二周律曆。", "赫然稱大還，與道本無隔。", "白日可撫弄，清都在咫尺。", "北酆落死名，南斗上生籍。", "抑予是何者，身在方士格。", "才術信縱橫，世途自輕擲。", "吾求仙棄俗，君曉損勝益。", "不向金闕遊，思爲玉皇客。", "鸞車速風電，龍騎無鞭策。", "一舉上九天，相攜同所適。"]}