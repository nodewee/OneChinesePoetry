{"author": "李白", "period": "唐", "type": "诗", "title": "春日陪楊江寧及諸官宴北湖感古作", "paragraphs": ["昔聞顏光祿，攀龍宴京湖。", "樓船入天鏡，帳殿開雲衢。", "君王歌大風，如樂豐沛都。", "延年獻佳作，邈與詩人俱。", "我來不及此，獨立鍾山孤。", "楊宰穆清風，芳聲騰海隅。", "英僚滿四座，粲若瓊林敷。", "鷁首弄倒景，蛾眉綴明珠。", "新弦採梨園，古舞嬌吳歈。", "曲度繞雲漢，聽者皆歡娛。", "雞棲何嘈嘈，沿月沸笙竽。", "古之帝宮苑，今乃人樵蘇。", "感此勸一觴，願君覆瓢壺。", "榮盛當作樂，無令後賢吁。"]}