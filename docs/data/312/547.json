{"author": "李白", "period": "唐", "type": "诗", "title": "登金陵冶城西北謝安墩", "paragraphs": ["晉室昔橫潰，永嘉遂南奔。", "沙塵何茫茫，龍虎鬬朝昏。", "胡馬風漢草，天驕蹙中原。", "哲匠感頹運，雲鵬忽飛翻。", "組練照楚國，旌旗連海門。", "西秦百萬衆，戈甲如雲屯。", "投鞭可填江，一埽不足論。", "皇運有返正，醜虜無遺魂。", "談笑遏橫流，蒼生望斯存。", "冶城訪古跡，猶有謝安墩。", "憑覽周地險，高標絕人喧。", "想像東山姿，緬懷右軍言。", "梧桐識嘉樹，蕙草留芳根。", "白鷺暎春洲，青龍見朝暾。", "地古雲物在，臺傾禾黍繁。", "我來酌清波，於此樹名園。", "功成拂衣去，歸入武陵源。"]}