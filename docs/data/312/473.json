{"author": "李白", "period": "唐", "type": "诗", "title": "荅王十二寒夜獨酌有懷", "paragraphs": ["昨夜吳中雪，子猷佳興發。", "萬里浮雲卷碧山，青天中道流孤月。", "孤月滄浪河漢清，北斗錯落長庚明。", "懷余對酒夜霜白，玉牀金井水崢嶸。", "人生飄忽百年內，且須酣暢萬古情。", "君不能狸膏金距學鬬雞，坐令鼻息吹虹霓。", "君不能學哥舒橫行青海夜帶刀，西屠石堡取紫袍。", "吟詩作賦北牕裏，萬言不直一杯水。", "世人聞此皆掉頭，有如東風射馬耳。", "魚目亦笑我，請與明月同。", "驊騮拳跼不能食，蹇驢得志鳴春風。", "折楊皇華合流俗，晉君聽琴枉清角。", "巴人誰肯和陽春，楚地由來賤奇璞。", "黃金散盡交不成，白首爲儒身被輕。", "一談一笑失顏色，蒼蠅貝錦喧謗聲。", "曾參豈是殺人者，讒言三及慈母驚。", "與君論心握君手，榮辱於余亦何有。", "孔聖猶聞傷鳳麟，董龍更是何雞狗。", "一生傲岸苦不諧，恩疎媒勞志多乖。", "嚴陵高揖漢天子，何必長劍拄頤事玉階。", "達亦不足貴，窮亦不足悲。", "韓信羞將絳灌比，禰衡恥逐屠沽兒。", "君不見李北海，英風豪氣今何在？君不見裴尚書，土墳三尺蒿棘居。", "少年早欲五湖去，見此彌將鐘鼎疎。"]}