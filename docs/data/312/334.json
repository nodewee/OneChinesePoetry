{"author": "李白", "period": "唐", "type": "诗", "title": "將遊衡嶽過漢陽雙松亭留別族弟浮屠談皓", "paragraphs": ["秦欺趙氏璧，却入邯鄲宮。", "本是楚家玉，還來荆山中。", "丹彩瀉滄溟，精輝凌白虹。", "青蠅一相點，流落此時同。", "卓絕道門秀，談玄乃支公。", "延蘿結幽居，剪竹繞芳叢。", "涼花拂戶牖，天籟鳴虛空。", "憶我初來時，蒲萄開景風。", "今茲大火落，秋葉黃梧桐。", "水色夢沅湘，長沙去何窮。", "寄書訪衡嶠，但與南飛鴻。"]}