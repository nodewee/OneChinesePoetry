{"author": "李白", "period": "唐", "type": "诗", "title": "登黃山凌歊臺送族弟溧陽尉濟充泛舟赴華陰", "paragraphs": ["鸞乃鳳之族，翱翔紫雲霓。", "文章輝五色，雙在瓊樹棲。", "一朝各飛去，鳳與鸞俱啼。", "炎赫五月中，朱曦爍河堤。", "爾從泛舟役，使我心魂悽。", "秦地無碧草，南雲喧鼓鼙。", "君王減玉膳，早起思鳴雞。", "漕引救關輔，疲人免塗泥。", "宰相作霖雨，農夫得耕犂。", "靜者伏草間，羣才滿金閨。", "空手無壯士，窮居使人低。", "送君登黃山，長嘯倚天梯。", "小舟若鳧鴈，大舟若鯨鯢。", "開帆散長風，舒卷與雲齊。", "日入牛渚晦，蒼然夕煙迷。", "相思定何許，杳在洛陽西。"]}