{"author": "李白", "period": "唐", "type": "诗", "title": "猛虎行", "paragraphs": ["朝作猛虎行，暮作猛虎吟。", "腸斷非關隴頭水，淚下不爲雍門琴。", "旌旗繽紛兩河道，戰鼓驚山欲顛倒。", "秦人半作燕地囚，胡馬翻銜洛陽草。", "一輸一失關下兵，朝降夕叛幽薊城。", "巨鼇未斬海水動，魚龍奔走安得寧。", "頗似楚漢時，翻覆無定止。", "朝過博浪沙，暮入淮陰市。", "張良未遇韓信貧，劉項存亡在兩臣。", "蹔到下邳受兵略，來投漂母作主人。", "賢哲棲棲古如此，今時亦棄青雲士。", "有策不敢犯龍鱗，竄身南國避胡塵。", "寶書玉劒挂高閣，金鞍駿馬散故人。", "昨日方爲宣城客，掣鈴交通二千石。", "有時六博快壯心，遶牀三匝呼一擲。", "楚人每道張旭奇，心藏風雲世莫知。", "三吳邦伯皆顧盼，四海雄俠兩追隨。", "蕭曹曾作沛中吏，攀龍附鳳當有時。", "溧陽酒樓三月春，楊花茫茫愁殺人。", "胡雛綠眼吹玉笛，吳歌白紵飛梁塵。", "丈夫相見且爲樂，槌牛撾鼓會衆賓。", "我從此去釣東海，得魚笑寄情相親。"]}