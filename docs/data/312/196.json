{"author": "李白", "period": "唐", "type": "诗", "title": "醉後贈從甥高鎮", "paragraphs": ["馬上相逢揖馬鞭，客中相見客中憐。", "欲邀擊筑悲歌飲，正值傾家無酒錢。", "江東風光不借人，枉殺落花空自春。", "黃金逐手快意盡，昨日破產今朝貧。", "丈夫何事空嘯傲，不如燒却頭上巾。", "君爲進士不得進，我被秋霜生旅鬢。", "時清不及英豪人，三尺童兒重廉藺。", "匣中盤劒裝䱜魚，閑在腰間未用渠。", "且將換酒與君醉，醉歸託宿吳專諸。"]}