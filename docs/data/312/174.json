{"author": "李白", "period": "唐", "type": "诗", "title": "贈嵩山焦鍊師", "paragraphs": ["二室凌青天，三花含紫煙。", "中有蓬海客，宛疑麻姑仙。", "道在喧莫染，跡高想已綿。", "時餐金鵝蘂，屢讀青苔篇。", "八極恣遊憩，九垓長周旋。", "下瓢酌潁水，舞鶴來伊川。", "還歸空山上，獨拂秋霞眠。", "蘿月挂朝鏡，松風鳴夜弦。", "潛光隱嵩嶽，鍊魄棲雲幄。", "霓裳何飄颻，鳳吹轉緜邈。", "願同西王母，下顧東方朔。", "紫書儻可傳，銘骨誓相學。"]}