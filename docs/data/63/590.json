{"author": "無名氏", "period": "宋", "type": "诗", "title": "傷雙燕", "paragraphs": ["燕燕于飛春欲暮，終日呢喃語如訴。", "但聞寄淚來瀟湘，不聞有意如烈婦。", "夏氏狂兒好游獵，彈射飛禽類幾絕。", "梁間雙燕銜泥至，飛鏃傷雄當兒戲。", "雌燕視之兀如癡，不能人言人不知。", "門前陂水清且泚，一飛徑溺澄瀾底。", "傷哉痛恨應未休，安得化作呂氏女，手刃其頭報夫仇。"]}