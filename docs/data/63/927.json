{"author": "馬提幹", "period": "宋", "type": "诗", "title": "涪州十韻", "paragraphs": ["地據襟喉重，城依雉堞堅。", "東漸鄰楚分，南望带夷邊。", "舟楫三川會，封疆五郡連。", "人烟繁峽內，風物冠江前。", "溪自吳公邑，園由妃子傳。", "許雄山共峻，馬援壩相聯。", "灘急羣瀦沸，崖高落馬懸。", "石魚占歲稔，鐵柜驗晴天。", "地煖冬無雪，人貧歲不綿。", "巖標山谷字，觀塑爾朱仙。"]}