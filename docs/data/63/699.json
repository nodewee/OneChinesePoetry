{"author": "程安仁", "period": "宋", "type": "诗", "title": "西湖四景", "paragraphs": ["陽春三月天氣新，湖中麗人花照春。", "滿船羅綺載花酒，燕歌趙舞留行雲。", "五月湖中採蓮女，笑隔荷花共人語。", "靚粧玉面映波光，細袖輕裙受風舉。", "芙蓉秋曉傳清香，西施初洗勻新粧。", "中秋月魄兩相照，玉壺皎潔無纖芒。", "嚴冬凜凜霜雪天，銀山玉樹相鉤連。", "薄雪遠草相掩映，似無似有虛無間。", "百年人事有盡處，四時景物無窮年。"]}