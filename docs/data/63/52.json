{"author": "林景熙", "period": "宋", "type": "诗", "title": "故相賈氏居", "paragraphs": ["當年搆華居，權燄傾衛霍。", "地力窮斧斤，天章煥丹雘。", "花石擬平泉，川途致茲壑。", "唯聞丞相嗔，肯後天下樂。", "我來陵谷餘，山意已蕭索。", "蒼生墮顛崖，國破身孰託。", "空悲上蔡犬，不返華表鶴。", "丈夫保勳名，風采照麟閣。", "胡爲一聲鉦，聚鐵鑄此錯。", "回首耒草碑，荒烟掩餘怍。"]}