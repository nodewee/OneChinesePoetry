{"author": "釋長吉", "period": "宋", "type": "诗", "title": "贈台倅徐太博", "paragraphs": ["瓊樹聳芳蕤，靈根植仙圃。", "懿哲藴英才，妙歲沖雲路。", "曲臺峻清秩，峨冠凜奇趣。", "霞城倅郡條，惠愛春榮布。", "心陂萬頃澄，羣物欣翔鷺。", "浮雲擯繁慮，虛舟游太素。", "庾樓明月情，謝塘春草句。", "沙鳥下琴軒，江風起廳樹。", "顒昂出俗操，益爲時賢慕。", "異日柏梁游，淵雲讓孤步。"]}