{"author": "利書記", "period": "宋", "type": "诗", "title": "天柱雉兒行", "paragraphs": ["當年江上揚風舲，淮山望極排空青。", "今登天柱賞潜皖，元是吾家翡翠屏。", "禪叢一室因棲寄，選勝尋幽辨真僞。", "虛廊揩蘚讀殘碑，三百年前刊異事。", "此山開闢至唐初，乾元中作金仙居。", "彭門大師曰崇惠，裁基創始成茅廬。", "牛頭道化將雄鎮，浮世勞生未知信。", "乘開石上誦蓮文，非謂疏慵效精進。", "空山白晝接清宵，壞衲披肩度寂寥。", "玲瓏宛轉斷人慮，七軸圓音震海潮。", "奇哉有物名緣會，錦繡毛衣勝綵繪。", "常伴山雞與鷓鴣，優游飲啄烟霞外。", "山梁疇昔歎時哉，此日祇園應世來。", "昂頭斂翼傍禪石，下風側聽忘驚猜。", "醍醐灑盡燒心火，暮去朝還無不可。", "宜成永向佛菩提，春燕秋鴻豈知我。", "俄聞荒草蛻其身，夢魂夜告生爲人。", "幽奇溪石驗端的，右脅遺翎跡尚新。", "妙齡自厭居民俗，祝髮依師隠林麓。", "他經雖授難遽通，唯有芬陀利精熟。", "師因嘆息省前緣，法種慈熏豈偶然。", "立名定體標殊特，靈休表示爲佳傳。", "閑行宴坐何超脫，古鑑無塵罷揮拂。", "登高臨遠快幽情，滿目風光舊時物。", "几席巾瓶侍服勤，闃闃孜孜十九春。", "西原危坐順圓寂，戒珠數粒輝香薪。", "真源始覺初無礙，月轉遼空水歸海。", "千聖徒中孰後生，一片靈臺長不昧。", "回觀輪裏漫啁啾，暖日和風戲未休。", "恩冤追逐蕩不返，六道三途豈自由。", "君不見潘安誇射賦，洞爾胸兮穿爾嗉。", "又不見退之詠獵詩，馬前五色墮離披。", "雲間哮擊懼鷹隼，草中竄伏憂狐狸。", "魯恭去後無消息，更有仁恩霑動植。", "桑下馴游哺影時，未必兒童能隠惻。", "浮屠窣堵鎮盤岡，累聞繼夕騰禪光。", "聖賢田地亦如此，方寸凡情未可量。", "蜀川鸚鵡持經法，舍利精熒滿金匣。", "至今忌日慘巖巒，羣類悲鳴繞層塔。", "近歲濡須釋子家，松枝雀化皆稱嗟。", "纖毫不動幾寒暑，翻然只恐臨蒼霞。", "賢王國士稱奇絕，巨石豐碑爭頌說。", "妙墨高文燦斗星，陵遷谷變相磨滅。", "也知靈識盡超冥，證出斯禽事顯明。", "寄言嗜欲沈迷者，請看天柱雉兒行。"]}