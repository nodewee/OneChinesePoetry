{"author": "林景熙", "period": "宋", "type": "诗", "title": "昌源懷古", "paragraphs": ["牛頭一星化爲石，千仞稜層垂鐵脊。", "隆隆隠隠佳氣藏，列峰環拱效圭璧。", "玉棺何代埋雲根，三朝萬乘子復孫。", "典冊輝煌照九土，歲時園廟嚴駿奔。", "輪雲自古幾翻覆，山靈不守松栢禿。", "離離荒草鬼火青，麥飯無人洒林麓。", "我來吊古欲雪天，梵宮金碧棲寒烟。", "殘僧相對語寂寞，苔梅隔嶺春年年。"]}