{"author": "盛烈", "period": "宋", "type": "诗", "title": "送黄吟隠遊吳門", "paragraphs": ["寒江買櫂催遄征，何如緩泛六橋尋鷗盟。", "侯門懷刺謁掌儐，何如散策孤山探梅信。", "吟隱豫章之耳孫，調高琢句期顓門。", "西江不住來西湖，喚醒晚唐諸老魂。", "有時吐出驚人語，定須貴殺雒京楮。", "膾炙人口徒屬饜，還來隻字不堪煮。", "行吟荏苒歲欲暮，束裝又問吳中路。", "節翁舊有珠履緣，何況薦書袖無數。", "此行一句直萬錢，十句唾手腰可纏。", "歸來卸却揚州鶴，推敲調度權架閣。"]}