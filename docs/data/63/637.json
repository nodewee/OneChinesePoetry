{"author": "劉敬", "period": "宋", "type": "诗", "title": "觀滄浪亭石感而有作", "paragraphs": ["蘇君在朝人不知，蘇君既沒人悲之。", "流風遺書見稱道，高文大句爭提撕。", "壁間草隸亦不置，剝苔椎土無棄遺。", "乃知死不與人共利害，而後不爲時所疑。", "滄浪亭空卉木老，古石蒼蒼顔色好。", "無脛猶能千里來，致身忽在都門道。", "帝都王侯好事多，相看自悔取不早。", "君不見吳興長史春襴衫，閉門抱恨長枯槁。"]}