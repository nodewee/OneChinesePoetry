{"author": "無名氏", "period": "宋", "type": "诗", "title": "題甯海瀛巖", "paragraphs": ["溫台萬丘壑，走遍成重胝。", "佳山落床頭，咫尺反不知。", "我聞野老說，山乃神石移。", "蓬萊本三峰，一峰今失之。", "上干雲霓秀，下壓鼇背欹。", "夜半見海日，紫暈開咸池。", "魑魅著老木，狂鼯向人啼。", "危亭無遺棟，絕壁無舊題。", "夫子勇過我，竦身敢獨躋。", "我病不能從，夢寐常追隨。", "秋風海上來，霜清鱸正肥。", "行尋越溪鞅，肅此世塵鞿。"]}