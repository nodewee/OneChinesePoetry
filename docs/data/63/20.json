{"author": "林景熙", "period": "宋", "type": "诗", "title": "賦冬嶺孤松得秀字", "paragraphs": ["靈丹九轉無仙授，槁色千林何可救。", "凍蛟出壑蒼髯秀，勁氣獨與玄冥鬭。", "秦官五輩空遺臭，陶徑單傳無別胄。", "天寒落日啼猿狖，如見襄陽古耆舊。", "花開花謝當春晝，蒲柳迎秋唯恐後。", "此地不知黄落候，一蓋高風撐宇宙。", "貞心耿耿神明佑，六陰雖朋不敢寇。", "朔風揚威雪貿貿，君子之傷君子守。", "明堂一柱難獨搆，青牛伏龜千歲壽。"]}