{"author": "林景熙", "period": "宋", "type": "诗", "title": "賦梅一花得使字", "paragraphs": ["玄冥雨霜葉槁地，誰爲乾坤挽仁氣。", "苔枝老醜春力微，綃出蛟宮剪初試。", "芳信不消三兩點，已壓春風二十四。", "百花頭上頭更高，空谷天寒弄幽致。", "太素忽開渾沌苞，陽奇首洩河圖祕。", "山林骨格知無雙，冰雪精神真寡二。", "道人紙帳卧江月，却愛獨清同此意。", "淺波照影自相耦，憶向孤山作春事。", "斜陽凍蝶愁未知，海上先鋒青鳥使。"]}