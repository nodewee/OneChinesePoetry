{"author": "釋長吉", "period": "宋", "type": "诗", "title": "贈郡糾陳員外", "paragraphs": ["耿介藴國器，茲焉糾郡綱。", "清規稟詩禮，華閥聯簪裳。", "才刃挺銛利，心鑑涵輝光。", "盤錯無以壅，姦邪固難藏。", "民冤積已雪，吏局清如霜。", "彈雀費明月，補履煩干將。", "火烈金益堅，雪深松愈蒼。", "英聲人馳騖，壯氣方激昂。", "凝旒嗣洪業，百辟升賢良。", "孰知隠鵠志，即起摩天翔。"]}