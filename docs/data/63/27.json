{"author": "林景熙", "period": "宋", "type": "诗", "title": "登謝客巖", "paragraphs": ["巀嶭鎮九斗，贔屭挾五丁。", "飛霞適何來，縹緲開殊庭。", "永懷謝康樂，坐嘯山水城。", "曠代得真契，登臨有餘情。", "松風洒六月，使我毛骨清。", "猿鳥亦仙意，人生胡營營。", "石麟卧荒麓，問此誰氏塋。", "野老向我言，其人昔公卿。", "珠玉照黄壤，送者冠蓋傾。", "華朽變百年，所寶非修名。", "乃知鐘鼎貴，不如芝薇馨。", "所以世外人，返老還吾嬰。", "倚杖空歎息，洞口雲冥冥。"]}