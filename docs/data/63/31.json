{"author": "林景熙", "period": "宋", "type": "诗", "title": "賦雙松堂呈薛監簿", "paragraphs": ["宿覺山中有雙松，一朝劫燼鱗鬣空。", "端明堂前有雙松，至今古色摩蒼穹。", "此物受命本千歲，扶持若有神始終。", "天留貞質表文獻，厖言幻學寧女容。", "昔賢種松如種德，柯葉餘事根本豐。", "百年封植雨露飽，厥聲大肆鳴笙鏞。", "掀髯相視雪貿貿，擁蓋對立雲童童。", "不知天地有黄落，玄冥失柄春無功。", "聞孫峨冠立松下，典刑如侍乾淳翁。", "昂藏見謂廊廟具，夭矯亦有山林風。", "稜稜鐵面不可犯，麾去秦爵如飛蓬。", "綵衣奉酒列清影，森森頭角皆虬龍。"]}