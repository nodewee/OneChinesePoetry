{"author": "林景熙", "period": "宋", "type": "诗", "title": "雙檜堂爲魯聖可行可賦", "paragraphs": ["魚頭公子冰雪姿，根柢忠信華文辭。", "乃翁手植豈無意，貞固已作層霄期。", "氣含芝朮體松柏，容成山下神仙宅。", "清陰冉冉生庭除，綠霧纖纖護琴冊。", "風簷對語如索詩，君家伯仲諧塤箎。", "養成材器豐且碩，蓄洩雲雨蟠蛟螭。", "黄州謫臣坐詩累，杳杳蟄龍空九地。", "蒼根留取千載芳，何物醜秦盜名字。"]}