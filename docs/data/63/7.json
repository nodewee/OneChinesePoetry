{"author": "林景熙", "period": "宋", "type": "诗", "title": "贈玉泉真士", "paragraphs": ["紫霞之佩綠玉筇，鞭笞鸞鳳八極空。", "碧泓照人懸萬瞳，黄冠無數趨下風。", "自言試邑滄海東，飄忽風雨傾槐宮。", "湛盧夜吼將安從，爾來長嘯招葛洪。", "丹氣不死橫爲虹，全胎十月還倥侗。", "三花自聚天無功，笑我雙鬢垂秋蓬。", "十年白石煮不紅，安得四方上下如雲龍。"]}