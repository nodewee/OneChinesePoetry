{"author": "何師韞", "period": "宋", "type": "诗", "title": "自題懶愚室", "paragraphs": ["君不見南嶽懶殘師，佯狂啖殘食。", "鼻涕任垂頤，懶爲俗人拭。", "又不見愚溪子柳子，堂堂古遺直。", "以愚名溪山，于今慕其德。", "二子真吾師，欲見不可得。", "唯有懶愚樹，終日對顔色。", "齊威勤讀書，輪扁巧斵輪。", "勤巧動心志，何如懶愚貞。", "衰年髮已皤，行少坐時多。", "亦欲傚勤巧，奈此懶愚何。"]}