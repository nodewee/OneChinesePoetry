{"author": "林景熙", "period": "宋", "type": "诗", "title": "送葛居士住栖碧庵", "paragraphs": ["越山巉巉越臺孤，井中雙鯉曾走吳。", "滿坡叢竹遺舊箭，回首霸業空烟蕪。", "詩人訪古凌絕壁，危棲竟欲老深碧。", "聲摇孤枕海濤壯，影伴瘦筇山月白。", "了然道者亦離塵，一龕松下分秋雲。", "祇今虎豹滿平陸，鍊骨誰與箋青旻。", "琴心劍氣兩寂寞，醉墨淋漓風雨落。", "九十九峰歸夢寒，玉笙泠泠跨飛鶴。"]}