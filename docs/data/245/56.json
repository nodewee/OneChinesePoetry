{"author": "姚合", "period": "唐", "type": "诗", "title": "和王郎中召看牡丹", "paragraphs": ["葩疊萼相重，燒欄復照空。", "妍姿朝景裏，醉豔晚煙中。", "乍怪霞臨砌，還疑燭出籠。", "遶行驚地赤，移坐覺衣紅。", "殷麗開繁朵，香濃發幾叢。", "裁綃樣豈似，染茜色寧同。", "嫩畏人看損，鮮愁日炙融。", "嬋娟涵宿露，爛熳抵春風。", "縱賞襟情合，閑吟景思通。", "客來歸盡懶，鶯戀語無窮。", "萬物珍那比，千金買不充。", "如今難更有，縱有在仙宮。"]}