{"author": "姚合", "period": "唐", "type": "诗", "title": "答韓湘", "paragraphs": ["疎散無世用，爲文乏天格。", "把筆日不休，忽忽有所得。", "所得良自慰，不求他人識。", "子獨訪我來，致詩過相飾。", "君子無浮言，此詩應亦直。", "但慮憂我深，鑒亦隨之惑。", "子在名場中，屢戰還屢北。", "我無數子明，端坐空歎息。", "昨聞過春關，名係吏部籍。", "三十登高科，前塗浩難測。", "詩人多峭冷，如水在胸臆。", "豈隨尋常人，五藏爲酒食。", "期來作酬章，危坐吟到夕。", "難爲間其辭，益貴我紙墨。"]}