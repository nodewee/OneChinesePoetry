{"author": "方干", "period": "唐", "type": "诗", "title": "許員外新陽別業", "paragraphs": ["蘭汀橘島映亭臺，不是經心即手栽。", "滿閣白雲隨雨去，一池寒月逐潮來。", "小松出屋和巢長，新逕通村避笋開。", "柳絮風前欹枕臥，荷花香裏棹舟迴。", "園中認葉封林草，簷下攀枝落野梅。", "莫恣高情求逸思，須防急詔用長材。", "若因螢火終殘卷，便把漁歌送幾杯。", "多謝郢中賢太守，常時談笑許追陪。"]}