{"author": "姚合", "period": "唐", "type": "诗", "title": "和李補闕曲江看蓮花", "paragraphs": ["露荷迎曙發，灼灼復田田。", "乍見神應駭，頻來眼尚顛。", "光凝珠有蒂，焰起火無煙。", "粉膩黃絲蘂，心重碧玉錢。", "日浮秋轉麗，雨灑晚彌鮮。", "醉豔酣千朵，愁紅思一川。", "綠莖扶萼正，翠菂滿房圓。", "淡暈還殊衆，繁英得自然。", "高名猶不厭，上客去爭先。", "景逸傾芳酒，懷濃習綵牋。", "海霞寧有態，蜀錦不成妍。", "客至應消病，僧來欲破禪。", "曉多臨水立，夜只傍堤眠。", "金似明沙渚，燈疑宿浦船。", "風驚叢乍密，魚戲影微偏。", "穠彩燒晴霧，殷姿纈碧泉。", "畫工投粉筆，宮女棄花鈿。", "鳥戀驚難起，蜂偷困不前。", "遶行香爛熳，折贈意纏綿。", "誰計江南曲，風流合管弦。"]}