{"author": "方干", "period": "唐", "type": "诗", "title": "山中寄吳磻十韻", "paragraphs": ["莫問終休否，林中事已成。", "盤餐憐火種，歲計付刀耕。", "掬水皆花氣，聽松似雨聲。", "書空翹足臥，避險側身行。", "果傍閑軒落，蒲連濕岸生。", "禪生知見理，妻子笑無名。", "更擬教詩苦，何曾待酒清。", "石溪魚不大，月樹鵲多驚。", "砌下通樵路，窗間見縣城。", "雲山任重疊，難隔故交情。"]}