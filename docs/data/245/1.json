{"author": "姚合", "period": "唐", "type": "诗", "title": "和裴令公新成綠野堂即事", "paragraphs": ["結搆立嘉名，軒窗四面明。", "丘牆高莫比，蕭宅僻還清。", "池際龜潛戲，庭前藥旋生。", "樹深簷稍邃，石峭徑難平。", "道曠襟情遠，神閑視聽精。", "古今功獨出，大小隱俱成。", "曙雨新苔色，秋風長桂聲。", "攜詩就竹寫，取酒對花傾。", "古寺招僧飯，方塘看鶴行。", "人間無此貴，半仗暮歸城。"]}