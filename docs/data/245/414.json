{"author": "方干", "period": "唐", "type": "诗", "title": "山中言事八韻寄李支使", "paragraphs": ["豈知經史深相悞，兩鬢垂絲百事休。", "受業幾多爲弟子，成名一半作公侯。", "前時射鵠徒拋箭，此日求魚未上鉤。", "竹裏斷雲來枕上，巖邊片月在牀頭。", "過庭急雨和花落，遶舍澄泉帶葉流。", "緬想遠書聆鵲喜，窺尋嘉果覺猿偷。", "舊詩改處空留韻，新醞嘗來不滿篘。", "阮瑀如能問寒餒，風光當日入滄洲。"]}