{"author": "方干", "period": "唐", "type": "诗", "title": "題懸溜巖隱者居", "paragraphs": ["世人如要問生涯，滿架堆牀是五車。", "谷鳥暮蟬聲四散，修篁灌木勢交加。", "蒲葵細織團圓扇，薤葉平鋪合遝花。", "却用水荷苞綠李，兼將寒井浸甘瓜。", "慣緣嶮峭收松粉，常趂芳鮮掇茗芽。", "池上樹陰隨浪動，窗前月影被巢遮。", "坐雲獨酌杯盤濕，穿竹微吟路徑斜。", "見說公卿訪遺逸，逢迎亦是戴烏紗。"]}