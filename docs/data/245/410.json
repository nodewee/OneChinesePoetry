{"author": "方干", "period": "唐", "type": "诗", "title": "侯郎中新置西湖", "paragraphs": ["遠近利民因智力，周迴潤物像心源。", "菰蒲縱感生成惠，鱣鮪那占廣大恩。", "瀲灩清輝吞半郭，縈紆別派入遙村。", "砂泉遶石通山脈，岸木黏萍是浪痕。", "已見澄來連鏡底，兼知極處浸雲根。", "波濤不起時方泰，舟檝徐行日易昏。", "煙霧未應藏島嶼，鳧鷖亦解避旌旛。", "雖云桃葉歌還醉，却被荷花笑不言。", "孤鶴必應思鳳詔，凡魚豈合在龍門。", "能將盛事添元化，一夕機謨萬古存。"]}