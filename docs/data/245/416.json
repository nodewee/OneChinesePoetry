{"author": "方干", "period": "唐", "type": "诗", "title": "獻王大夫", "paragraphs": ["高情不與俗人知，耻學諸生取桂枝。", "荀宋五言行世早，巢由三詔出溪遲。", "操心已在精微域，落筆皆成典誥詞。", "一鶚難成燕雀伍，非熊本是帝王師。", "賢臣雖蘊經邦術，明主終無諫獵時。", "莫道百僚憂禮絕，兼聞七郡怕天移。", "直緣材力頭頭贍，專被文星步步隨。", "不信重言通造化，須臾便可變榮衰。"]}