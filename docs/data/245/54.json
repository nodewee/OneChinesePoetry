{"author": "姚合", "period": "唐", "type": "诗", "title": "奉和四松", "paragraphs": ["四松相對植，蒼翠映中臺。", "擢榦凌空去，移根斸石開。", "陰陽氣潛煦，造化手親栽。", "日月滋佳色，煙霄長異材。", "清音勝在澗，寒影徧生苔。", "靜遶霜霑履，閑看酒滿杯。", "同榮朱戶際，永日白雲隈。", "密葉聞風度，高枝見鶴來。", "賞心難可盡，麗什妙難裁。", "此地無因到，循環幾百回。"]}