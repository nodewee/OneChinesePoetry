{"author": "陸龜蒙", "period": "唐", "type": "诗", "title": "奉和襲美古杉三十韻", "paragraphs": ["衆木盡相遺，孤芳獨任奇。", "鍤天形硉兀，當殿勢𢼮危。", "恐是夸娥怒，教臨嶻嶭衰。", "節穿開耳目，根癭坐熊羆。", "世只論榮落，人誰問等衰。", "有巔從日上，無葉與秋欺。", "虎搏應難動，鵰蹲不敢遲。", "戰鋒新缺齾，燒岸黑𪑿黧。", "鬬死龍骸雜，爭奔鹿角差。", "肢銷洪水腦，稜聳梵天眉。", "磔索珊瑚湧，森嚴獬豸窺。", "向空分犖指，衝浪出鯨鬐。", "楊僕船橦在，蚩尤陣纛隳。", "下連金粟固，高用鐵菱披。", "挺若苻堅棰，浮於祖納椎。", "崢嶸驚露鶴，䟐趚閡雲螭。", "傍宇將支壓，撐霄欲抵隵。", "背交蟲臂挶，相向鶻拳追。", "格筆差猶立，階干卓未麾。", "鬼神應暗畫，風雨恐潛移。", "已覺寒松伏，偏宜后土疲。", "好邀清嘯傲，堪映古茅茨。", "材大應容蝎，年深必孕夔。", "後雕依佛氏，初植必僧彌。", "擁腫煩莊辯，槎牙費庾詞。", "詠多靈符困，搜苦化權卑。", "類既區中寡，朋當物外推。", "蟠桃標日域，珠草侍仙墀。", "真宰誠求夢，春工幸可醫。", "若能噓嶰竹，猶足動華滋。"]}