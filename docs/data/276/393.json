{"author": "陸龜蒙", "period": "唐", "type": "诗", "title": "京口與友生話別", "paragraphs": ["共是悲秋客，相逢恨不堪。", "鴈頻辭蘇北，人尚在江南。", "名利機初發，樵漁事先諳。", "松門穿戴寺，荷徑繞秦潭。", "繩檢真難束，疎慵却易耽。", "枕當高樹穩，茶試遠泉甘。", "架上經唯一，尊前雅祗三。", "風雲勞夢想，天地入醺酣。", "曆自堯階數，書因禹穴探。", "御龍雖世祿，下馬亦清譚。", "國計徒盈策，家儲不滿甔。", "斷簾從燕出，𢼮弁請人簪。", "木墜涼來葉，山橫霽後嵐。", "竹窗深䆗窱，苔洞綠龕弇。", "積行依顏子，和光則老聃。", "杖誠爲虎節，披信作鮫函。", "養鷺看窺沼，尋僧助結菴。", "功名思馬援，歌唱咽羊曇。", "乞食羞孤鳳，無衣羨八蠶。", "繫帆留宿客，吟句任羸驂。", "寵鶴空無衛，占烏未見𨝸。", "香還須是桂，青會出於藍。", "蜀酒時傾瓿，吳鰕徧發坩。", "玉封千挺藕，霜閉一筒柑。", "惜佩終邀禍，辭環好激貪。", "宗溟雖甽澮，成廈必楩柟。", "碧玉雕琴薦，黃金飾劒鐔。", "煙緣莎砌引，水爲藥畦擔。", "博物君能繼，多才我尚慙。", "別離猶得在，秋鬢未鬖鬖。"]}