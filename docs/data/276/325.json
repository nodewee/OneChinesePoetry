{"author": "陸龜蒙", "period": "唐", "type": "诗", "title": "江湖散人歌", "paragraphs": ["江湖散人天骨奇，短髪搔來蓬半垂。", "手提孤篁曳寒繭，口誦太古滄浪詞。", "詞云太古萬萬古，民性甚野無風期。", "夜棲止與禽獸雜，獨自構架縱橫枝。", "因而稱曰有巢氏，民共敬貴如君師。", "當時只效烏鵲輩，豈是有意陳尊卑。", "無端後聖穿鑿破，一派前導千流隨。", "多方惱亂元氣死，日使文字生姦欺。", "聖人事業轉銷耗，尚有漁者存熙熙。", "風波不獨困一士，凡百器具皆能施。", "罛疎滬腐鱸鱖脫，止失檢馭無讒疵。", "人間所謂好男子，我見婦女留鬚眉。", "奴顏婢膝真乞丐，反以正直爲狂癡。", "所以頭欲散，不散弁峩巍。", "所以腰欲散，不散珮陸離。", "行散任之適，坐散從傾欹。", "語散空谷應，笑散春雲披。", "衣散單複便，食散酸醎宜。", "書散渾真草，酒散甘醇醨。", "屋散勢斜直，樹散行參差。", "客散忘簪屨，禽散虛籠池。", "物外一以散，中心散何疑。", "不共諸侯分邑里，不與天子專隍陴。", "靜則守桑柘，亂則逃妻兒。", "金鑣貝帶未嘗識，白刃殺我窮生爲。", "或聞蕃將負恩澤，號令鐵馬如風馳。", "大君年小丞相少，當軸自請都旌旗。", "神鋒悉出羽林仗，繢畫日月蟠龍螭。", "太宗基業甚牢固，小醜背叛當殲夷。", "禁軍近自肅宗置，抑遏輔國爭雄雌。", "必然大段剪兇逆，須召勁勇持軍麾。", "四方賊壘猶占地，死者暴骨生寒飢。", "歸來輙擬荷鋤笠，詬吏已責租錢遲。", "興師十萬一日費，不啻千金何以支。", "祗今利口且箕斂，何暇俛首哀惸嫠。", "均荒補敗豈無術，布在方冊撐頹隵。", "冰霜襦袴易反掌，白面諸郎殊不知。", "江湖散人悲古道，悠悠幸寄羲皇傲。", "官家未議活蒼生，拜賜江湖散人號。"]}