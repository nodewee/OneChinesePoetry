{"author": "陸龜蒙", "period": "唐", "type": "诗", "title": "引泉詩", "paragraphs": ["上嗣位六載，吾宗刺桐川。", "余來拜旌戟，詔下之明年。", "是時春三月，繞郭花蟬聯。", "嵐盤百萬髻，上插黃金鈿。", "授以道士館，置榻於東偏。", "滿院聲碧樹，空堂形老仙。", "本性樂凝淡，及來更虛玄。", "焚香禮真像，盥手披靈編。", "新定山角角，烏龍獨巉然。", "除非淨晴日，不見蒼崖巔。", "上有拏雲峰，下有噴壑泉。", "泉分數十汊，落處皆崢潺。", "寒聲入爛醉，聒破西窗眠。", "支筇起獨尋，祗在牆東邊。", "呼童具畚鍤，立鑿莓苔穿。", "灇淙一派墮，練帶橫斜牽。", "亂石拋落落，寒流響濺濺。", "狂奴七里瀨，縮到疎楹前。", "跳花潑半散，湧沫飛旋圓。", "勢束三峽挂，瀉危孤磴懸。", "曾聞瑤池溜，亦灌朱草田。", "鳧伯弄翠蘂，鸞雛舞丹煙。", "凌風捩桂柂，隔霧馳犀船。", "況當玄元家，嘗著道德篇。", "上善可比水，斯文參五千。", "精靈若在此，肯惡微波傳。", "不擬爭滴瀝，還應會淪漣。", "出門復飛箭，合勢浮青天。", "必有學真子，鹿冠秋鶴顏。", "如能輔余志，日使疏其源。"]}