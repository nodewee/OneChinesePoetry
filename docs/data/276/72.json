{"author": "蕭淵", "period": "宋", "type": "诗", "title": "別惠山贈璋山主", "paragraphs": ["三年愛山來幾回，携筇躡履真悠哉。", "片石可枕雲可偎，愆期不到縈吾懷。", "中藉高僧還有才，能與佳勝爲良媒。", "汲泉煮茗何歡咍，松邊竹下容琴杯。", "我嗟官滿今還臺，欲去不忍須重來。", "慇懃慇懃孰與偕，寒猿老鶴聲相哀。", "山有情兮韞瓊瑰，願泉無窮兮滋九垓。", "它時再賞登崔嵬，約師把手忘形骸。"]}