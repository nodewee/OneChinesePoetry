{"author": "陸龜蒙", "period": "唐", "type": "诗", "title": "讀襄陽耆舊傳因作詩五百言寄皮襲美", "paragraphs": ["漢臯古來雄，山水天下秀。", "高當軫翼分，化作英髦囿。", "暴秦之前人，灰滅不可究。", "自從宋生賢，特立冠耆舊。", "離騷既日月，九辯即列宿。", "卓哉悲秋辭，合在風雅右。", "龐公樂幽隱，辟聘無所就。", "祗愛鹿門泉，泠泠倚巖漱。", "孔明臥龍者，潛伏躬耕耨。", "忽遭玄德雲，遂起鱗角鬬。", "三胡節皆峻，二習名亦茂。", "其餘文武家，相望如斥堠。", "緬思齊梁降，寂寞寡清胄。", "凝融爲漪瀾，復結作瑩琇。", "不知粹和氣，有得方大受。", "將生皮夫子，上帝可其奏。", "幷包數公才，用以殿厥後。", "嘗聞兒童歲，嬉戲陳俎豆。", "積漸開詞源，一派分萬溜。", "先崇丘旦室，大懼隳結構。", "次補荀孟垣，所貴亡罅漏。", "仰瞻三皇道，蟣虱在宇宙。", "却視五霸圖，股掌弄孩幼。", "或能醢髖髀，或與翼雛鷇。", "或喜掉直舌，或樂斬邪脰。", "或耨鋤翳薈，或整理錯謬。", "或如百千騎，合沓原野狩。", "又如曉江平，風死波不皺。", "幽埋力須掘，遺落貲必購。", "乃於文學中，十倍猗頓富。", "囊乏向咸鎬，馬重遲步驟。", "專場射策時，縛虎當羿彀。", "歸來把通籍，且作高堂壽。", "未足逞戈矛，誰云被文繡。", "從知偶東下，帆影拂吳岫。", "物象悉摧藏，精靈畏雕鏤。", "伊余抱沈疾，顦顇守圭竇。", "方推洪範疇，更念大玄首。", "陳詩採風俗，學古窮篆籀。", "朝朝貰薪米，往往逢責詬。", "既被鄰里輕，亦爲妻子陋。", "持冠適甌越，敢怨不得售。", "窘若曬沙魚，悲如哭霜狖。", "唯君枉車轍，以逐海上臭。", "披襟兩相對，半夜忽白晝。", "執熱濯清風，忘憂飲醇酎。", "驅爲文翰侶，駑皁參驥廐。", "有時諧宮商，自喜真邂逅。", "道孤情易苦，語直詩還瘦。", "藻匠如見酬，終身致懷袖。"]}