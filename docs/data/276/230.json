{"author": "陸龜蒙", "period": "唐", "type": "诗", "title": "奉和襲美太湖詩二十首 投龍潭", "paragraphs": ["名山潭洞中，自古多祕邃。", "君將接神物，聊用申祀事。", "鎔金象牙角，尺木無不備。", "亦既奉真官，因之徇前志。", "持來展明誥，敬以投嘉瑞。", "鱗光煥水容，目色燒山翠。", "吾皇病秦漢，豈獨探幽異。", "所貴風雨時，民皆受其賜。", "良田爲巨浸，污澤成赤地。", "掌職一不行，精靈又何寄。", "唯貪血食飽，但據驪珠睡。", "何必費黃金，年年授星使。"]}