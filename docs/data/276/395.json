{"author": "陸龜蒙", "period": "唐", "type": "诗", "title": "寄茅山何道士", "paragraphs": ["終身持玉舃，丹訣未應傳。", "況是曾同宿，相違便隔年。", "問顏知更少，聽話想踰玄。", "古籙文垂露，新金汞絕煙。", "蜂供和餌蜜，人寄買溪錢。", "紫燕長巢硐，青龜忽上蓮。", "篋藏徵隱詔，囊佩攝生篇。", "圃暖芝臺秀，巖春乳管圓。", "池栖子孫鶴，堂宿弟兄仙。", "幸閱靈書次，心期賜一編。"]}