{"author": "陸龜蒙", "period": "唐", "type": "诗", "title": "補沈恭子詩", "paragraphs": ["靈質貫軒昊，遐年越商周。", "自然失遠裔，安得怨寡儔。", "我亦小國胤，易名慙見優。", "雖非放曠懷，雅奉逍遙遊。", "攜手桂枝下，屬詞山之幽。", "風雨一以過，林麓颯然秋。", "落日倚石壁，天寒登古丘。", "荒泉已無夕，敗葉翳不流。", "亂翠缺月隱，衰紅清露愁。", "覽物性未逸，反爲情所囚。", "異才偶絕境，佳藻窮冥搜。", "虛傾寂寞音，敢作雜珮酬。"]}