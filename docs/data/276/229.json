{"author": "陸龜蒙", "period": "唐", "type": "诗", "title": "奉和襲美太湖詩二十首 練瀆", "paragraphs": ["越恃君子衆，大將壓全吳。", "吳將派天澤，以練舟師徒。", "一鏡止千里，支流忽然迂。", "蒼匳朿洪波，坐似馮夷軀。", "戰艦百萬輩，浮宮三十餘。", "平川盛丁寧，絕島分儲胥。", "鳳押半鶴膝，錦杠雜肥胡。", "香煙與殺氣，浩浩隨風驅。", "彈射盡高鳥，杯觥醉潛魚。", "山靈恐見鞭，水府愁爲墟。", "兵利德日削，反爲讎國屠。", "至今鉤鏃殘，尚與泥沙俱。", "照此月倍苦，來茲煙亦孤。", "丁魂尚有淚，合灑青楓枯。"]}