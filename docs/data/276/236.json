{"author": "陸龜蒙", "period": "唐", "type": "诗", "title": "奉和襲美太湖詩二十首 太湖石", "paragraphs": ["他山豈無石，厥狀皆可薦。", "端然遇良工，坐使天質變。", "或裁基棟宇，礧砢成廣殿。", "或剖出溫瑜，精光具華瑱。", "或將破仇敵，百礮資苦戰。", "或用鏡功名，萬古如會面。", "今之洞庭者，一以非此選。", "槎牙真不才，反作天下彥。", "所奇者嵌崆，所尚者蔥蒨。", "旁穿參洞穴，內竅均環釧。", "刻削九琳窗，玲瓏五明扇。", "新雕碧霞段，旋破秋天片。", "無力置池塘，臨風只流眄。"]}