{"author": "陸龜蒙", "period": "唐", "type": "诗", "title": "戰秋辭", "paragraphs": ["八月空堂，前臨隙荒。", "抽關散扇，晨烏未光。", "左右物態，森疎強梁。", "天隨子爽駴恂慄，恍軍庸之我當。", "濠然而溝，壘然而牆。", "纛然而桂，隊然而篁。", "杉巉攢矛，蕉標建常。", "槁艾矢束，矯蔓弦張。", "蛙合助吹，鳥分啓行。", "若革進而金止，固違陰而就陽。", "無何，雲顏師，風旨伯，蒼茫慘澹，隳危摵劃。", "煙蒙上焚，雨陣下棘。", "如濠者注，如壘者闢，如纛者亞，如隊者析，如矛者折，如常者拆，如矢者仆，如弦者磔，如吹者瘖，如行者惕，石有髪兮盡纍，木有耳兮咸馘。", "雲風雨煙，乘勝之勢驕。", "杉篁蕉蔓，敗北之氣摵。", "天隨子曰：吁！秋無神則已，如其有神，吾爲爾羞之。", "南北畿圻，盜興五朞。", "方州大都，虎節龍旗。", "瓦解冰碎，瓜分豆離。", "斧抵耋老，干穿乳兒。", "昨宇今燼，朝人暮尸。", "萬犢一啗，千倉一炊。", "擾踐邊朔，殲傷蜑夷。", "制質守帥，披攘城池。", "弓弮不刓，甲綴不離。", "兇渠歌笑，裂地無疑。", "天有四序，秋爲司刑。", "少昊負扆，親朝百靈。", "蓐收相臣，太白將星。", "可霾可電，可風可霆。", "可塹溺顛陷，可夭札迷冥。", "曾忘鏖剪，自意澄寧。", "苟蜡禮之云責，觸天怒而誰丁。", "奈何欺荒庭，凌壞砌，摋崇茝，批宿蕙。", "揭編茅而逞力，斷緯蕭而作勢。", "不過約弱欹垂，戕殘廢替。", "可謂棄其本而趨其末，捨其大而從其細也。", "辭猶未已，色若媿恥。", "於是墮者止，偃者起。"]}