{"author": "陸龜蒙", "period": "唐", "type": "诗", "title": "雜諷九首 三", "paragraphs": ["𪃿鵝慘於冰，陸立懷所適。", "斯人道仍閟，不得不嗚呃。", "當時布衣士，亦作天子客。", "至今東方生，滿口自誇白。", "終爲萬乘交，談笑無所隔。", "致君非有書，乃是堯舜畫。", "祗今侯門峻，日掃貧賤迹。", "朝趨九韶音，暮列五鼎食。", "如聞恭儉語，謇謇事夕惕。", "可拍伊牧肩，功名被金石。"]}