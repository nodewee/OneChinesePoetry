{"author": "陸龜蒙", "period": "唐", "type": "诗", "title": "雜諷九首 二", "paragraphs": ["童麋來觸犀，德力不相及。", "伊無愜心事，祗有碎首泣。", "況將鵬蝨校，數又百與十。", "攻如餓鴟呌，勢若脫兔急。", "斯爲朽關鍵，怒犖抉以入。", "年來橫干戈，未見拔城邑。", "得非佐饔者，齒齒待啜汁。", "羈維豪傑輩，四駭方少縶。", "此皆乘時利，縱舍在呼吸。", "吾欲斧其吭，無雷動幽蟄。"]}