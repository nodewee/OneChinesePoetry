{"author": "陸龜蒙", "period": "唐", "type": "诗", "title": "奉和襲美太湖詩二十首 雨中遊包山精舍", "paragraphs": ["包山信神仙，主者上真職。", "及棲鐘梵侶，又是清涼域。", "乃知煙霞地，絕俗無不得。", "巖開一逕分，柏擁深殿黑。", "僧閑若圖畫，像古非雕刻。", "海客施明珠，湘蕤料淨食。", "有魚皆玉尾，有烏盡金臆。", "手攜鞞鐸佉，若在中印國。", "千峰殘雨過，萬籟清且極。", "此時空寂心，可以遺智識。", "知君戰未勝，尚倚功名力。", "却下聽經徒，孤帆有行色。"]}