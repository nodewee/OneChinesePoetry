{"author": "陸龜蒙", "period": "唐", "type": "诗", "title": "村夜二篇 二", "paragraphs": ["世既賤文章，歸來事耕稼。", "伊人著農道，我亦賦田舍。", "所悲勞者苦，敢用詞爲詫。", "祗効芻牧言，誰防輕薄駡。", "嘻今居寵祿，各自矜雄霸。", "堂上考華鐘，門前竚高駕。", "纖洪動絲竹，水陸供鱠炙。", "小雨靜樓臺，微風動蘭麝。", "吹噓川可倒，眄睞花爭奼。", "萬戶膏血窮，一筵歌舞價。", "安知勤播植，卒歲無閑暇。", "種以春鳸初，獲從秋隼下。", "專專望穜稑，搰搰條桑柘。", "日晏腹未充，霜繁體猶躶。", "平生守仁義，所疾唯狙詐。", "上誦周孔書，沈溟至酣籍。", "豈無致君術，堯舜不上下。", "豈無活國方，頗牧齊教化。", "蛟龍任乾死，雲雨終不借。", "羿臂束如囚，徒勞誇善射。", "才能誚箕斗，辯可移嵩華。", "若與虻輩量，飢寒殆相亞。", "長吟倚清瑟，孤憤生遙夜。", "自古有遺賢，吾容偏稱謝。"]}