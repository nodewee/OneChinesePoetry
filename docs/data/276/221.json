{"author": "陸龜蒙", "period": "唐", "type": "诗", "title": "奉和襲美太湖詩二十首 入林屋洞", "paragraphs": ["知名十小天，林屋當第九。", "題之爲左神，理之以天后。", "魁堆辟邪輩，左右專備守。", "自非方瞳人，不敢窺洞口。", "唯君好奇士，復嘯忘情友。", "致傘在風林，低冠入雲竇。", "中深劇苔井，傍坎纔藥臼。", "石角忽支頤，藤根時束肘。", "初爲大幽怖，漸見微明誘。", "屹若造靈封，森如達仙藪。", "嘗聞白芝秀，狀與琅花偶。", "又坐紫泉光，甘如酌天酒。", "何人能挹嚼，餌以代漿糗。", "却笑探五符，徒勞步雙斗。", "真君不可見，焚盥空遲久。", "眷戀玉碣文，行行但迴首。"]}