{"author": "陸龜蒙", "period": "唐", "type": "诗", "title": "奉和襲美初夏遊楞伽精舍次韻", "paragraphs": ["吳都涵汀洲，碧液浸郡郭。", "微雨蕩春醉，上下一清廓。", "奇蹤欲探討，靈物先瘵瘼。", "飄然蘭葉舟，旋倚煙霞泊。", "吟譚亂篙艣，夢寐雜巘崿。", "纖情不可逃，洪筆難暫閣。", "豈知楞伽會，乃在山水箔。", "金仙著書日，世界名極樂。", "薝蔔冠諸香，琉璃代華堊。", "禽言經不輟，象口川寧涸。", "萬善峻爲城，巉巉扞羣惡。", "清晨欲登造，安得無自愕。", "險穴駭坤牢，高蘿挂天笮。", "池容澹相向，蛟怪如可摸。", "苔蔽石髓根，蒲差水心鍔。", "嵐侵荅摩髻，日照狻猊絡。", "仰首乍眩旋，迴眸更輝㸌。", "簷端凝飛羽，磴外浮碧落。", "到迴解風襟，臨幽濯雲屩。", "塵機性非便，靜境心所著。", "自取海鷗知，何煩尸祝酢。", "峯圍震澤岸，翠浪舞綃幕。", "瀲灩豈堯遭，㟞嵃非禹鑿。", "潛聽鐘梵處，別有松桂壑。", "靄重燈不光，泉寒網猶薄。", "僮能躡孤剎，鳥慣親摐鐸。", "服道身可遺，乞閑心已諾。", "人間亦何事，萬態相毒蠚。", "戰壘競高深，儒衣謾褒博。", "宣尼名位達，未必春秋作。", "管氏包霸圖，須人解其縛。", "伊余採樵者，蓬藋方索寞。", "近得風雅情，聊將聖賢度。", "多君富遒采，識度兩清恪。", "詎寵生滅詞，肯教夷夏錯。", "未爲堯舜用，且向煙霞託。", "我亦擺塵埃，他年附鴻鶴。"]}