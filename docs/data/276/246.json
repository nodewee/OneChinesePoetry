{"author": "陸龜蒙", "period": "唐", "type": "诗", "title": "雜諷九首 八", "paragraphs": ["橫笛喝秋風，清商入疏越。", "君居不夜城，肯怨孤戍月。", "吳兵甚犀利，太白光突兀。", "日已費千金，厪聞侵一撥。", "豈無惡年少，縱酒遊俠窟。", "募爲敢死軍，去以梟叛卒。", "豈無中林士，貫穿學問骨。", "兵法五十家，浩蕩如溟渤。", "高懸鹿皮睡，清澗時依樾。", "分已諾煙霞，全遺事干謁。", "既非格猛獸，未可輕華髪。", "北面師其謀，幾能止征伐。", "何妨秦堇勇，又有曹劌說。", "堯舜尚詢芻，公乎聽無忽。"]}