{"author": "陸龜蒙", "period": "唐", "type": "诗", "title": "奉和襲美太湖詩二十首 銷夏灣", "paragraphs": ["霞島焰難泊，雲峰奇未收。", "蕭條千里灣，獨自清如秋。", "古岸過新雨，高蘿蔭橫流。", "遙風吹蒹葭，折處鳴颼颼。", "昔予守圭竇，過於回祿囚。", "日爲蘧筁徒，分作祗裯讎。", "願狎寒水怪，不封朱轂侯。", "豈知煙浪涯，坐可思重裘。", "健若數尺鯉，泛然雙白鷗。", "不識號火井，孰問名焦丘。", "我真魚鳥家，盡室營扁舟。", "遺名復避世，消夏還消憂。"]}