{"author": "陸龜蒙", "period": "唐", "type": "诗", "title": "奉和襲美太湖詩二十首 初入太湖", "paragraphs": ["東南具區雄，天水合爲一。", "高帆大弓滿，羿射爭箭疾。", "時當暑雨後，氣象仍鬱密。", "乍如開雕笯，聳翅忽飛出。", "行將十洲近，坐覺八極溢。", "耳目駭鴻濛，精神寒佶栗。", "坑來斗呀豁，湧處驚嵳崒。", "嶮異拔龍湫，喧如破蛟室。", "斯須風妥帖，若受命平秩。", "微茫誠端倪，遠嶠疑格筆。", "巉巉見銅闕，左右皆輔弼。", "盤空儼相趨，去勢猶橫逸。", "嘗聞咸池氣，下注作清質。", "至今涵赤霄，尚且浴白日。", "又云構浮玉，宛與崑閬匹。", "肅爲靈官家，此事難致詰。", "纔迎沙嶼好，指顧俄已失。", "山川互蔽虧，魚鳥空聱耴。", "何當授真檢，得召天吳術。", "一一問朝宗，方應可譚悉。"]}