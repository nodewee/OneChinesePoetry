{"author": "陸龜蒙", "period": "唐", "type": "诗", "title": "江南秋懷寄華陽山人", "paragraphs": ["櫛髪涼天曙，含毫故國情。", "歸心一夜極，病體九秋輕。", "忽起襜褕詠，因悲絡緯鳴。", "逢山即堪隱，何路可圖榮。", "揲策空占命，持竿不釣名。", "忘憂如有待，縱嬾似無營。", "小徑纔分草，斜扉劣辨荆。", "冷荷承露菂，疎菊臥煙莖。", "譜爲聽琴閱，圖緣看海㡠。", "鷺毛浮島白，魚尾撇波赬。", "庭橘低攀嗅，園葵旋折烹。", "餓烏窺食案，鬬鼠落書棚。", "種豆悲楊惲，投瓜憶衛旍。", "東林誰處士，南郭自先生。", "分野星多蹇，連山卦少亨。", "衣裾徒博大，文籍漫縱橫。", "蘭葉騷人佩，蓴絲內史羹。", "鶡冠難適越，羊酪未饒傖。", "倚嘯微抽恨，論玄好析酲。", "栖遲勞鼓篋，豪俠愛金籯。", "鍊藥傳丹鼎，嘗茶試石𪼿。", "沼連枯葦暗，窗對脫梧明。", "未達譏張翰，非才嫉禰衡。", "遠懷魂易黯，幽憤骨堪驚。", "礪缺知矛利，磨瑕見璧瑛。", "道源疏滴瀝，儒肆售精誠。", "敢歎良時擲，猶勝亂世攖。", "相秦猶幾死，王漢尚當黥。", "飲啄期應定，窮通勢莫爭。", "髡鉗爲皂隸，譚笑得公卿。", "浴日安知量，追風不計程。", "塵埃張耳分，肝膽季心傾。", "諭蜀專操檄，通甌獨請纓。", "匹夫能曲踊，萬騎可橫行。", "許國輕妻子，防邊重戰耕。", "俄分上尊酒，驟厭五侯鯖。", "靜默供三語，從容等一枰。", "弘深司馬法，雄傑貳師兵。", "朔雪埋烽燧，寒笳裂斾旌。", "乘時收句注，即日埽欃槍。", "武昔威殊俗，文今被八紘。", "琮璜陳始畢，韶夏教初成。", "芽孽羣妖滅，松筠百度貞。", "郎官青瑣拜，使者繡衣迎。", "帝道將雲闢，澆波漸砥平。", "學徒羞說霸，佳士恥爲跉。", "負杖歌栖畝，操觚賦北征。", "才當曹斗怯，書比惠車盈。", "謝氏憐兒女，郄家貴舅甥。", "唯荒稚珪宅，莫贈景山鎗。", "賢彥風流遠，江湖思緒縈。", "謳啞搖舴艋，出沒漾鵁鶄。", "晚樹參差碧，奇峰邐迤晴。", "水喧揌紫芡，村響{姊女=臼}香秔。", "荷笠漁翁古，穿籬守犬獰。", "公衫白紵卷，田餉綠筲擎。", "地與膏腴錯，人多富壽幷。", "相歡時帖泰，獨坐歲崢嶸。", "唧嘖蛩吟壁，連軒鶴舞楹。", "戍風飄疊鼓，鄰月動哀箏。", "未得文章力，何由俸祿請。", "和鉛還搰搰，持斧自丁丁。", "驚懼疑凋朽，功勤過屑瓊。", "凝神披夕秀，盡力取朝英。", "蠹簡開塵篋，寒燈立曉檠。", "靜翻詞客系，閑難史官評。", "天地寧舒慘，山川自變更。", "秖能分跖惠，誰解等殤彭。", "項豈重瞳聖，夔憂一足𨆪。", "阮高酣麴糵，莊達謝犧牲。", "齚舌無勞話，寬心豈可盛。", "但從罏冶鍛，莫受罻羅嬰。", "硯撥萍根洗，舟衝蓼穗撐。", "短牀編翠竹，低机凭紅檉。", "霜信催楊柳，煙容褭杜蘅。", "桁排巢燕燕，屏畫醉猩猩。", "嬾檜推嵐影，飛泉撼玉琤。", "𦪽{舟卭}尋遠近，握槊鬬輸贏。", "枝壓離披瓠，簷垂礧磊橙。", "忘情及宗炳，抱疾過劉楨。", "野饋夸菰飯，江商賈蔗餳。", "送神枹瓦釜，留客上瓷觥。", "舉楫揮青劒，鳴榔扣遠鉦。", "鳥行沈莽碧，魚隊破泓澄。", "手戟非吾事，腰鎌且發硎。", "諒難求摽摽，聊欲取錚錚。", "幾歎蟲甘蓼，還思鹿美苹。", "愁長難自剪，歌斷有誰賡。", "未去師黃石，空能說白珩。", "性湍休激浪，言莠罷抽萌。", "地僻琴尊獨，溪寒杖屨清。", "物齊消臆對，戈倒共心盟。", "絲曳靈妃瑟，金涵太子笙。", "幽棲膠竹塢，仙慮驛蓬瀛。", "想像珠襦鳳，追飛翠蘂鶯。", "霧簾深杳悄，雲磬冷敲鏗。", "籙字多階品，華陽足弟兄。", "焚香凝一室，盡日思層城。", "匿景崦嵫色，呀空渤澥聲。", "吾當營巨黍，東去射長鯨。"]}