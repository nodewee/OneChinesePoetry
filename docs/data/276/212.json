{"author": "陸龜蒙", "period": "唐", "type": "诗", "title": "讀陰符經寄鹿門子", "paragraphs": ["清晨整冠坐，朗詠三百言。", "備識天地意，獻詞犯乾坤。", "何事不隱德，降靈生軒轅。", "口銜造化斧，鑿破機關門。", "五賊忽迸逸，萬物爭崩奔。", "虛施神仙要，莫救華池源。", "但學戰勝術，相高甲兵屯。", "龍蛇競起陸，鬬血浮中原。", "成湯與周武，反覆更爲尊。", "下及秦漢得，黷弄兵亦煩。", "姦強自林據，仁弱無枝蹲。", "狂喉恣吞噬，逆翼爭飛翻。", "家家伺天發，不肯匡淫昏。", "生民墜塗炭，比屋爲冤魂。", "祗爲讀此書，大樸難久存。", "微臣與軒轅，亦是萬世孫。", "未能窮意義，豈敢求瑕痕。", "曾亦愛兩句，可與賢達論。", "生者死之根，死者生之根。", "方寸了十字，萬化皆胚腪。", "身外更何事，眼前徒自喧。", "黃河但東注，不見歸崑崙。", "晝短苦夜永，勸君傾一尊。"]}