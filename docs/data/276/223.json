{"author": "陸龜蒙", "period": "唐", "type": "诗", "title": "奉和襲美太湖詩二十首 毛公壇", "paragraphs": ["古有韓終道，授之劉先生。", "身如碧鳳皇，羽翼披輕輕。", "先生盛驅役，臣伏甲與丁。", "勢可倒五嶽，不唯鞭羣靈。", "飄颻駕翔螭，白日朝太清。", "空遺古壇在，稠疊煙蘿屏。", "遠懷步罡夕，列宿森然明。", "四角鎮露獸，三層差羽嬰。", "迴眸盼七炁，運足馳疎星。", "象外真既感，區中道俄成。", "邇來向千祀，雲嶠空崢嶸。", "石上橘花落，石根瑤草青。", "時時白鹿下，此外無人行。", "我訪岑寂境，自言齋戒精。", "如今君安死，魂魄猶羶腥。", "有芨皆綠字，有芝皆紫莖。", "相將望瀛島，浩蕩凌滄溟。"]}