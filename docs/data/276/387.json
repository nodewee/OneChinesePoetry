{"author": "陸龜蒙", "period": "唐", "type": "诗", "title": "奉和襲美新秋言懷三十韻次韻", "paragraphs": ["身閑唯愛靜，籬外是荒郊。", "地僻憐同巷，庭喧厭累巢。", "岸聲搖舴艋，窗影辨蠨蛸。", "徑祗溪禽下，關唯野客敲。", "竹岡從古凸，池緣本來䫜。", "早藕擎霜節，涼花束紫梢。", "漁情隨錘網，獵興起鳴𩩉。", "好夢經年說，名方著處抄。", "才疎惟自補，技癢欲誰抓。", "窗靜常懸䕹，鞭閑不正鞘。", "山衣輕斧藻，天籟逸弦匏。", "蕙轉風前帶，桃烘雨後膠。", "蘚乾黏晚砌，煙濕動晨庖。", "沈約便圖籍，揚雄重酒肴。", "目曾窺絕洞，耳不犯征鐃。", "曆外窮飛朔，蓍中記伏爻。", "石林空寂歷，雲肆肯嘵譊。", "松桂何妨蠹，龜龍亦任嘲。", "未能丹作髓，誰相紫爲胞。", "莫把榮枯異，但和大小包。", "由弓猨不捷，梁圈虎忘虓。", "舊友懷三益，關山阻二崤。", "道隨書簏古，時共釣輪拋。", "好作忘機士，須爲莫逆交。", "看君馳諫草，憐我臥衡茅。", "出處雖冥默，薰蕕肯溷殽。", "岸沙從鶴印，崖蜜勸人𦾱。", "白菌盈枯枿，黃精滿綠筲。", "仙因隱居信，禪是淨名教。", "勿謂江湖永，終浮一大瓟。"]}