{"author": "陸龜蒙", "period": "唐", "type": "诗", "title": "記事", "paragraphs": ["本作漁釣徒，心將遂疎放。", "苦爲飢寒累，未得恣閑暢。", "去年十二月，身住霅溪上。", "病裏賀豐登，雞豚聊饋餉。", "巍峩卞山雪，凝冽不可向。", "瘦骨倍加寒，徒爲厚繒纊。", "晴來露青靄，千仞缺尋丈。", "臥恐玉華銷，時時推枕望。", "雖然營衛困，亦覺精神王。", "把筆強題詩，粗言環怪狀。", "吳興鄭太守，文律頗清壯。", "鳳尾與鯨牙，紛披落雜唱。", "緘書寄城內，搪突無以況。", "料峭採蓮船，縱橫簸天浪。", "方傾謝公酒，忽值莊生喪。", "默默阻音徽，臨風但惆悵。", "春歸迨秋末，固自嬰微恙。", "歲晏弗躬親，何由免欺誑。", "今來觀刈獲，乃在松江並。", "門外兩潮過，波瀾光蕩漾。", "都緣新卜築，是事皆草創。", "爾後如有年，還應愜微尚。", "天高氣味爽，野迥襟懷曠。", "感物動牢愁，憤時頻骯髒。", "平生樂篇翰，至老安敢忘。", "駿骨正牽鹽，玄文終覆醬。", "嗟今多赤舌，見善惟蔽謗。", "忖度大爲防，涵容寬作量。", "圖書筐簏外，關眼皆賸長。", "餓隸亦勝無，薄田家所仰。", "稍離飢寒患，學古真可強。", "聖道庶經營，世途多踉蹌。", "近聞天子詔，復許私醞釀。", "促使舂酒材，呼兒具盆盎。", "宵長擁吟褐，日晏開書幌。", "我醉卿可還，陶然似元亮。"]}