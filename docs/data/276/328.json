{"author": "陸龜蒙", "period": "唐", "type": "诗", "title": "五歌 刈穫", "paragraphs": ["自春徂秋天弗雨，廉廉早稻纔遮畝。", "芒粒稀疎熟更輕，地與禾頭不相拄。", "我來愁築心如堵，更聽農夫夜深語。", "凶年是物即爲災，百陣野鳧千穴鼠。", "平明抱杖入田中，十穗蕭條九穗空。", "敢言一歲囷倉實，不了如今朝暮舂。", "天職誰司下民籍，苟有區區宜㭊㭊。", "本作耕耘意若何，蟲豸兼教食人食。", "古者爲邦須蓄積，魯饑尚責如齊糴。", "今之爲政異當時，一任流離恣徵索。", "平生幸遇華陽客，向日餐霞轉肥白。", "欲賣耕牛棄水田，移家且傍三茅宅。"]}