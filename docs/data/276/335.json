{"author": "陸龜蒙", "period": "唐", "type": "诗", "title": "慶封宅古井行", "paragraphs": ["古甓團團蘚花碧，鼎渫寒泉深百尺。", "江南戴白盡能言，此地曾爲慶封宅。", "慶封嗜酒荒齊政，齊人剪族封奔迸。", "雖過魯國羞魯儒，欲弄吳民竊吳柄。", "吳分巖邑號朱方，子家負固心彊梁。", "澤車豪馬馳似水，錦鳳玉龍森若牆。", "一朝雲夢圍兵至，胸陷鋒鋩腦塗地。", "因知富德不富財，顏氏簞瓢有深意。", "宣父嘗違盜泉水，懦夫立事貪夫止。", "今歌此井示吳人，斷綆沉瓶自茲始。"]}