{"author": "崔璐", "period": "唐", "type": "诗", "title": "覽皮先輩盛製因作十韻以寄用伸欵仰", "paragraphs": ["河嶽挺靈異，星辰精氣殊。", "在人爲英傑，與國作禎符。", "襄陽得奇士，俊邁真龍駒。", "勇果魯仲由，文賦蜀相如。", "渾浩江海廣，葩華桃李敷。", "小言入無間，大言塞空虛。", "幾人游赤水，夫子得玄珠。", "鬼神爭奧秘，天地惜洪鑪。", "既有曾參行，仍兼君子儒。", "吾知上帝意，將使居黃樞。", "好保千金體須爲萬姓謨。"]}