{"author": "陸龜蒙", "period": "唐", "type": "诗", "title": "奉和襲美太湖詩二十首 孤園寺", "paragraphs": ["浮屠從西來，事者極梁武。", "巖幽與水曲，結構無遺土。", "窮山林幹盡，竭海珠璣聚。", "況即侍從臣，敢愛煙波塢。", "幡條玉龍扣，殿角金虬舞。", "釋子厭樓臺，生人露風雨。", "今來四百載，像設藏雲浦。", "輕鴿亂馴鷗，鳴鐘和朝艣。", "庭蕉裂旗斾，野蔓差纓組。", "石上解空人，窗前聽經虎。", "林虛葉如織，水淨沙堪數。", "徧問得中天，歸脩釋迦譜。"]}