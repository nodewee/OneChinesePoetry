{"author": "陸龜蒙", "period": "唐", "type": "诗", "title": "奉和襲美太湖詩二十首 上真觀", "paragraphs": ["嘗聞昇三清，真有上中下。", "官居乘佩服，一一自相亞。", "霄裙或霞粲，侍女忽玉姹。", "坐進金碧腴，去馳飆歘駕。", "今來上真觀，恍若心靈訝。", "祗恐暫神遊，又疑新羽化。", "風餘撼朱草，雲破生瑤榭。", "望極覺波平，行虛信煙藉。", "閑開飛龜帙，靜倚宿鳳架。", "俗狀既能遺，塵冠聊以卸。", "人間方大火，此境無朱夏。", "松蓋蔭日車，泉紳垂天罅。", "窮幽不知倦，復息芝園舍。", "鏘珮引涼姿，焚香禮遙夜。", "無情走聲利，有志依閑暇。", "何處好迎僧，希將石樓借。"]}