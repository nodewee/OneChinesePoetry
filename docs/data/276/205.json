{"author": "陸龜蒙", "period": "唐", "type": "诗", "title": "襲美先輩以龜蒙所獻五百言既蒙見和復示榮唱至於千字提獎之重蔑有稱實再抒鄙懷用伸酬謝", "paragraphs": ["洪範分九疇，轉成天下規。", "河圖孕八卦，煥作玄中奇。", "先開否臧源，次築經緯基。", "粵若魯聖出，正當周德衰。", "越疆必載質，歷國將扶危。", "諸侯恣崛強，王室方陵遲。", "歌鳳時不偶，獲麟心益悲。", "始嗟吾道窮，竟使空言垂。", "首贊五十易，又刪三百詩。", "遂令篇籍光，可竝日月姿。", "向非筆削功，未必無瑕疵。", "迨至夫子沒，微言散如枝。", "所宗既不同，所得亦異宜。", "名法在深刻，虛玄至希夷。", "自從戰伐來，一派縱橫馳。", "寒谷生豔木，沸潭結流澌。", "驚奔失壯士，好惡隨纖兒。", "嬴氏幷六合，勢尊丞相斯。", "加於挾書律，盡取坑焚之。", "南勒會稽頌，北恢胡亥阺。", "猶懷徧巡狩，不暇親維持。", "及漢文景後，鴻生方鎃摫。", "簸揚堯舜風，反作三代吹。", "飄颻四百載，左右爲藩籬。", "鄴下曹父子，獵賢甚熊羆。", "發論若霞駁，裁詩如錦摛。", "徐王應劉輩，頭角咸相衰。", "或有妙絕賞，或爲獨步推。", "或許潤色美，或嫌詆訶癡。", "倏以中利病，且非混醇醨。", "雅當乎魏文，麗矣哉陳思。", "不肯少選妄，恐貽後世嗤。", "吾祖仗才力，革車蒙虎皮。", "手持一白旄，直向文場麾。", "輕若脫鉗釱，豁如抽扊扅。", "精鋼不足利，騕褭何勞追。", "大可罩山岳，微堪析毫釐。", "十體免負贅，百家咸起痿。", "爭入鬼神奧，不容天地私。", "一篇邁華藻，萬古無孑遺。", "刻鵠尚未已，雕龍奮而爲。", "劉生吐英辯，上下窮高卑。", "下臻宋與齊，上指軒從羲。", "豈但標八索，殆將包兩儀。", "人謠洞野老，騷怨明湘纍。", "立本以致詰，驅宏來抵隵。", "清如朔雪嚴，緩若春煙羸。", "或欲開戶牖，或將飾纓緌。", "雖非倚天劒，亦是囊中錐。", "皆由內史意，致得東莞詞。", "梁元盡索虜，後主終亡隋。", "哀音但浮脆，豈望分雄雌。", "吾唐揖讓初，陛列森咎夔。", "作頌媲吉甫，直言過祖伊。", "明皇踐中日，墨客肩參差。", "岳淨秀擢削，海寒光陸離。", "皆能取穴鳳，盡擬乘雲螭。", "邇來二十祀，俊造相追隨。", "余生落其下，亦值文明時。", "少小不好弄，逡巡奉弓箕。", "雖然苦貧賤，未省親嚅㖇。", "秋倚抱風桂，曉烹承露葵。", "窮年只敗袍，積日無晨炊。", "遠訪賣藥客，閑尋捕魚師。", "歸來蠹編上，得以含情窺。", "抗韻吟比雅，覃思念棿攡。", "因知昭明前，剖石呈清琪。", "又嗟昭明後，敗葉埋芳蕤。", "縱有月旦評，未能天下知。", "徒爲強貔豹，不免參狐貍。", "誰蹇行地足，誰抽刺天鬐。", "誰作河畔草，誰爲洞中芝。", "誰若靈囿鹿，誰猶清廟犧。", "誰輕如鴻毛，誰密如凝脂。", "誰比蜀嚴靜，誰方巴賨貲。", "誰能釣抃鼇，誰能灼神龜。", "誰背如水火，誰同若塤篪。", "誰可作梁棟，誰敢驅谷蠡。", "用此常不快，無人動交鈹。", "空消病裏骨，枉白愁中髭。", "鹿門先生才，大小無不怡。", "就彼六籍內，說詩直解頤。", "顧我迷未遠，開懷潰其疑。", "初開鑿本源，漸乃疏旁支。", "邃古派泛濫，皇朝光赫曦。", "揣摩是非際，一一如襟期。", "李杜氣不易，孟陳節難移。", "信知君子言，可竝神明蓍。", "枯腐尚求律，膏肓猶謁醫。", "況將太牢味，見啗逋懸飢。", "今來置家地，正枕吳江湄。", "餌薄鉤不曲，跫然守空坻。", "嘿坐無影響，唯君欵茅茨。", "抽書亂籤帙，酌茗煩甌㰕。", "或伴補缺砌，或偕詣荒祠。", "孤筇倚煙蔓，細木橫風漪。", "觸雨妨屝屨，臨流泥江蘺。", "既狎野人調，甘爲豪士訾。", "不敢負建鼓，唯憂掉降旗。", "希君念餘勇，挽袖登文陴。"]}