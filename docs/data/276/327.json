{"author": "陸龜蒙", "period": "唐", "type": "诗", "title": "五歌 水鳥", "paragraphs": ["水鳥山禽雖異名，天工各與雙翅翎。", "雛巢吞啄即一例，游處高卑殊不停。", "則有觜鈹爪戟勁立直眎者，擊搏挽裂圖羶腥。", "如此等色恣豪橫，聳身往往凌青冥。", "爲人羅絆取材力，韋韝綵綬懸金鈴。", "三驅不以鳥捕鳥，矢下先得聞諸經。", "超然可繼義勇後，恰似有志行天刑。", "鷗閑鶴散兩自遂，意思不受人丁寧。", "今朝櫂倚寒江汀，舂鉏翡翠參鵁鶄。", "孤翹側睨瞥滅沒，未是即肯馴簷楹。", "婦女衣襟便佞舌，始得金籠日提挈。", "精神卓犖背人飛，冷抱蒹葭宿煙月。", "我與時情大乖刺，祗是江禽有毛髪。", "慇懃謝汝莫相猜，歸來長短同羣活。"]}