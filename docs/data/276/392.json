{"author": "陸龜蒙", "period": "唐", "type": "诗", "title": "秋日遣懷十六韻寄道侶", "paragraphs": ["盡日臨風坐，雄詞妙略兼。", "共知時世薄，寧恨歲華淹。", "且把靈方試，休憑吉夢占。", "夜然燒汞火，朝煉洗金鹽。", "有路求真隱，無媒舉孝廉。", "自然成嘯傲，不是學沈潛。", "水恨同心隔，霜愁兩鬢霑。", "鶴屏憐掩扇，烏帽愛垂簷。", "雅調宜觀樂，清才稱典籤。", "冠𢼮玄髪少，書健紫毫尖。", "故疾因秋召，塵容畏日黔。", "壯圖須行行，儒服謾襜襜。", "片石聊當枕，橫煙欲代簾。", "蠹根延穴蟻，疎葉漏庭蟾。", "藥鼎高低鑄，雲菴早晚苫。", "胡麻如重寄，從誚我無厭。"]}