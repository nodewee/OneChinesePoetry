{"author": "陸龜蒙", "period": "唐", "type": "诗", "title": "奉和襲美太湖詩二十首 聖姑廟", "paragraphs": ["渺渺洞庭水，盈盈芳嶼神。", "因知古佳麗，不獨湘夫人。", "流蘇蕩遙吹，斜領生輕塵。", "蜀彩駮霞碎，吳綃盤霧勻。", "可憐飛燕姿，合是乘鸞賓。", "坐想煙雨夕，兼知花草春。", "空登油壁車，窈窕誰相親。", "好贈玉條脫，堪攜紫綸巾。", "殷勤撥香池，重薦汀洲蘋。", "明朝動蘭檝，不翅星河津。"]}