{"author": "陸龜蒙", "period": "唐", "type": "诗", "title": "奉酬襲美先輩吳中苦雨一百韻", "paragraphs": ["微生參最靈，天與意緒拙。", "人皆機巧求，百逕無一達。", "家爲唐臣來，奕世唯稷卨。", "只垂青白風，凜凜自貽厥。", "猶殘賜書在，編簡苦斷絕。", "其間忠孝字，萬古光不滅。", "孱孫誠瞢昧，有志常搰搰。", "敢云嗣良弓，但欲終守節。", "諠譁不入耳，讒佞不挂舌。", "仰詠堯舜言，俯遵周孔轍。", "所貪既仁義，豈暇理生活。", "縱有舊田園，拋來亦蕪沒。", "因之成否塞，十載真契闊。", "凍骭一襜褕，飢腸少糠籺。", "甘心付天壤，委分任迴斡。", "笠澤臥孤雲，桐江釣明月。", "盈筐盛芡芰，滿釜煮鱸鱖。", "酒幟風外㩻，茶槍露中擷。", "歌謠非大雅，捃摭爲小說。", "上可補熏莖，傍堪跐芽蘗。", "方當賣罾罩，盡以易紙札。", "蹤跡尚吳門，夢魂先魏闕。", "尋聞天子詔，赫怒誅叛卒。", "宵旰憫烝黎，謨明問征伐。", "王師雖繼下，賊壘未即拔。", "此時淮海波，半是生人血。", "霜戈驅少壯，敗屋葉羸耋。", "踐蹋比塵埃，焚燒同稿秸。", "吾皇自神聖，執事皆間傑。", "射策亦何爲，春卿遂聊輟。", "伊余將貢技，未有耻可刷。", "却問漁樵津，重耕煙雨墢。", "諸侯急兵食，冗賸方翦截。", "不可抱詞章，巡門事干謁。", "歸來闔蓬楗，壁立空豎褐。", "煖手抱孤煙，披書向殘雪。", "幽憂和憤懣，忽愁自驚蹶。", "文兮乏寸毫，武也無尺鐵。", "平生所韜蓄，到死不開豁。", "念此令人悲，翕然生內熱。", "加之被皸瘃，況復久藜糲。", "既爲霜露侵，一臥增百疾。", "筋骸將束縛，腠理如箠撻。", "初謂抵狂貙，又如當毒蝎。", "江南多事鬼，巫覡連甌粵。", "可口是妖訛，恣情專賞罰。", "良醫只備位，藥肆或虛設。", "而我正萎痿，安能致訶咄。", "椒蘭任芳苾，精粣從羅列。", "醆斝既屢傾，錢刀亦隨爇。", "兼之凟財賄，不止行盜竊。", "天地如有知，微妖豈逃殺。", "其時心力憤，益使氣息惙。", "永夜更呻吟，空牀但皮骨。", "君來贊賢牧，野鶴聊簪笏。", "謂我同光塵，心中有溟渤。", "輪蹄相壓至，問遺無虛月。", "首到春鴻濛，猶殘病根茇。", "看花雖眼暈，見酒忘肺渴。", "隱几還自怡，逢盧亦爭喝。", "抽毫更唱和，劒戟相磨戛。", "何大不包羅，何微不挑刮。", "今來值霖雨，晝夜無暫歇。", "雜若碎淵淪，高如破轇轕。", "何勞鼉吼岸，詎要鸛鳴垤。", "祗意江海翻，更愁山岳裂。", "初驚蚩尤陣，虎豹爭搏嚙。", "又疑伍胥濤，蛟蜃相蹙拶。", "千家濛瀑練，忽似好披拂。", "萬瓦垂玉繩，如堪取縈結。", "況余居低下，本是蛙蚓窟。", "邇來增號呼，得以恣唐突。", "先夸屋舍好，又恃頭角凸。", "厚地雖直方，身能徧穿穴。", "常參莊辯裏，亦造揚玄末。", "偃仰縱無機，形容且相忽。", "低頭增歎詫，到口復嗢咽。", "沮洳漬琴書，莓苔染巾襪。", "解衣換倉粟，秕稗猶未脫。", "飢鳥屢窺臨，泥僮苦舂䑔。", "或聞秋稼穡，大半沈澎汃。", "耕父蠹齊民，農夫思旱魃。", "吾觀天之意，未必洪水割。", "且要虐飛龍，又圖滋跛鼈。", "三吳明太守，左右皆儒哲。", "有力即扶危，懷仁過救暍。", "鹿門皮夫子，氣調真俊逸。", "截海上雲鷹，橫空下霜鶻。", "文壇如命將，可以持玉鉞。", "不獨扆羲軒，便當城老佛。", "顧余爲山者，所得纔簣撮。", "譬如飾箭材，尚欠鏃與筈。", "閑將歈兒唱，強倚帝子瑟。", "幸得遠瀟湘，不然嗤賈屈。", "開緘窺寶肆，璣貝光比櫛。", "朗詠衝樂懸，陶匏響鏗擖。", "古來愁霖賦，不是不清越。", "非君頓挫才，沴氣難摧折。", "馳情扣虛寂，力盡無所掇。", "不足謝徽音，祗令凋鬢髪。"]}