{"author": "陸龜蒙", "period": "唐", "type": "诗", "title": "奉酬襲美先輩初夏見寄次韻", "paragraphs": ["積雨晦臯圃，門前煙水平。", "蘋蘅增遙吹，枕席分餘清。", "村斾詫酒美，賒來滿鋞程。", "未必減宣子，何羨謝公榮。", "借宅去人遠，敗牆連古城。", "愁鴟占枯枿，野鼠趨前楹。", "昨日雲破損，晚林先覺晴。", "幽篁倚微照，碧粉含疎莖。", "蠹簡有遺字，㪇琴無泛聲。", "蠶寒繭尚薄，燕喜雛新成。", "覽物正搖思，得君初夏行。", "誠明復散誕，化匠安能爭。", "海浪刷三島，天風吹六英。", "洪崖領玉節，坐使虛音生。", "吾祖傲洛客，因言幾爲傖。", "末裔實漁者，敢懷干墨卿。", "唯思釣璜老，遂得持竿情。", "何須乞鵝炙，豈在斟羊羹。", "畦蔬與甕醁，便可相攜迎。", "蟠木几甚曲，筍皮冠且輕。", "閑心放羈靮，醉脚從欹傾。", "一逕有餘遠，一窗有餘明。", "秦皇苦不達，天下何足幷。"]}