{"author": "陸龜蒙", "period": "唐", "type": "诗", "title": "紀夢遊甘露寺", "paragraphs": ["昔臥嵩高雲，雲窗正寒夕。", "披裘忽生夢，似到空王宅。", "峨天一峰立，欄楯橫半壁。", "級倚綠巔差，關臨赤霄闢。", "捫虛陟孤峭，不翅千餘尺。", "疊掌望罘罳，分明袒肩釋。", "凌香稽首罷，嘹嘵□□□。", "高戶乘北風，聲號大波白。", "光中目難送，定驗方可覿。", "樹細鴻濛煙，島疎零落碧。", "須臾羣籟入，空水相噴激。", "積浪亞寒堆，呀如鬬危石。", "跳音簇鞞鼓，濺沫交矛戟。", "鳥疾帆亦奔，紛紛助勁敵。", "思非水靈怒，即是飢龍擘。", "怯懾不敢前，荷襟汗霑霢。", "迴經定僧處，泉木光相射。", "巖磴雲族栖，柖柯露華適。", "逍遙得真趨，邐迤尋常跡。", "山腹貯孤亭，嵐根四垂帟。", "誰題雪月句，乃是曹劉格。", "閬闕一枝瓊，邊樓數聲笛。", "吟高矍然起，若自蒼旻擲。", "短燭墮餘花，圓蟾挂斜魄。", "自從神錫境，無處不登陟。", "忽上南徐山，心期豁而獲。", "豈伊煩惱骨，合到清涼域。", "暗得胡蝶身，幽期盡相識。", "奈何有名氏，未列金閨籍。", "翻慙丱頂童，得奉真如策。", "雲濤觸風望，毫管和煙搦。", "聊記夢中遊，留之問禪客。"]}