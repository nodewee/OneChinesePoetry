{"author": "陸龜蒙", "period": "唐", "type": "诗", "title": "丁隱君歌", "paragraphs": ["華陽道士南遊歸，手中半卷青蘿衣。", "自言逋客持贈我，乃是錢搪丁翰之。", "連江大抵多奇岫，獨話君家最奇秀。", "盤燒天竺春筍肥，琴倚洞庭秋石瘦。", "草堂暗引龍泓溜，老樹根株若蹲獸。", "霜濃果熟未容收，往往兒童雜猨狖。", "去歲猖狂有黃寇，官軍解散無人鬬。", "滿城奔迸翰之閑，只把枯松塞圭竇。", "前度相逢正賣文，一錢不直虛云云。", "今來利作採樵客，可以拋身麋鹿羣。", "丁隱君，丁隱君，叩頭且莫變名氏，即日更尋丁隱君。"]}