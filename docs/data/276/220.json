{"author": "陸龜蒙", "period": "唐", "type": "诗", "title": "奉和襲美太湖詩二十首 曉次神景宮", "paragraphs": ["曉帆逗碕岸，高步入神景。", "灑灑襟袖清，如臨蘂珠屏。", "雖然羣動息，此地常寂靜。", "翠鑷有寒鏘，碧花無定影。", "憑軒羽人傲，夾戶天獸猛。", "稽首朝元君，褰衣就虛省。", "呀空雪牙利，嗽水石齒冷。", "香母未垂嬰，芝田不論頃。", "遙通河漢口，近撫松桂頂。", "飯薦七白蔬，杯釃九光杏。", "人間附塵躅，固陋真鉗頸。", "肯信抃鼇傾，猶疑夏蟲永。", "玄津蕩瓊壟，紫汞啼金鼎。", "盡出冰霜書，期君一披省。"]}