{"author": "陸龜蒙", "period": "唐", "type": "诗", "title": "奉和襲美太湖詩二十首 崦裏", "paragraphs": ["山橫路若絕，轉檝逢平川。", "川中水木幽，高下兼良田。", "溝塍墮微溜，桑柘含疎煙。", "處處倚蠶箔，家家下魚筌。", "騃犢臥新𦬻，野禽爭折蓮。", "試招搔首翁，共語殘陽邊。", "今來九州內，未得皆恬然。", "賊陣始吉語，狂波又凶年。", "吾翁欲何道，守此常安眠。", "笑我掉頭去，蘆中聞刺船。", "余知隱地術，可以齊真仙。", "終當從之遊，庶復全於天。"]}