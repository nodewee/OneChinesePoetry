{"author": "陸龜蒙", "period": "唐", "type": "诗", "title": "雜諷九首 五", "paragraphs": ["東南有狂兕，獵者西北矢。", "利塵白冥冥，獨此清夜止。", "無人語其事，偶坐窺天紀。", "安得東壁明，洪洪用墳史。", "搜揚好古士，一以罄雲水。", "流堪灑菁英，風足去稗秕。", "如能出奇計，坐可平賊壘。", "徐陳羲皇道，高駕太平軌。", "攫疏成特雄，濯垢爲具美。", "貢賢當上賞，景福視所履。", "永播南熏音，垂之萬年耳。"]}