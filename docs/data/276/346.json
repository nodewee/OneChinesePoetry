{"author": "陸龜蒙", "period": "唐", "type": "诗", "title": "問吳宮辭", "paragraphs": ["彼吳之宮兮江之郍涯，複道盤兮當高且斜。", "波搖疏兮霧濛箔，菡萏國兮鴛鴦家。", "鸞之簫兮蛟之瑟，駢筠參差兮界絲密。", "讌曲房兮上初日，月落星稀兮歌酣未畢。", "越山叢叢兮越溪疾，美人雄劒兮相先後出。", "火姑蘇兮沼長洲，此宮之麗人兮留乎不留。", "霜氛重兮孤榜曉，遠樹扶蘇兮愁煙悄眇。", "欲摭愁煙兮問故基，又恐愁煙兮推白鳥。"]}