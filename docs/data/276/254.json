{"author": "陸龜蒙", "period": "唐", "type": "诗", "title": "村夜二篇 一", "paragraphs": ["江上冬日短，裴回草堂暝。", "鴻當絕塞來，客向孤村病。", "緜緜起歸念，咽咽興微詠。", "菊逕月方高，橘齋霜已併。", "盤飱蔬粟粗，史籍籤牌盛。", "目冷松桂寒，耳喧兒女競。", "開瓶浮蟻綠，試筆秋毫勁。", "晝戶亦重關，寒屏遞相映。", "詩從騷雅得，字向鉛槧正。", "遇敵舞蛇矛，逢談捉犀柄。", "無名升甲乙，有志扶荀孟。", "守道希昔賢，爲文通古聖。", "幽憂廢長劒，顦顇慚清鏡。", "祗會魚鳥情，詎知時俗性。", "浮虛多徇勢，老嬾圖歷聘。", "既不務人知，空餘樂天命。", "吾家在田野，家事苦遼敻。", "耕稼一以微，囷倉自然罄。", "愁襟風葉亂，獨坐燈花迸。", "明發成浩歌，誰能少傾聽。"]}