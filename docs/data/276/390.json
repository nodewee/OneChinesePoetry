{"author": "陸龜蒙", "period": "唐", "type": "诗", "title": "江墅言懷", "paragraphs": ["病身兼稚子，田舍劣相容。", "跡共公卿絕，貧須稼穡供。", "月方行到閏，霜始近言濃。", "樹少棲禽雜，村孤守犬重。", "汀洲藏晚弋，籬落露寒舂。", "野弁欹還整，家書拆又封。", "杉篁宜夕照，窗戶倚疎鐘。", "南北唯聞戰，縱橫未勝農。", "大春雖苦學，叔夜本多慵。", "直使貂裘弊，猶堪過一冬。"]}