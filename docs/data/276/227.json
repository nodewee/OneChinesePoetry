{"author": "陸龜蒙", "period": "唐", "type": "诗", "title": "奉和襲美太湖詩二十首 桃花塢", "paragraphs": ["行行問絕境，貴與名相親。", "空經桃花塢，不見秦時人。", "願此爲東風，吹起枝上春。", "願此作流水，潛浮蘂中塵。", "願此爲好鳥，得棲花際鄰。", "願此作幽蝶，得隨花下賓。", "朝爲照花日，暮作涵花津。", "試爲探花士，作此偷桃臣。", "桃源不我棄，庶可全天真。"]}