{"author": "皮日休", "period": "唐", "type": "诗", "title": "雜體詩 苦雨雜言寄魯望", "paragraphs": ["吳中十日涔涔雨，歊蒸庳下豪家苦。", "可憐臨頓陸先生，獨自翛然守環堵。", "兒飢僕病漏空廚，無人肯典破衣裾。", "{果/虫虫}蠃時時上几案，鼃黽往往跳琴書。", "桃花米斗半百錢，枯荒濕壞炊不然。", "兩牀苮席一素几，仰臥高聲吟太玄。", "知君志氣如鐵石，甌冶雖神銷不得。", "乃知苦雨不復侵，枉費畢星無限力。", "鹿門人作州從事，周章似鼠唯知醉。", "府金廩粟虛請來，憶著先生便知媿。", "媿多饋少真徒然，相見唯知攜酒錢。", "豪華滿眼語不信，不如直上天公牋。", "天公牋，方修次，且榜鳴篷來一醉。"]}