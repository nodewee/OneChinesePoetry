{"author": "陸龜蒙", "period": "唐", "type": "诗", "title": "南涇漁父", "paragraphs": ["予方任疎慵，地僻即所好。", "江流背村落，偶往心已嫪。", "田家相去遠，岑寂且縱傲。", "出戶手先筇，見人頭未帽。", "南涇有漁父，往往攜稚造。", "問其所以漁，對我真蹈道。", "我初簎魚鼈，童丱至於耄。", "窟穴與生成，自然通壺奧。", "孜孜戒吾屬，天物不可暴。", "大小參去留，候其孳養報。", "終朝獲魚利，魚亦未常耗。", "同覆天地中，違仁辜覆燾。", "余觀爲政者，此意諒難到。", "民皆死搜求，莫肯興愍悼。", "今年川澤旱，前歲山源潦。", "牒訴已盈庭，聞之類禽噪。", "譬如死雞鶩，豈不容乳抱。", "孟子譏宋人，非其揠苗躁。", "吾嘉漁父旨，雅叶賢哲操。", "倘遇採詩官，斯文誠敢告。"]}