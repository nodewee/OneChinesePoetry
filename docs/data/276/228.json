{"author": "陸龜蒙", "period": "唐", "type": "诗", "title": "奉和襲美太湖詩二十首 明月灣", "paragraphs": ["昔聞明月觀，祗傷荒野基。", "今逢明月灣，不值三五時。", "擇此二明月，洞庭看最奇。", "連山忽中斷，遠樹分毫釐。", "周迴二十里，一片澄風漪。", "見說秋半夜，淨無雲物欺。", "兼之星斗藏，獨有神仙期。", "初聞鏘鐐跳，積漸調參差。", "空中卓羽衛，波上停龍螭。", "蹤舞玉煙節，高歌碧霜詞。", "清光悄不動，萬象寒咿咿。", "此會非俗致，無由得旁窺。", "但當乘扁舟，酒甕仍相隨。", "或徹三弄笛，或成數聯詩。", "自然瑩心骨，何用神仙爲。"]}