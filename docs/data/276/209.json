{"author": "陸龜蒙", "period": "唐", "type": "诗", "title": "奉和襲美二遊詩 任詩", "paragraphs": ["吳之辟疆園，在昔勝概敵。", "前聞富脩竹，後說紛怪石。", "風煙慘無主，載祀將六百。", "草色與行人，誰能問遺跡。", "不知清景在，盡付任君宅。", "却是五湖光，偷來傍簷隙。", "出門向城路，車馬聲躪躒。", "入門望亭隈，水木氣岑寂。", "犨牆繞曲岸，勢似行無極。", "十步一危梁，乍疑當絕壁。", "池容澹而古，樹意蒼然僻。", "魚驚尾半紅，鳥下衣全碧。", "斜來島嶼隱，恍若瀟湘隔。", "雨靜挂殘絲，煙消有餘脉。", "朅來任公子，擺落名利役。", "雖將祿代耕，頗愛巾隨策。", "秋籠支遁鶴，夜榻戴顒客。", "說史足爲師，譚禪差作伯。", "君多鹿門思，到此情便適。", "偶蔭桂堪帷，縱吟苔可席。", "顧余真任誕，雅遂中心獲。", "但知醉還醒，豈知玄尚白。", "甘閑在雞口，不貴封龍額。", "即此自怡神，何勞謝公屐。"]}