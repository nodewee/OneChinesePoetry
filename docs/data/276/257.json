{"author": "陸龜蒙", "period": "唐", "type": "诗", "title": "孤雁", "paragraphs": ["我生天地間，獨作南賓雁。", "哀鳴慕前侶，不免飲啄晏。", "雖蒙小雅詠，未脫魚網患。", "況是婚禮須，憂爲弋者篡。", "晴鳶爭上下，意氣苦凌慢。", "吾常嚇鴛雛，爾輩安足訕。", "迴頭語晴鳶，汝食腐鼠慣。", "無異駑駘羣，戀短豆皂棧。", "豈知瀟湘岸，葭菼蘋萍間。", "有石形狀奇，寒流古來灣。", "閑看麋鹿志，了不憂芻豢。", "世所重巾冠，何妨野夫丱。", "騷人誇蕙芷，易象取陸莧。", "漆園逍遙篇，中亦載斥鷃。", "汝惟材性下，嗜好不可諫。", "身雖慕高翔，糞壤是盻盼。", "或聞通鬼魅，怪祟立可辯。", "硩蔟書尚存，寧容恣妖幻。"]}