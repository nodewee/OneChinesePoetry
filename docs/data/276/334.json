{"author": "陸龜蒙", "period": "唐", "type": "诗", "title": "鶴媒歌", "paragraphs": ["偶繫漁舟汀樹枝，因看射鳥令人悲。", "盤空野鶴忽然下，背翳見媒心不疑。", "媒閑靜立如無事，清唳時時入遙吹。", "裴回未忍過南塘，且應同聲就同類。", "梳翎宛若相逢喜，祗怕纔來又驚起。", "窺鱗啄藻乍低昂，立定當胸流一矢。", "媒歡舞躍勢離披，似諂功能邀弩兒。", "雲飛水宿各自物，妬侶害羣猶爾爲。", "而況世間有名利，外頭笑語中猜忌。", "君不見荒陂野鶴陷良媒，同類同聲真可畏。"]}