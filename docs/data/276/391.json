{"author": "陸龜蒙", "period": "唐", "type": "诗", "title": "自和次前韻", "paragraphs": ["命既時相背，才非世所容。", "著書粮易絕，多病藥難供。", "夢爲懷山數，愁因戒酒濃。", "鳥媒呈不一，魚寨下仍重。", "晚桁蓑兼褐，晴簷織帶舂。", "著籤分水味，標石認田封。", "此地家三戶，何人祿萬鍾。", "草堂聊當貴，金穴任輕農。", "把釣竿初冷，題詩筆未慵。", "莫憂寒事晚，江上少嚴冬。"]}