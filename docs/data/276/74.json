{"author": "謝慥", "period": "宋", "type": "诗", "title": "送程給事知越州", "paragraphs": ["越山岝㟯凌蒼穹，北山獨秀誇卧龍。", "集賢學士辭青瑣，高牙新擁千騎雄。", "晝看卧龍峰，夕隠蓬萊宮。", "雙旌倒影射日紅，心閑不厭來山中。", "排虛屏障環四封，翠積琉璃千萬重。", "乍見烟霞西復東，倏聽海鼓鳴鼕鼕。", "照湖一望光悠溶，寒波百里秋瞳矓。", "茂林修竹交青葱，崢嶸樓閣疑天通。", "使君况復氣摩空，高吟萬字才不窮。", "醉倒猶索黄金鍾，下筆凜凜生清風。", "幸當聖世民俗豐，莫惜樽俎頻雍容。", "但憂政成被追鋒，白雲幽鳥不得長相從。"]}