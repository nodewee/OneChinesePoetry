{"author": "陸龜蒙", "period": "唐", "type": "诗", "title": "寄懷華陽道士", "paragraphs": ["華陽門外五芝生，飡罷愁君入杳冥。", "遙夜獨栖還有夢，昔年相見便忘形。", "爲分科斗親鉛槧，與說蜉蝣坐竹櫺。", "醮後幾時歸紫閣，別來終日誦黃庭。", "閑教辨藥僮名甲，靜識窺巢鶴姓丁。", "絕澗飲羊春水膩，傍林燒石野煙腥。", "深沈谷響含疎磬，片段嵐光落畫屏。", "休採古書探禹穴，自刊新曆鬬堯蓂。", "珠宮鳳合迎蕭史，玉籍人誰訪蔡經。", "架上黑椽長褐穩，案頭丹篆小符靈。", "霓軒入洞齊初月，羽節升壇拜七星。", "當路獨行衝虎豹，向風孤嘯起雷庭。", "凝神密室多生白，敘事聊編盡殺青。", "匝地山川皆暗寫，隱天竽籟祗閑聽。", "分張火力燒金竈，拂拭苔痕洗酒缾。", "翠壁上吟朝復暮，暖雲邊臥醉還醒。", "倚身長短裁筇杖，倩客高低結草亭。", "直用森嚴朝北帝，愛將清淺問東溟。", "常思近圃看栽杏，擬借鄰峰伴采苓。", "揜樹半扉晴靄靄，背琴殘燭曉熒熒。", "舊來捫虱知王猛，欲去爲龍歎管寧。", "蟾魄幾應臨蕙帳，漁竿猶尚枕楓汀。", "銜煙細草無端綠，冒雨閑花作意馨。", "掠岸驚波沈翡翠，入簷斜照礙蜻蜓。", "初征漢棧宜飛檄，待破燕山好勒銘。", "六轡未收千里馬，一囊空負九秋螢。", "我悲雌伏真方枘，他騁雄材似建瓴。", "合在深崖齊散朮，自求滄海點流萍。", "頻拋俗物心還爽，遠憶幽期目剩暝。", "見買扁舟束真誥，手披仙語任揚舲。"]}