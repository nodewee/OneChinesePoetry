{"author": "陸龜蒙", "period": "唐", "type": "诗", "title": "奉和襲美二遊詩 徐詩", "paragraphs": ["嘗聞四書曰，經史子集焉。", "苟非天祿中，此事無由全。", "自從秦火來，歷代逢迍邅。", "漢祖入關日，蕭何爲政年。", "盡力取圖籍，遂持天下權。", "中興熹平時，教化還相宣。", "立石刻五經，置於太學前。", "賊卓亂王室，君臣如轉圜。", "洛陽且煨燼，載籍宜爲煙。", "逮晉武革命，生民纔息肩。", "惠懷亟寡昧，戎羯俄腥羶。", "已覺天地閉，競爲東南遷。", "日既不暇給，墳索何由專。", "爾後國脆弱，人多尚虛玄。", "任學者得謗，清言者爲賢。", "直至沈范輩，始家藏簡編。", "御府有不足，仍令就之傳。", "梁元渚宮日，盡取如蚳蝝。", "兵威忽破碎，焚爇無遺篇。", "近者隋後主，搜羅勢駢闐。", "寶函映玉軸，彩翠明霞鮮。", "伊唐受命初，載史聲連延。", "砥柱不我助，驚波湧淪漣。", "遂令因去書，半在餘浮泉。", "貞觀購亡逸，蓬瀛漸周旋。", "炅然東壁光，與月爭流天。", "偉矣開元中，王道真平平。", "八萬五千卷，一一皆塗鉛。", "人間盛傳寫，海內奔窮研。", "目云西齋書，有過東臯田。", "吾聞徐氏子，奕世皆才賢。", "因知遺孫謀，不[在]黃金錢。", "插架幾萬軸，森森若戈鋋。", "風吹籤牌聲，滿室鏗鏘然。", "佳哉鹿門子，好問如除㾓。", "倏來參卿處，遂得參卿憐。", "開懷展櫥簏，唯在性所便。", "素業已千仞，今爲峻雲巔。", "雄才舊百派，相近浮日川。", "君抱王佐圖，縱步凌陶甄。", "他時若報德，誰在參卿先。"]}