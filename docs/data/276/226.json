{"author": "陸龜蒙", "period": "唐", "type": "诗", "title": "奉和襲美太湖詩二十首 縹緲峰", "paragraphs": ["左右皆跳岑，孤峰挺然起。", "因思縹緲稱，乃在虛無裏。", "清晨躋磴道，便是孱顏始。", "據石即更歌，遇泉還徙倚。", "花奇忽如薦，樹曲渾成几。", "樂靜煙靄知，忘機猨狖喜。", "頻攀峻過斗，末造平如砥。", "舉首閡青冥，迴眸聊下視。", "高帆大於鳥，廣墠纔類蟻。", "就此微茫中，爭先未嘗已。", "葛洪話剛氣，去地四千里。", "苟能乘之遊，止若道路耳。", "吾將自峰頂，便可朝帝扆。", "盡欲活羣生，不唯私一己。", "超騎明月蜍，復弄華星蘂。", "却下蓬萊巔，重窺清淺水。", "身爲大塊客，自號天隨子。", "他日向華陽，敲雲問名氏。"]}