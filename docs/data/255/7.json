{"author": "陸游", "period": "宋", "type": "诗", "title": "有客", "paragraphs": ["有客隠華山，學道忘歲月。", "靈苗生絕壁，光景中夜發。", "劚根食之盡，倐爾換金骨。", "通籍虎豹閽，日預通明謁。", "緑章奏封事，誤字坐責罰。", "後身幸不忘，去日苦飄忽。", "白首三入朝，未省及黔突。", "方逃申公鉗，已取卞和刖。", "福微不盈眥，罪衆幾擢髮。", "上天豈憐之，寸步使屢蹶。", "拔其利欲根，還之山水窟。", "洗心謝宿愆，世事等閩粤。"]}