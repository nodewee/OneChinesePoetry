{"author": "陸游", "period": "宋", "type": "诗", "title": "將軍行", "paragraphs": ["將軍入奏平燕筞，持笏榻前親指畫。", "天山熱海在目中，下殿即日名烜赫。", "馳出都門雪初霽，直過黄河冰未坼。", "繡旗方掠桑乾渡，羽檄已入金臺陌。", "勇士如鷹健欲飛，孱王似兔何勞搦。", "戎服押俘獻廟社，正衙第賞頒詔冊。", "端門賜酺天下慶，御觴尚恨滄溟迮。", "從来文吏喜相輕，聊遣濡毫書竹帛。"]}