{"author": "劉克莊", "period": "宋", "type": "诗", "title": "進經筵講禮記徹章詩", "paragraphs": ["惟王建邦國，以禮定乾坤。", "大分嚴堂陛，彌文及冠昏。", "徐行非曰遜，亟拜不爲煩。", "臣豈容私量，人誰越短垣。", "秦惟損則覆，魯以秉而存。", "制備周京奠，儀成漢帝尊。", "民彜何可泯，經籍未嘗燔。", "明主親臨决，諸儒共講論。", "裨諶謾求野，戴聖自專門。", "伋學方垂範，聃書盍塞源。", "四篇殊建武，百問陋開元。", "會稡新編鉅，芟夷聚訟繁。", "俚辭羞狗曲，小辨戒猩言。", "舞蹈威顔近，傳宣詔語溫。", "昭回灑犧畫，燕衎洽堯樽。", "寶带攽藏府，名駒出大宛。", "㨀持叨象版，烹啜試龍園。", "羈賤均螻蟻，清華綴鷺鵷。", "謏聞慙倚席，朽質謬乘軒。", "佔畢無嘉頌，將何報上恩。"]}