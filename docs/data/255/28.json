{"author": "陸游", "period": "宋", "type": "诗", "title": "寄子虡", "paragraphs": ["吾兒適淮壖，送之梅市橋。", "三年安得過，思汝雙鬢凋。", "今年當代歸，秋色已蕭蕭。", "迎汝不憚遠，夢泝錢塘潮。", "人事不可料，邑民挽歸橈。", "郡牧部使者，交章聞之朝。", "增秩復使留，此事久寂寥。", "念汝未育子，大女方垂髫。", "小女聞學行，想像扶床嬌。", "汝少知讀易，外物莫能揺。", "但願早舉孫，不必七葉貂。", "歸来郎罷前，相從樂簞瓢。"]}