{"author": "劉克莊", "period": "宋", "type": "诗", "title": "遊東山圖", "paragraphs": ["亭榭縹緲無點塵，竹樹蒼翠溪粼粼。", "寶釵導前瑶簪後，三君高屐華陽巾。", "頎然錦衣者誰氏，道韞諸姑姊長妹。", "當時偶動寂寂嘆，藁砧不答高掩鼻。", "棋邊指麾百萬秦，溫浩二子非其倫。", "中原熱血方相潑，江表有此暇整人。", "暮年功高憂讒惎，回首故山歸不遂。", "豈知王郎袖有檛，空聽桓伊箏垂淚。"]}