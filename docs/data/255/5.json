{"author": "陸游", "period": "宋", "type": "诗", "title": "放歌行", "paragraphs": ["君不見汾陽富貴近古無，二十四考書中書。", "又不見慈明起自布衣中，九十五日至三公。", "人生窮達各有命，拂衣徑去猶差勝。", "介推焚死終不悔，梁鴻寄食吾何病。", "安用隨牒東復西，獻諛耐辱希階梯。", "初無公論判涇渭，徒使新貴矜雲泥。", "稽山一老貧無食，衣破履穿面黧黑。", "誰知快意舉世無，南山之南北山北。"]}