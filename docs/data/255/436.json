{"author": "劉克莊", "period": "宋", "type": "诗", "title": "答廬陵彭士先", "paragraphs": ["昔牧昌黎州，嘗負君詩債。", "今使番君國，又辱君訪逮。", "稍訝顔髮非，因感歲月邁。", "君氣不惰歸，君詩有光怪。", "乍觀祛目眚，徐聽驚耳聵。", "奈何行推敲，不使坐賡載。", "茫茫彭蠡津，衆水之所匯。", "投竿鰲堪釣，拔劍鯨可膾。", "茲事要力量，斯文極變態。", "吾方困缿筩，君亦挑布袋。", "人生并合難，况復各老大。"]}