{"author": "劉克莊", "period": "宋", "type": "诗", "title": "達摩渡蘆圖", "paragraphs": ["長嘯生風白浪起，高桅千尺如折箠。", "佛狸百萬不敢渡，師跣雙髐踏一葦。", "視魯叟桴差簡捷，比博望槎尤俶詭。", "豈小兒女狡獪然，亦大神通游戲爾。", "老胡西來紛文字，遍東西旦撒種子。", "塔藏共禮熊耳骨，壁觀誰得少林髓。", "吾聞至人未嘗死，歲晚翩翩携隻履。", "學人其如初祖何，應身已度葱嶺矣。"]}