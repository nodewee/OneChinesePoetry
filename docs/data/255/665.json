{"author": "劉克莊", "period": "宋", "type": "诗", "title": "周天益由福僑劍水災毀室輒奉小詩勸緣", "paragraphs": ["水患被東南，陵谷倏變易。", "朝猶萬家聚，夕爲一沙磧。", "非惟齊民災，亦是詩人厄。", "鸛鳴魯望田，蛙跳周顒宅。", "稚子衣露骭，處士泥沒膝。", "厨人需米鹽，匠氏索材甓。", "先當繕井竈，次議補籬壁。", "自古托天公，詎肯怨河伯。", "後村空勸緣，詩不一錢直。", "莫愁草堂貲，必得檀越力。"]}