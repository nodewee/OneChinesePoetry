{"author": "王安石", "period": "宋", "type": "诗", "title": "寄贈胡先生", "paragraphs": ["先生天下豪傑魁，胸臆廣博天所開。", "文章事業望孔孟，不復睥睨蔡與崔。", "十年留滯東南州，飽足藜藿安蒿萊。", "獨鳴道德驚此民，民之聞者源源來。", "高冠大带滿門下，奮如百蟄乘春雷。", "惡人沮服善者起，昔時蹻跖今騫回。", "先生不試乃能爾，誠令得志如何哉。", "吾願聖帝營太平，補葺廊廟枝傾頹。", "披旒發纊廣耳目，照徹山谷多遺材。", "先收先生作梁柱，以次構架桷與榱。", "群臣面向帝深拱，仰戴堂陛方崔嵬。"]}