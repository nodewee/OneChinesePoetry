{"author": "楊萬里", "period": "宋", "type": "诗", "title": "休日清曉讀書多稼亭", "paragraphs": ["携家守荆溪，忽忽已一朞。", "官舍非不佳，懷抱長鮮怡。", "若非僮僕病，定復兒女啼。", "昔貧歎不飽，今愁豈緣饑。", "晨起袖書冊，急登亭上嬉。", "露痕尚星月，風氣無窗扉。", "頓覺老病身，不禁絺綌衣。", "昨暑何可度，朝涼乃爾奇。", "白鳥遠如蝶，玄蟬哦似詩。", "松色雪我神，荷香冰我脾。", "憂樂忽安在，形骸亦俱遺。", "穉子不解事，朝餐呼我歸。"]}