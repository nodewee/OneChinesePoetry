{"author": "楊萬里", "period": "宋", "type": "诗", "title": "雪後尋梅", "paragraphs": ["去年看梅南溪北，月作主人梅作客。", "今年看梅荆溪西，玉爲風骨雪爲衣。", "臘前欲雪竟未雪，梅花不慣人間熱。", "橫枝憔悴涴晴埃，端令羞面不肯開。", "縞裙夜訴玉皇殿，乞得天花來作伴。", "三更滕六駕海神，先遣東風吹玉塵。", "梅仙曉沐銀浦水，冰膚別放瑶林春。", "詩人莫作雪前看，雪後精神添一半。"]}