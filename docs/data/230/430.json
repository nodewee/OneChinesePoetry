{"author": "楊萬里", "period": "宋", "type": "诗", "title": "寄題天台臨海縣白鶴廟西泉", "paragraphs": ["東泉千年流不休，西泉千年秘不流。", "臨海令君一念作，猿鳥未知泉已覺。", "殿脚西頭蒼石根，向來元無泉眼痕。", "一朝擘崖迸膏乳，却與東泉作賓主。", "令君已昇金掌中，白鶴古祠煙雨濛。", "父老思君難再得，登亭飲泉三歎息，祝君公臺壽千百。"]}