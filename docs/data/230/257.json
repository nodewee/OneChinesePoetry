{"author": "楊萬里", "period": "宋", "type": "诗", "title": "四印室長句效劉信夫作呈信夫", "paragraphs": ["廣文眼力自超然，作室題詩字字研。", "憤世嫉邪聊爾耳，未必崔君真鶴言。", "涪州別駕亦浪語，渠家四印何曾鑄。", "漫向世人言養生，涪州却回宜州去。", "廣文平生不解愁，只將詩句敵清秋。", "白浪如山風打頭，江南江北一虛舟。", "坐上無氈惟有客，青燈枉草强邊策。", "萬言萬當不如默，誤人又指庭前柏。"]}