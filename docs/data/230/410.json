{"author": "楊萬里", "period": "宋", "type": "诗", "title": "代錢塘宰莫子章賀皇太子生辰", "paragraphs": ["寒外乾坤浄，霜前殿閣新。", "如何震一索，頓有月重輪。", "甲觀堂初畫，青宮牓更銀。", "三天同日曉，一氣八荒春。", "東序繙周學，南陽摘漢親。", "承祧英類祖，問寢孝通神。", "帝子臨京邑，藩寮著野人。", "天將重九節，瑞應誕彌辰。", "萸菊雙爲壽，山河總效珍。", "前星環紫極，長照漆園椿。"]}