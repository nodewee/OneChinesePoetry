{"author": "楊萬里", "period": "宋", "type": "诗", "title": "戊子正月六日雷雨感歎示壽仁子", "paragraphs": ["今晨忽雷雨，天地又發春。", "草木閟紅綠，生意察已欣。", "蟄蟲且徐動，餘寒未全仁。", "先生起裹頭，三歎一再顰。", "春風吹萬物，不吹先生貧。", "靖怨一束書，只博兩袴塵。", "自倚文字工，竟取造物嗔。", "小兒在傍笑，笑我浪苦辛。", "去年作客子，椒柏羨主人。", "在家不差勝，更用愁此身。", "先生亦一莞，我不如兒真。", "爲我滿眼酤，不問醨與醇。", "杖頭日百錢，無錢借諸隣。", "不然衣可典，及此花柳新。"]}