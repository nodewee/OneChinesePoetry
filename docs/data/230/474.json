{"author": "楊萬里", "period": "宋", "type": "诗", "title": "送子上弟之石井", "paragraphs": ["我生苦終鮮，四海皆弟兄。", "四海尚如許，而況吾宗盟。", "君年甫弱冠，已有儁異聲。", "作賦擬三都，著論追過秦。", "平生一瓣香，何曾舉似人。", "子上與濟翁，真若吾同生。", "我窮無人共，二子慰眼明。", "濟翁往荆州，君作石井行。", "一老便落莫，有話從誰評。", "懷哉勿重陳，呼酒且細傾。"]}