{"author": "楊萬里", "period": "宋", "type": "诗", "title": "醉筆呈尚長道", "paragraphs": ["晚風一雨生新漲，只送仙槎到天上。", "十年相別一相逢，和氣春風談笑中。", "如今耆舊晨星似，猶及先生說遺事。", "舌端往往疏九河，只有剩浪無欠波。", "漢渠周柱幾青竹，却在先生一泓腹。", "諸公道是今乏才，如何此士尚塵埃。", "此行青規更黄閣，拭目孤鴻徑寥廓。", "能念南溪病客無，風來肯寄半行書。"]}