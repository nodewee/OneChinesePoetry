{"author": "王安石", "period": "宋", "type": "诗", "title": "寄題衆樂亭", "paragraphs": ["陵陽遊觀吾所好，恨不即過衆樂亭。", "嘗聞彷彿入夢寐，吟筆自欲圖丹青。", "千峰秀出百里外，忽於其上崢檐楹。", "朝雲噓岩日暖暖，夜水落澗風泠泠。", "春花窈窕鳥爭舞，夏木蔭鬰猿哀鳴。", "潦收葉落天地爽，海月影到山川明。", "籃輿晨出誰與適，坐與萬物觀虛盈。", "令思民事不忍後，田間笑語催蠶耕。", "吏休歸舍獄訟少，墟落飲酒欲秋成。", "唯愁一日奪令去，出來老稚交逢迎。", "彼民安知方祿仕，徒喜使我寬逋征。", "令知道義士林服，遺愛豈用吾詩評。"]}