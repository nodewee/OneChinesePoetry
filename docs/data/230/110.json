{"author": "楊萬里", "period": "宋", "type": "诗", "title": "次主簿叔雪韻", "paragraphs": ["向來一雪亦草草，天知詩人眼未飽。", "相傳南風爲雪骨，此言未試吾不曉。", "昨日忽驚冬作春，暖氣吹人軟欲倒。", "惟餘桃李未著花，便恐蟄蟲偷出窖。", "南風未了却北風，一夜吹翻青玉昊。", "今晨冷傍筆管生，似妬吟邊事幽討。", "司寒作意欲再雪，凍雀求哀不容禱。", "令人還憶柳柳州，解道千山絕飛鳥。", "誰教愛雪却嫌寒，歡喜十分九煩惱。", "詩人凍死不足憐，凍死猶應談雪好。", "寄聲滕六何似休，浄盡將雲爲儂掃。"]}