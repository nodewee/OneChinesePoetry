{"author": "楊萬里", "period": "宋", "type": "诗", "title": "和羅武岡欽若酴醾長句", "paragraphs": ["花飛十不啻五六，青子團枝失紅簇。", "江南桃李總成陰，不論少城與韋曲。", "酴醾珍重不浪開，晚堆綠雲點冰玉。", "體薰山麝非一臍，水洗銀河費千斛。", "滴成小蓓密於糝，亂走長條柔可束。", "醉眸須及月下來，破鼻細從風處觸。", "先生未必被花惱，偶與門人暮春浴。", "爲憐壓架十萬枝，小立傍邊領新馥。", "剩拚妙語寵瓊蕤，更掇清英釀酃淥。", "先生何得便杜門，霜鬢猶煩玉堂宿。"]}