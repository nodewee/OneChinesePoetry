{"author": "楊萬里", "period": "宋", "type": "诗", "title": "題羅巨濟教授蓬山堂", "paragraphs": ["蓬萊藏室盛東都，只著古書并老儒。", "後來許事曉星疎，登車不落問何如。", "廣文先生自有飯，諸公衮衮端無羨。", "著脚金坡不作難，問津木天何足辦。", "作堂聊爾題蓬山，此豈有意亦偶然。", "登瀛仙人多姓許，未必先生肯爲伍。", "書生饒舌定可憎，此話姑置莫葛藤。", "先生諸孫皆玉冰，誦書已作鸞鶴聲，請來欹枕細細聽。"]}