{"author": "楊萬里", "period": "宋", "type": "诗", "title": "和昌英叔雪中春酌", "paragraphs": ["南溪春寒强似冬，南溪春水走玉虹。", "雷公戲手行春雪，詩人嘲詞便飛屑。", "只嫌春雪趁春雷，春容正要渠栽培。", "凍作玉花銷作雨，多般點綴春庭戶。", "酒杯如海醉即休，醉中看雪忘却愁。", "如何呼酒不痛飲，可令詩肩受淒凜。", "少時狂殺老更狂，長恐此意墮渺茫。", "醉鄉有地分一席，且與先生十分梨花注大白。"]}