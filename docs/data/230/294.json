{"author": "楊萬里", "period": "宋", "type": "诗", "title": "人日詰朝從昌英叔出謁", "paragraphs": ["四序各自佳，要不如春時。", "何必花與柳，始愛春物熙。", "今晨駕言出，從公南山西。", "泥軟屨自愜，風嫩面不知。", "寒草動暖芽，晴山餘雨姿。", "水日亦相媚，蹙紋生碎暉。", "鳥聲豈爲我，我聽偶自怡。", "出門初憚煩，載塗乃忘歸。", "但令我意適，豈校出處爲。", "路人見我揖，屬我有所思。", "我不見其面，信口聊應之。", "徐悟恐忤物，欲謝已莫追。", "我率或似傲，彼慍獨得辭。"]}