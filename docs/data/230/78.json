{"author": "楊萬里", "period": "宋", "type": "诗", "title": "憫旱", "paragraphs": ["鳴鳩喚雨知喚晴，水車夜啼聲徹明。", "乖龍嬾睡未渠醒，阿香推熱呼不應。", "下田半濕高全坼，幼秧欲焦老差碧。", "書生所向便四壁，賣漿逢寒步逢棘。", "還家浪作飽飯謀，買田三歲兩無秋。", "一門手指百二十，萬斛量不盡窮愁。", "小兒察我慘不樂，旋沽村酒聊相酌。", "更哦子美醉時歌，焉知餓死填溝壑。", "水車啞啞止復作。"]}