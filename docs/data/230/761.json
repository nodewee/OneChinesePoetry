{"author": "楊萬里", "period": "宋", "type": "诗", "title": "憩懷古堂", "paragraphs": ["新葺懷古堂，舊臨郭璞池。", "去歲夏徂秋，無日不此嬉。", "茨菰無暑性，芙蕖有涼姿。", "今年池水乾，老子來遂稀。", "豈惟來不留，亦復去靡思。", "朝來偶一到，又覺景特奇。", "水含霽後光，荷於風處欹。", "便有白鷗下，驚起翠羽飛。", "方池灧窗東，長池橫簷西。", "紅綠向背看，觴詠朝夕宜。", "此堂初無情，此池諒何知。", "如何涉斯世，乖逢亦有時。"]}