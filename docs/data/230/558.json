{"author": "楊萬里", "period": "宋", "type": "诗", "title": "贈尚獻之", "paragraphs": ["老鳳蒼然姿，雛鳳鏘然鳴。", "一見渠父子，令人英氣生。", "大尚傲一世，不肯揖公卿。", "小尚刷羽毛，勢欲追風鵬。", "吾州八千士，下筆電雹聲。", "小尚灑墨汁，一笑萬人驚。", "姓名登天府，紙價高帝城。", "勗哉更摩厲，制勝在此行。", "相遭又相別，勿作兒女情。", "舟行得秀句，寄我增雙明。"]}