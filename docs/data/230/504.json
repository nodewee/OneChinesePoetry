{"author": "楊萬里", "period": "宋", "type": "诗", "title": "瓶中梅花長句", "paragraphs": ["幽人蚤作月滿階，月隨幽人登舫齋。", "推門欲開猶未開，猛香排門撲我懷。", "徑從鼻孔上灌頂，拂拂吹盡髮底埃。", "恍然墮我衆香國，欲問何祥無處覓。", "冥搜一室一物無，瓶裏一枝梅的皪。", "平生爲梅判斷腸，何曾知渠有許香。", "夜來偶忘挂南窗，貯此幽馥萬斛强。", "却憶去年西湖上，錦屏下瞰千青嶂。", "谷深梅盛一萬株，十頃雪花浮欲漲。", "是時雨後初晴前，日光烘花香作煙。", "政如新火炷博山，烝出沉水和龍涎。", "醉登絕頂撼疎影，掇蕊餐花照冰井。", "蜀人老張同舍郎，喚作謫仙儂笑領。", "如今茅屋卧山村，更無載酒來叩門。", "一尊孤斟懶論文，猶有梅花是故人。"]}