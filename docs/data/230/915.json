{"author": "楊萬里", "period": "宋", "type": "诗", "title": "和王司法雨中惠詩二首  其一", "paragraphs": ["絕憐法曹三尺喙，不辦太倉五升米。", "胡奴走送今寂然，公路如何令至此。", "春花秋月千首詩，一字不曾堪療饑。", "黄獨已空鑱底用，玉徽凍脫琴爲炊。", "窮鬼偏隨天下士，再結柳車君但試。", "不應滿腹貯六奇，豈有逐貧無一計。", "詩中哀怨海樣深，青燈搔首夜沉沉。", "一尊往慰風雨晚，莫管带圍寬一眼。"]}