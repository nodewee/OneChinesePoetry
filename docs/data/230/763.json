{"author": "楊萬里", "period": "宋", "type": "诗", "title": "聞一二故人相繼而逝感歎書懷", "paragraphs": ["故人昔同朝，與游每甚歡。", "豈緣勢利合，相得文字間。", "有頃各補外，不見今六年。", "我來荆溪上，敲榜索租錢。", "故人復雙入，飛上青雲端。", "我雖世味澹，羨心能恝然。", "忽傳故人去，得書墨未乾。", "又傳故人亡，驚悼摧肺肝。", "鼎貴良獨佳，安貧未遽賢。", "向以我易彼，安知不作難。", "今以彼易我，試問誰當慳。", "如何捐此軀，必要博好官。", "顧謂妻與子，官滿當歸田。", "我賤汝勿羞，我貧汝勿歎。", "從汝丐我身，百年庶團欒。", "妻子笑答我，脩短未易言。", "富貴必速殞，郭令當夭殘。", "貧賤果永算，顔子壽必延。", "我復答渠道，薄命我自憐。", "我福肯如郭，我德敢望顔。", "造物本嗇與，我乃多取旃。", "借令彼不怒，退省我獨安。", "汝言自有理，我意不可還。"]}