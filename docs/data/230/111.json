{"author": "楊萬里", "period": "宋", "type": "诗", "title": "次秦少游梅韻", "paragraphs": ["南枝外槁中不槁，未葉先花笑人倒。", "已從寒裏著詩愁，可復溪邊被花惱。", "非渠攙出百卉前，爾許清寒誰敢早。", "有花無雪花只俗，有雪無梅雪何好。", "冷蕊不風元自香，瘦柯寫月真如掃。", "但令一壑蒔橫斜，便挂竹皮爲渠老。", "秦七蘇二冰玉詞，絕唱寒盟幾秋草。", "梅邊尚有句可搜，更撚衰髯仰清昊。"]}