{"author": "楊萬里", "period": "宋", "type": "诗", "title": "謝丁端叔直閣惠永嘉髹研句容香鬲", "paragraphs": ["元珍先生茁雲孫，雪竹有節豹有文。", "染雲作句本天巧，鏤冰生花無手痕。", "鵷鷺行邊舊聯翼，天祿閣中今獨直。", "半竿淮水將渠歸，一笑荆溪豈人力。", "贈我阿泓非姓陶，木家居士漆園曹。", "急呼陳玄導黑水，花暈千層吹海濤。", "句容銅山擣金屑，幻出羽淵三足鼈。", "兩耳踰肩一腹皤，解吐黄雲香刮骨。", "雙珍投贈感故人，秃翁有筆今無神。", "杯水博詩元不直，醤瓿覆却那作嗔。", "阿泓處分蛛絲裹，延置銅君居上坐。", "煮茶剝芡對爐薰，遮莫白駒隙中過。"]}