{"author": "楊萬里", "period": "宋", "type": "诗", "title": "和彭仲莊七言", "paragraphs": ["向來年少今老翁，隨身不去只有窮。", "請君與我共看鏡，豈復平生冰雪容。", "秋霖暗天瘦日色，滿掇黄花當朝食。", "何人裹飯問子桑，窮裏逢君自爲客。", "空山凍吟只自奇，故人之外誰相知。", "今年相從豈不好，安得到老長追隨。", "喜君詩思未渠薄，秋後花鷹兔邊落。", "慚我短才澀欲無，霜餘冰澗流還涸。", "君游宣溪何日來，愁城封閉待君開。", "定知此行脫寒谷，領取陽春一併回。"]}