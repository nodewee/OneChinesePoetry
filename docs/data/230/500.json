{"author": "楊萬里", "period": "宋", "type": "诗", "title": "晚步南溪弄水", "paragraphs": ["吾廬在南溪，溪北北山半。", "山空誰肯鄰，影靜鶴爲伴。", "萬松當籬落，千巖上几案。", "花草豈厭多，不多亦堪翫。", "一丘萬事足，半點無外羨。", "如何濯雙纓，獨欠泉一眼。", "晚晴漫野步，偶到溪側畔。", "頗怪清淺流，雪後劣如線。", "相將二三子，一笑出奇觀。", "瓊砂雜瑶礫，掇拾作微堰。", "鏘然便淙琤，清若奏琴阮。", "當流立孤石，灧澦忽童丱。", "不塞勢何怒，惟激聲故遠。", "從今日日來，愁肺要湔浣。", "兒童俾勿壞，鷗鷺好看管。"]}