{"author": "王安石", "period": "宋", "type": "诗", "title": "張氏靜居院", "paragraphs": ["動者利進爲，靜者樂止居。", "物性有偏得，惟賢時卷舒。", "張侯始出仕，所至多名譽。", "老矣歸偃休，買地斸荒蕪。", "屋成爲令名，名實與時俱。", "南堂棲幽真，晨起瞻像圖。", "北堂畫五禽，游戲養形軀。", "燕有諸賓庭，學有諸子廬。", "問侯年幾何，矯矯八十餘。", "問侯何能爾，心不藏憂愉。", "問侯客何爲，弦歌飲投壺。", "問侯兒何讀，夏商及唐虞。", "嵩山填門戶，洛水繞階除。", "侯於山水間，結駟有通衢。", "我念老退者，古多賢大夫。", "留侯亦養生，乃欲凌空虛。", "閉門不飲酒，豈異山中臞。", "疏傅稍喜客，揮金能自娛。", "不聞喜教子，滿屋青紫朱。", "張侯能兼取，勝事古所無。", "褒稱有樂石，丞相爲之書。", "而我不自量，聞風亦歌呼。"]}