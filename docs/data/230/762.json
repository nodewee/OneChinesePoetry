{"author": "楊萬里", "period": "宋", "type": "诗", "title": "望雨", "paragraphs": ["雲興惠山頂，雨放太湖脚。", "初愁望中遠，忽在頭上落。", "白羽障烏巾，衣袖已沾渥。", "歸來看簷溜，如瀉萬仞壑。", "霆裂大瑶甕，電縈濕銀索。", "須臾水平階，花塢失半角。", "定知秧疇滿，想見田父樂。", "向來春夏交，旱氣亦太虐。", "山川已徧走，雲物竟索寞。", "雙鬢愁得白，兩膝拜將剝。", "早知有今雨，老懷枉作惡。"]}