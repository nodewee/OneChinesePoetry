{"author": "王安石", "period": "宋", "type": "诗", "title": "垂虹亭", "paragraphs": ["三江五湖口，地與天不隔。", "日月所蔽虧，東西渺然白。", "漫漫浸北斗，浩浩浮南極。", "誰投此虹蜺，欲濟兩間阨。", "中流雜蜃氣，欄楯相承翼。", "初疑神所爲，滅沒在頃刻。", "晨興坐其上，傲兀至中昃。", "猶憐變化功，不謂因人役。", "今君持酒漿，談笑顧賓客。", "頗誇九州物，壯麗此無敵。", "熒煌丹砂柱，璀璨黄金壁。", "中家不慮始，助我皆豪殖。", "喟予獨感此，剝爛有終極。", "改作不可無，還當采民力。"]}