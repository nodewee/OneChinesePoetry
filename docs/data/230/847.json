{"author": "楊萬里", "period": "宋", "type": "诗", "title": "醉吟", "paragraphs": ["古人亡，古人在，古人不在天應改。", "不留三句五句詩，安得千人萬人愛。", "今人只笑古人癡，古人笑君君不知。", "朝來暮去能幾許，葉落花開無盡時。", "人生須要印如斗，不道金槌控渠口。", "身前只解皺兩眉，身後還能更杯酒。", "李太白，阮嗣宗，當年誰不笑兩翁。", "萬古賢愚俱白骨，兩翁天地一清風。"]}