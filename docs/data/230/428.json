{"author": "楊萬里", "period": "宋", "type": "诗", "title": "送李童子西歸", "paragraphs": ["江西李家童子郎，腹載五車干玉皇。", "選德殿後春晝長，天子呼來傍御床。", "口角誦書如布穀，眼光骨法俱冰玉。", "紫綃輕衫髮錦束，萬人回頭看不足。", "莫言幼慧長不奇，楊文公與晏臨淄。", "老翁笞兒也太癡，欲鞭轅下追霜蹄。", "六歲取官曲肱似，春風晝繡歸吾里。", "生子當如李童子，至如吾兒豚犬耳。"]}