{"author": "王安石", "period": "宋", "type": "诗", "title": "禿山", "paragraphs": ["吏役滄海上，瞻山一停舟。", "怪此禿誰使，鄉人語其由。", "一狙山上鳴，一狙從之遊。", "相匹乃生子，子衆孫還稠。", "山中草木盛，根實始易求。", "攀挽上極高，屈曲亦窮幽。", "衆狙各豐肥，山乃盡侵牟。", "攘爭取一飽，豈暇議藏收。", "大狙尚自苦，小狙亦已愁。", "稍稍受咋嚙，一毛不得留。", "狙雖巧過人，不善操耡耰。", "所嗜在果穀，得之常似偷。", "嗟此海山中，四顧無所投。", "生生未云已，歲晚將安謀。"]}