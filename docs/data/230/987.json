{"author": "楊萬里", "period": "宋", "type": "诗", "title": "和丁端叔歲晚書懷", "paragraphs": ["嗟予不能知止如邴曼容，又不能畢昏如尚子平。", "軟紅塵裏白雙鬢，坐見歲律空崢嶸。", "催科撫字兩何有，伎倆已窮慚九九。", "拔薤一本水一杅，多謝同朝金石友。", "雪欺老病忽抵巇，西山凍裂不留薇。", "詩壇老將更黷武，我已三北猶窮追。", "老懷不中數怊悵，急漉鵝黄翻甕盎。", "苛留殘雪更些時，爲我裝嚴麗譙上。"]}