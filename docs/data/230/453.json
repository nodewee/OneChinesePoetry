{"author": "楊萬里", "period": "宋", "type": "诗", "title": "題嚴州新堂", "paragraphs": ["新堂略有次第否，忙裏從公一來覷。", "是時新晴收舊雨，小風吹花掠巾屨。", "江山只道不解語，云何惠然堂上聚。", "北山故挽南山住，東溪不遣西溪去。", "向來天藏在何處，遭公拈出天不拒。", "舊亭不爲山作主，背山起樓何以故。", "更煩好手鏟東阜，放出釣臺寸來許。"]}