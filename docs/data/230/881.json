{"author": "楊萬里", "period": "宋", "type": "诗", "title": "太平寺水郡人徐友畫清濟貫河", "paragraphs": ["太平古寺劫灰餘，夕陽惟照一塔孤。", "得得來看還不樂，竹莖荒處破殿虛。", "偶逢老僧聽僧話，道是壁間留古畫。", "徐生絕筆今百年，祖師相傳妙天下。", "壁如雪色一丈許，徐生畫水纔盈堵。", "橫看側看只麽是，分明是畫不是水。", "中有清濟一線波，橫貫萬里濁浪之黄河。", "雷奔電卷儘渠猛，獨清元自不隨它。", "波痕盡處忽掀怒，攪動一河秋色暮。", "分明是水不是畫，老眼向來元自誤。", "佛廬化作金柁樓，銀山雪堆風打頭。", "是身飄然在中流，奪得太一蓮葉舟。", "僧言此畫難再覓，官歸江西却相憶。", "并州剪刀剪不得，鵝溪疋絹官莫惜，貌取秋濤懸坐側。"]}