{"author": "楊萬里", "period": "宋", "type": "诗", "title": "謝尤延之提舉郎中自山間惠訪長句", "paragraphs": ["淮南使者郎官星，瑞光夜燭荆溪清。", "平生龐公不入城，令我折却屐齒迎。", "交遊雲散別如雨，同舍諸郎半爲土。", "二老還將兩鬢霜，三更重對孤燈語。", "向來南宮綾錦堆，南窗北窗桃李開。", "先生誦詩舌起雷，一字不似人間來。", "剡藤染出梅花賦，句似梅花花似句。", "幾年金鑰秘銀鉤，玉𥫽不施恐飛去。", "秋風呼酒荷邊亭，主人自醉客自醒。", "儂能痛飲渠不飲，飲與不飲俱忘形。", "鬢今如霜心如水，功名一念扶不起。", "儂歸螺山渠惠山，來歲相思二千里。"]}