{"author": "王安石", "period": "宋", "type": "诗", "title": "憶昨詩示諸外弟", "paragraphs": ["憶昨此地相逢時，春入窮谷多芳菲。", "短垣囷囷冠翠嶺，躑躅萬樹紅相圍。", "幽花媚草錯雜出，黄蜂白蝶參差飛。", "此時少壯自負恃，意氣與日爭光輝。", "乘閑弄筆戲春色，脫略不省旁人譏。", "坐欲持此博軒冕，肯言孔孟猶寒饑。", "丙子從親走京國，浮塵坌並緇人衣。", "明年親作建昌吏，四月挽船江上磯。", "端居感慨忽自寤，青天閃爍無停暉。", "男兒少壯不樹立，挾此窮老將安歸。", "吟哦圖書謝慶弔，坐室寂寞生伊威。", "材疏命賤不自揣，欲與稷契遐相希。", "旻天一朝畀以禍，先子泯沒予誰依。", "精神流離肝肺絕，眥血被面無時晞。", "母兄呱呱泣相守，三載厭食鍾山薇。", "屬聞降詔起群彥，遂自下國趨王畿。", "刻章琢句獻天子，釣取薄祿歡庭闈。", "身著青衫手持版，奔走卒歲官淮沂。", "淮沂無山四封庳，獨有廟塔尤峨巍。", "時時憑高一悵望，想見江南多翠微。", "歸心動蕩不可抑，霍若猛吹翻旌旂。", "騰書漕府私自列，仁者惻隠從其祈。", "暮春三月亂江水，勁櫓健帆如轉機。", "還家上堂拜祖母，奉手出涕縱橫揮。", "出門信馬向何許，城郭宛然相識稀。", "永懷前事不自適，却指舅館接山扉。", "當時髫兒戲我側，于今冠佩何頎頎。", "况復丘樊滿秋色，蜂蝶摧藏花草腓。", "令人感嗟千萬緒，不忍蒼卒回驂騑。", "留當開樽强自慰，邀子劇飲毋予違。"]}