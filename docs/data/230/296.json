{"author": "楊萬里", "period": "宋", "type": "诗", "title": "次日醉歸", "paragraphs": ["日晚頗欲歸，主人苦見留。", "我非不能飲，老病怯觥籌。", "人意不可違，欲去且復休。", "我醉彼自止，醉亦何足愁。", "歸路意昏昏，落日在嶺陬。", "竹裏有人家，欲憩聊一投。", "有叟喜我至，呼我爲君侯。", "告以我非是，俛笑仍掉頭。", "機心久已盡，猶有不下鷗。", "田父亦外我，我老誰與遊。"]}