{"author": "楊萬里", "period": "宋", "type": "诗", "title": "三辰硯屏歌", "paragraphs": ["天小紫，日淡紅，月光正與日相通。", "一星雪白大於黍，走近月旁無半武。", "吾聞三辰不並明，如何日中見月星。", "霜後梨花定非瑞，春秋獲麟不應貴。", "君不見八月十五夜向晨，東方亭亭升火輪，西有玉李伴金盆。", "是時三辰正如許，君不著眼君莫論。", "吾家大阮嗜文字，看書到曉那能睡。", "三辰并光射窗几，影落硯屏不容洗。", "就中月輪景特奇，桂樹可數葉與枝。", "炯如秋水涵荇藻，天巧此豈人能爲。", "懷璧未爲罪，借書未爲癡。", "公當十襲古錦帊，如何傳翫十手把，不防夜半有力者。"]}