{"author": "楊萬里", "period": "宋", "type": "诗", "title": "詠齏", "paragraphs": ["庾郎晚菘翡翠茸，金城土酥玉雪容。", "如何俱墮瑶甕中，却與醯雞同閟宮。", "金井銀床水清泚，雪山冰谷鹽輕脆。", "秋風一月釀得成，字曰受辛非麴生。", "太學儒生朝復暮，茹冷啜寒那可度。", "十年雪汁凍蔬腸，一夜饑雷聽更鼓。", "不如甕頭吏部甕頭醒，一逢受辛還一醒，畢卓與爾同死生。"]}