{"author": "楊萬里", "period": "宋", "type": "诗", "title": "送胡季永赴漕試", "paragraphs": ["兔目著花官樣黄，冰輪飄子秋風香。", "誰騎瘦馬踏詞場，澹翁庭階玉雪郎。", "天於賢佞真不省，不應阿翁有阿永。", "景升兒子漫谷量，未識一丁惟啗餠。", "阿永胸中幾許書，石渠奄有仍更餘。", "毛錐半點不籧篨，羽鏃一脫無犀渠。", "當家衣鉢更誰付，鎖廳小借梯雲路。", "澹翁嚴冷縱不嬉，歸來膝上安文度。"]}