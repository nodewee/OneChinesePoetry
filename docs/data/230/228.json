{"author": "楊萬里", "period": "宋", "type": "诗", "title": "都下和同舍客李元老承信贈詩之韻", "paragraphs": ["論交何必星霜久，白頭得似傾蓋友。", "長安市上李將軍，挽弓舊不論石斗。", "只今有子似渠長，清夜讀書雪邊牖。", "雲端烽煙半點無，怪來將軍不好武。", "遺我驪珠三百顆，字字鎸鑱未曾苟。", "得得且看錢塘潮，莫莫言攀渭城柳。", "朝家金印斗樣大，情知不上書生肘。", "儒冠多誤儂飽諳，毛錐焉用君知否。", "便應早請終軍纓，徑須繫取單于首。", "居延蒲類水如天，吹作春風一杯酒。", "歸來冠劍上凌煙，剩作功名落人口。", "如何收斂許光芒，也趁槐花黄裏走。", "獻璞雖真不救脛，絕絃何如只停手。", "人生匹似風中花，榮瘁昇沈豈非偶。", "與君早賦歸去來，名垂萬古知何有。", "不如耳熱歌嗚嗚，醉帽欹傾衣不紐。", "詩流唱和秋蟲鳴，僧房問答獅子吼。", "儘令俗客不妨來，白眼相看勿分剖。"]}