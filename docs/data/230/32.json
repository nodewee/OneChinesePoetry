{"author": "王安石", "period": "宋", "type": "诗", "title": "得曾子固書因寄", "paragraphs": ["始吾居揚日，重問每見及。", "云將自親側，萬里同講習。", "子行何舒舒，吾望已汲汲。", "窮年夢東南，顔色不可挹。", "仁賢豈欺我，正恐事維縶。", "嚴親抱憂衰，生理頼以給。", "不然航江外，天寒北風急。", "無乃山路惡，僕弱馬行澀。", "孤懷未肯開，歲物忽如蟄。", "朅來高郵住，巷屋頗卑濕。", "蓬蒿稍芟除，茅竹隨補葺。", "苟云禦風氣，尚恐憂雨汁。", "故人莫在眼，屢獨開巾笈。", "忠信蓋未見，吾敢誣茲邑。", "出關誰與語，念子百憂集。", "眺聽聊自放，日暮城頭立。", "徐歸坐當戶，使者操書入。", "時開識子意，如渴得美湆。", "驪駒日就道，玉手行可執。", "舊學待鎸磨，新文得刪拾。", "重登城頭望，喜氣滿原隰。"]}