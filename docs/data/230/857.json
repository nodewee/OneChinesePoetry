{"author": "楊萬里", "period": "宋", "type": "诗", "title": "多稼亭前黄菊", "paragraphs": ["危亭俯涼囿，落葉日夜深。", "佳菊獨何爲，開花得我心。", "韻孤自無伴，香浄暗滿襟。", "根器受正色，非緣學黄金。", "獨違春光早，而俟秋寒侵。", "豈不愛凋年，坐令淹寸陰。", "奈此清苦操，媿入妍華林。", "向來朱碧叢，亦復悴斯今。", "清霜慘萬象，幽芳耿森森。", "持以壽君子，聊爾慰孤斟。"]}