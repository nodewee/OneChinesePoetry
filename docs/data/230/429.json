{"author": "楊萬里", "period": "宋", "type": "诗", "title": "送林謙之司業出爲桂路提刑", "paragraphs": ["雨眠起宵坐，搔首偶不欣。", "孤念元無感，懷我同社人。", "昨日林先生，抱經出成均。", "初聞爲渠喜，忽悟誰我親。", "緬然記宿昔，夜款水際門。", "微月耿秋寂，幽蛩慨涼新。", "論詩煮豆粥，粥熟天已晨。", "先生補天手，萬象焉能春。", "若非千載仰，却要今世珍。", "聖門舊傳業，不在先生身。", "雪前何有松，燬中諒非珉。", "論思尺有咫，決去曾逡巡。", "誰言我無耳，老矣未有聞。", "先生又舍我，離別尚足云。", "桂山玉筍立，桂水羅带紋。", "得句能寄似，不須持嶺雲。"]}