{"author": "王安石", "period": "宋", "type": "诗", "title": "復至曹娥堰寄剡縣丁元珍", "paragraphs": ["溪水渾渾來自北，千山抱水清相射。", "山深水急無艇子，欲從故人安可得。", "故人昔日此水上，樽酒扁舟慰行役。", "津亭把手坐一笑，我喜滿懷君動色。", "論新講舊惜未足，落日低徊已催客。", "離心自醉不復飲，秋果寒花空滿席。", "今年却坐相逢處，怊悵難求別時迹。", "可憐溪水自南流，安得溪船問消息。"]}