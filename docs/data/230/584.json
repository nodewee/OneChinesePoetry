{"author": "楊萬里", "period": "宋", "type": "诗", "title": "丁酉初春和張欽夫榕溪閣五言", "paragraphs": ["榕影下照水，翠蛟舒復樛。", "溪光逆昇簷，朱夏凍以幽。", "高閣昔雨荒，奇觀久風休。", "南軒天遣來，山谷神與謀。", "宇新址惟舊，景逝人爲留。", "不意猿飲潭，復見駟駕輈。", "先生何孤往，野客欠從游。", "願携龍文璧，去瀹兔褐甌。", "垂手掬寒泚，移床聽涼颼。", "閣迥詩更超，古往今亦猶。", "攬渠五字妙，覺我百疾瘳。", "出山未遽誤，在山未遽優。", "如何近來夢，夜夜在釣舟。"]}