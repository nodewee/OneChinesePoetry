{"author": "楊萬里", "period": "宋", "type": "诗", "title": "次東坡先生蠟梅韻", "paragraphs": ["梅花已自不是花，冰魂謫墮玉皇家。", "不餐煙火更餐蠟，化作黄姑瞞造物。", "后山未覺坡先知，東坡勾引后山詩。", "金花勸飲金荷葉，兩公醉吟許孤絕。", "人間姚魏漫如山，令人眼暗只欲眠。", "此花寒香來又去，惱損詩人難覓句。", "月兼花影恰三人，欠箇文同作墨君。", "吾詩無復古清越，萬水千山一瓶鉢。"]}