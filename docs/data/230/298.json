{"author": "楊萬里", "period": "宋", "type": "诗", "title": "送蕭仲和往長沙見張欽夫", "paragraphs": ["蕭家伯氏難爲兄，蕭家仲氏難爲弟。", "御史子孫今有誰，眼中乃見此二士。", "阿兄采蘭壽梅堂，阿弟束書參蜀張。", "聖門九鑰天爲守，玉匙密付蜀張手。", "子到長沙渠問儂，爲言真成一老翁。", "功名妄念雪銷了，只愛吟詩惱魚鳥。", "子歸好在中秋前，看子新年勝故年。"]}