{"author": "王安石", "period": "宋", "type": "诗", "title": "答曾子固南豐道中所寄", "paragraphs": ["吾子命世豪，術學窮無閒。", "直意慕聖人，不問閔與顔。", "彼昏何爲者，誣構來{口顔}{口顔}。", "應逮犯秋陽，動爲人所嘆。", "不恤我躬瘁，乃嗟天澤慳。", "令人念公卿，燁燁趨王班。", "泊無憫世意，狙猿而佩環。", "愛子所守卓，憂予不能攀。", "永矢從子遊，合如扉上鐶。", "願言借餘力，迎浦疏潺潺。", "亦有衣上塵，可攀禆泰山。", "大江秋正清，島溆相縈彎。", "四盼浩無主，日暮煙霞斑。", "水竹密以勁，霜楓衰更殷。", "賞託亦云健，行矣非閒關。", "相期東北遊，致館淮之灣。", "無爲襲寧嬴，悠然及溫還。"]}