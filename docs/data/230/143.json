{"author": "楊萬里", "period": "宋", "type": "诗", "title": "再和", "paragraphs": ["春風一夜吹滕六，旋落旋銷不成簇。", "只餘架上萬天花，照影清池三兩曲。", "江東詩仙花下飲，小摘繁枝篸醉玉。", "驚飛雪片萬許點，亂落酒船百餘斛。", "舊枝掠削自縈回，新枝奔迸無拘束。", "詩仙詩滿雲夢胸，那更相逢此花觸。", "只愁毛穎倦驅使，一日屢向陶泓浴。", "兩章洗盡眼底塵，箇字亦带花邊馥。", "憑誰說與柳柳州，休道一聲山水淥。", "願參佳句法如何，夜雨何時對床宿。"]}