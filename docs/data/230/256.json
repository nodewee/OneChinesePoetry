{"author": "楊萬里", "period": "宋", "type": "诗", "title": "寄題張欽夫春風樓", "paragraphs": ["樂齋先生子張子，獨立春風望洙泗。", "四海無人萬古空，詠歌一聲滿天地。", "不應東閣勝東山，浮雲於渠了不關。", "只餘平生醫國手，未忍旁觀縮袖間。", "樓中古書積至斗，樓外春江綠如酒。", "權門得似聖門寒，萬波橫流獨回首。", "向來沂上瑟聲希，由求相顧只心知。", "至今留取一轉語，不知何詠亦何歸。"]}