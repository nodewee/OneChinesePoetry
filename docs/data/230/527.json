{"author": "楊萬里", "period": "宋", "type": "诗", "title": "雨霽幽興寄張欽夫", "paragraphs": ["大官有重荷，豐廩無薄憂。", "草茹我豈腴，飽亦與彼侔。", "積雨久自霽，曙光清以幽。", "欣然出荆扉，不出旬已周。", "初意欲看竹，信步偶臨流。", "北驚失故岸，東見生新洲。", "懷哉古與今，與此豈不猶。", "歸來翻不樂，隠几到昔遊。", "平生忘年友，草草相應酬。", "暫夢不多款，喚人苦鳴鳩。", "山林本無事，亦復擾擾休。"]}