{"author": "楊萬里", "period": "宋", "type": "诗", "title": "送蔡定夫提舉正字使廣東", "paragraphs": ["國朝以來妙人物，近世獨數乾道年。", "后皇乃武再開闢，欲傾東海洗乾坤。", "九淵探珠巖採璞，天地爲綱罝羣賢。", "玉堂金鉉貯稷契，蓬山璧水俱崔班。", "追還慶曆元祐初，突過貞觀開元前。", "麟臺正字蔡夫子，乃祖元是四諫官。", "風流文采已碧梧，忠義慷慨仍青氈。", "折檻舊痕故無恙，后皇是日動龍顔。", "嚴霜烈日照鵷鷺，一身似葉飄淮堧。", "柴門僵卧三臘雪，魚釜僅續一線煙。", "后皇九重念五嶺，生愁雨露南方乾。", "詔謂正字當居中，肯爲朕行綏百蠻。", "梅花迎笑錦囊古，南斗退避文星寒。", "動摇山嶽細事耳，約束海若收波瀾。", "坐令百姓萬里外，墮在二陝三輔間。", "檳榔紅時芝泥紫，歸來徑著侍臣冠。", "我家江西更西處，白鷺洲對青原山。", "公歸肯訪老翁否，酤酒滿眼未必然，青芻白飯聊隨緣。"]}