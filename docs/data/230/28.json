{"author": "王安石", "period": "宋", "type": "诗", "title": "杭州修廣師法喜堂", "paragraphs": ["浮屠之法與世殊，洗滌萬事求空虛。", "師心以此不挂物，一堂收身自有餘。", "堂陰置石雙嵽嵲，石脚立竹青扶疏。", "一來已覺肝膽豁，况乃宴坐窮朝晡。", "憶初救時勇自許，壯大看俗尤崎嶇。", "豐車肥馬載豪傑，少得志願多憂虞。", "始知進退各有理，造次未可分賢愚。", "會將築室返耕釣，相與此處吟山湖。"]}