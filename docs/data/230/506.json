{"author": "楊萬里", "period": "宋", "type": "诗", "title": "釣雪舟中霜夜望月", "paragraphs": ["溪邊小立苦待月，月知人意偏遲出。", "歸來閉戶悶不看，忽然飛上千峰端。", "却登釣雪聊一望，冰輪正挂松梢上。", "詩人愛月愛中秋，有人問儂儂掉頭。", "一年月色只臘裏，雪汁揩磨霜水洗。", "八荒萬里一青天，碧潭浮出白玉盤。", "更約梅花作渠伴，中秋不是欠此段。"]}