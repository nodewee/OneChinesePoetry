{"author": "楊萬里", "period": "宋", "type": "诗", "title": "和吳伯承提宮孟冬風雨", "paragraphs": ["舊雨新更寒，晝歇夜復隕。", "我行十日泥，屨跡故未泯。", "吟聲正酸苦，已似琴促軫。", "更遭雪作祟，不由絃不緊。", "與公無詩債，何得便見窘。", "半生領盛名，一面辱傾囷。", "眼底過浮雲，誰見柳下憫。", "覓句許奇險，有底惱肝腎。", "開懷愛我多，落筆爲渠盡。", "獨憐禾頭濕，可歡不可哂。"]}