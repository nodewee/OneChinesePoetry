{"author": "梅堯臣", "period": "宋", "type": "诗", "title": "和王仲儀楸花十二韻", "paragraphs": ["春陽發草木，美好一同時。", "桃李雜山櫻，紅白開繁枝。", "楸英獨步媚，淡紫相參差。", "大葉與勁幹，簇萼密自宜。", "圖出帝宮樹，聳向白玉墀。", "高絕不近俗，直許天人窺。", "今植郡庭中，根遠未可移。", "但欣東風來，不恨和煦遲。", "山禽勿蹙踏，蜂蝶休掇之。", "昔聞韓吏部，爲爾作好詩。", "愛陰無纖穿，就陰東西隨。", "公今亦牽此，端坐曾莫疑。"]}