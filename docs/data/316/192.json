{"author": "陳造", "period": "宋", "type": "诗", "title": "謝龔養正病後分藥", "paragraphs": ["如許卧痾久，入春知少蘇。", "遽能捐藥物，分惠及吾徒。", "字驗親題健，形非賤子臞。", "人情工老芋，友意寓柴胡。", "怪底陰陽寇，偏陵山澤儒。", "從君足力減，嘆我酒腸枯。", "解橐供砭劑，投筇試步趨。", "身方困厲鬼，名已屬亨衢。", "書蠹妨生理，盃蛇可自誣。", "斯文千歲計，平世萬金軀。", "大手堪周史，諸公待董狐。", "幾時隨急詔，帆影漾前湖。"]}