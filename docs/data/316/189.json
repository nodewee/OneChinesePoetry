{"author": "陳造", "period": "宋", "type": "诗", "title": "次韻盛教授", "paragraphs": ["詞章有餘力，老色嘆侵尋。", "况苦漳濱卧，俄聆正始音。", "新篇驚間發，平處冠來今。", "脩月無前手，凌雲得此心。", "葩華分子細，矛戟駭陰森。", "玉楮何勞刻，於菟不易擒。", "競傳平水市，或博樂浪金。", "妙斲風無迹，窮搜海并深。", "與時猶落落，逼古謾駸駸。", "襆被征塵暗，臨流鬢雪侵。", "徐驅憐老驥，決起羨驚禽。", "善價渠能許，清愁可得禁。", "不無青白眼，聊費短長吟。", "頃歲欣相識，高山慰所欽。", "周旋窺義府，衰朽謝書林。", "適越慙荒陋，依劉耐滯淫。", "交情向來密，詩病幾時箴。", "遲子迂軒蓋，呼奴潔釜鬵。", "萁爐足幽趣，玉唾滌煩襟。", "斗酒窮簷日，招摇得共斟。"]}