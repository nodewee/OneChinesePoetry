{"author": "梅堯臣", "period": "宋", "type": "诗", "title": "送韓八太祝歸京師求醫", "paragraphs": ["少年絜而腴，茸茸頷有鬚。", "冒熱跨馬去，去去天王都。", "借問去何謂，就醫將疾驅。", "客曰實誑我，健壯其非夫。", "敢告固不紿，但怪所見愚。", "瘠者未必病，病者未必癯。", "天馬不著肉，日走萬里途。", "山熊豈無膏，養體唯恐痡。", "滯結在於內，安得形肌膚。", "厥貌雖美好，厥疢勿須臾。", "療之欲其漸，熾之非愛軀。", "此行不飲別，安得持酒壺。"]}