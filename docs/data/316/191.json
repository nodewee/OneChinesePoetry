{"author": "陳造", "period": "宋", "type": "诗", "title": "送羅提舉", "paragraphs": ["萬口歌謠裏，臨岐挽使車。", "五雲金碧際，平步闖天居。", "皇眷須裨益，清朝有詔除。", "致君真夙素，活國此權輿。", "壯歲持英節，春風滿比閭。", "民皆樂耕鑿，吏敢狃侵漁。", "日者流離嘆，時方旱暵餘。", "飽饑親勞來，骨肉費勤渠。", "汲直開倉後，韓公報政初。", "重前漢皇席，肯挾子公書。", "冠豸傳應實，嬰鱗可待徐。", "規恢今日事，抱負與時攄。", "吏治捐邦蠹，羣妖信鼎魚。", "衰翁憐命蹇，違世坐才疎。", "但有江山助，曾無甔石儲。", "登門仍造次，作意借吹噓。", "此去遊丹地，能無薦子虛。", "壯心翔碧落，歸夢謝黄淤。", "凝睇成分袂，從人更曳裾。", "念爲天下賀，不擬賦愁予。"]}