{"author": "梅堯臣", "period": "宋", "type": "诗", "title": "同道損世則元輔遊西湖於卞氏借雙鶴以觀", "paragraphs": ["塘蒲蔭綠水，菡萏豔修渚。", "想像華亭野，但欠鳴鶴侶。", "同來三四人，趣向頗相與。", "思見此清禽，無能覿翔羽。", "城隅有大第，世本官吳楚。", "嘗同太湖石，不惜持金取。", "欲作園林勝，園林寧暇覩。", "今當問其家，借賞無吾拒。", "果亦致之來，奮毛如喜舞。", "雖生滄海心，翅重不得舉。", "還爾稻粱貪，崇丘在何所。"]}