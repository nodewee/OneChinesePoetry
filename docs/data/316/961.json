{"author": "梅堯臣", "period": "宋", "type": "诗", "title": "得曾鞏秀才所附滁州歐陽永叔書答意", "paragraphs": ["客從淮上來，往問故人信。", "袖銜藤紙書，題字遠已認。", "既喜開其封，固覺減吾吝。", "新詩不作寄，乃見子所慎。", "向來能如今，豈有得觀釁。", "南方歲苦熱，生蝗復饑饉。", "憂心日自勞，霜髮應滿鬢。", "知予欲東歸，曉夕目不瞬。", "貧難久待乏，薄祿藉霑潤。", "雖爲委吏冗，亦自甘以進。", "相望未得親，終朝如抱疹。"]}