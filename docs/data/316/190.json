{"author": "陳造", "period": "宋", "type": "诗", "title": "再遊殖軒小酌", "paragraphs": ["生世岐喧靜，平章有不如。", "宦塗吾畫虎，濠上子知魚。", "去索長安米，歸紬笠澤書。", "茲軒住蒼莽，勝日復躊躇。", "酒盞扶頭後，鶑聲禁火餘。", "蘭風度樽俎，蝶翅掠襟裾。", "有底煙霄意，便爲水竹居。", "可須供麴糵，未後課耰鉏。", "花蓓紅酣日，池光碧浸虛。", "鶴頭依綠荇，龍骨閙清渠。", "詩興因超忽，愁端得破除。", "時從一吟醉，小計百硨磲。"]}