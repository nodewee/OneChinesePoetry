{"author": "陳造", "period": "宋", "type": "诗", "title": "均州贈應守沈倅", "paragraphs": ["聞道均陽郡，平時百萬家。", "客行休訪古，世異定興嗟。", "逐逐纔爲市，通通亦摻撾。", "僅成新聚落，那復舊豪奢。", "屬者歌簫地，連畦蔓瓠瓜。", "今來冠蓋侶，薦筯欠魚蝦。", "狹路幾沙磧，頹垣賸土花。", "街塵坌鳥雀，屋影暗桑麻。", "恐有如鴞鵩，仍驚攫肉鴉。", "遺基滿空闊，面勢踞谽谺。", "一水紆龍脊，羣峯簉犬牙。", "封疆界梁楚，形勝引黔巴。", "郡計稽圖牒，農功富秉秅。", "吏庸常報最，帝澤向來賒。", "劫火延中夏，髦頭震四遐。", "風聲離夷裔，俗習墮奇衷。", "穀蓄寧關慮，山荒久廢畬。", "腰間尚牛犢，籬脚漫豵豝。", "久矣皇恩洽，悠哉戶籍加。", "帥車初柅軌，倅戍未歸槎。", "厚本還千載，移風待兩衙。", "撫摩端不苟，悃愊信無華。", "巳日知胥悅，爲生漸有涯。", "耕耘捐末務，惰窳棄前瑕。", "條教須源委，浮淫計蘗芽。", "要能潴鄭白，不必漕褒斜。", "號召人投袂，污邪歲滿車。", "騰陵傾獻替，陸續拜亨嘉。", "績效煩銀筆，人才况絳紗。", "翰藩仍庶富，餘付史臣誇。"]}