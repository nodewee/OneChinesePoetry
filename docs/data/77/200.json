{"author": "孫覿", "period": "宋", "type": "诗", "title": "過洞庭", "paragraphs": ["千尺銀山屹嵩華，浪涌雲屯天一罅。", "榜舟夜傍黿鼉窟，杖藜曉入雞豚社。", "處處人家橘柚垂，竹籬茅屋青黄亞。", "臺殿青紅墜半山，兩腋清風策高駕。", "牛羊出沒怪石走，蛟蛇起伏蒼藤掛。", "饑鼠窺燈佛帳寒，華鯨吼粥僧趺下。", "世味飽諳真嚼蠟，老境得閑如啗蔗。", "山靈知我欲歸耕，一夜筑垣應繞舍。"]}