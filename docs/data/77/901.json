{"author": "周紫芝", "period": "宋", "type": "诗", "title": "昭君行", "paragraphs": ["漢宫侍女知幾千，爭妍取寵俱可憐。", "誰知恩愛託畫手，黄金買得昭陽眠。", "昭君自恃玉顔好，未信光陰鏡中老。", "不知萬里嫁胡兒，憔悴蛾眉葬秋草。", "憶得昭君初嫁時，含羞忍淚無人知。", "胡天漫漫沙漠遠，空抱琵琶說别離。", "捐金得寵固可恥，委身胡酋不如死。", "世間妍醜何曾分，自古賢愚亦如此。"]}