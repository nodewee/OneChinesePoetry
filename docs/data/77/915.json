{"author": "周紫芝", "period": "宋", "type": "诗", "title": "艨艟行", "paragraphs": ["漢作樓船三百尺，江南父老何曾識。", "船頭擊鼓轉紅旗，船尾踏車人不知。", "君王英略似漢武，要挽江心射蛟弩。", "天戈指日殄匈奴，先遣偏舟下江浦。", "三年血滿秋江紅，洞庭搖落悲秋風。", "漫山柵水作城寨，逆氣不腥河伯宫。", "驚濤捲地噴飛雪，艨艟一出千艘空。", "將軍自駕木城去，莫歎龍驤作阿童。"]}