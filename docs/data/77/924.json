{"author": "周紫芝", "period": "宋", "type": "诗", "title": "雙鵠飛行", "paragraphs": ["憶昔江鄉遭亂離，兩翁避地雙鵠飛。", "一鵠南翔一鵠北，北鵠墮地南鵠栖。", "天長地遠去不返，巢傾卵覆令人悲。", "去年賊兵初聚黨，今歲王師方解圍。", "舂陵萬户纔有幾，駱谷一家空獨歸。", "歸尋故里不知處，白骨支撐滿塗路。", "城西有屋無人居，城東有地無屋廬。", "仿彿相從舊遊處，淚栖雙睫還欷歔。"]}