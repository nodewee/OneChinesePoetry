{"author": "周紫芝", "period": "宋", "type": "诗", "title": "秣陵行", "paragraphs": ["秣陵城門夜不開，城頭椎鼓鳴春雷。", "緋衣擎火燎民屋，萬井一炬飛紅埃。", "道傍横屍人不識，血流但見秦淮赤。", "府中官吏一百人，盡取姓名書罪籍。", "元戎被執不得歸，賊坐黄堂縱呵斥。", "明朝傳檄下九州，九州牧伯不敢收。", "可笑官軍櫜羽箭，環視走卒攖城樓。", "將軍樓船下巫峽，膽落雙旌俱卷甲。", "日梟五十三頭顱，一戰何曾短兵接。", "今年新起故將軍，灞陵醉尉勿浪嗔。", "文致太平武定亂，非渠誰復清風塵。"]}