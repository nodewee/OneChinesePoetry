{"author": "宋徽宗", "period": "宋", "type": "诗", "title": "元符萬寧宮慶成頌", "paragraphs": ["句曲之山，有居其顛。", "誰氏之子，象帝之先。", "啟迪後人，淑修其身。", "守靜而篤，是爲葆真。", "在昔元符，作室其下。", "經始勿亟，以遺來者。", "我應受之，嗣紹厥緒。", "我儀圖之，繕此棟宇。", "考彼宮宇，因心而友。", "不日成之，克相其後。", "廼益其名，曰維萬寧。", "書以揭之，用妥明靈。", "道大無方，體用有常。", "以德則帝，以業而王。", "坐進此道，與道無極。", "神之聽之，洽此萬國。"]}