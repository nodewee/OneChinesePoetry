{"author": "周紫芝", "period": "宋", "type": "诗", "title": "督耨詞", "paragraphs": ["十里一候五里置，渡海梯山來萬里。", "賜入長安卿相家，夜暖金猊香徹髓。", "瓊香入骨作曉酲，斗帳燒煙隔秋水。", "青娥添火窗欲明，紅錦薫衣人未起。", "梅花不用波律來，零藿何勞香傳記。", "蘭閨半掩春晝長，參差吹竹羅紅粧。", "令君一去三日香，更遣小兒縫紫囊。", "夜來賓客滿高堂，誰家有女嫁韓郎。"]}