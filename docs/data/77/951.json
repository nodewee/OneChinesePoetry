{"author": "周紫芝", "period": "宋", "type": "诗", "title": "遊麻姑觀", "paragraphs": ["清秋禾黍罷，南畝幽事少。", "凌晨有佳興，振策事輕矯。", "微蹤躡飛猱，雄眺高木杪。", "上有仙子祠，棟宇頗傾撓。", "騰虚想雲軿，遺像空鳥爪。", "黄冠三四輩，生意良草草。", "更欲問丹爐，雲山遂窮討。", "道人笑不言，此意未遽曉。", "但云須趣轅，山靜虎出早。", "勝踐良獨難，仙事亦杳渺。", "了知世俗人，塵凡隔蓬島。"]}