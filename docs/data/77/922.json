{"author": "周紫芝", "period": "宋", "type": "诗", "title": "競渡曲", "paragraphs": ["江風獵獵吹紅旗，舟人結束誇水嬉。", "短衣青帽錦半臂，横波鼓鬛飛鯨鯢。", "江潮漫漫江水闊，浪花擊碎千堆雪。", "畫橈擘水挽不回，白羽離絃箭初脫。", "巋來醉作踏浪歌，應笑吳兒拜浪婆。", "朱樓相映綠陰裏，兩岸人家歡樂多。", "飯筒角黍纒五綵，楚俗至今猶未改。", "日暮空歌何在斯，不見三閭憔悴時。"]}