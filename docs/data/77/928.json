{"author": "周紫芝", "period": "宋", "type": "诗", "title": "擬客從遠方來", "paragraphs": ["客從遠方來，遺我故人書。", "故人久别離，一别萬里餘。", "相望不相見，各在天一隅。", "感君慇懃意，字字如明珠。", "上陳昔懽樂，次問今何如。", "昔别俱少年，老大今蒼鬚。", "良時不我與，歲月空躊躇。", "餘生如夢寐，尺素徒卷舒。", "爲我謝故人，遠致雙鯉魚。", "恨無木瓜篇，報君以瓊琚。"]}