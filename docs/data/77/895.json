{"author": "周紫芝", "period": "宋", "type": "诗", "title": "飲馬長城窟行", "paragraphs": ["長安城邊邊地永，萬里沙場地無井。", "秦人掘土土作城，城下窟深胡水冷。", "漢家將軍號都護，西征上隴寒日暮。", "野駝跑水無處尋，飲馬長城窟邊去。", "長城窟，古來戰死多白骨。", "征人半作馬下塵，猶向陰山鬬馳突。", "去時胡天霜雁鳴，歸見玉關春草生。", "將軍功高封列城，鬬死伍符無姓名。"]}