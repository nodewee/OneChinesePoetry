{"author": "周紫芝", "period": "宋", "type": "诗", "title": "得寶子", "paragraphs": ["蓬萊宫中春草綠，君王無事歡不足。", "宜春北院小蛾眉，日日霓裳按新曲。", "侍女傾心復盡計，歌舞君前不如意。", "今年新得太真妃，從此龍顔不勝喜。", "望春楼下紇那歌，枉說揚州古銅器。", "梨園樂府兩部齊，盡歌樂府新歌詞。", "君門誰道九重遠，歲久歡聲聞遠夷。", "漁陽萬騎倉黄入，帳中妃子吞聲泣。", "當時掌上不忍看，玉骨埋時煙雨濕。", "屬車塵遠空郵亭，郵亭牧豎嗟娉婷。", "凌波襪在香未絕，萬人爭看俱傷情。", "一朝持入咸陽市，空得千金賈客驚。"]}