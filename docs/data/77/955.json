{"author": "周紫芝", "period": "宋", "type": "诗", "title": "病中戲作本草詩", "paragraphs": ["長空青雲晝風卷，雨餘凉生開病眼。", "垣衣洗雨綠生光，芍藥翻階紅照晚。", "幽人却掃驚半夏，獨杜衡門心頗遠。", "提壺勸酒意甚勞，花間伏翼終日號。", "大棗如爪安可得，竹葉豈宜空蟹螯。", "何當如淮注石斛，天南星移碎紅燭。", "錦纒更命劉寄奴，回雪香柔體如玉。", "人生富貴不早休，烏頭成白空自愁。", "浩歌自駕木蘭去，范蠡實能知遠遊。", "君不見赤車使者將君命，五加皮幣不少留。", "一朝逐客便當去，王不留行空淚流。", "又不見浪蕩子長負羈槖，石下長卿無住着。", "賈論空高遠志孤，屈草初成奇禍作。", "何如獨活考澗槃，不遇自然同此樂。", "嗟余知此解馬衘，蝸廬僻在陵陽角。", "誰能更朝紫真壇，丹砂豈解駐衰顔。", "五色神符亦安用，菖蒲謾說能引年。", "玉泉泠泠漱虚壑，獨尋鶴虱負朝暄。", "故人遠引羈旅夕，寒水石畔思清言。", "何時從容乃如此，煙蓑去作牽牛子。", "平生甘遂丘壑貧，常有憂懷思洗耳。"]}