{"author": "周紫芝", "period": "宋", "type": "诗", "title": "讀高帝紀", "paragraphs": ["始皇坑儒生，秦室遂顛覆。", "取冠溺其中，何乃踵前躅。", "亭長初秦民，秦事鑒已熟。", "事有異取舎，安用自窘束。", "方從豐沛豪，起逐中原鹿。", "君王自神武，将士豈局促。", "當時分漢茅，素行甚汚辱。", "屠沽與刀筆，雜然非一族。", "叔孫晚見推，韓彭旋烹戮。", "一弛復一張，往往如轉軸。", "高皇躬獨斷，此理深照燭。", "英風渺何之，遺事空簡牘。"]}