{"author": "周紫芝", "period": "宋", "type": "诗", "title": "倡樓詞", "paragraphs": ["桃李艷春風，榮華照京洛。", "九陌飛香塵，朱樓響弦索。", "美人倚脩欄，青娥卷珠箔。", "白面誰家郎，巴商載金槖。", "大艑何岢峨，繫舟樓下泊。", "哀彈雜清歌，日日樓中樂。", "謂言如江流，偕老有盟約。", "一朝買嬋娟，蟬鬢輕梳掠。", "情從新人歡，恩與舊人薄。", "去年與青棠，今年贈芍藥。", "人生有榮謝，曾不待衰落。", "倡女不嫁人，深心失期約。"]}