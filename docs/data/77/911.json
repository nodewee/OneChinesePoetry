{"author": "周紫芝", "period": "宋", "type": "诗", "title": "輸粟行", "paragraphs": ["天寒村落家家忙，飯牛穫稻催滌場。", "燎薪炊黍呼婦子，夜半舂粟輸官倉。", "大兒擔囊小負槖，掃廪傾囷不須惡。", "縣胥里正不到門，了得官租舉家樂。", "去年有米不願餘，今年米白要如珠。", "路傍老人拍手笑，盡道官兵嫌米麤。", "良農飬兵與胡競，胡騎不來自亡命。", "田家終歲負耕縻，十農飬得一兵肥。", "一兵唱亂千兵隨，千家一炬無孑遺。", "莫飬兵，飬兵殺人人不知。"]}