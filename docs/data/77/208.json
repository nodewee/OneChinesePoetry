{"author": "孫覿", "period": "宋", "type": "诗", "title": "得子次叔毅韻", "paragraphs": ["病木空中穴萬蟻，龍臥泥蟠鞭不起。", "老氣干霄四十圍，雷折蒼皮半生耳。", "人言種木十年期，桐已生孫竹有兒。", "添丁哇笑已堪喜，老幹輪囷只自奇。", "刀頭舐空虛何草草，平地變作褒斜道。", "我獨愛之遺以安，家住鹿門山安逸。", "阿奴碌碌在眼中，逢時不願黑頭公。", "三尺茅茨十具牛，不如長作多田翁。"]}