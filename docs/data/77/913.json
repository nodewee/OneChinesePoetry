{"author": "周紫芝", "period": "宋", "type": "诗", "title": "木芙蓉歌", "paragraphs": ["吳江十月霜華淺，秋空無雲霜日暖。", "芭蕉樹暗簾幕垂，木芙蓉開紅婉婉。", "銀床露重梧葉飛，金錢掃地秋蘭萎。", "無人自對秋風笑，黄菊葵花不同調。", "慢綠妖紅解醉人，徐娘未老秋娘少。", "少年時節歡樂多，紅蓮影落秋江波。", "若耶女兒白如玉，夜半採蓮聞棹歌。", "驚風吹浪鴛鴦起，回頭日月飛梭裏。", "對花不飲今蹉跎，淚濕秋風當奈何。"]}