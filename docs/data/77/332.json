{"author": "孫覿", "period": "宋", "type": "诗", "title": "贈善慶堂主人夏元富", "paragraphs": ["居士藏修洞庭野，新架虛堂殊瀟灑。", "閑門開傍橘柚林，萬顆千株映青赭。", "居士優游每不出，左列圖書右盞斚。", "逢迎自覺青眼衆，來往應知白丁寡。", "莓苔經雨上石砌，蘿薜迎風拂簷瓦。", "素聞平生剩積善，餘慶當傳累世下。", "醉揮健筆賦新詩，輒贈堂中樂居者。"]}