{"author": "周紫芝", "period": "宋", "type": "诗", "title": "燕銜柏行", "paragraphs": ["雙燕何時來瀚海，寄巢脩椽巢不改。", "春深巢稳初養雛，雙雛引頸仰哺呼。", "雄將雌出雙雛孤，雛危墮地聲呱呱。", "雌隨雄歸見雛泣，主人將雛納其室。", "雙雛脫死翅欲開，玄衣素臆去復來。", "明年主人開壽燕，畫鼓停撾歌舞遍。", "雙雛傍席爭回旋，共銜青柏置樽前。", "口不能言對以臆，再拜壽君如柏年。"]}