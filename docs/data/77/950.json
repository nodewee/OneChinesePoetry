{"author": "周紫芝", "period": "宋", "type": "诗", "title": "題龍眠畫四馬圖", "paragraphs": ["裕陵神謨與天通，崑崙以西俱鑿空。", "渥洼初來九夷服，盡得大宛三象龍。", "于闐鳳腦世未識，但見蹴踏長秋風。", "鬼章錦膊驚絕代，更看吐蕃獅子驄。", "胡兒骯髒雙眼碧，錦韀錯落青絲籠。", "最後一匹號雄健，見自往來天仗中。", "羽林騎士鐵撾肅，鳴珂蹀躞纓垂紅。", "諸番入貢御閑溢，君王晝坐蓬萊宫。", "爲臨玉陛閱神駿，詔寫真形誰最工。", "龍眠妙伎非俗畫，不數當年老曹霸。", "三驄豈是拳毛騧，俶儻權奇頗閑暇。", "籋雲之姿迣萬里，太一來貺天馬下。", "內人傳看十二蹄，一笑微生咫尺威。", "自從鼎湖弓劍墜，龍媒上天久不歸。", "只今空對畫圖泣，忍聽鳥呼金粟堆。"]}