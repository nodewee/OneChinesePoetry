{"author": "周紫芝", "period": "宋", "type": "诗", "title": "黥奴行", "paragraphs": ["山西驍將真黥奴，兩斛笑彎金僕姑。", "偶然浮雲變蒼狗，身騎高馬稱金吾。", "胡兵倉黄忽南渡，地黑天昏兩龍去。", "賊臣僭僞誰適從，將軍一呵百官懼。", "仗劍前驅趣翠華，路人辟易空回顧。", "至今願返河陽狩，荆棘艱難窘天步。", "未懸北闕新頭顱，猶带安西舊都護。", "前年縱兵肥水頭，横屍千里行人愁。", "帳前騎士勇如虎，帳下嬌娥雙臉羞。", "藁街流血天忽怒，小兒跳梁健兒舞。", "寄語盧龍與范陽，中書相公今尚父，慎勿更如奴跋扈。"]}