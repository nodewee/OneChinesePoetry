{"author": "周紫芝", "period": "宋", "type": "诗", "title": "野婦行", "paragraphs": ["新安野婦雙鬢垂，紅膏塗靨深畫眉。", "青襜兩幅不掩骭，赤脚一雙深染泥。", "餉耕如賓有翁媪，頭戴銀冠相媚好。", "銀冠猶是嫁時粧，馬上不知人絕倒。", "長年相見無别離，竟死不識愁眉啼。", "紅顔暗逐春光老，暮櫛常隨落日低。", "秋娘一尺春風髻，下蔡陽城盡風靡。", "傾城可愛亦可憐，野婦誰知有西子。"]}