{"author": "周紫芝", "period": "宋", "type": "诗", "title": "長短歌", "paragraphs": ["礲石磨磚作新壘，角樓亭亭四邊起。", "誰家一曲長短歌，長安貴人葬蒿里。", "東方作矣事若何，口珠腰带黄金多。", "墓門重閉子孫泣，樹上紙錢空滿柯。", "君不見胡騎南來相州路，倉皇尚覓韓王墓。", "解鞍下馬拜墓前，更遣羌兵作調護。", "憑誰試問爾何爲，定恐當年識吾父。"]}