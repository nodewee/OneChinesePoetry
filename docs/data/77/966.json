{"author": "周紫芝", "period": "宋", "type": "诗", "title": "宿琴高巖二首  其二", "paragraphs": ["長川抱空巖，春水三月深。", "有魚歲一來，瑣細如寸針。", "網魚聚乾腊，白艇爭分陰。", "與人作苞苴，囊紗走權門。", "人言投鱠殘，成魚只侵尋。", "豈有仙家庖，烹鮮赤刀砧。", "又言棄藥滓，入水成纖鱗。", "仙事亦渺茫，詎可窮本因。", "不知誰作古，遺禍今猶存。", "殺魚歲億萬，可易千黄金。", "僅令貴公子，醉嚼聊一欣。", "世俗自乃爾，仙人亦何心。"]}