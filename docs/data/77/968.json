{"author": "周紫芝", "period": "宋", "type": "诗", "title": "次韻石端若惠長句", "paragraphs": ["仲容無雙天下士，草木自應殊臭味。", "嵇康似鶴在雞羣，子陽如蛙真井底。", "小巫神氣驚大巫，一見斂顔羞欲死。", "眼無皂白敢妍媸，口有雌黄誰𧬈訾。", "借令卷舌終自羞，吾顙嶢然寧不泚。", "伯仁大腹號空洞，步兵醉語無臧否。", "君方二子不啻過，視我當如發蒙耳。", "浪將五字比長城，要爲庖丁作餘地。", "人言政似韓潮州，欲借新聲與侯喜。", "蒼顔槁項日摧頹，回雪流風更雄偉。", "乃知愚知本相懸，何啻人間三十里。", "我詩頗似西臺書，時雖可喜終可鄙。", "人言嫫毋不自憐，捧心成顰亦成恥。", "少年有意慕黄初，豈料永嘉聞正始。", "詩壇新拜少陵侯，頗笑棘門兒子戲。", "勸君此語勿浪傳，俗物還來敗人意。"]}