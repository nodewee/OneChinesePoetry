{"author": "周紫芝", "period": "宋", "type": "诗", "title": "秋閨詞", "paragraphs": ["西風動簾幙，蟋蟀鳴高堂。", "蔓草濕零露，秋閨知夜長。", "佳人掩朱户，背燭解羅裳。", "願言鴛鴦夢，雙飛入方塘。", "清影横疏櫺，奈此明月光。", "依依照長夜，炯炯明愁腸。", "不恨郎不歸，恨月入我床。", "披衣復起坐，嚬翠挑殘缸。", "開緘取素書，解結羅带傍。", "一讀再三歎，再讀淚數行。", "終夜不成寢，曙色忽滿窗。", "雖云有膏沐，誰能理晨粧。"]}