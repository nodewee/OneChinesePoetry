{"author": "孫覿", "period": "宋", "type": "诗", "title": "胥澤民竹亭", "paragraphs": ["兵氣纏三輔，胡塵暗百蠻。", "楚狂歌鳳去，蜀相臥龍跧。", "露蘚霾松磴，春羅掛屋山。", "呼童開翠竹，築室待蒼彎。", "碧瀉褰羅带，青遙聳髻鬟。", "森羅隨地闢，披寫露天慳。", "川泳知魚樂，林栖看鳥還。", "醉吟呼酒伴，逸想寄人寰。", "北海摶風背，南山浴露班。", "弓旌到林下，鞍馬出門閑。"]}