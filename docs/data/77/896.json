{"author": "周紫芝", "period": "宋", "type": "诗", "title": "金銅歌", "paragraphs": ["武皇開疆三萬里，滇池初穿柏梁起。", "更鑄仙人承露盤，萬歳千秋奉天子。", "當時謾說邜金刀，誰知更有當塗高。", "銅雀臺高阿瞞死，八方才人閙如蟻。", "玉井綺欄心未厭，猶取金仙着前殿。", "金仙辭漢憶漢主，登車殷勤垂玉筯。", "獨捧金盤出故宫，回頭忍看咸陽樹。", "魏宫羣臣眼親見，朝着魏冠暮歸晉。", "可憐長安肉食兒，不如頑銅猶有知。"]}