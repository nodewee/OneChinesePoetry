{"author": "周紫芝", "period": "宋", "type": "诗", "title": "插秧歌", "paragraphs": ["田中水滿風淒淒，青秧没壠村路迷。", "家家趁水秧稻畦，共唱俚歌聲調齊。", "樹頭幽鳥聲剝啄，半雨半晴雲漠漠。", "五白草斑誰敢閑，農夫餉田翁自作。", "去年兩經羣盗來，婦兒垂泣翁更哀。", "蠶藂燒盡不成繭，陵陂宿麥無根荄。", "今年插秧憂夏旱，旱得雨時兵復亂。", "官軍捕賊何時平，處處村村聞鼓聲。"]}