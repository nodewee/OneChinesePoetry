{"author": "周紫芝", "period": "宋", "type": "诗", "title": "道由於潛將遊西菩問之路人則云過之已遠", "paragraphs": ["人生如落花，隨寓皆可喜。", "但恐兜羅綿，牽連入荆杞。", "我馬今未羈，猶堪作幽事。", "道逢西菩山，欲問參寥子。", "舉鞭信蹇驢，褰裳渡流水。", "隱約望三山，展轉纔十里。", "吳兒指似儂，但隔一山耳。", "塗窮殊可笑，興盡亦復止。", "吾曹坐天阨，萬事無不爾。", "小者今復然，大者斯已矣。"]}