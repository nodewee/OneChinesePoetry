{"author": "周紫芝", "period": "宋", "type": "诗", "title": "次韵伯尹晚遊松林寺", "paragraphs": ["詹侯學古淡，胸次無炎冷。", "高情屏嗜好，邃宇極深靜。", "清心樂幽禪，世外得佳境。", "靜悟已聞法，踴躍更深省。", "應復嗤衛侯，耄期猶自警。", "能事兩禪師，句法頗清穎。", "無誰可悟言，舉世我獨醒。", "故來追若人，兩耳靜蛙黽。", "我生塵埃中，況迫桑榆景。", "安得薝蔔林，婆娑共清影。", "君今富春秋，器業窺魏丙。", "兹遊慎無厭，流光不俄頃。", "恐未免簪纓，問道勤造請。"]}