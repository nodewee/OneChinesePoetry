{"author": "周紫芝", "period": "宋", "type": "诗", "title": "荔枝香", "paragraphs": ["千秋節當八月五，御樓卷簾看馬舞。", "黄衫玉带分兩行，繡衣宫人擊雷鼓。", "梨園法曲凄且清，相傳猶是隋家聲。", "宜春北院蛾眉小，初按新聲未有名。", "侍女焚香跪瑤席，更看真妃作生日。", "恰值南方驛使來，旋採風枝露猶濕。", "當時盛事人爭傳，荔枝香曲是新翻。", "宫中行樂事亦秘，此曲不許人間聞。", "馬嵬夢斷香塵息，滿山荔子無人摘。", "却歸西內冷如冰，一聽遺音淚空滴。"]}