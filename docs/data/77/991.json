{"author": "周紫芝", "period": "宋", "type": "诗", "title": "題王摩詰畫袁邵公臥雪圖", "paragraphs": ["東京數人物，矯矯稱袁公。", "經綸有能事，早歲初未逢。", "何許結蓬茅，草樹風淅瀝。", "幽夢寄一椽，暮雪深幾尺。", "平田已無路，况復知公門。", "人言公苦寒，謂死寧當存。", "鳴騶入空谷，暖律破寒沍。", "豈伊逢異人，天實起僵仆。", "漢明號賢主，杖擊無名郎。", "冤囚我自理，微緒渠當昌。", "摩詰亦可人，六幅寫奇事。", "浩蕩懷遠圖，徘徊有佳思。", "炎天掛空壁，一洗毛骨寒。", "意豈在冰雪，高風薄雲端。"]}