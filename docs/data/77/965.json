{"author": "周紫芝", "period": "宋", "type": "诗", "title": "宿琴高巖二首  其一", "paragraphs": ["琴高古仙人，控鯉飛上天。", "丹鑪訪遺跡，邂逅餘山巔。", "石壁削寒玉，萬仭凌雲煙。", "隱雨有石屋，垂釣臨平川。", "舊聞釣處石，可坐八九筵。", "邑宰頗呼客，醉歌日留連。", "里胥厭追索，挽石沈深淵。", "高秋見涯涘，巨石呈方圓。", "斯民不可擾，此理甚坦然。", "豈非仙聖居，未易汙葷羶。", "餘生欣晚遇，想像追真仙。", "净綠不敢唾，薄暮聊周旋。"]}