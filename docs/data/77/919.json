{"author": "周紫芝", "period": "宋", "type": "诗", "title": "射鹿行", "paragraphs": ["白羽紅旌繞山麓，爭向山南射奔鹿。", "獵夫舉網常苦辛，誰寢其皮食其肉。", "腹中着子初成斑，梅花碎點真珠圓。", "雙桃壓髻玉簪短，去作誰家頭上冠。", "貴家金多逐時好，尚蹙蛾眉嫌不早。", "一皮可直三萬錢，競作苞苴當珍寶。", "大者有茸胎有紋，舉無遺族如何冤。", "玉纓瓊弁者誰子，始作此俑知非賢。"]}