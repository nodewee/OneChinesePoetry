{"author": "周紫芝", "period": "宋", "type": "诗", "title": "次韻黄夢及見寄", "paragraphs": ["長卿未老久倦遊，家無斗酒不得州。", "平生拙甚屋背鳩，羊頭可爛身不侯。", "言輒觸諱恐轉喉，怒逢醉尉常反眸。", "廟堂戛擊方鳴球，老人行歌聊飯牛。", "我貧木奴欠千頭，夜長晝短懷百憂。", "巖栖谷汲誰與儔，草木黄落空悲秋。", "饑鷹小呼即下韝，老頑不受良工鎪。", "長年憔悴擬四愁，浮生無根同舞漚。", "更以外物爲贅疣，黄侯皎皎清且修。", "憐我南冠如楚囚，落筆袞袞不肯休。", "人物眼前無此流，合持五線裨冕旒。", "姓名下覆黄金甌，萬里一秣看驊騮。", "去年操瑟不見收，聞君欲買吴江舟。", "明珠白璧惜暗投，千金價重苦未酬。", "感君尺鯉論綢繆，逝將好我那肯魗。", "微吟有句亦復搜，敢撼大樹看蚍蜉。", "元龍氣高百尺樓，此而未遇彼則不。", "人雖曰畸天乃侔，會當有馹旌林丘。", "釣絲未可歸滄洲。"]}