{"author": "周紫芝", "period": "宋", "type": "诗", "title": "烏飛曲", "paragraphs": ["江雲欲雪江風吹，王敦城頭烏夜啼。", "雲深月暗風轉急，驚烏繞樹無安枝。", "狂風忽來飛不定，夜半無巢何所依。", "情知天公有風雨，何不結巢高樹棲。", "君不見秦氏庭中雙桂美，庭烏生雛八九子。", "烏生豈不念高飛，託君庭陰飛不起。", "那知君家輕薄兒，彈丸脫手兩翅垂。", "無巢悔不巢巍巍，有巢悔不常高飛，人生禍福難豫期。"]}