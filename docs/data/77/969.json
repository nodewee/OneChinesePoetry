{"author": "周紫芝", "period": "宋", "type": "诗", "title": "次韻端若再惠長句", "paragraphs": ["功名本是兒時事，過是懸知終少味。", "向來欲度驊騮前，無命能居百僚底。", "未容晚輩識風流，頓遣前賢隔生死。", "黨獄十年猶未開，讒口囂囂苦相訾。", "且將皮裏著陽秋，敢復眼前分濁泚。", "顔之厚矣終自羞，論少卑之人亦否。", "路逢俗士呼與言，公獨未知其趣耳。", "無人爲弔楚客魂，誰肯更作將軍地。", "此心此語只自知，聞君足音驚且喜。", "詞傾三峽頗壯觀，氣吞雲夢真奇偉。", "時從霧豹得一斑，行看飛黄日千里。", "如君人物尚淹留，此事寧非肉食鄙。", "枘方雖自與鑿乖，瓶竭那知是罍恥。", "一生恨未識荆州，萬事政須咨伯始。", "忘形已自到爾汝，論事何妨雜嘲戲。", "人生一笑不易得，莫遣征航有歸意。"]}