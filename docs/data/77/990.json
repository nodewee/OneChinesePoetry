{"author": "周紫芝", "period": "宋", "type": "诗", "title": "和鄭文昌雨中看花之作", "paragraphs": ["鄭侯好客如鄭莊，客常滿座酒滿觴。", "春來洛城被花惱，千金一醉姚家黄。", "慇懃置酒急招喚，更來古寺窺紅粧。", "春風微寒春雨細，秉燭看花花已睡。", "春光駘蕩與妖妍，夜色侵凌增娬媚。", "臥枝不起終無言，臉淚欲垂如有意。", "樽中有酒客當歌，我醉欲眠人未起。", "君不見春來雨急風屢顛，危芳墮地無餘妍。", "掃花恐被落紅笑，持杯欲倩何人傳。", "愁多滿懷樂事少，人自惜花天不憐。", "烹羊炰羔且爲樂，酒酣耳熱亦不惡。", "明朝有興却重來，莫遣殘紅抱青萼。"]}