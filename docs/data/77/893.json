{"author": "周紫芝", "period": "宋", "type": "诗", "title": "武谿深", "paragraphs": ["五谿妖蠻盤瓠種，穴狐跳梁恃餘勇。", "漢庭老驥聞朔風，兩耳如錐四蹄踴。", "南方毒霧堕跕鳶，五谿谿深軍不前。", "健兒六月半病死，欲渡五谿無渡船。", "將軍誓死心獨苦，本爲官家誅黠虜。", "誰知君側有讒徒，剛道將軍似賈胡。", "人生富貴一衰歇，會令薏苡成明珠。", "祁連高結衞青冢，文淵藁葬無人送。", "至今行客武溪傍，誰爲將軍一悲慟。"]}