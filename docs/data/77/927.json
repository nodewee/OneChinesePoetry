{"author": "周紫芝", "period": "宋", "type": "诗", "title": "石婦行二首  其二", "paragraphs": ["生男有閨房，莫娶青樓倡。", "生女事姑嫜，莫嫁遊冶郎。", "倡家從人無定準，遊子一去忘故鄉。", "山頭義婦無人識，踴身上山生死隔。", "人將此婦作石看，不信此心元是石。", "相從豈復無它人，髧彼兩髦真我特。", "江流可盡山可平，不盡悠悠千古情。", "早知郎去無消息，悔不將身事尾生。"]}