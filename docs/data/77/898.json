{"author": "周紫芝", "period": "宋", "type": "诗", "title": "烏夜啼", "paragraphs": ["黄門急詔下，趣封南郡王。", "鸞輅儼且深，班劍列成行。", "建以左纛旆，樹以羽葆幢。", "骨肉厚恩義，門户生輝光。", "分封得大國，四境彌土疆。", "那知以嫌猜，將身觸嗔怒。", "徵我還上都，令我不得住。", "奪我封侯印，被我五兩組。", "低頭屏氣息，對客不敢語。", "紅窗昏夜燈，白淚墮秋雨。", "鬱鬱兩大樹，依依近牆宇。", "鴉鴉枝上啼，腷腷振兩羽。", "沉沉夜未央，紞紞方三鼓。", "侍兒聞之喜，攬衣中夜起。", "起敲齋閤門，秉燭具肴旨。", "再拜前致詞，靈烏未可鄙。", "吾聞烏夜啼，霈澤覃萬里。", "杲杲方平旦，使者已在門。", "官家有詔書，爲君敦厚恩。", "舊憤知己釋，徙封意增勤。", "客有鮑書記，當代稱能文。", "命作啼烏曲，樂府傳清芬。", "人生欲富貴，生身恨不早。", "富貴豈不好，危機亦難蹈。", "古來兄弟間，生死在一朝。", "煮豆然豆豆葉焦，靈烏莫厭聲嘵嘵。"]}