{"author": "周紫芝", "period": "宋", "type": "诗", "title": "金錯刀", "paragraphs": ["美人臨曉鏡，睡足含春嬌。", "手持白玉尺，睥睨金錯刀。", "欲将雙綵鳳，對飛宫錦袍。", "誰知遊冶郎，經年事遊遨。", "但知山上山，不說大刀頭。", "君看良家子，盡屬六郡豪。", "一朝著鎧甲，萬里隨炊刁。", "家人剪春衫，欲寄道里遙。", "緘封望絕塞，蓬首時自搔。", "蕩子會當歸，行人日儦儦。", "别去隔生死，不保夕與朝。", "寄言樓中婦，清淚且當收。", "猶勝作征衣，遠寄邊城秋。"]}