{"author": "周紫芝", "period": "宋", "type": "诗", "title": "巫山曲", "paragraphs": ["楚宫夜半旌旗動，曉逐君王獵雲夢。", "君王醉挽金僕姑，笑射雙鵰落飛鞚。", "霜風獵獵吹白羽，狨鞍下時日未午。", "天上臺高翠被寒，雨濕煙霏夢神女。", "行雲飛去不可留，却望陽臺無處所。", "魂凝睇遠煙淒迷，猿啼巫峽東復西。", "江邊獵火一萬炬，貂裘醉擁君王歸。", "章華千門復萬户，侍女焚香迎輦步。", "君心誰能念舊恩，忍淚悲啼不成語。", "願壽君王一萬年，常向陽臺夢雲雨。"]}