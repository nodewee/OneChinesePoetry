{"author": "周紫芝", "period": "宋", "type": "诗", "title": "白苧歌", "paragraphs": ["大垂手，小垂手，江南白符世希有。", "吳姬十指玉纖纖，白苧新裁舞衣小。", "秋江四面繞吳宫，吳宫霜橘樹樹紅。", "吳王夜燕不知曉，但見紅日昇曈曨。", "美人低鬟復回袖，持酒獻君君一笑。", "人生得意不行樂，白日如梭夜催晝。", "吳山依舊吳江清，離宫故苑難爲情。", "不知誰遣南山鹿，還向姑蘇臺下行。"]}