{"author": "周紫芝", "period": "宋", "type": "诗", "title": "寒食曲", "paragraphs": ["三月江南好春色，買酒家家作寒食。", "男呼女喚俱出遊，扶路醉歸歡樂極。", "街頭盡日無人行，多在山村少在城。", "踏歌賽願一時了，上冢歸來聞笑聲。", "豈料如今一百五，畫戟滿城椎戰鼓。", "子孫半作泉下人，薄酒不澆山上土。", "死者已往生者存，隨分歡娛各兒女。", "烹魚裹菜當盤飱，花作紅粧鳥歌舞。", "君不見江南江北多戰場，去年白骨無人藏。"]}