{"author": "李之儀", "period": "宋", "type": "诗", "title": "得常州感慈邦長老書求詩兼寄鄰老", "paragraphs": ["清晨得君書，遠意來吳中。", "開緘一見面，頓覺百慮空。", "書詞若蕭屑，怪我情不通。", "我豈逐物者，君亦如冥鴻。", "便當永相忘，何計騧與驄。", "聞君奮鈐槌，喝下分華戎。", "晚魚會千指，一一麻中蓬。", "朝參月破牖，暮請燈在籠。", "坐令萬折異，沛然俱向東。", "緣契乃如此，想見圭璧叢。", "胡爲特垂手，千里尋龐公。", "龐公無伎倆，只這是家風。", "復如多聞師，亦在兜率宮。", "人間最勝處，何必顔如童。", "會當謝朝謁，爛漫游無窮。"]}