{"author": "李之儀", "period": "宋", "type": "诗", "title": "次韵魯直留別", "paragraphs": ["南北二十年，短褐足塵垢。", "九仞未及泉，竭心恚地厚。", "積翳開前山，月在山之顔。", "目斷兩黄鵠，夢寐長躋攀。", "我飯苦多噎，見君遽出氣。", "定有囊中藥，痿人果知起。", "枯槁洗朝露，咀嚼玉壺冰。", "蔓草豈自得，香發須高陵。", "齚舌真有味，辨口空齒落。", "頓悟孺子歌，會當濯其濁。", "允蹈固未見，能言人亦難。", "得微可齊語，引置莊嶽間。", "大路平如掌，仁者貴安宅。", "直絃爲君彈，萬里等尋尺。", "何年紀渻子，相向猶木雞。", "肝肺已自鏤，土苴非所知。"]}