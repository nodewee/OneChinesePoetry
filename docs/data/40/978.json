{"author": "黄庭堅", "period": "宋", "type": "诗", "title": "次韵定國聞子由卧病績溪", "paragraphs": ["炎洲冬無冰，十月雷虺虺。", "及春瘧癘行，用人祭非鬼。", "巫師司民命，藥石不入市。", "溪弩潛發機，土風甚不美。", "蘇子卧江南，感歎中夜起。", "聞道病在牀，食魚不知旨。", "寒暑戰胸中，士窮有如此。", "此公天機深，爵祿心已死。", "養生遺形骸，觀妙得骨髓。", "后皇蒔嘉橘，中歲多成枳。", "佳人何時來，爲天啟玉齒。", "湔祓瘴霧姿，朝趨去天咫。", "諸公轉洪鈞，國器方薦砥。", "矢詩寫予心，莊語不加綺。"]}