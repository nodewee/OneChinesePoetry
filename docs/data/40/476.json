{"author": "李之儀", "period": "宋", "type": "诗", "title": "久旱湫舍殆不可遣免一夕雷雨忽作", "paragraphs": ["半夜一濯雨，斷夢失炎蒸。", "汗甑不復鼓，蚊雷爲之停。", "逡巡萬竅號，破窗風如傾。", "絺帷强主宰，庭砌已滿盈。", "極護老稚奔，懽呼閭里情。", "但覺萬里返，浩蕩隨滄溟。", "掠眼纔閃爍，劈耳俄掀轟。", "豈暇計飄溺，且護嬰兒驚。", "小休月在戶，却視斗挂甍。", "唧唧與啾啾，次第先秋鳴。", "粵從臘雪後，旱魃苦自明。", "焦枯病三農，芽田不滋榮。", "隴畝半坼裂，几席饒蠅虻。", "端若一大難，眊焉猶宿酲。", "點我讀書燈，凉宵聊與征。", "庶几簡牘中，暫寓蠻觸爭。"]}