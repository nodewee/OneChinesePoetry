{"author": "黄庭堅", "period": "宋", "type": "诗", "title": "次韵子由績溪病起被召寄王定國", "paragraphs": ["種萱盈九畹，蘇子憂國病。", "炎蒸卧百戰，山立有餘勁。", "斯人廊廟器，不合從遠屏。", "江湖摇歸心，毛髮侵老境。", "艱難喜歸來，如晴月生嶺。", "仍懷阻歸舟，風水蛟鰐橫。", "補衮諫官能，用儒吾道盛。", "上書詆平津，蠹藁初記省。", "至今民社計，非事頰舌競。", "方來立本朝，獻納繼晨暝。", "人材包新舊，王度濟寬猛。", "必開曲突謀，滿慰傾耳聽。", "斯文呂與張，泉下亦蘇醒。", "天聰四門闢，國勢九鼎定。", "身得遭太平，分甘守閒冷。", "天津十年面，想見頎而整。", "何時及國門，休暇過煮茗。", "燒燈留夜語，鴻雁看對影。", "但恐張羅地，頗復多造請。", "維此禮部公，寒泉甃舊井。", "謫去久羸瓶，召還汲修綆。", "太任决齋宮，陛下天統慶。", "日月進亨衢，經緯寒耿耿。", "西走已和戎，南遷無哀郢。", "誰言兩逐臣，朝轡天街並。", "王子竄炎洲，萬死保軀命。", "還家頰故紅，信亦抱淵靜。", "稅屋待車音，掃門親帚柄。", "行當懷書傳，載酒求是正。", "端如嘗橄欖，苦過味方永。"]}