{"author": "李之儀", "period": "宋", "type": "诗", "title": "次韵參寥杜孝錫", "paragraphs": ["君不見深山窮谷千丈潭，懸崖絕壁倒挂松。", "雷霆雨電有時一洒遍八極，繁霜雪霽能邀夜月來高穹。", "又不見江頭龜手洴澼絖，裂地得侯終有逢。", "長安大雪幾千尺，高卧不愧衣玲瓏。", "揖人而相若反掌，登天有路非難通。", "天之可上勢或便，得相乃在須臾中。", "朝冠貂蟬暮徽纆，曲肱何在三千鍾。", "方東遽北安足究，豈異海舶隨狂風。", "舞雩而詠吾與點，坐中客滿誰知融。", "屹屹杜夫子，靈芝翳深叢。", "百年轉盼皆腐朽，且將逸駕聊與同。", "我慙圭觚刺人眼，空向霜天望飛鴻。"]}