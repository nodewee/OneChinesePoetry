{"author": "李之儀", "period": "宋", "type": "诗", "title": "送保定錢弼違且約相見後行", "paragraphs": ["平生不願與物迕，所向未始值坑谷。", "濁斯濯足清濯纓，世間此理固纖曲。", "朱顔見君一笑可，兩眼照人光煜煜。", "深沉不可犯毫髮，遲暮已許同松竹。", "去年相逢儼如昨，歎我何殊侵曉燭。", "衰殘壯盛等復虛，且可清樽對殽蔌。", "軍興百邑不可遏，與期縱橫猶沸粥。", "念君去替無幾日，頗復驅馳隨檢束。", "君方撫掌笑我迂，物理循環同一局。", "有來則受去莫追，忍看紛紛自魚肉。", "我愧君言但首肯，明朝君去追奔軸。", "臨行春色已無有，勉强歌呼趨紅綠。", "思君不見一長吁，忽得書來親愈篤。", "約我歸來敘離別，滿紙抑揚疑諭蜀。", "豈知重門鎖白首，迹雖伏櫪心麋鹿。", "寄聲少作旬浹計，莫便雲間參去鵠。", "乖離會合杳難量，君能規規如世俗。"]}