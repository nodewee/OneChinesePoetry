{"author": "李之儀", "period": "宋", "type": "诗", "title": "阮公嘯臺次韵辛正叔", "paragraphs": ["有口莫飲盜泉水，有手莫探驪龍珠。", "秋風冷落千古意，追風絕足誰能拘。", "白雲青山避世樂，擊鼓撞鐘廊廟居。", "等閒舒卷四海爲之動，豈憚一一從吹竽。", "君看事事絕天險，阿房宮在空荒墟。", "野人不識貴者帝，直欲炙背同向茅簷隅。", "由來土苴漫優劣，亹亹傳習隨有無。", "當時一嘯亦偶爾，至今登覽煩嗟歔。", "吾人妙質素所畏，感嘆陳迹追盈虛。", "涇清渭濁固可辨，未應到海君能殊。"]}