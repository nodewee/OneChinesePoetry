{"author": "李之儀", "period": "宋", "type": "诗", "title": "子重見過夜話", "paragraphs": ["坐久日將落，窗前雲欲平。", "倦遊淹歲月，旅悶等坻京。", "已謝長楊賦，猶懷古劍行。", "擁爐雖有味，琢句苦難成。", "一笑逢吾友，諸方舊著名。", "景山慙絕臏，擊節愧深耕。", "奧妙窮三際，堅剛敵萬兵。", "誰知俯冬杪，頓覺得春榮。", "繾綣桑榆恨，間關兒女情。", "金篦何足道，闇室斗光明。"]}