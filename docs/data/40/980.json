{"author": "黄庭堅", "period": "宋", "type": "诗", "title": "次韵李之純少監惠硯", "paragraphs": ["黄公山下黄雞秋，持節恤刑曾少休。", "小人負弩得開道，掃葉張飲林巖幽。", "相傳有石非地産，列仙持來自羅浮。", "酒酣步出雲雨上，南撫方城西嵩丘。", "林端乃見石空洞，猛獸贔屭踞上頭。", "鳥道兔迒謀挽致，萬牛不動五丁愁。", "道家蓬萊見仙伯，我亦洗湔與清流。", "探囊贈研頗宜墨，近出黄山非遠求。", "乃知此山自才美，物欲致用當窮搜。", "迷邦故令成器晚，不琢元非匠石羞。"]}