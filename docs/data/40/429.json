{"author": "李之儀", "period": "宋", "type": "诗", "title": "第六郭將求詩久未暇今以寄之", "paragraphs": ["烏延一揮手，歲月如奔流。", "誰知頭半白，重見須雙虬。", "面冷龐一鐵，氣雄吞九州。", "門庭外雖設，毫髮終無留。", "此時可見者，如君實難求。", "人固不易親，而我獨見酬。", "半年話疇昔，論極非謬悠。", "但云置是事，可質爲冥幽。", "功名本何爲，入手如上鈎。", "我每壯其言，心肯屢回頭。", "別來已七月，悵望逾三秋。", "近聞復來此，只尺不相投。", "元戎奉天討，知與造化謀。", "化城兩馳突，直控咽與喉。", "乂斬萬餘級，少快姑蹔休。", "此銳且就養，彼生豈容偷。", "君謂乃吾射，含笑纏臂鞲。", "今秋取天祁，明年入興州。", "遂復都護府，再見萬里遊。", "汾陽異世勳，子政如綴旒。", "未或便相襲，且作仲升侯。"]}