{"author": "李之儀", "period": "宋", "type": "诗", "title": "華陽洞天", "paragraphs": ["洞天名此山，于此實第八。", "東將秦嶽連，西與岷峨軋。", "磴道端可通，足亦若相戛。", "我欲踵其武，苔徑特見滑。", "屢試輒復却，宛似物初遏。", "周行半天下，是等三四閱。", "有無終可疑，雷同慙小黠。", "退之固頡頑，桃源蓋强說。", "卒謂武陵傳，何殊眼着楔。", "孔子亦獵較，此理信難輟。"]}