{"author": "劉次莊", "period": "宋", "type": "诗", "title": "塵土黄 箋", "paragraphs": ["春臺女兒似紅玉，曾奉當筵柘枝曲。", "舞成早自得癡名，更傍春風情不足。", "客携黄金欲有贈，多在鄰家賭雙陸。", "近從新官作顔面，祇得低心隨所欲。", "自知久去非所安，夜半東門車特碌。", "秀闕芙蓉潭畔起，每向波間得雙鯉。", "水流却上大應難，惟有孤懷似潭水。", "一騎翩翩錦臂鞲，紅羅百丈作纏頭。", "爲言聞得琵琶怨，當門下馬欲登樓。", "莫登樓，君馬駭。", "無限朱簾薰好香，城北城南無一瞬。"]}