{"author": "黄庭堅", "period": "宋", "type": "诗", "title": "以小團龍及半挺贈无咎并詩用前韵爲戲", "paragraphs": ["我持玄圭與蒼璧，以暗投人渠不識。", "城南窮巷有佳人，不索賓郎常晏食。", "赤銅茗椀雨斑斑，銀粟翻光解破顔。", "上有龍文下棋局，探囊贈君諾已宿。", "此物已是元豐春，先皇聖功調玉燭。", "晁子胸中開典禮，平生自期莘與渭。", "故用澆君磊隗胸，莫令鬢毛雪相似。", "曲几團蒲聽煮湯，煎成車聲繞羊腸。", "雞蘇胡麻留渴羌，不應亂我官焙香。", "肥如瓠壺鼻雷吼，幸君飲此勿飲酒。"]}