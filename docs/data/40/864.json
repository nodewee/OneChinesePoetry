{"author": "柳子文", "period": "宋", "type": "诗", "title": "次韵呈慎思學士", "paragraphs": ["咸韶濩武來何方，鏗鏘入耳安能忘。", "陽春蘭芷秋菊芳，金門詞客青袍郎。", "昭回下燭光焰長，深山大澤龍蛇蒼。", "浩歌激烈元非狂，正逢聖主開明堂。", "風煙關塞收旗槍，舞干兩階臣戎羌。", "喋血拓境謀非臧，邊城夜行休齎糧。", "採詩不復嘲青岡，蛜蝛戢羽戍婦牀。", "移文北斗猿鶴傍，渥洼朱龍兩服驤。", "胥靡版築罷浚隍，白環楛矢貢篚裝。", "航海萬里風帆揚，邊圉膽落嗟唇亡。", "諸蕃入學願可償，槐花舉子促書囊。", "成均貢士賢登鄉，東門宣詔禮十行。", "我慚駑駘追驌驦，何敢望回不及商。", "毛遂未至空連房，頼有墨妙江都王。", "傳模共分此日光，驊騮綠驃兩耳黄。", "想見蹙踏披天香，坐覺暑退秋堂凉。", "拘攣齷齪漫引觴，門外烏兔雙飛翔。", "悠悠逝川東去央，故山魚鳥空相望。", "鄧侯意氣摩秋霜，朝吟百篇暮千章。", "駢羅經史貫列莊，落紙但見書吏忙。", "孔鸞羽儀各效祥，鄙夫不學空面牆。", "先饋不用驚五漿，烏號要須賁育張。"]}