{"author": "李之儀", "period": "宋", "type": "诗", "title": "初夜有雨意欲曉風大作", "paragraphs": ["昨夜雪深疑有雨，五更還作掃雲風。", "我于此地雖無責，傷時失事心則同。", "起來悵望一吁歔，又覺烈日侵階紅。", "隔牆鼓吹去何許，入戶哀怨號無蹤。", "尋花戀蘂爾自樂，啼夫哭子情無窮。", "平生感慨垂老別，異時獨與新豐翁。", "邇來眼力不解事，彷彿推墮此境中。", "天公豈肯違一物，爾且莫嘆杼柚空。", "無心致禱禱必應，會見一雨半年豐。"]}