{"author": "黄庭堅", "period": "宋", "type": "诗", "title": "送鄭彥能宣德知福昌縣", "paragraphs": ["往時河北盜橫行，白晝驅人取城郭。", "唯聞不犯鄭冠氏，犬卧不驚民氣樂。", "秖今化民作鋤耰，田舍老翁百不憂。", "銅章去作福昌縣，山中讀書民有秋。", "福昌愛民如父母，當官不擾萬事舉。", "用才之地要得人，眼中虛席十四五。", "不知諸公用心許，魯恭卓茂可人否。"]}