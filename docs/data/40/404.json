{"author": "李之儀", "period": "宋", "type": "诗", "title": "過雨飲臨潁何希仲家蒙督詩即席爲贈", "paragraphs": ["君不見張子房，素書未授抵遊俠。", "又不見蕭望之，不能碌碌反抱關。", "漢業已成赤松去，殺吾賢傅終感嘆。", "乘時致用固不免，要須繒繳無由攀。", "八十釣渭濱，揮旄仗鉞興艱難。", "臂鷹上蔡市，復得不可空多言。", "周傾秦得漢亦起，虎噬鯨吞羝觸藩。", "一興一廢竟誰有，要之有數歸元元。", "元元亦何爲，與君論子細。", "須將劇孟作敵國，未信葉公真勇士。", "竊借聲名人自歎，白公梟首方爲是。", "乾旋坤轉只等閒，收放僅在毫端耳。", "何郎目如電，奮髯兒童驚。", "眼光在酒裏，一飲黄河傾。", "不作么麽貴公子，橫行欲得十萬兵。", "吾語何郎少卑之，犀有角兮麝有臍。", "果知有累不早計，抑揚畢竟何所之。", "滿酌勸君飲，吾語無文章。", "鞭笞六龍駕扶桑，上朝元君陪紫皇。", "霞衣玉簡鬚如霜，俯仰八極何茫茫。", "方時與君俱此舉，如何煩君蹔起舞。", "舞徹聽我歌，我歌端爲我輩作。", "蠢蠢萬類隨江河，肯同兒女戰蝸角，酒酣雨淚揮滂沱。"]}