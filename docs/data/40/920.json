{"author": "晁端稟", "period": "宋", "type": "诗", "title": "醉眠亭", "paragraphs": ["吏部甕閒眠，先生窗下卧。", "夜偷綠醑飲，晝喜清風過。", "人爲清風快於酒，擺落煩襟洗塵垢。", "吾知醉寢勝閑睡，可以寄天真兮忘世累。", "溝瀆超江漢，幕席視天地。", "蝴蝶不知緣變化，黄粱未熟虛營利。", "從來閑處得閑樂，何者功成與名遂。", "隴西夫子稱世賢，世家自是酒中仙。", "作亭占得松陵地，東坡名之爲醉眠。", "醉復眠兮眠復醉，頤養鄒軻浩然氣。", "賢人爲濁聖人清，昏昏夢寐都忘形。", "花影滿身猶未覺，竹風吹面不知醒。", "憶昔樂天貪醉吟，吟哦未免勞其心。", "不如醉睡了無事，其樂陶陶得趣深。", "我身走塵埃，羈鞅殊未息。", "有所思兮在高軒，欲往從之路艱塞。", "無緣一榻同醉眠，空禿千毫揮醉筆。"]}