{"author": "李之儀", "period": "宋", "type": "诗", "title": "因服藥飲酒一盞", "paragraphs": ["東坡在黄州，飲酒只飲濕。", "我今又過之，釃漿如虀汁。", "平生不喜酒，興來且莫縶。", "長虹偶爾放，因復投一吸。", "入口舌欲脫，下咽蟲爭泣。", "熇熇腹將裂，窣窣淚莫裛。", "頑涎雜血唾，心悸如鼓集。", "卓爾無一事，荆棘强自入。", "主人固好飲，宿興亦素緝。", "如何似見毒，使我卧復立。", "彷徨日欲落，稍寬困眼澀。", "夢覺天未明，齒頰猶習習。", "是邦居不非，奈此掩弗及。", "昔聞禁酒國，今見毒酒邑。", "作歌寄一笑，倦悶聊救急。"]}