{"author": "李之儀", "period": "宋", "type": "诗", "title": "次韵家室送別", "paragraphs": ["幾年保新阡，託身斗一方。", "問語得野人，禾黍共登場。", "遷疏儻可老，持鬚時抑揚。", "顧非馬上才，猶懷袖中剛。", "西風蕩微氣，仰視明星光。", "叩齒咏真主，白眉誰最良。", "師門守邊鑰，表表南方强。", "逋誅百年寇，敢謂莫我當。", "牝雞久司晨，羣吠移當陽。", "葷羶固難律，誰可無宮商。", "堂堂發天機，右鉞左仗黄。", "一旦念風雲，果知籌策長。", "洗滌盡餘滓，萬翼爭回翔。", "能無出囊穎，及顧箕子傍。", "平生慣草衣，豈堪事戎行。", "强歌出塞曲，夭矯參龍章。", "蠅因逸驥速，馬爲奏瑟昂。", "尚期騖鼓操，奮力起病牀。", "賀蘭奪故穴，安西還舊疆。", "歸上千萬壽，重賡庶事康。"]}