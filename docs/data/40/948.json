{"author": "黄庭堅", "period": "宋", "type": "诗", "title": "贛上食蓮有感", "paragraphs": ["蓮實大如指，分甘念母慈。", "共房頭𧥄𧥄，更深兄弟思。", "實中有幺荷，拳如小兒手。", "令我憶衆雛，迎門索梨棗。", "蓮心正自苦，食苦何能甘。", "甘餐恐腊毒，素食則懷慙。", "蓮生淤泥中，不與泥同調。", "食蓮誰不甘，知味良獨少。", "吾家雙井塘，十里秋風香。", "安得同袍子，歸製芙蓉裳。"]}