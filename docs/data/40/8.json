{"author": "蘇籀", "period": "宋", "type": "诗", "title": "北榭", "paragraphs": ["坐消床刃肘生胝，寓目危亭汗漫期。", "奄靄煙嵐客愁絕，高明茨葦屋云誰。", "治城廛肆吁吾有，近市塵囂懶汝移。", "金剎仙梯霞祲近，雲軿風馬往來馳。", "鶴鳴華表青田志，雁引邊沙朔氣飛。", "越北燕南紛會解，傖音憬俗寖相知。", "藪丘水竹揮毫助，友愛朋從攝袂隨。", "老鈍貪追仲宣賦，達生不泥子長奇。"]}