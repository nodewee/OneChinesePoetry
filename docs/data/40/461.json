{"author": "李之儀", "period": "宋", "type": "诗", "title": "明日阻雪不得行蓋冬至前一日也", "paragraphs": ["纔冬即欲雪，醖釀非不久。", "旅館黄昏風，半夜忽如晝。", "天公時謔戲，不在我先後。", "兒心見期心，咫尺弗得就。", "密洒良未已，兀坐幾忍灸。", "遂令相逢心，感慨若奔輳。", "紅爐慘無光，短氣猶發餾。", "況茲嚴報本，供衛何所售。", "風威果能神，排斥勿宿留。", "非獨寸草榮，萬里同錦繡。"]}