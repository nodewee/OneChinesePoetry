{"author": "李之儀", "period": "宋", "type": "诗", "title": "唐公兄惠顧海上既行輒有詩奉送", "paragraphs": ["憶昨扁舟下京口，六月江頭浪如吼。", "一笑還尋浮玉叟，山半飛雲似招手。", "月明上船縈宿酒，倒摘沈星疑犯斗。", "夜深歸夢徹東吳，覺來落月穿疏牖。", "山僧流連强終日，黄昏歸鳥凌風疾。", "玉骨蕭森病枕餘，一語才交復相失。", "先生高節如古人，薄宦淹回行路塵。", "海城寄食不自給，暫喜持盃同探春。", "春風花草來踆踆，微紅淡綠意旋新。", "相從白髮情未壓，底事促別聲悲辛。", "淮陵欲到嗟無因，想見蔓草縈龍鱗。", "浦光亭南拍隄水，冉冉落日低孤墳。", "到時春色應已遲，滿樹黄鸝初囀時。", "憑將一曲原頭淚，爲洒南墳松樹枝。"]}