{"author": "黄庭堅", "period": "宋", "type": "诗", "title": "謝送碾壑源揀芽", "paragraphs": ["矞雲從龍小蒼璧，元豐至今人未識。", "壑源包貢第一春，緗奩碾香供玉食。", "睿思殿東金井欄，甘露薦椀天開顔。", "橋山事嚴庀百局，補衮諸公省中宿。", "中人傳賜夜未央，雨露恩光照宮燭。", "右丞似是李元禮，好事風流有涇渭。", "肯憐天祿校書郎，親敕家庭遣分似。", "春風飽識大官羊，不慣腐儒湯餠腸。", "搜攪十年燈火讀，令我胸中書傳香。", "已戒應門老馬走，客來問字莫載酒。"]}