{"author": "李之儀", "period": "宋", "type": "诗", "title": "夜投臨潁陸周仲館待甚悉", "paragraphs": ["冥行眼忽明，乃是到臨潁。", "倦馬倚風嘶，凍僕望門逞。", "初非敢此期，勢逼豈容傾。", "是身雖無難，從者固當省。", "主人頗料理，燈燭分炯炯。", "熾炭解噤頤，重帷護寒領。", "招魂幾剪紙，感惠非尚褧。", "粲然一笑開，那復嗟斷梗。", "我生且莫落，隨遇輒自警。", "轉盼已歸空，區區徒畫餠。"]}