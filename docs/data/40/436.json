{"author": "李之儀", "period": "宋", "type": "诗", "title": "晚起和韵", "paragraphs": ["今日起差晚，持課幾到午。", "饑飽雖難醫，葷酒且入務。", "脫粟快一飯，白眼視寰宇。", "固知等浮沉，要在極纖縷。", "聒耳林鳩嘷，舉頭梁燕乳。", "我亦盡輪回，何必高下數。", "緬懷故山中，泉石潄深塢。", "萬壑響松風，千巖澄月露。", "胡爲不歸去，乃與朱墨侶。", "只記入門時，未有還家路。", "我生詎應爾，炳炳莫我顧。", "彼心豈易同，吾首莫易俯。"]}