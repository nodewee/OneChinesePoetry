{"author": "黄庭堅", "period": "宋", "type": "诗", "title": "送范德孺知慶州", "paragraphs": ["乃翁知國如知兵，塞垣草木識威名。", "敵人開戶玩處女，掩耳不及驚雷霆。", "平生端有活國計，百不一試薶九京。", "阿兄兩持慶州節，十年騏驎地上行。", "潭潭大度如卧虎，邊頭耕桑長兒女。", "折衝千里雖有餘，論道經邦正要渠。", "妙年出補父兄處，公自才力應時須。", "春風旍旗擁萬夫，幕下諸將思草枯。", "智名勇功不入眼，可用折箠笞羌胡。"]}