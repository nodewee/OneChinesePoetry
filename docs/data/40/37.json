{"author": "蘇籀", "period": "宋", "type": "诗", "title": "龍翔真歇和尚求詩贈一首", "paragraphs": ["象骨巖居閩府教，江海兩封黄紙召。", "孤雲自南仍更東，阻覲堯蓂友廊廟。", "講通明論毗曇經，一佛出世祇爲人。", "凝師白傅有真契，鑿齒彌天必相值。", "河漢滔滔渺涯涘，三反九折時遊戲。", "簦屩躋堂累千輩，鍧雷激電非思議。", "毫忽微差失大千，同盡鴛鴻與螻蟻。", "菩提一切皆具足，刮膜分光誠豈弟。", "體味龍宮七佛書，盧老面目云何是。", "餘生流浪無明窟，迴首塵塵非自己。", "季咸鬼眼必見窺，和璞妙算應不遺。", "大士知言善呵蔽，朝聞夕殞甘如飴。", "疑蛇一祛病當愈，識路還家要有時。", "金華士女涕泗流，胡爲决往龍翔遊。", "是間雖住亦非住，奔軼常行祖師處。"]}