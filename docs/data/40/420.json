{"author": "李之儀", "period": "宋", "type": "诗", "title": "再登斗野亭路舊韵寄太虛", "paragraphs": ["北舟攬黄氏，楚楚不自平。", "故步聊低回，新月微風清。", "蛙聲語莫下，泡湧浮修甍。", "何在超世游，翳路情難傾。", "西堂夢不到，春草還復生。", "長年浸枯枿，有時懷層城。", "適從吳兒炊，又作淮人烹。", "皇皇徧諸侯，吾人愧安行。", "獨抱照乘姿，花枝似相明。", "拂衣歸待旦，南州逢顧榮。"]}