{"author": "李之儀", "period": "宋", "type": "诗", "title": "三家店主人勸飲", "paragraphs": ["早飲欲過午，感此去路遙。", "解衣酒家牀，主人喜相招。", "逡巡出餖飣，勸我飲一瓢。", "舉手謝慇懃，宿酲猶未消。", "報言雪滿野，征轡相無聊。", "何如酩酊去，更可忘今朝。", "年來頗解官，徑欲隨所邀。", "端愧五漿期，未覺羣心摇。", "偷薄日益窘，妙論輕鴻毛。", "何當受一廛，醉倒同漁樵。"]}