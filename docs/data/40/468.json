{"author": "李之儀", "period": "宋", "type": "诗", "title": "句容澄上人羣玉軒求詩", "paragraphs": ["日日不離山，愛山終不厭。", "因地端有來，及此若尚欠。", "當軒出巑屼，昏膜遽效砭。", "枝撐簷楹窄，明滅煙雲蹔。", "幽禽時一鳴，隠約隔天塹。", "早聞羣玉峰，世境未易占。", "却應三昧力，易致茲可驗。", "便擬絕高深，兩足恐不贍。", "幻化浪攀緣，膠擾窘囊檻。", "會須揖清風，方暑對枕簟。"]}