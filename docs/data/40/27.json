{"author": "蘇籀", "period": "宋", "type": "诗", "title": "送才元長樂倅", "paragraphs": ["東省西臺除吏目，軼才勿謂得途賒。", "孰云相貳徒勞職，政恐東南弗復加。", "常衮頒宣禮翹秀，仲翔好事走幽遐。", "口占十吏傳州檄，指畫千條靖海涯。", "榕木覆街飛皂蓋，荔園供餉赫凝霞。", "政平訟簡清如水，能賦登高墨似鴉。", "咻彼夷音姑洛詠，歸來越橐換吳娃。", "摳衣岑范欽高致，談舌瀾翻潑貢茶。"]}