{"author": "李之儀", "period": "宋", "type": "诗", "title": "金山寄懷秦太虛用建除體", "paragraphs": ["建古求亡子，寓意一何疏。", "除道聲出師，老將定胡盧。", "滿座語更發，誰是囊中珠。", "平生不少貸，鮮不相謂迂。", "定分固有來，跛鱉參乘駒。", "執別纔幾日，眷眷瞻雲衢。", "破碎物役爾，此理君何如。", "危步上傑觀，疇昔相携扶。", "成茲塵外趨，感慨反不舒。", "收我漏盡景，課君種樹書。", "開山一百里，玉粒隨香葅。", "閉口不復語，早晚同歸與。"]}