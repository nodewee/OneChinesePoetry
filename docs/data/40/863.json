{"author": "柳子文", "period": "宋", "type": "诗", "title": "次韵呈文潛學士同年", "paragraphs": ["才堪斗量君獨釜，年少登瀛脫塵土。", "重闈幾日鎖清秋，酬唱新篇亂如雨。", "讀書相逢十載前，君家酥酪和腐乳。", "分題吟思入風雲，得意還忘嘔心苦。", "晚將衰颯奉英游，漫記雪窗邀夜語。", "平生意氣杯酒間，我醉狂歌君起舞。", "即今頭白老青衫，但期教子應門戶。", "燕頷從君骨相殊，看君鼎食羅五俎。"]}