{"author": "李之儀", "period": "宋", "type": "诗", "title": "閩僧饋紅糟炒笋", "paragraphs": ["食飽舐指老更深，饑腸南北常欹崟。", "曾作閩山對岸客，海舶供看常相尋。", "一路埃塵春幾換，葷羶裂腦愁舉桉。", "淮陵巨海不多程，多情誰殺能鳴雁。", "道人雅好逾千金，短茁漬味羞春林。", "呼兒績飯不知飽，未徹已到閩山陰。", "孤風冷石常齒齒，不忘南音似君子。", "寂寞相求義愈高，豈特今朝共鄰里。"]}