{"author": "黄庭堅", "period": "宋", "type": "诗", "title": "送王郎", "paragraphs": ["酌君以蒲城桑落之酒，泛君以湘纍秋菊之英。", "贈君以黟川點漆之墨，送君以陽關墮淚之聲。", "酒澆胸次之壘塊，菊制短世之頹齡。", "墨以傳萬古文章之印，歌以寫一家兄弟之情。", "江山千里俱頭白，骨肉十年終眼青。", "連牀夜語雞戒曉，書囊無底談未了。", "有功翰墨乃如此，何恨遠別音書少。", "炊沙作糜終不飽，鏤冰文章費工巧。", "要須心地收汗馬，孔孟行世日杲杲。", "有弟有弟力持家，婦能養姑供珍鮭。", "兒大詩禮女絲麻，公但讀書煮春茶。"]}