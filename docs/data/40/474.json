{"author": "李之儀", "period": "宋", "type": "诗", "title": "子重相率遊任園", "paragraphs": ["蹈雪入窈窕，蓊蔚如深春。", "左右無佳色，老綠不改新。", "小愒茅茨下，園翁敘慇懃。", "主人謂此翁，好事絕等倫。", "養生惟養花，種種皆躬親。", "每到二三月，爛漫如錦茵。", "問翁何所有，品目如何分。", "翁云世間本，搜採無遺根。", "牡丹三萬株，兼取洛與陳。", "芍藥揚州來，密密攙魚鱗。", "雜花極目是，浩不知涯津。", "四序更代謝，顔色常相因。", "我適來非時，猶得聊逡巡。", "約翁待花開，許我論主賓。"]}