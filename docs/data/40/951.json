{"author": "黄庭堅", "period": "宋", "type": "诗", "title": "演雅", "paragraphs": ["桑蠶作繭自纏裹，蛛蝥結網工遮邏。", "燕無居舍經始忙，蝶爲風光勾引破。", "老鶬銜石宿水飲，穉蜂趨衙供蜜課。", "鵲傳吉語安得閒，雞催晨興不敢卧。", "氣陵千里蠅附驥，枉過一生蟻旋磨。", "蝨聞湯沸尚血食，雀喜宮成自相賀。", "晴天振羽樂蜉蝣，空穴祝兒成蜾蠃。", "蛣蜣轉丸賤蘇合，飛蛾赴燭甘死禍。", "井邊蠹李螬苦肥，枝頭飲露蟬常餓。", "天螻伏隙錄人語，射工含沙須影過。", "訓狐啄屋真行怪，蠨蛸報喜太多可。", "鸕鷀密伺魚蝦便，白鷺不禁塵土涴。", "絡緯何嘗省機織，布穀未應勤種播。", "五技鼯鼠笑鳩拙，百足馬蚿憐鼈跛。", "老蚌胎中珠是賊，醯雞甕裏天幾大。", "螳螂當轍恃長臂，熠燿宵行矜照火。", "提壺猶能勸沽酒，黄口只知貪飯顆。", "伯勞饒舌世不問，鸚鵡纔言便關鏁。", "春蛙夏蜩更嘈雜，土蚓壁蟫何碎瑣。", "江南野水碧于天，中有白鷗閒似我。"]}