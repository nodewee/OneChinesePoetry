{"author": "李之儀", "period": "宋", "type": "诗", "title": "爲道見還詩因次其韵兼簡孝錫", "paragraphs": ["反衣狐裘矜綠裏，月落宵行易淪委。", "崎嶇身世等秋蓬，皎皎吾心淡如水。", "青雲有路誰引目，肯學荒疏輟洗髓。", "經營一飽困南北，未易功名輸故紙。", "爾來投迹間諸彥，白雪每容參下里。", "何殊溺者得尺素，聊謝箕翁徒洗耳。", "大官供庖事鉛槧，時引古人同凈几。", "枉老王郎特我賢，華衮相先慙溢美。", "清風冷落勞悵望，誰謂雲間見黄綺。", "因收倦緒聊紡織，半是棄餘安足喜。", "一片簫韶送下天，遊遍華胥如喚起。", "從此修途可問津，豈復龍頭却蛇尾。"]}