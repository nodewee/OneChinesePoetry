{"author": "李之儀", "period": "宋", "type": "诗", "title": "寄耀州畢九", "paragraphs": ["造物于我終何功，寓形宇宙一粟同。", "由粟而形則可物，自形而我如飄風。", "我初與子未束髮，長我一歲今皆翁。", "間關世故憂愁集，悔不相向但盲聾。", "邇來夢寐亦驚噩，無異船鼓撾鼕鼕。", "逢場作戲固聊爾，隨緣應責疇能充。", "邊城氛埃蔽天赤，春物豈暇尋青紅。", "頗知別乘甚相得，共玩雙翠臨雕籠。", "酒闌起舞屢脫帽，笑指落月如懸銅。", "何當容我作鼎足，未易歸馬催匆匆。"]}