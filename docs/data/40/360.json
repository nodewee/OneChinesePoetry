{"author": "李之儀", "period": "宋", "type": "诗", "title": "送鄭産莊", "paragraphs": ["酌君白玉杯，送君正黄梅。", "長安風沙瞇人眼，君行暫詣黄金臺。", "劇辛已老樂毅去，荆棘平地多龍媒。", "九重深沉四海遠，快便誰許參雲雷。", "黄金臺高不易上，并州雄節幾塵埃。", "當時勳業皎白日，餘風表表皆雄才。", "龍睛豕腹實異相，肝膈上下羅瓊瑰。", "丹青萬物大門婿，妙論爾汝無嫌猜。", "同時舒卷一門盛，將見烈火生寒灰。", "十年早飛不足歎，青雲自此亨途開。", "我暫追隨極天末，有酒取醉長追陪。", "離亭雨足綠蔽眼，健帆危挂寒風催。", "黄金臺不知幾千尺，勸君窣衣直上首莫回。", "時和歲豐亦足被君賜，還須遠過青山隈。"]}