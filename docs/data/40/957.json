{"author": "黄庭堅", "period": "宋", "type": "诗", "title": "留王郎", "paragraphs": ["河外吹沙塵，江南水無津。", "骨肉常萬里，寄聲何由頻。", "我隨簡書來，顧影將一身。", "留我左右手，奉承白頭親。", "小邦王事略，蟲鳥聲無人。", "王甥解鞍馬，夜語雞喚晨。", "母慈家人肥，女惠男垂紳。", "有田爲酒事，豚韭及秋春。", "生涯得如此，舊學更光新。", "索去何草草，小留慰艱勤。", "百年才一炊，六籍經幾秦。", "要知胸中有，不與迹同陳。", "郢人懷妙質，聊欲運吾斤。"]}