{"author": "李之儀", "period": "宋", "type": "诗", "title": "次韵王性之見寄佳句", "paragraphs": ["文質相乘徒野史，拔山塞海終軍死。", "早時妄作不朽計，掇拾餘疏自綱紀。", "跳梁甃缺固無有，白首何堪墮牛李。", "冥行觸柱猶欲前，布襪青鞋從茲始。", "春風罾頭問時魚，莫雨洲中吟白芷。", "爾來蹭蹬十二年，尚向牛角驚鬭蟻。", "亭亭日沒見初月，宛是角巾逢綺里。", "萬頃烟波渺天末，十丈霜松騰澗底。", "幾從窈窕泛斗槎，終愧婆娑參珮蘂。", "晚來鵲話頗不凡，俄報翩翩航一葦。", "元龍豪氣不少除，樓卧超然遽思起。", "問途直指三峰去，盤馬樓前萬人喜。", "亟發健句壓欲倒，似不見容已無齒。", "便期脫帽灑風腴，豫宿寒舂絜雲子。", "定應一笑非等閒，更想筆端如瀉水。"]}