{"author": "李之儀", "period": "宋", "type": "诗", "title": "古東門行", "paragraphs": ["元鼎元年東有兵，未央催班不待明。", "龍驤虎步擁旄出，蟻蟻部曲隨鳴鉦。", "三千珠履皆上客，囊中有錐誰爲發。", "莫歌雌兔眼迷離，長城可倚知在誰。", "千羊不如一狐腋，草底寒蟲漫啾唧。", "兩口四目未必智，天下奇才余星墜。", "舟中指可掬，冀北馬羣空。", "漆身吞炭爲國士，射足接處謀已同。", "義感丹誠虹貫日，壇上成功方頃刻。", "縱有明珠千丈長，安能保得頭常黑。"]}