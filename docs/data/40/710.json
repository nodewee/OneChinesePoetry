{"author": "李之儀", "period": "宋", "type": "诗", "title": "錢君倚夫人仙源郡君挽詞", "paragraphs": ["春生復秋落，物物猶帝力。", "哀哉劬勞恩，甘藟至誠實。", "棘心詠詩人，常恐一旦失。", "何乃不我報，皎皎如白日。", "痛哉胡爲生，每念氣填臆。", "仰君猶長庚，華髮萃衆德。", "歲時捧金樽，門戶幾萬石。", "常云我有子，未易先尺璧。", "伯仁非碌碌，到此輒自惑。", "庶幾德有相，睥睨莫我逼。", "頗聞君有言，既跌不見謫。", "李杜苟齊名，死且不足惜。", "孰不斯言愧，謂君壽無極。", "豈知屬纊書，何爲在吾側。", "堂堂古益友，千載同此室。", "撼鐸倘能參，我淚不虛滴。"]}