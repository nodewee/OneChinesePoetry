{"author": "李之儀", "period": "宋", "type": "诗", "title": "撚須寄傅子淵", "paragraphs": ["一日幾回撚白鬚，我本于世非葭莩。", "奈何寸沫長自濡，起倒不供須人扶。", "眼前擾擾嘈笙竽，況于得失隨有無。", "鼠壤狼籍多棄餘，史雲空悲釜生魚。", "抓搔世垢清肌膚，愈下愈拙真挈壺。", "愛極并愛屋上烏，古詩有之今輒如。", "不願百尺騰龜趺，不願去爲在涇鳬。", "只願卒歲眼長淤，百無所見常踟躕。", "出門擿埴尋君居，萬里付於千里駒。"]}