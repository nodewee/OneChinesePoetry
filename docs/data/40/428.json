{"author": "李之儀", "period": "宋", "type": "诗", "title": "浴", "paragraphs": ["靜坐已十日，聊復資一浴。", "我髮不滿梳，安得別置沐。", "浴暖連頭澆，快哉如出谷。", "我生本離垢，妄念即桎梏。", "外物强扶持，何異雨中竹。", "亦不無雨愧，亦不有雨足。", "森森自然往，無榮亦無辱。", "振衣步空庭，又見黄粱熟。", "進退葵何從，晨羞詎宜緩。", "叩齒感莧史，虛心豈魚貫。", "乃知抱關者，俯首固非懦。", "烈日下嚴霜，盃水沃熾炭。", "物理自回旋，何方即吾館。", "年來老頓逼，四月未覺煖。", "勉力更無念，已矣見此粲。"]}