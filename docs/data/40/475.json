{"author": "李之儀", "period": "宋", "type": "诗", "title": "獨坐有懷張聖行王成伯偶讀摩詰詩因借其韵", "paragraphs": ["老鶴志千里，候蟲戒三秋。", "此理定如何，宛在水中洲。", "我師南榮去，生從知北游。", "歲暮良鮮歡，不如狐首丘。", "寒燈伴岑寂，河漢窗間流。", "緬懷雙白璧，路斷水悠悠。", "摩詰頗解事，好語供我求。", "坐令不可遣，奄然隨遇收。", "歸程只旦暮，妙義思賡酬。", "君謂我輩人，吾匪斯人儔。", "且將有限力，相與窮深幽。"]}