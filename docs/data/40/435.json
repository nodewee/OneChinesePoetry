{"author": "李之儀", "period": "宋", "type": "诗", "title": "試郭底泉和韵", "paragraphs": ["午睡不覺久，起坐獨捫腹。", "眊矂相苦魔，眩瞀遂爲族。", "永懷建溪春，偶爾得藏畜。", "品第雖非貂，猶勝狗尾續。", "虛堂無纖塵，百轉紛擊筑。", "破碾頓愕眙，屑紛隨輪蹙。", "被褐而懷璧，凡眼真褻凟。", "聊資定碗黑，豈待無托綠。", "久聞城西角，有泉湛寒玉。", "名因所居傳，廉惠纔可僕。", "殷勤持小罌，甘瑩來一掬。", "蟹眼方轉旋，色味相芬馥。", "邇來棘荆生，未易梨栗熟。", "一啜便超騰，庾愁空萬斛。"]}