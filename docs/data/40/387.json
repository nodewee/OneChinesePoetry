{"author": "李之儀", "period": "宋", "type": "诗", "title": "再次韵并寄寧州孫子發", "paragraphs": ["顧我從來奈烹煮，況復顛風并怪雨。", "出門未必趁鴻鵠，閉門何曾下縿縷。", "比來重作坐禪僧，日與虛空相晤語。", "初非小智肯自私，終謂大國不可怒。", "倦途傾蓋得吾人，獨喜山行逢豹霧。", "僅愧依融累歲留，猶勝投閎經宿去。", "東州勝事久欲講，老滕元將效懷祖。", "豈知敏手驟輸君，使君方詠羅敷女。", "願侍一笑作先容，試覺醍醐分酪乳。", "寧州別乘吾所畏，屹然萬弩不得注。", "寄聲到眼不須論，畢竟生涯誰能主。"]}