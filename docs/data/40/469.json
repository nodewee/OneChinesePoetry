{"author": "李之儀", "period": "宋", "type": "诗", "title": "送忠禪老詣徑山請普覺住天寧萬壽新剎", "paragraphs": ["我初遊叢林，得人如滿月。", "細披雲霧間，桂影若可掇。", "旋轉二十年，相半分會別。", "暮途喜可掬，妙語等冰雪。", "告我第一義，光艷忽振發。", "老魔俱辟易，善類隨擊拂。", "是真萬里足，一舉安能輟。", "徑山光蹔韜，夜氣尤昭徹。", "異時摩聊老，薦藉意甚切。", "子果識至人，指顧石必裂。", "出我連城珍，郊廟冠前列。", "無令刖足翁，二獻文爲拙。"]}