{"author": "李之儀", "period": "宋", "type": "诗", "title": "答成都侍其純父用其韵", "paragraphs": ["鹿頭關下花深處，竹馬曾尋綵衣路。", "雖知梨栗是生涯，人道風煙如鄠杜。", "四十年來若斷橋，問津無計冷瀟瀟。", "一聞此語心先醉，似向江邊笋自燒。", "羨君材器森諸有，寶带垂腰今一叟。", "未說常開壇上旗，且須再遣雲中守。", "從來別駕不謀身，欲作蛾眉會裏人。", "本是文殊親接引，定應見處必逢君。"]}