{"author": "李之儀", "period": "宋", "type": "诗", "title": "次韵孔經甫題剡縣史氏競秀堂", "paragraphs": ["天姥迤邐沃州緊，萬壑千巖相汲引。", "崢嶸不知盡何如，撐突雲煙隨望隕。", "來蹲去伏搏虎豹，上圓下妥蒸芝菌。", "溪流縈紆湛寒玉，飛泉滴瀝調金軫。", "天造神藏發有時，眼力收羅一朝盡。", "連甍接桷插星斗，檻欄分明噓老蜃。", "薄遊曾向畫圖見，幾欲微吟寫秋蚓。", "登臨更想新醅熟，紫蕨堆盤參竹笋。", "排坐歌呼來謫仙，落筆篇章陵醉尹。", "晴春雪霽夜月滿，此樂誰能計畦畛。", "到者如行避世村，回首紛紛只堪哂。", "因君歸興不自持，安得陵風跨蒼隼。"]}