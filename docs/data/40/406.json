{"author": "李之儀", "period": "宋", "type": "诗", "title": "問傅子淵求冷淘醋", "paragraphs": ["君不見東林木魚催萬指，巾鉢紛紛似流水。", "銀絲百遍連夜具，大解行虀如酒醴。", "又不見親賢宅中午睡足，花簇春羔衒紅綠。", "一窩隨首髮猶粗，妖冶均調笑相續。", "他日何人參智海，研乳磨薑搗椒薤。", "便覺廬山落眼中，誰爲窮邊輒相會。", "往還斷絕惟緘默，蹔遠葷羶味薝蔔。", "親賢勝事不可尋，且向箇中求一則。"]}