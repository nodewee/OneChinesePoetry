{"author": "李之儀", "period": "宋", "type": "诗", "title": "賀時相生辰", "paragraphs": ["錫羨來經世，儲休表降神。", "雲間瞻鸑鷟，天上識麒麟。", "藴藉三冬學，形容萬古春。", "班庭傾玉筍，鎮廟契金人。", "帝載熙明格，朝簽絕擬倫。", "淵源參密幄，同德在斯民。", "有作皆前用，無言不緒陳。", "光華榮斝壽，蕃錫會昌辰。", "寵接張侯異，年頒衛武均。", "江干空引睇，無路襲餘塵。"]}