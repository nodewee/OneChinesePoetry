{"author": "李之儀", "period": "宋", "type": "诗", "title": "折渭州畫像贊", "paragraphs": ["龍章鳳姿，燕頷虎頸。", "巍巍堂堂，弗嚴而整。", "山納海容，霜根雪節。", "可畏而親，力莫之斡。", "吾私淑諸，一代之英。", "多取益給，欲掩滋明。", "長庚未艾，白氣何來。", "精爽如在，佳城不開。", "出卯則角，墮地而班。", "豈無所遺，騄驥方閑。", "高牙赤舄，惟叔惟虎。", "有之似之，千載一武。", "赳赳桓桓，彼徒見誚。", "他日凌烟，實先前詔。"]}