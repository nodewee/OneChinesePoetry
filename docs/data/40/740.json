{"author": "趙德孺", "period": "宋", "type": "诗", "title": "賦秀遠堂", "paragraphs": ["翰林李謫仙，埋骨青山下。", "平生愛此山，老去終不捨。", "放逐鵷鷺行，追隨雞黍社。", "文采今尚存，英風滿松檟。", "寥寥五百年，好尚世所寡。", "韓子荆州後，爲求襲良冶。", "乃祖當時輩，異代同瀟洒。", "結堂山之陽，真趣非少假。", "秀色來天外，遠勢包平野。", "烟嵐浮翠黛，攬之不容把。", "徜徉盤谷遊，屢請秣吾馬。", "時無謫仙人，登臨誰賦者。", "九原如可作，一奠招魂斝。"]}