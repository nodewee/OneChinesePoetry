{"author": "李之儀", "period": "宋", "type": "诗", "title": "謝傅子淵惠虀醋", "paragraphs": ["一罌瀲灧香馥郁，刻意傳來敵珠玉。", "畫屏當袢世俗珍，獨喜小甲隨宜粟。", "老翁病起疏匕箸，頓覺加餐不勞祝。", "喜輿頗訝併日食，庖有力疲憂斷續。", "舌根有相未須遮，定應雙笋沒春芽。", "只愁此法不能錄，歸去尋思空自嗟。", "天酥辟易醍醐釅，且從樂處爲生涯。", "他人若問真消息，請向原州覓傅家。"]}