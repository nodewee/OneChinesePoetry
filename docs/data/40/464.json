{"author": "李之儀", "period": "宋", "type": "诗", "title": "寄何德固", "paragraphs": ["元豐初得君，賜袍色可摘。", "雍容戎馬間，爽氣凌秀色。", "十年不相逢，頷鬚已有白。", "京塵化人衣，歲月動阻隔。", "夏屋如深山，排日許連席。", "坐中多可人，一笑每墮幘。", "人皆指爲誇，我輩日所惜。", "于今已三見，爽氣若初得。", "同言胡乃爾，前致作嬌客。", "邊城久不雨，旱氣幾爍石。", "俯仰數刻間，咫尺便南北。", "寄聲不敢輒，問訊莫我獲。", "但問深閉門，鴟坐較定力。", "雙林舊家風，龐老真消息。", "莫作分別想，認子却爲賊。", "造門會有日，聊復銛戈戟。", "準擬詰朝見，無或但堅壁。"]}