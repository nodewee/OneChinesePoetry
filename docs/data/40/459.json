{"author": "李之儀", "period": "宋", "type": "诗", "title": "離潁昌張聖行獨出城相送", "paragraphs": ["黄昏促征鞍，別酒已沾醉。", "風威危破臘，雪意欲着地。", "超然氣類人，送我奄獨至。", "懸知必如此，恐終欲弗類。", "平生昧歸宿，恍若得所詣。", "胡床十餘語，彷彿京口例。", "此言固近俳，要之不無謂。", "覺夢猶在馬，解鞍定何地。", "百年誰見宰，一己乃許事。", "繾綣兒女情，回首端自愧。"]}