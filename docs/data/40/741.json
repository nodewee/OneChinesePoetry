{"author": "趙德孺", "period": "宋", "type": "诗", "title": "中隠庵", "paragraphs": ["在昔避世賢，隠居豈自喜。", "甘守西山餓，清洗潁陽耳。", "一旦事高尚，萬古激貪鄙。", "孰謂樂山林，便可輕朝市。", "竊笑效顰人，不知捧心美。", "妄將凡庸姿，敢希明哲軌。", "盜此嘉遯名，紛若干時子。", "仕途指捷徑，矯僞汙青史。", "聖朝揚仄陋，采錄無遐邇。", "不遺下體葑，况乃中鄉芑。", "多士生此時，貧且賤焉恥。", "夢自傅巖來，獵從渭濱起。", "隠君聞此風，翻然烏可已。", "聊爲知者道，庶達名菴旨。"]}