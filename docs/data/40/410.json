{"author": "李之儀", "period": "宋", "type": "诗", "title": "毗陵西城樓感懷", "paragraphs": ["平臯已春風，昨夜猶繁霜。", "倦客驚節物，遊子思故鄉。", "樓高白日促，遠目空悲凉。", "願言平生歡，各在天一方。", "遡遊不可從，山川阻且長。", "安得一樽酒，咿啞共深堂。", "孤懷昔蕭屑，壯志猶激昂。", "無階際玄護，尚期夢池塘。", "饑鷹在千里，怒鬣存三湘。", "寒鴉似相求，依依度斜陽。"]}