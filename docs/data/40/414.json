{"author": "李之儀", "period": "宋", "type": "诗", "title": "鮮于子駿用魯直見寄韵因以爲謝", "paragraphs": ["雲間彼上人，處汙能見垢。", "咄咄向風雅，入國知溫厚。", "別來仰高山，霜風刮衰顔。", "新詩解人頤，調古不可攀。", "練練瑚璉姿，森森棟梁氣。", "願學固有歸，黯然由此起。", "世味淡于蠟，孤懷冷如冰。", "十年問歸路，歌舞懷西陵。", "歲晏感飄蓬，老去委瓠落。", "豈無杖頭錢，斗酒不問濁。", "尚平累愈重，欲去亦良難。", "安得厠木雁，才與不才間。", "遇君本有地，悵我將焉宅。", "引領遡家山，一望幾千尺。", "何須驚墮葉，會當鑒攘雞。", "風來北窗下，此況誰爲知。"]}