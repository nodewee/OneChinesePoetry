{"author": "李之儀", "period": "宋", "type": "诗", "title": "送慕容若禔公幹環慶邠寧", "paragraphs": ["四月邊城氣如煮，問龍乞水將致雨。", "起我獨有泛蓮人，相與授誠香一縷。", "腹枵不擬謝僧疏，愁對焦枯無告語。", "君時捧檄不我捨，意欲同分神所怒。", "此誠未契我輒罷，想望絕疑隔烟霧。", "一朝報我檄難留，明日清晨離此去。", "我慙君住本爲我，君行我乃不得祖。", "固知身世不相期，戚戚安能效兒女。", "君還我亦脫韁鎖，聞道荆醅如潑乳。", "使君況是我輩人，便約臨高目東注。", "經由第一莫遲回，尤物須知原有主。"]}