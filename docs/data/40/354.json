{"author": "李之儀", "period": "宋", "type": "诗", "title": "觀子重鐘隠鷄鷹圖就借傳本畫乃文康舊物", "paragraphs": ["千年老木根半拔，叉牙枯枝鬭金鐵。", "蒼鷹見鷄豈復捨，伺隙必拿將雷掣。", "鷄知不免怖且死，銅觜窺鷹反噪聒。", "陰風慘慘天爲改，殺氣憑陵欲翻海。", "畫工已證三昧因，造化精神智能采。", "江南山水多異人，遁迹往往隨風塵。", "等閒應現非一化，流落終爲絕世珍。", "王公盛德天下歸，想見乾興天聖時。", "進賢退佞乃所嗜，不使異趣侵毫釐。", "喻公爲鷹固不可，排擊奸邪力尤果。", "開圖凜凜毛髮驚，滯蔚頓攄如破鎖。", "公孫勝致有餘風，十年凈土常相同。", "擬借傳摹應見從，意欲因畫時見公。"]}