{"author": "李之儀", "period": "宋", "type": "诗", "title": "維揚會張曼老陳瑩中分韵得柳字", "paragraphs": ["我生固有地，物物皆可口。", "身行半天下，荐饑無不有。", "讀書恨未博，每索多掣肘。", "一逢可意人，似對靈和柳。", "老來益落寞，永日類中酒。", "北舟得二妙，洗盡平生垢。", "參軍欲陵春，記室寒掛斗。", "雍容送落日，百衲爲抖擻。", "崎嶇等外驚，瞥眼自妍醜。", "真樂極胡越，誰可論不朽。", "昔人固欣慕，僅欲操箕帚。", "堂皇幾千仞，未易窺戶牖。", "逡巡即千里，轉盼百年久。", "一笑且低回，朱顔今皓首。"]}