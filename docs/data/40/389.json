{"author": "李之儀", "period": "宋", "type": "诗", "title": "謝慕容若禔惠橘皮湯用前韵", "paragraphs": ["有幻色身同一煮，誰振楊枝洒甘雨。", "一息不御百虐隨，邪正交差窮脈縷。", "昔人有術我得早，自約初到必與語。", "日來靜坐不能遣，痞嗌忽作河豚怒。", "腹腸迤邐吼雷霆，嘔啞繽紛雜珠霧。", "吾僚恩勤漫馳告，果爲新留陳輒去。", "君臣辨正參苦良，物物經營本農祖。", "一杯狼籍走三彭，再啜逡巡失魔女。", "恍疑身在清凉國，無異金堂逢石乳。", "便當竄入經驗法，何用忉忉增補注。", "多慙世語必見臨，不會作客勞煩主。"]}