{"author": "李之儀", "period": "宋", "type": "诗", "title": "張聖行解官入京僚友餞別分韵勸酒得醇字", "paragraphs": ["密雪不着地，朔風煖如春。", "天公豈無心，慰此東歸人。", "吾人晚相投，每見每更親。", "踰年稻粱俱，未覺旦暮頻。", "欲識分淺深，蕩蕩風中雲。", "問其美如何，表裏無緇磷。", "深湛子雲默，高廣太丘真。", "汲汲惜日短，奄茲奉離樽。", "莫辭十分斟，酒薄情則醇。", "庶幾一舉盡，涇渭從此分。", "萬里自咫尺，百歲均埃塵。", "行人定向識，他年期問津。"]}