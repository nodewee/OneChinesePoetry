{"author": "李之儀", "period": "宋", "type": "诗", "title": "喜雨用前韵", "paragraphs": ["凋瘵尪殘不勝煮，欲救鑊湯須是雨。", "天公愛人甚赤子，忍將性命輕毛縷。", "使君屹起石門城，歸路壺漿喧笑語。", "定知此雨必隨來，何用與龍爭喜怒。", "初疑點點洒醍醐，漸次濛濛縈瑞霧。", "一滴入地須一尺，萬室焦枯如洗去。", "我慙無力助精虔，獨致微誠祈佛祖。", "深扃不得陪賀燕，坐跋歌姝參舞女。", "近傳一斛出六斗，盞面浮蛆泛牛乳。", "煩君說與猿臂翁，留得滂沱猛如注。", "醉中寄我慶豐謠，想見今朝賓與主。"]}