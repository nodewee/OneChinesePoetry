{"author": "李之儀", "period": "宋", "type": "诗", "title": "常州感慈邦老相遇甚款聊復申敘", "paragraphs": ["十年不相見，一見情愈親。", "執手語半塞，但覺頻沾巾。", "別來事多矣，未易咫尺論。", "感君冒雨歸，知君意彌敦。", "邀我過其廬，燈火如春深。", "金碧炫境界，怳然驚一新。", "爲我時置浴，仍爲加柈飧。", "止我腹中饑，振我衣上塵。", "何勞强剪紙，已復收斷魂。", "漆爐接膝坐，軟語尤殷勤。", "閔我憂患餘，漂泊纔此身。", "勸我葬且居，生死相與鄰。", "清晨陟高座，四衆如雲屯。", "展轉敘契闊，博辨河海翻。", "句句不妄發，信矣靈巖孫。", "歲暮能幾何，繾綣誰我溫。", "非君美無度，涇渭那更分。", "相期在來日，擊節徒諄諄。"]}