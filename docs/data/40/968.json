{"author": "黄庭堅", "period": "宋", "type": "诗", "title": "寄裴仲謨", "paragraphs": ["交游二十年，義等親骨肉。", "風雨漂我巢，公亦未有屋。", "寄聲來問安，足音到空谷。", "我家輦轂下，薪桂炊白玉。", "在官與影俱，衣綻髮曲局。", "天機行日月，春事勤草木。", "念公篤行李，野飯中道宿。", "驚沙卷旍旗，烏尾城角謖。", "騷騷家治具，夫子且歸沐。", "作書寄後乘，爲我遣臣僕。", "起居太夫人，并問相與睦。"]}