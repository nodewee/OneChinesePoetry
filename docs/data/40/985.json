{"author": "黄庭堅", "period": "宋", "type": "诗", "title": "題王仲弓兄弟巽亭", "paragraphs": ["大隗七聖迷，許田連城重。", "里中多佳樹，與世作梁棟。", "市門行清渠，潩水可抱甕。", "翬飛城東南，隠几撫羣動。", "人境要俱爾，我乃得大用。", "烏衣之雲孫，昆弟不好弄。", "木末風雨來，卷箔醉賓從。", "事常超然觀，樂與賢者共。", "人登斷龍求，我自歸鴻送。", "溪毛亂錦纈，候蟲響機綜。", "世紛甚崢嶸，胸次欲空洞。", "讀書開萬卷，謀國妙百中。", "儻無斲鼻工，聊付曲肱夢。"]}