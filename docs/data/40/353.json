{"author": "李之儀", "period": "宋", "type": "诗", "title": "題王子重出李成所畫山水", "paragraphs": ["主人邀我登閒軒，軒前景物祗欠山。", "坐來慘澹若不足，引我忽到營丘間。", "營丘山水天下知，全齊十二雄一時。", "舊遊歷歷如到眼，吾宗筆力窮高低。", "峰雲巖靄互隠現，老木蒼藤紛綵絢。", "瓏璁特幹勢將壓，奇崛欲夸人未見。", "石磴流泉似幽噎，洞穴縱橫乍明滅。", "舉頭樓觀俯懸崖，定須六月臨飛雪。", "行人初踏山前路，款段衝寒怯回顧。", "蹇馿亦自樂平地，嚲耳徐行方得趣。", "日西平遠連何處，極目蒼茫天欲暮。", "行人端是我前身，斗覺精神相會聚。", "百年瞬息竟誰真，此老應無一點塵。", "主人等是風塵外，豈是閒軒久住人。"]}