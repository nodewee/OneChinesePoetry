{"author": "李之儀", "period": "宋", "type": "诗", "title": "次韵胡希聖登毗陵東山亭", "paragraphs": ["君不見狐裘相齊望前古，後日執鞭固欣慕。", "煙雲得趣更飄蕭，常使高人恨無路。", "闌干崢嶸擅空闊，寒日低回得循步。", "朱輪想見不可從，南國小棠疑未去。", "百年暴輝實之賓，俯盛仰衰情易新。", "孤懷直欲共傾倒，衣上元無一點塵。", "又不見三千珠履春申君，十年天祿揚子雲。", "極目平原草縈骨，秋月春風愁殺人。", "五湖歸去辨之蚤，擊鼓撞鐘猶恨少。", "險語緩絲一劍休，九衢相視空草草。", "荆州萬里控上流，歌舞翻風甚飛鳥。", "回首蒼梧隔暮雲，南狩不歸何可叫。", "解后相逢情更親，芻狗疇能誇已陳。", "欲書醉語致多感，好事今無載酒人。", "班班微陽度密竹，嘖嘖寒雀喧荒榛。", "韋郎所紀十無一，安得遺老酬諮詢。", "蹭蹬難堪隨末俗，健論愛君如剪竹。", "寧人負我無負人，咄咄老瞞徒四目。", "直絃易斷曲未終，鳳髓難容斷誰續。", "白首胡君到孤獨，在何分金齊鮑叔。"]}