{"author": "蘇籀", "period": "宋", "type": "诗", "title": "靈巖寺偃松一首", "paragraphs": ["直哉十尋幹，亭亭無附枝。", "紆哉獨縱肆，蟠據何離奇。", "垂髯鬰千霜，蛟臂犀兕皮。", "揉剛爲謙屈，至高而聽卑。", "攀玩凡幾曲，凜冽英雄姿。", "傑卓矧尚同，擺落造物爲。", "進乎繩纆外，詭異有所施。", "激耳奏竽瑟，超世騰龍螭。", "橫秋老氣逸，軼材那紲羈。", "高可容冠輿，清甚生泠颸。", "先容器萬乘，愛身恐無辭。", "抑抑衛武公，逮下文王妃。", "筇竹與酒壺，掛空憩寂時。", "客來秋冬際，狗駟車雞栖。", "有僧捫翠拂，擎跽求此詩。"]}