{"author": "黄庭堅", "period": "宋", "type": "诗", "title": "次韵子瞻贈王定國", "paragraphs": ["遠志作小草，蛙衣生陵屯。", "但爲居移氣，其實何足言。", "名下難爲人，醜好隨手翻。", "百年炊未熟，一垤蟻追奔。", "夏日蓬山永，戎葵茂牆藩。", "王子吐佳句，如繭絲出盆。", "風姿極灑落，雲氣畫罍樽。", "屬有補衮章，自當寵頻煩。", "鄙夫無他能，上車問寒溫。", "惟思窮山去，抱犢長兒孫。"]}