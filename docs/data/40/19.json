{"author": "蘇籀", "period": "宋", "type": "诗", "title": "送都屬八舍弟桂林買馬一首", "paragraphs": ["夷德貪婪漢財賄，莫惜金多能使鬼。", "噴玉難拘伏波式，上駟超摇獻天子。", "子今叱馭湘南裔，桂嶺下下復高高，鳥驚獸駭征人喟。", "當官官事從容理，思馬斯臧由此始。", "電尾風騣未平齒，絕壑踔山如歷塊。", "執驅效牽髯校尉，槽櫪經由書殿最。", "謝公總統修戎備，二柄德刑兼兩寄。", "不矜吾黨愈推能，宵旰潛心活國計。", "雜沓英豪乘虎騎，日闢神州一百里。"]}