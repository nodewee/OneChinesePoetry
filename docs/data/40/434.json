{"author": "李之儀", "period": "宋", "type": "诗", "title": "睡起", "paragraphs": ["數日不吟語，已覺舌本强。", "熟處自難忘，是乃真苦相。", "簾空睡起足，物我兩俱喪。", "舉頭見南山，依舊禿相向。", "解衣遶屋行，未巾已踉蹌。", "翻書試遮眼，一抹如白浪。", "目足身所先，二者輒相抗。", "生理從可知，何用更惆悵。", "獨有梁上燕，憐我本癡惷。", "時時作好語，似欲致勸奬。", "見爾初銜泥，生子已頡頏。", "而我猶未歸，茲事固難諒。", "安用苦烟塵，無勞獨悽愴。", "俯仰即陳跡，未易煩度量。", "一樽試有求，傳來如鵲盎。", "頓味毒酒酷，猛釂投晚餉。", "倦懷豈復有，舌爛腹斗漲。", "抱薪救烈火，自取將誰讓。", "夜分方半生，劣過逃屬纊。"]}