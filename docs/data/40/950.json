{"author": "黄庭堅", "period": "宋", "type": "诗", "title": "贈別李次翁", "paragraphs": ["利欲薰心，隨人翕張。", "國好駿馬，盡爲王良。", "不有德人，俗無津梁。", "德人天遊，秋月寒江。", "映徹萬物，玲瓏八窗。", "于愛欲泥，如蓮生塘。", "處水超然，出泥而香。", "孔竅穿穴，明冰其相。", "維乃根華，其本含光。", "大雅次翁，用心不忘。", "日問月學，旅人念鄉。", "能如斯蓮，汔可小康。", "在俗行李，密密堂堂。", "觀物慈哀，涖民愛莊。", "成功萬年，付之面牆。", "草衣石質，與世低昂。"]}