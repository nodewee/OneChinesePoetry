{"author": "李之儀", "period": "宋", "type": "诗", "title": "送俞叔通歸四明", "paragraphs": ["終軍棄關繻，李斯逐黄犬。", "功名事業自有時，咄嗟所得亦蹇淺。", "雷奔電掣千里雨，魚變爲龍如掌反。", "侯嬴抱關誰復論，公子感之在一言。", "擔簦屐履遍列國，平揖相印須臾間。", "簀中不死魏齊困，口中舌在天應旋。", "莫嘆髀肉消，休悲釜生魚。", "揮斥八極神不變，秦人豈識照乘珠。", "氣吁虹蜺亙天地，有時一笑海可枯。", "泰山排雲天下小，紛紛何足論賢愚。", "得君本如此，君知我無朱。", "幾年飛鳴共搶榆，長慙瓦礫參璠璵。", "都城踰月同朝晡，蹩然別我還舊廬。", "引君一杯酒，洗君衣上塵。", "我歌雖促非酸辛，未忍祝別惟加飧。", "直教探取虎穴子，西來射策黄金門。"]}