{"author": "李之儀", "period": "宋", "type": "诗", "title": "晚過王晉卿第移坐池上松杪凌霄爛開", "paragraphs": ["清風習習醒毛骨，華屋高明占城北。", "胡床偶伴庾江州，萬蓋摇香俯澄碧。", "陰森老樹藤千尺，刻桷雕楹初未識。", "忽傳繡障半天來，舉頭不是人間色。", "方疑絢塔燈炤燿，更覺麗天星的歷。", "此時遙望若神仙，結綺臨春猶可憶。", "徘徊欲去輒不忍，百種形容空嘆息。", "亂點金鈿翠被張，主人此况真難得。"]}