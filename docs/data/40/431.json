{"author": "李之儀", "period": "宋", "type": "诗", "title": "赦到後雨遂大作", "paragraphs": ["昨夜聞有赦，今朝遂得雨。", "天澤隨君恩，一灑遍寰宇。", "彼玩尚逋誅，吾土久未還。", "皇靈實神謀，剪復笑談間。", "崢嶸若化城，掃蕩如破竹。", "開田一百里，得土千萬族。", "不雨三四月，壠畝猶燒畬畬。", "禱祈略無應，居哭行嘆嗟。", "豈知有此待，城就師振旅。", "上不輟板築，下不妨野處。", "秋種蓋未晚，及此壯者歸。", "懽呼各著業，賣刀買耕犁。", "山頭夜叱牛，山下婦亦斸。", "老稚旦出耘，勤勞莫歸宿。", "待我土盡墾，俟爾日有餘。", "歸來笑相向，共樂生無虞。", "又聞赦書中，逋欠皆除免。", "更放一年租，其細及移變。", "天公固愛我，吾君豈違天。", "乃知父子間，事事必關連。", "野人語可書，使我喜不寐。", "誰謂彼無知，况欲迷向背。", "我歌本民言，未愧中興詩。", "聞者足以戒，可是轍趨時。"]}