{"author": "程俱", "period": "宋", "type": "诗", "title": "吳縣游靈巖", "paragraphs": ["春物已如許，放舟出横塘。", "扶橈漾淥漲，迨此白日長。", "草木有佳色，欣欣弄浮陽。", "幽禽靜相呼，乘和自翻翔。", "春風不着人，浩浩吹我裳。", "終年思煩促，於此興未央。", "捨舟得平地，陟彼萬仞崗。", "明霞堕山西，夜氣鬰已蒼。", "豈無從我遊，夾道鬚髯張。", "風來得好語，落落隨低昂。", "幽堂掃禪榻，静對燈燭光。", "身輕浴新出，境寂慮欲忘。", "虛窗忽含曉，睡起日照梁。", "羣山發春姿，秀碧澹以芳。", "晨光晞薄露，草樹滋幽香。", "徜徉尋昔遊，步屧循長廊。", "振衣一長嘯，寸目了八荒。", "上嗟百世基，竟坐一笑亡。", "當時館娃地，今作選佛場。", "乃知諸夢境，遁化豈有常。", "飄然詠歸歟，此適頃未嘗。", "重來會有興，肯使墮渺茫。", "旁人挽余言，借問身閑忙。", "吾方有公事，子去無相妨。"]}