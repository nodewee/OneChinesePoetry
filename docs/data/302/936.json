{"author": "程俱", "period": "宋", "type": "诗", "title": "過劉姓園居", "paragraphs": ["負郭三頃稻，並田五畝園。", "人生如此足，安用華其軒。", "親戚居南陌，交遊在東村。", "有酒輒共醉，傾輸見情言。", "三徑雜桃李，九畦蒔蘭蓀。", "黄柑百頭奴，碧梧萬支孫。", "山供景無盡，石映溪不渾。", "桑麻中饋任，布刈鄰翁論。", "下以活妻孥，上以奉清温。", "時從赤松子，亦訪吳市門。", "嗟我抱此志，十年若朝昏。", "家山眇天末，松菊豈復存。", "兹園臨官道，坐笑車馬奔。", "前山復場圃，疏築隨坳墩。", "我來適春穠，亂眼紅青紛。", "怳然動鄉思，夢寄東飛雲。"]}