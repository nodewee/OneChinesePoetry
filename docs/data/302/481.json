{"author": "寶誌", "period": "唐", "type": "诗", "title": "大乘讚十首 六", "paragraphs": ["內見外見緫惡，佛道魔道俱錯。", "被此二大波旬，便即厭苦求樂。", "生死悟本體空，佛魔何處安著？只由妄情分別，前身後身孤薄。", "輪迴六道不停，結業不能除却。", "所以流浪生死，皆由橫生經略。", "身本虛無不實，返本是誰斟酌？有無我自能爲，不勞妄心卜度。", "衆生身同太虛，煩惱何處安著？但無一切希求，煩惱自然消落。"]}