{"author": "程俱", "period": "宋", "type": "诗", "title": "穹窿葬事回邑有感", "paragraphs": ["生别萬里餘，會面終有期。", "死别不轉眸，一朝千古非。", "白日光在天，玄陰閟泉扉。", "盈盈閨中秀，土化成枯骴。", "冠笄共甘苦，謂見素髪垂。", "那知死生變，不待桑蔭移。", "室有病時菌，篋有嫁時衣。", "了了眼中事，閑粧静容儀。", "垂楊手曾折，爲我當春稀。", "迅流無迴波，落英無還枝。", "空房閴無迹，新墳草離離。", "傷心北門道，同來不同歸。"]}