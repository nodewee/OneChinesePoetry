{"author": "程俱", "period": "宋", "type": "诗", "title": "秋思", "paragraphs": ["涼飈動秋思，中夜一長歎。", "月回西南隅，澹若霜華亂。", "清甘吸露井，起坐待晨盥。", "毋爲事安眠，急景不可玩。", "午陰日以薄，墜葉黄且枯。", "遶舍足榆柳，鳴條眼中疏。", "芸芸悴方榮，髪白不再青。", "所以姑射子，騎龍出蒼冥。", "殘炎如老健，雖壯寧復久。", "新涼若涓流，已快執熱手。", "蕭然發朝暮，羽扇一芻狗。", "移奪定誰尤，論功亦何有。", "饑蟬得清風，向夕聲更急。", "林間鳴絡緯，長伴幽蛩泣。", "青燈對青編，秋氣已復然。", "誰謂月有恨，正應人可憐。"]}