{"author": "寶誌", "period": "唐", "type": "诗", "title": "大乘讚十首 二", "paragraphs": ["妄身臨鏡照影，影與妄身不殊。", "但欲去影留身，不知身本同虛。", "身本與影不異，不得一有一無。", "若欲存一捨一，永與真理相踈。", "更若愛聖憎凡，生死海裏沉浮。", "煩惱因心有故，無心煩惱何居？不勞分別取相，自然得道須臾。", "夢時夢中造作，覺時覺境都無。", "飜思覺時與夢，顛倒二見不殊。", "改迷取覺求利，何異販賣商徒？動靜兩亡常寂，自然契合真如。", "若言衆生異佛，迢迢與佛常踈。", "佛與衆生不二，自然究竟無餘。"]}