{"author": "傅翕", "period": "唐", "type": "诗", "title": "行路難二十篇（幷序） 第十六章明魔怨", "paragraphs": ["君不見大道寂寞叵思尋，通融萬象盡皆深。", "一切恬然無起滅，顛倒分別併從心。", "智者求心無處所，茫然絶相離貪活。", "了了分明何所見，猶如病眼覩空針。", "若人體知顛倒想，不爲妄苦所浦沈。", "世間諸法如陽焰，行者慎莫致怨嫌。", "恒以空心而照，無上佛道亦能任。", "行路難，路難微妙實無雙。", "若識六情空非有，衆魔結賊自然降。"]}