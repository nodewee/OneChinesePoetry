{"author": "程俱", "period": "宋", "type": "诗", "title": "古釣臺歌送阮閱休美成沿檄浙東", "paragraphs": ["餓夫一往西山空，攫金胠篋清晝同。", "東方作矣事何若，玉柙未解裙襦中。", "排肩炙手日卓午，暮夜掉臂日送西飛鴻。", "謂言冰壺不受汙，正似馬耳經東風。", "我思一人，去我千載，乃在浙水之東富春瀨。", "山嶔嶇兮矗雲漢，溪流喧豗白石亂。", "瀨聲盡處萬尋碧，蟠蜒蜿兮守斯人之故宅。", "旁人指山名釣臺，下視九土氛黄埃。", "投竿百犗何足道，直拂三珠挂瑤草。", "彼一人兮皎獨立，清風爲神冰爲骨，佩瓊蕤兮結明月。", "紉蘅蘭以薦枕兮，服龍淵之無缺。", "羊裘蒙茸溪水旁，大勝被衮升明堂。", "劉秀發兵誅不道氣，厭昆陽纔一掃。", "登床撫腹坐太息，始信赤符非至寶。", "君房素癡定不癡，致位鼎足何其危。", "阿諛順旨腰領絕，安知直言身見殺。", "我昔客新定，挂帆七里灘。", "整冠拜祠下，巖巖千仞層臺巔。", "神遊八海極，彷彿聆其語。", "但覺萬古松風寒，滔滔舉世無不可。", "正自喪我非毋我，嚴灘水清山翠微。", "貪廉懦立歸來兮，奎蹄絮縫不可以久棲。"]}