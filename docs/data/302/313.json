{"author": "臨淄縣主", "period": "唐", "type": "诗", "title": "與獨孤穆冥會詩 二", "paragraphs": ["皇天昔降禍，隋室若綴旒。", "患難在雙闕，干戈連九州。", "出門皆凶豎，所向多逆謀。", "白日忽然暮，頹波不可收。", "望夷既結釁，宗社亦貽羞。", "溫室兵始合，宮闈血已流。", "憫哉吹簫子，悲啼下鳳樓。", "霜刃徒見逼，玉笄不可求。", "羅襦遺侍者，粉黛成仇讎。", "邦國已淪覆，餘生誓不留。", "英英將軍祖，獨以社稷憂。", "丹血濺黼扆，豐肌染戈矛。", "今來見禾黍，盡日悲宗周。", "玉樹已寂寞，泉臺千萬秋。", "感茲一顧重，願以死節酬。", "幽顯儻不昧，終焉契綢繆。"]}