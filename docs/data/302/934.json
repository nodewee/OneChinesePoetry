{"author": "程俱", "period": "宋", "type": "诗", "title": "遊華藏此君亭", "paragraphs": ["山空木葉脫，霜露日已寒。", "蕭蕭歲寒子，勁氣不可干。", "下庇秋草根，上棲衆鳥安。", "煙梢掠雲漢，過者仰首觀。", "云何九衢罅，有此五畝寛。", "况當祇洹舍，永謝翦伐歎。", "高人名此君，千載莫敢刊。", "豈同渭川封，肯汙秦氏官。", "鵷鶵未來食，螟螣或見殘。", "終然保常操，特立良獨難。", "我疑卞忠貞，鐵石瑣肺肝。", "遺骸寄此地，藏碧留餘丹。", "精誠入毛髪，化此千琅玕。", "見之發三歎，臨風肅衣冠。"]}