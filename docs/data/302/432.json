{"author": "傅翕", "period": "唐", "type": "诗", "title": "行路難二十篇（幷序） 第九章明無斷煩惱", "paragraphs": ["君不見文殊妙德非爲遠，三障三毒即二空。", "五分法身纏五陰，六人無知爲六通。", "四倒四果何曾異，八邪八正體還同。", "七覺菩提性無別，七識流浪會真宗。", "一切煩惱皆空寂，諸佛法藏在心胸。", "恒將法忍相隨逐，只自差舛不相逢。", "諸佛如來住何所，併在貪淫愛欲中。", "今勸斷貪淫愛欲，但是方便化童蒙。", "貪欲本相真清淨，假說空名名亦空。", "行路難，路難心中非是心。", "寄語真修無念士，慎勿分別毀貪淫。"]}