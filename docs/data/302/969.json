{"author": "程俱", "period": "宋", "type": "诗", "title": "遊善權寺", "paragraphs": ["放舟荆溪上，溪水清且徐。", "雲中離黑山，慘淡初有無。", "捨舟並松麓，下直浮屠居。", "朅來東軒上，爽氣已有餘。", "飛來定何年，無乃與此俱。", "奔流潄庭下，比竹梁寒渠。", "山深絕凡境，物物清以臞。", "蕭森倚巖秀，夭矯懸崖枯。", "幽禽發寒唳，響振高林疏。", "我行亦良苦，却步計已迂。", "解衣卧清晝，慰我千里劬。"]}