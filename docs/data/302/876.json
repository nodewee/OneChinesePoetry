{"author": "無名氏", "period": "唐", "type": "诗", "title": "東方歌", "paragraphs": ["東方有木本名砂，爲男爲女亦爲芽。", "受氣午成須立子，含精育質長金家。", "自從成長多年月，朝朝各自向天涯。", "莫欺形貌黑皴皵，渾身緫是日精華。", "忽若遇著陰家子，不假良媒自相許。", "迎歸寶帳到中宮，陰陽氣合情意與。", "特地爲胎重造化，運動坎離巡八卦。", "十月懷胎母子分，定知霄漢驂鸞駕。"]}