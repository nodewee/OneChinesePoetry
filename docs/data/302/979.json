{"author": "程俱", "period": "宋", "type": "诗", "title": "和柳子厚讀書", "paragraphs": ["事賤反多暇，居卑適無虞。", "人間不爭地，聊此謝畏途。", "豈無營營子，熟視付一吁。", "廛中亦何有，坐聽日月逾。", "展卷閱千古，置書忘萬殊。", "不妨權子母，亦復商有無。", "平生僅識字，乃與憂患俱。", "持此遊學海，層臺漸積蘇。", "年來但遮眼，頗覺心恬愉。", "囊錢足自飽，肯怖騶朱儒。", "起卧一榻間，兀如橛株拘。", "涼風北窗下，不減愚溪愚。", "誰能三萬卷，懸頭苦劬劬。", "小極正當寐，睡魔不須驅。"]}