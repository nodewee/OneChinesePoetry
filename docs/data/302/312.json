{"author": "臨淄縣主", "period": "唐", "type": "诗", "title": "與獨孤穆冥會詩 一", "paragraphs": ["江都昔喪亂，闕下多搆兵。", "豺虎恣吞噬，干戈日縱橫。", "逆徒自外至，半夜開重城。", "膏血浸宮殿，刀槍倚簷楹。", "今知從逆者，廼是公與卿。", "白刃汚黃屋，邦家遂因傾。", "疾風知勁草，世亂識忠臣。", "哀哀獨孤公，臨死乃結纓。", "天地既板蕩，雲雷時未亨。", "今者二百載，幽懷猶未平。", "山河風月古，陵寢露煙青。", "君子秉祖德，方垂忠烈名。", "華軒一惠顧，土室以爲榮。", "丈夫立志操，存沒感其情。", "求義若可託，誰能抱幽貞。"]}