{"author": "程俱", "period": "宋", "type": "诗", "title": "獨遊保寧鳳凰臺", "paragraphs": ["饑鴞嚇腐鼠，鳴鳥久不聞。", "一登鳳凰臺，目送蒼梧雲。", "山川麗晚日，氲氲發餘薰。", "覽此萬里輝，振我衣上塵。", "前瞻翠回環，極望天無垠。", "低昂玄盤踞，佳氣或未湮。", "山坳指樓觀，青骨今尚神。", "馳煙謝逋客，三徑久已榛。", "長松眇如薺，下有高世人。", "斯人不可作，此道日以新。", "回睇白鷺洲，長江瀉沄沄。", "遙岑出澹碧，不辨楚與秦。", "我行適淮西，出處難重陳。", "豈無覉旅歎，乃有山水因。", "兹遊頗幽獨，作伴影與身。", "寧辭足力盡，聊使眉頭伸。", "憑虛默自計，逝將祈孔賓。", "寄聲華陽老，異日期相親。"]}