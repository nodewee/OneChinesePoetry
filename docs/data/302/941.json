{"author": "程俱", "period": "宋", "type": "诗", "title": "谿行歎", "paragraphs": ["潾潾石間流，落落灘下石。", "相因成悍嶮，日夜更拒激。", "化爲百雷車，轉入千丈碧。", "推舟上磊砢，盡日不尋尺。", "我行三伏中，正自澀如棘。", "于時久不雨，陽炎劇炊炙。", "谿流僅如綫，但見沙渚赤。", "逶迤呼蛇港，百步涉重磧。", "迢迢神亭瀨，奡盪無遺力。", "此身誠不貲，此日良足惜。", "胡爲棄分陰，盡室寄囏阨。", "長謡飛仙章，慷慨三歎息。"]}