{"author": "傅翕", "period": "唐", "type": "诗", "title": "行路難二十篇（幷序） 第二章明真照無照", "paragraphs": ["君不見真照分明性無照，通鑒坦蕩復無平。", "安住無明知明照，了達明照之無明。", "一心永斷於諸行，始復勤行於不行。", "一心非心亦非一，無一無心行不生。", "識心即是無生法，非離生法有無生。", "若知諸緣性無起，隨心顛倒任縱橫。", "解了空心無隔礙，世間言論不庸爭。", "若復苦欲爭言論，方爲貪癡之所盲。", "是故經說樂知見，五陰塵勞隨復生。", "若能專心復本際，自得正道坦然平。", "性正心平無有正，假設平正引羣生。", "行路難，路難常居五陰山。", "湼槃虛玄不爲寂，雖有生死獨清閑。"]}