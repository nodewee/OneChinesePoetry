{"author": "程俱", "period": "宋", "type": "诗", "title": "題張大丞明園亭", "paragraphs": ["京華真陸海，聲利之所闤。", "向來山林士，往往去不還。", "濡足未肯已，没身何足歎。", "張侯翰林客，金龜著朝班。", "生平用一指，談笑起廢殘。", "紛紛多盧子，名譽莫敢攀。", "五十未云老，幡然歸故山。", "歸來謝奔走，治此五畝園。", "養樹如養生，斤斧不浪干。", "醫花如醫疾，察標見其源。", "上有十圍木，蓊然午陰寛。", "下有百步荷，紅鮮映清瀾。", "爽氣日多佳，西山挂簷端。", "安能九衢內，髀肉磨韉鞍。", "我今坐奇窮，進退坎井間。", "違己恨紆轡，長饑思抱關。", "當時彭澤令，四壁唯瓢簞。", "折腰未爲辱，徑去曾無難。", "而我亦何者，栖栖猶強顔。"]}