{"author": "無名氏", "period": "唐", "type": "诗", "title": "靈寶真一自然太上玄一真人頌一章", "paragraphs": ["衆妙出洞真，煥爛曜太清。", "奉者號仙人，體無永長生。", "逍遙戲玄虛，宮殿羅無形。", "蒨粲七寶林，晃朗日月精。", "龍鱗交橫馳，鳳皇翔悲鳴。", "太上治紫臺，衆真誦洞經。", "捻香稽首禮，旋行遶宮城。", "三周歸高座，道王爲應聲。", "人主弘至道，天下普安寧。"]}