{"author": "寶誌", "period": "唐", "type": "诗", "title": "大乘讚十首 十", "paragraphs": ["悟解即是菩提，了本無有階梯。", "堪嘆凡夫軀僂，八十不能跋蹄。", "徒勞一生虛過，不覺日月遷移。", "向上看他師口，恰似失妳孩兒。", "道俗崢嶸聚集，終日聽他死語。", "不觀己身無常，心行貪如狼虎。", "堪嗟二乘狹劣，要須摧伏六府。", "不食酒肉五辛，邪眼看他飲咀。", "更有邪行猖狂，修氣不食鹽醋。", "若悟上科至真，不假分別男女。"]}