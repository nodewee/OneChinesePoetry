{"author": "程俱", "period": "宋", "type": "诗", "title": "謝人惠硯", "paragraphs": ["帝鴻墨海世不見，近愛端溪青紫硯。", "溪流見底寒且清，光凝淺紺淵之精。", "斧柯千古遺仙局，雲暗半山含紫玉。", "割雲鑱玉巧如神，龍尾銅臺可奴僕。", "君來自南數千里，不載珠璣似薏苡。", "芊芊溪草裹石硯，文字之祥直送喜。", "明窗大几墨花春，爐山吐蘭千穗雲。", "虛中含默静相對，那復草玄驚世人。"]}