{"author": "寶誌", "period": "唐", "type": "诗", "title": "十四科頭 色空不二", "paragraphs": ["法性本無青黃，衆生謾造六神。", "吾我說他止觀，自意擾擾顛狂。", "不識圓通妙理，何時得會真常？自疾不能治療，却教他人藥方。", "外看將爲是善。", "心內猶若豺狼。", "愚人畏其地獄，智者不異天堂。", "對境心常不起，舉足皆是道場。", "佛與衆生不二，衆生自作分張。", "若欲除却三毒，迢迢不離災殃。", "智者知心是佛，愚人樂往西方。"]}