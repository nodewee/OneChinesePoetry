{"author": "程俱", "period": "宋", "type": "诗", "title": "張公洞", "paragraphs": ["昔年京江夜，飛夢投雲山。", "仍追謫仙老，嘯咏層崖巔。", "左盼俯無地，蒼巒生紫煙。", "當時賦幽賞，妙境竟莫宣。", "今我來自東，扶橈漾荆川。", "飽聞張公洞，怪絕駭所傳。", "聊從二三子，一結青山緣。", "北靈敞奇觀，下矚壺中天。", "怳然驚昨夢，了了墮我前。", "仄徑繚危棧，重扃護靈淵。", "奇礓互圾倚，側洞時鈎穿。", "初疑天台聚，納此一室間。", "夸娥運神化，不隘亦不顛。", "又疑清都客，翩然下雲軿。", "幢旄儼行立，導從森蟬聯。", "丹梯香霧濕，玉室珠瓔懸。", "撐虛一柱屹，戴重三能騫。", "鉛竈久已冷，青騾那可鞭。", "香壇望八景，東晨開五便。", "坡陀忽度險，宛轉漫無邊。", "或深如列廈，或迮纔容肩。", "高躋乍捫頂，偊步欲墊泉。", "不知行遠近，一步目九遷。", "噫嘻此天設，端在太古先。", "恨無少陵手，寫之黄絹篇。", "聊書夢中夢，投筆一粲然。"]}