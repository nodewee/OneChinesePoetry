{"author": "水神", "period": "唐", "type": "诗", "title": "霅溪夜宴詩 九", "paragraphs": ["鳳鶱鶱以降瑞兮，患山雞之雜飛。", "玉溫溫以呈器兮，因碔砆之爭輝。", "當侯門之四闢兮，墐嘉謨之重扉。", "既瑞器而無庸兮，宜昏暗之相微。", "徒刳石以爲舟兮，顧沿流而志違。", "將刻木而作羽兮，與超騰之理非。", "矜孑孑於空江兮，靡羣援之可依。", "血淋淋而滂流兮，顧江魚之腹而將歸。", "西風蕭蕭兮湘水悠悠，白芷芳歇兮江蘺秋。", "日晼晼兮川雲收，櫂四起兮悲風幽。", "羈魂汨沒兮我名永浮，碧波雖涸兮厥譽長流。", "向使甘言盛行於曩昔，豈今日居君王之座頭。", "是知貪名徇祿而隨世磨滅者，雖正寢之死乎無得與吾儔。", "當鼎足之嘉會兮，獲周旋於君侯。", "雕盤玉豆兮羅珍羞，金巵瓊斝兮方獻酬。", "敢寫心兮歌一曲，無誚余持杯以淹留。"]}