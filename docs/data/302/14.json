{"author": "鍾離權", "period": "唐", "type": "诗", "title": "贈呂洞賓", "paragraphs": ["知君幸有英靈骨，所以教君心恍惚。", "含元殿上水晶宮，分明指出神仙窟。", "大丈夫，遇真訣，須要執持心猛烈。", "五行匹配自刀圭，執取龜蛇顛倒訣。", "三尸神，須打徹，進退天機明六甲。", "知此三要萬神歸，來駕火龍離九闕。", "九九道至成真日，三界四府朝元節。", "氣翱翔兮神烜赫，蓬萊便是吾家宅。", "羣仙會飲天樂喧，雙童引入昇玄客。", "道心不退故傳君，立誓約言親灑血。", "逢人兮莫亂說，遇友兮不須訣。", "莫怪頻發此言辭，輕慢必有陰司折。", "執手相別意如何，今日爲君重作歌。", "說盡千般玄妙理，未必君心信也麽。", "子後分明說與汝，保惜吾言上大羅。"]}