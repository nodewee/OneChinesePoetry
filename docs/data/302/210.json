{"author": "水神", "period": "唐", "type": "诗", "title": "霅溪夜宴詩 十", "paragraphs": ["行殿秋未晚，水宮風初涼。", "誰言此中夜，得接朝宗行。", "靈鼉振鼕鼕，神龍耀煌煌。", "紅樓壓波起，翠幄連雲張。", "玉簫冷吟秋，瑤瑟清含商。", "賢臻江湖叟，貴列川瀆王。", "諒予衰俗人，無能振頹綱。", "分辭皆亂世，樂寐蛟螭鄉。", "棲遲幽島間，幾見波成桑。", "爾來盡流俗，難與傾壺觴。", "今日登華筵，稍覺神揚揚。", "方歡滄浪侶，遽恐白日光。", "海人瑞錦前，豈敢言文章。", "聊歌靈境會，此會誠難忘。"]}