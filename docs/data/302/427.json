{"author": "傅翕", "period": "唐", "type": "诗", "title": "行路難二十篇（幷序） 第四章明無相虛融", "paragraphs": ["君不見決定法中無決定，虛妄顛倒是菩提。", "若心分別菩提法，分別菩提還復迷。", "若了此迷無分別，迷與分別即菩提。", "分別菩提非一異，恒一同體不相離。", "安住性空真實性，空性無空亦不齊。", "同體大悲含一切，故知真性不乖迷。", "只此昏迷即無性，亦復不論齊不齊。", "若捨塵勞更無法，喻若蓮花生淤泥。", "如來法身無別處，普通三界苦泥犁。", "三界泥犁本非有，微妙誰復得見蹊？行路難，路難本自是泥洹。"]}