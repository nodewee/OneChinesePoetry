{"author": "清遠道士", "period": "唐", "type": "诗", "title": "同沈恭子遊虎丘寺有作", "paragraphs": ["我本長殷周，遭罹歷秦漢。", "四瀆與五嶽，名山盡幽竄。", "及此寰區中，始有近峰翫。", "近峰何鬱鬱，平湖渺瀰漫。", "吟俯川之陰，步上山之岸。", "山川共澄澈，光彩交凌亂。", "白雲蓊欲歸，青松忽消半。", "客去川島靜，人來山鳥散。", "谷深中見日，崖幽曉非旦。", "聞子盛遊遨，風流足詞翰。", "嘉茲好松石，一言常累嘆。", "勿謂余鬼神，忻君共幽贊。"]}