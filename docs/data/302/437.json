{"author": "傅翕", "period": "唐", "type": "诗", "title": "行路難二十篇（幷序） 第十四章明三空無性", "paragraphs": ["君不見諸佛聖人心無礙，爲通道化說三無。", "雖說三無實無說，心爲萬境所由居。", "正使顛倒造五逆，隨情所作併歸如。", "抱檏澄神念無念，亦不分別滅無餘。", "所以安心不擇處，了知真俗體非殊。", "息慮心空不捨事，名理言行不相扶。", "不依六塵心搖動，真如無作順空虛。", "無去無來常不住，心神竭盡亦非無。", "不壞於身隨一相，不斷貪淫而不居。", "若謂無差還自縛，言其體異轉傷軀。", "猶如夢幻無真實，本來非有若爲除。", "行路難，路難頓爾難料理。", "凡夫妄見有差殊，真實凝心無彼此。"]}