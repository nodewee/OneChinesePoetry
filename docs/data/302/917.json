{"author": "程俱", "period": "宋", "type": "诗", "title": "過方子通惟深", "paragraphs": ["白日苦易晚，我懷多隱憂。", "憂思劇春浸，浩漫不可收。", "出門欲有適，舉步且復休。", "塵中等膠擾，念此將焉投。", "駕言城東北，閻閭即巖丘。", "是中有幽人，厲志凌霜秋。", "寸田荆棘盡，不假斤斧脩。", "門無雜車馬，一飯乃見留。", "虛堂芝朮香，下有百尺虬。", "蒼陰匝平地，老幹森下樛。", "堂中羅酒漿，耿耿燈燭幽。", "四天黮無光，萬籟肅以揫。", "炯然坐相向，更僕語益遒。", "我身動乖迕，夢寐喬松遊。", "常恐在泥滓，永爲天所囚。", "會當從之子，濯足萬里流。"]}