{"author": "程俱", "period": "宋", "type": "诗", "title": "秋日市區作", "paragraphs": ["火壯亦已老，朝昏發微涼。", "高梧逼秋枕，曉夢不得長。", "區中了無營，起卧在一牀。", "時時忽忘我，徑至無何鄉。", "是身亦何爲，萬化詎未央。", "朅來蘭陵市，三見草木黄。", "頗欲索其身，窮年就庚桑。", "臨淵故有羨，說食誰能嘗。", "尚有平生懷，嶔崎類癡狂。", "佳時坐自失，恐復墮渺茫。", "有生浪營營，有志終遑遑。", "胡爲自前却，坐待兩鬢霜。"]}