{"author": "傅翕", "period": "唐", "type": "诗", "title": "行路難二十篇（幷序） 第七章明般若無諍", "paragraphs": ["君不見般若真源本常淨，生死根際自虛微。", "即此生死真般若，離斯外覓反相違。", "心若分別於生死，諸苦毒難竟相追。", "今若事之爲功匠，虛妄顛倒不能歸。", "而此但假空言語，淨穢兩邊俱不依。", "無心捨離於生死，涅槃無心即生死，生死無心般若暉。", "般若無心明照用，無照無用斷言辭。", "亦復不欲有諸見，即是法王無上醫。", "善解於此無心藥，三有諸病盡能治。", "行路難，路難遣之而復遣。", "識此遣性本來空，無心終是摩訶衍。"]}