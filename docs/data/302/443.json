{"author": "傅翕", "period": "唐", "type": "诗", "title": "行路難二十篇（幷序） 第二十章明菩提微妙", "paragraphs": ["君不見無上菩提最爲近，四大五陰皆深奧。", "其實清淨妙難知，不悟此心真卒暴。", "和合性中無有實，是故稱爲諸法要。", "於中無妄亦無真，只用無爲作微妙。", "尋其體寂不應言，假爲衆生立名號。", "若知名號即非名，解了衆生知佛教。", "覺知無因之正因，當得無因無果報。", "善達貪愛得無生，無名去來無動搖。", "不見聖果異凡情，分別聖凡還復倒。", "若人無願齊無修，必定當爲世間導。", "行路難，路難非穢亦非淨。", "是非雙泯復還存，泯存叵測見真性。"]}