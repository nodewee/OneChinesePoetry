{"author": "徐成", "period": "唐", "type": "诗", "title": "寶金篇", "paragraphs": ["三十二相眼爲先，次觀頭面要方圓。", "相馬不看先代本，一似愚人信口傳。", "眼似垂鈴紫色鮮，滿廂凸出不驚然。", "白縷貫晴行五百，斑如撒豆勿同看。", "面若側墼如鐮背，鼻如金盞可藏拳。", "口叉須深牙齒遠，舌如垂劍色如蓮。", "口無黑黶須長命，唇似垂廂蓋一般。", "食槽寬淨顋無肉，咽尖平而筋有攔。", "耳如楊葉裁杉竹，嚥骨高而軟不堅。", "八肉分而彎左右，龍會高在上古傳。", "項長如鳳須彎曲，鬃毛茸細要如綿。", "鬐高膊濶搶風小，臆高胸濶脚前寬。", "膝要高而圓似椈，骨細筋麄節要攢。", "蹄要圓實須卓立，身形棄闡要平寬。", "筋骨彎而須堅密，排鞍肉厚穩金鞍。", "三峯穩壓須藏骨，臥如猿落重如山。", "鵝鼻曲直須停穩，尾似流星散不連。", "膏筋大小須勻壯，下節攢筋緊一錢。", "羊髭有距如雞距，能奔解走可行千。", "已前貴相三十二，萬中難選一俱全。"]}