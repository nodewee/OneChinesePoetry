{"author": "程俱", "period": "宋", "type": "诗", "title": "和葉翰林阻雨楓橋", "paragraphs": ["白雨下車軸，江湖與天鄰。", "渾流已横潰，川陸無行人。", "蕩蕩淮楚舟，篙檣動蕭晨。", "淹留寒山寺，河灣俯清淪。", "虛堂夢春草，落紙佳句新。", "長嘯寄遐想，深談破無因。", "泊無軒裳累，但覺山林親。", "遲遲去魯意，欲駕還逡巡。", "陰霖固無限，所念商農迍。", "乃知君子懷，絕出世俗塵。"]}