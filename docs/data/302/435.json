{"author": "傅翕", "period": "唐", "type": "诗", "title": "行路難二十篇（幷序） 第十二章明金剛解脫", "paragraphs": ["君不見金剛語句非真實，萬象森羅同一無。", "而此空無爲佛母，復是真如無上珠。", "世人不知求此寶，貧窮怱怱六趣奴。", "不事身中法身佛，冗冗向外禮浮圖。", "乍看而欲似精進，檢責身中皆併麄。", "用箇麄心逞言語，不了真源由是愚。", "隨情憶想而分別，五陰六賊競來誅。", "不肯尋求無上道，但知虛妄取名譽。", "口雖唱善還生惡，空言真實反成虛。", "余今反虛持作實，亦不證實入無餘。", "行路難，路難舉世皆虛妄。", "十纏五陰性無知，愚人於中自生障。"]}