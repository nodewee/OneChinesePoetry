{"author": "寶誌", "period": "唐", "type": "诗", "title": "十四科頭 斷除不二", "paragraphs": ["丈夫運用堂堂，逍遙自在無妨。", "一切不能爲害，堅固猶若金剛。", "不著二邊中道，翛然非斷非常。", "五欲貪嗔是佛，地獄不異天堂。", "愚人妄生分別，流浪生死猖狂。", "智者達色無礙，聲聞無不恛惶。", "法性本無瑕翳，衆生妄執青黃。", "如來引接迷愚，或說地獄天堂。", "彌勒身中自有，何須別處思量。", "棄却真如佛像，此人即是顛狂。", "聲聞心中不了，唯只趁逐言章。", "言章本非真道，轉加鬭爭剛強。", "心裏蚖蛇蝮蝎，螫著便即遭傷。", "不解文中取義，何時得會真常？死入無間地獄，神識枉受災殃。"]}