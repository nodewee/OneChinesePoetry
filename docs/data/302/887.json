{"author": "無名氏", "period": "唐", "type": "诗", "title": "嚴君平口訣", "paragraphs": ["鉛是鉛，汞是汞，只這兩般是鉛汞。", "龍是龍，虎是虎，只這兩箇同宗祖。", "若能識此坎離宮，離宮之下出黃土。", "黃土出黃芽，黃芽之下金花成。", "金花成，金花之下結紫精。", "紫精成，紫精之下出白金。", "白金沉，黃金浮，世人採沉作丹頭，搜取赤髓相和種。", "種有時，採有日，換筋骨，添壽歷，天仙地仙不思議。", "點鉛鐵，兼瓦礫，一二三四五，水火木金土。", "但知明此訣，便是長生路。"]}