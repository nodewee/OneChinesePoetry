{"author": "傅翕", "period": "唐", "type": "诗", "title": "行路難二十篇（幷序） 第十五章明空有不違", "paragraphs": ["君不見邪見非邊不離邊，顛倒分別亦非緣。", "自心非心念非念，常來常去實無遷。", "猶若金剛難沮壞，諸佛用此作金堅。", "世人稱譽涅槃妙，余道生死最深玄。", "即是無生之上忍，又是摩訶無礙禪。", "正士由心於是定，不爲八風之所牽。", "天樂之在無心戀，小小財色豈能纏。", "隨逢苦樂心無變，永別憶想忘憂煎。", "虛心無人無我所，任性浮沈如似顛。", "實照常法知無定，知法無性號爲賢。", "行路難，路難非空亦非有。", "有無雙遺兩俱存，俱存無遺亦無受。"]}