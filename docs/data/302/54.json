{"author": "許碏", "period": "唐", "type": "诗", "title": "題南嶽招仙觀壁上", "paragraphs": ["洪鑪烹鍛人性命，器用不同分皆定。", "妖精鬼魅鬬神通，只自干邪不干正。", "黃口小兒初學行，唯知日月東西生。", "還爲萬靈威聖力，移月在南日在北。", "玉爲玉兮石是石，蘊棄深泥終不易。", "鄧通餓死嚴陵貧，帝王豈是無人力。", "丈夫未達莫相侵，攀龍附鳳捐精神。"]}