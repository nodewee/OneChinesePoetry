{"author": "程俱", "period": "宋", "type": "诗", "title": "送傅國華墨卿赴保塞簿", "paragraphs": ["閉門坐咄咄，出門長太息。", "問之何爲爾，歲月亦可惜。", "褰衣臨大河，跬步燕粵隔。", "回車撫長劍，玉食慘無色。", "男兒重性命，慷慨輕遠適。", "非關饑所驅，豈爲五鼎食。", "國華浙東來，觸熱向河北。", "行行四千里，易若持被直。", "怪無懷土念，語軟心似石。", "要令飽辛勤，不使鴆安逸。", "顧余一畸士，束髪守編策。", "夜闌相對語，耿耿氣横臆。", "保州幾窮塞，百里望疆埸。", "蕭蕭易水寒，壯士不復得。", "君家義陽侯，尺八建雄績。", "時平廓信度，胡頸安足赤。", "深藏百僚底，聊作青衫客。", "吾徒會時須，要子繼休奕。"]}