{"author": "程俱", "period": "宋", "type": "诗", "title": "山谷寺", "paragraphs": ["竺法暨華土，出傳骨與書。", "金仙屹不動，坐使四海趨。", "山川第一勝，盡爲佛者居。", "葱葱灊之谷，蛟鸞互盤紆。", "一爲飛錫先，方士回雲車。", "顧盼榛楚地，翬簷湧層虚。", "英靈護泉脈，飲此白足徒。", "當年蓋國衆，莫挽碧眼胡。", "傳衣到三葉，此地滋焦枯。", "異氣生傑閣，宸奎動天樞。", "神龍盡傾向，寶此明月珠。", "三聖陟帝所，雲章久寧渝。", "餘霑及婆塞，歲復六七夫。", "堂中老沙門，古態幾皇胥。", "定知黄龍窟，不着點額魚。", "門開兩山峽，萃然七浮圖。", "沙步對石麓，溪流清且徐。", "危甍隱深樾，間見碧與朱。", "朝來雨脚斷，雲氣尚卷舒。", "懸知磴道滑，一水不復逾。", "州家有造詣，上馬及未晡。"]}