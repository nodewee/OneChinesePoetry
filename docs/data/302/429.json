{"author": "傅翕", "period": "唐", "type": "诗", "title": "行路難二十篇（幷序） 第六章明心性無染", "paragraphs": ["君不見智人求心不求佛，諸法寂滅即貪淫。", "愛欲貪淫從心起，我亦徵心於無心。", "若也求心復不得，自然無處起貪淫。", "貪淫無起亦無滅，顛倒非淺亦非深。", "又亦不得非貪欲，無得不得妙難尋。", "三毒性中恒如此，具足常同堅固林。", "余事貪淫爲佛事，更無三毒橫相侵。", "若求出離還沉沒，分別出沒還復沈。", "諸佛善得於三毒，衆生虛妄不能任。", "我亦勤修三毒性，更不願求諸佛心。", "行路難，路難心中本無物。", "無物即是淨菩提，無見心中常見佛。"]}