{"author": "寶誌", "period": "唐", "type": "诗", "title": "十四科頭 善惡不二", "paragraphs": ["我自身心快樂，翛然無善無惡。", "法身自在無方，觸目無非正覺。", "六塵本來空寂，凡夫妄生執著。", "湼槃生死太平，四海阿誰厚薄？無爲大道自然，不用將心畫度。", "故菩薩散誕靈通，所作常含妙覺。", "聲聞執法坐禪，如蠶吐絲自縛。", "法性本來圓明，病愈何須執藥。", "了知諸法平等，翛然清虛快樂。"]}