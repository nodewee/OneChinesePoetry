{"author": "程俱", "period": "宋", "type": "诗", "title": "陪君明華燕集復用前韻", "paragraphs": ["華藏萬竿玉，何殊辟疆園。", "城中最佳處，時復過高軒。", "危亭望北郭，依依遠人村。", "露葉有佳色，桃蹊亦無言。", "纍纍古藤陰，附石如菖蓀。", "下有小衡霍，巑岏列兒孫。", "方池是魚樂，水作千里渾。", "座滿北海客，文追謫仙論。", "襟期樗散鄭，目繫忘言温。", "斯須接棋戰，堅壁如轅門。", "不有覆舟慮，寧爲注金昏。", "越醫死更起，齊霸亡爲存。", "日入萬籟息，羈禽趣林奔。", "林間屹層臺，此豈蕭公墩。", "徜徉步松月，香露時披紛。", "胡床興不淺，點綴無微雲。"]}