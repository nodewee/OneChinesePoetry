{"author": "傅翕", "period": "唐", "type": "诗", "title": "行路難二十篇（幷序） 第一章明心非斷常", "paragraphs": ["君不見自心非斷亦非常，普在諸方不入方。", "亦復不依前後際，又復非圓非短長。", "湛然無生亦無滅，非白非黑非青黃。", "雖復念慮知諸法，而實不住念中央。", "衆生入而無所入，雖取六境無所傷。", "智者分明了知此，是故號曰法中王。", "自悟知此非知法，因爾智慧等金剛。", "不藉外緣資內府，戒定慧品自閑防。", "安住普超三昧頂，憶想顛倒永消亡。", "覺諸煩惱真如相，稱此空名爲道塲。", "爲衆班宣演常教，如此妙義未曾彰。", "行路難，路難微妙甚難行。", "若以無知照知法，現前證得本無生。"]}