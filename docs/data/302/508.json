{"author": "寶誌", "period": "唐", "type": "诗", "title": "十四科頭 解縛不二", "paragraphs": ["律師持律自縛，自縛亦能縛他。", "外作威儀恬靜，心內恰似洪波。", "不駕生死船筏，如何度得愛河？不解真宗正理，邪見言辭繁多。", "有二比丘犯律，便却往問優波。", "優波依律說罪，轉增比丘網羅。", "方丈室中居士，維摩便即來呵。", "優波默然無對，淨名說法無過。", "而彼戒性如空，不在內外娑婆。", "勸除生滅不肯，忽悟還同釋迦。"]}