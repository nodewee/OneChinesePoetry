{"author": "程俱", "period": "宋", "type": "诗", "title": "神魚泓是日與諸公流杯水中如西丘故事", "paragraphs": ["柳州固奇士，戲好亦幽絕。", "遠懷西丘飲，千古清興發。", "徜徉恨無所，盤俎對羈紲。", "聊爲五里行，邂逅一壺挈。", "神魚伏山根，渟湛初一穴。", "侵侵決寒溜，沙石助清越。", "披莎得盤石，離坐若天設。", "實觴競乘流，眩轉亦飄瞥。", "爭持或三釂，遇坎時一蹶。", "歡來朱碧亂，笑罷巾帽脫。", "相望西丘游，詎易議優劣。"]}