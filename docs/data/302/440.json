{"author": "傅翕", "period": "唐", "type": "诗", "title": "行路難二十篇（幷序） 第十七章明法性平等", "paragraphs": ["君不見法性無知不可說，有漏無漏幷虛通。", "雖復乖差作諸地，尋其本際盡皆同。", "亦復無同可同法，亦不以空持作宗。", "若欲知斯殊妙道，但自窮搜五陰叢。", "如實無來亦無去，亦不的在六情中。", "即是無原真法界，湛然常存無始終。", "行路難，路難苦樂何未央。", "時往西方無量壽，或復託化現東方。"]}