{"author": "寶誌", "period": "唐", "type": "诗", "title": "大乘讚十首 一", "paragraphs": ["大道常在目前，雖在目前難覩。", "若欲悟道真體，莫除色聲言語。", "言語即是大道，不假斷除煩惱。", "煩惱本來空寂，妄情遞相纏繞。", "一切如影如響，不知何惡何好。", "有心取相爲寶，定知見性不了。", "若欲作業求佛，業是生死大兆。", "生死業常隨身，黑闇獄中未曉。", "悟理本來無異，覺後誰晚誰早。", "法界量同太虛，衆生智心自小。", "但能不起吾我，湼槃法食常飽。"]}