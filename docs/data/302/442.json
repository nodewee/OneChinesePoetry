{"author": "傅翕", "period": "唐", "type": "诗", "title": "行路難二十篇（幷序） 第十九章明無覺精進", "paragraphs": ["君不見正心修行諸佛子，以見非心故不憂。", "知心非心意非意，八風傷逼豈懷愁。", "隨風東西無我所，獨脫逍遙不繫舟。", "設使住時終非住，走遍十方而不流。", "不見我時於無我，善哉設性任沈浮。", "世間妄想無真實，吾於此中何所求？只用非心覺非學，亦復正修於不修。", "若人不知如此處，不應稱名作比丘。", "爲箇癡心作奴僕，愛結纏之不自由。", "而此更增諸苦惱，永劫長塗三界囚。", "生死相連彌復甚，盼不能得永長休。", "行路難，路難無令過諸念。", "無念之念乃爲真，真念無真還自炎。"]}