{"author": "程俱", "period": "宋", "type": "诗", "title": "辨師鼓琴", "paragraphs": ["上人芒屨麻爲衣，常脩如幻三摩提。", "但依三業作供養，坐見八德金沙池。", "是中寶網間行樹，微妙音出難思惟。", "師從定觀起奮迅，寫之三尺桐與絲。", "枯桐{号攵}然若空谷，人倚繩床支槁木。", "枯桐枯木静相向，中有世間無盡曲。", "曲中有曲非宫商，及門但覺聲琅琅。", "罷琴一笑各揮手，庭樹微風清夜涼。"]}