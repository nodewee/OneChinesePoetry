{"author": "寶誌", "period": "唐", "type": "诗", "title": "大乘讚十首 四", "paragraphs": ["報你衆生直道，非有即是非無。", "非有非無不二，何須對有論虛？有無妄心立號，一破一個不居。", "兩名由爾情作，無情即本真如。", "若欲存情覔佛，將網山上羅魚。", "徒費功夫無益，幾許枉用功夫。", "不解即心即佛，真似騎驢覔驢。", "一切不憎不愛，遮個煩惱須除。", "除之則須除身，除身無佛無因。", "無佛無因可得，自然無法無人。"]}