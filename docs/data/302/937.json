{"author": "程俱", "period": "宋", "type": "诗", "title": "宿海會寺", "paragraphs": ["萬杉堆青没山骨，雲埋七峰時出没。", "飛泉拂石瀉哀湍，下有萬古蛟龍窟。", "藏頭睡熟呼不起，地坼三年蝗蝻出。", "千山脉理漬清甘，一罅涓涓流石液。", "同遊况與惠詢輩，納屐振衣何勃窣。", "大門當前新築道，跨水曲欄欹突兀。", "舂鳴轣轆趁朝炊，水畎懸流機械發。", "搘筇對此自三歎，抱甕老人長搰搰。", "却坐幽堂忽浩歌，回首已失西山日。"]}