{"author": "水神", "period": "唐", "type": "诗", "title": "霅溪夜宴詩 十一", "paragraphs": ["雪集大野兮血波洶洶，玄黃交戰兮吳無全隴。", "既霸業之將墜，宜嘉謨之不從。", "國步顛蹶兮吾道遘凶，處鴟夷之大困，入淵泉之九重。", "上帝愍余之非辜兮，俾大江鼓怒其冤蹤。", "所以鞭浪山而疾驅波岳，亦粗足展余拂鬱之心胸。", "當靈境之良宴兮，謬尊俎之相容。", "擊簫鼓兮撞歌鐘，吳謳越舞兮歡未極。", "遽軍城曉鼓之鼕鼕，願保上善之柔德，何行樂之地兮難相逢。"]}