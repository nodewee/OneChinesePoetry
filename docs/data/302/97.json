{"author": "成都醉道士", "period": "唐", "type": "诗", "title": "示胡二郎歌", "paragraphs": ["欲究丹砂理，幽玄無處尋。", "不離鉛與汞，無出水中金。", "金欲煉時須得水，水遇土兮終不起。", "但知火候不參差，自得還丹微妙旨。", "人世分明知有死，剛只留心戀朱紫。", "豈知光景片時間，將謂人生長似此。", "何不迴心師至道？免逐年光虛自老。", "臨樽只解醉醺酣，對鏡方知漸枯槁。", "二郎切切聽我語，仙鄉咫尺無寒暑。", "與君說盡只如斯，莫戀嬌奢不肯去。", "感君恩義言方苦，火急迴心求出路。", "吟成數句贈君辭，不覺便成今與古。"]}