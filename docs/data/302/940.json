{"author": "程俱", "period": "宋", "type": "诗", "title": "望九華", "paragraphs": ["卷簾坐對江南山，掠眼送青來亹亹。", "雲泉肺腸久厭飫，挂頰悠然聊復爾。", "奇峰遠澹忽四五，爽秀駸駸逼窗几。", "平生九華盛名下，一見定知真是矣。", "非關目力覩天奥，正覺羣山如聚米。", "好人好人有高韻，不獨江州孟公子。", "直緣佳處無仕逕，落莫道邊同苦李。", "大是忘年耐久交，藜杖青鞋結終始。"]}