{"author": "無名氏", "period": "唐", "type": "诗", "title": "南方歌", "paragraphs": ["南方朱雀其身赤，猛烈雄強勢難敵。", "性共乾坤造化齊，體並陰陽難消息。", "水妻土母木家子，白帝金形胎受此。", "四象皆因我氣生，萬類須由我氣死。", "性連甲乙氣偏通，媾扇金娘嫁木翁。", "歸投戊己到中宮，看看變轉緫交紅。", "此謌不悟慇懃說，句句從頭細分雪。", "莫言積學但陰功，始解消詳吾志訣。"]}