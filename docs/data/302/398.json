{"author": "傅翕", "period": "唐", "type": "诗", "title": "浮漚歌", "paragraphs": ["君不見驟雨近着庭際流，水上隨生無數漚。", "一滴初成一滴破，幾回銷盡幾回浮。", "浮漚聚散無窮已，大小殊形色相似。", "有時忽起名浮漚，銷盡還同本來水。", "浮漚自有還自無，象空象實總名虛。", "究竟還同幻化影，愚人喚作半邊珠。", "此時感歎閑居士，一見浮漚悟生死。", "皇皇人世總名虛，蹔借浮漚以相比。", "念念人間多盛衰，逝水東注永無期。"]}