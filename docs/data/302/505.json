{"author": "寶誌", "period": "唐", "type": "诗", "title": "十四科頭 生死不二", "paragraphs": ["世間諸法如幻，生死猶若雷電。", "法身自在圓通，出人山河無間。", "顛倒妄想本空，般若無迷無亂。", "三毒本自解脫，何須攝念禪觀。", "只爲愚人不了，從地戒律決斷。", "不識寂滅真如，何時得登彼岸？智者無惡可斷，運用隨心合散。", "法性本來空寂，不爲生死所絆。", "若欲斷除煩惱，此是無明癡漢。", "煩惱即是菩提，何用別求禪觀？實際無佛無魔，心體無形無段。"]}