{"author": "范仲淹", "period": "宋", "type": "诗", "title": "上漢謠", "paragraphs": ["真人累陰德，聞之三十天。", "一朝鸞鶴來，高舉爲神仙。", "冉冉去紅塵，飄飄凌紫煙。", "下有脩真者，望拜何拳拳。", "願君銀臺上，侍帝玉案前。", "當有人間問，請爲天下宣。", "自從混沌死，淳風日衰靡。", "百王道不同，萬物情多詭。", "堯舜累代仁，絃歌始能治。", "桀紂一旦非，宗廟自然毁。", "是非既循環，興亡亦繼軌。", "福至在朱門，禍來先赤子。", "嘗聞自天意，天意豈如此。", "何爲治亂間，多言歷數爾。", "願天賜吾君，如天千萬春。", "明與日月久，恩將雨露均。", "帝力何可見，物情自欣欣。", "人復不言天，天亦不傷人。", "天人兩相忘，逍遙何有鄉。", "吾當飲且歌，不知羲與黄。"]}