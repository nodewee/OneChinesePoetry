{"author": "夏竦", "period": "宋", "type": "诗", "title": "奉和御製迎聖像中路獲金龍送還茅山", "paragraphs": ["巍巍真像範金成，瑞節棠舟遠導迎。", "精衷勵翼符神貺，藻衛葳蕤率禮經。", "蘭隄曉景漣猗靜，神龍報降祥雲映。", "雙上瓊干采質明，旁臨旌栧靈輝盛。", "台臣祗肅薦華薌，承賀凝貞拜露章。", "羲氏官名高可擬，漢家年紀遠難方。", "鳯蓋分陰騰九色，蜿蜒共戯雲裳側。", "御天飛躍世空聞，瑞德縈盤今始識。", "騤騤矯首仰中宸，丹扆深嘉美應臻。", "紓禮既能疇聖日，爲霖當使福蒸人。", "華陽翠壑貞靈地，星使送還彰睿志。", "更播雲章入管絃，昭昭億載傳金匱。"]}