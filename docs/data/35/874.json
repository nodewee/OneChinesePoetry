{"author": "范仲淹", "period": "宋", "type": "诗", "title": "依韻答賈黯監丞賀雪", "paragraphs": ["今之刺史古諸侯，孰敢不分天子憂。", "自秋徂冬渇雨雪，旬奏空文慚轉郵。", "得非郡國政未洽，刺史閉閤當自尤。", "上賴天子仁且聖，神龍奔走不俟求。", "同雲千里結雪意，一夕密下誠如羞。", "曉來賞心江海上，東望不見三神丘。", "渾祛厲氣發和氣，明年黍稷須盈疇。", "烟郊空闊獵者健，酒市暖熱沽人稠。", "光精璨璨奪劍戟，清寒拂拂生衣裘。", "鈴齋賀客有喜色，飲酣歌作擊前籌。", "常願帝力及南畝，盡使風俗如東鄒。", "誰言吾子青春者，意在生民先發謳。"]}