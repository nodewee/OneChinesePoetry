{"author": "夏竦", "period": "宋", "type": "诗", "title": "奉和御製玉清昭應宫成", "paragraphs": ["中宸夜駐飛廉轡，東闕朝迎綠錯篇。", "祇建寶宫朝睟象，載崇金閣奉真銓。", "高侔紫極威神異，迥據柔靈勝勢宣。", "矗矗端平規景叶，煌煌豐麗聖功全。", "承隅陽馬層雲隔，鳴磬花臺曉色先。", "别笈籙緘龍印字，清壇香奏鵲鑪煙。", "流泉灌注通河漢，列館回環接洞天。", "玉籟琅璈鸞競舞，蘂書金簡鶴爭傳。", "采梁虹指祺祥集，銀榜星分慶賞延。", "永鎮帝居資曼壽，五城奚取漢迎年。"]}