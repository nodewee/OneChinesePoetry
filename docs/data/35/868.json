{"author": "范仲淹", "period": "宋", "type": "诗", "title": "中元夜百花洲作", "paragraphs": ["南陽太守清狂發，未到中秋先賞月。", "百花洲裏夜忘歸，綠梧無聲露光滑。", "天學碧海吐明珠，寒輝射空星斗疏。", "西樓下看人間世，瑩然都在青玉壺。", "從來酷暑不可避，今夕涼生豈天意。", "一笛吹銷萬里雲，主人高歌客大醉。", "客醉起舞逐我歌，弗舞弗歌如老何。"]}