{"author": "范仲淹", "period": "宋", "type": "诗", "title": "明月謠", "paragraphs": ["明月在天西，初如玉鈎微。", "一夕增一分，堂堂有餘輝。", "不掩五星耀，不礙浮雲飛。", "徘徊河漢間，秀色若可餐。", "清風起叢桂，白露生階蘭。", "高樓望君時，爲君拂金徽。", "奏以堯舜音，此音天與稀。", "明月或可聞，顧我亦依依。", "月有萬古光，人有萬古心。", "此心良可歌，憑月爲知音。"]}