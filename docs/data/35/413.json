{"author": "夏竦", "period": "宋", "type": "诗", "title": "奉和御製硯歌", "paragraphs": ["南方潛璞出寒溪，沉沉紫蔚凝堅姿。", "兩儀肖象磨礱異，三趾承隅琢餙奇。", "銀带参華貢雙闕，玉蟾分滴潤圓池。", "微波澄淡當晴景，旌旗半浸龍蛇影。", "輕浮春絮拂犀榦，微動日華明綺井。", "蘂簡交輝九禁深，玉枝斜照中宵永。", "列璇臺兮今得地，邇清光兮叶靈契。", "宣絲旨兮揚聖謨，贊雲章兮熙睿志。", "彌彰盛德冠生民，務以文明化兆人。"]}