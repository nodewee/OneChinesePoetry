{"author": "范仲淹", "period": "宋", "type": "诗", "title": "聽真上人琴歌", "paragraphs": ["銀潢耿耿霜稜稜，西軒月色寒如冰。", "上人一叩朱絲繩，萬籟不起秋光凝。", "伏羲歸天忽千古，我聞遺音淚如雨。", "嗟嗟不及鄭衛兒，北里南鄰競歌舞。", "競歌舞，何時休，師襄堂上心悠悠。", "擊浮金，戞鳴玉，老龍秋啼蒼海底，幼猿暮嘯寒山曲。", "隴頭琴瑟咽流泉，洞庭蕭蕭落寒木。", "此聲感物何太靈，十二銜珠下仙鵠。", "爲予再奏南風詩，神人和暢舜無爲。", "爲余試彈廣陵散，鬼物悲哀晉方亂。", "乃知聖人情慮深，將治四海先治琴。", "興亡哀樂不我遁，坐中可見天下心。", "感公遺我正始音，何以報之千黄金。"]}