{"author": "范仲淹", "period": "宋", "type": "诗", "title": "和葛閎寺丞接花歌", "paragraphs": ["江城有卒老且貧，憔悴抱關良苦辛。", "衆中忽聞語聲好，知是北來京洛人。", "我試問云何至是，欲語汍瀾墮雙淚。", "斯須收淚始能言，生自東都富貴地。", "家有城南錦繡園，少年止以花爲事。", "黄金用盡無他能，却作瓊林苑中吏。", "年年中使先春來，曉宣口勅脩花臺。", "奇芬異卉百餘品，求新換舊争栽培。", "猶恐君王厭顔色，羣芳只似尋常開。", "幸有神仙接花術，更向都城求絕匹。", "梁王苑裏索妍姿，石氏園中搜淑質。", "金刀玉尺裁量妙，香膏膩壤彌縫密。", "迴得東皇造化工，五色敷華異平日。", "一朝寵愛歸牡丹，千花相笑妖嬈難。", "竊藥嫦娥新換骨，嬋娟不似人間看。", "太平天子春遊好，金明柳色籠黄道。", "道南樓殿五雲高，鈞天捧上蓬萊島。", "四邊桃李不勝春，何况花王對玉宸。", "國色精明動韶景，天香旖旎飄芳塵。", "特奏霓裳羽衣曲，千官獻壽羅星辰。", "兌悅臨軒逾數刻，花吏此時方得色。", "白銀紅錦滿牙牀，拜賜仗前生羽翼。", "惟觀風景不憂身，一心歲歲供春職。", "中途得罪情多故，刻木在前何敢訴。", "竄來江外知幾年，骨肉無音鴈空度。", "北人情况異南人，蕭灑溪山苦無趣。", "子規啼處血爲花，黄梅熟時雨如霧。", "多愁多恨信傷人，今年不及去年身。", "目昏耳重精力減，復有鄉心難具陳。", "我聞此語聊悒悒，近曾侍從班中立。", "朝違日下暮天涯，不學爾曹向隅泣。", "人生榮辱如浮雲，悠悠天地胡能執。", "賈誼文才動漢家，當時不免來長沙。", "幽求功業開元盛，亦作流人過梅嶺。", "我無一事逮古人，謫官却得神仙境。", "自可優優樂名教，曾不恓恓弔形影。", "接花之技爾則奇，江鄉卑濕何能施。", "吾皇又詔還淳朴，組繡文章皆棄遺。", "上林將議賜民畋，似昔繁華徒爾爲。", "西都尚有名園處，我欲抽身希白傅。", "一日天恩放爾歸，相逐栽花洛陽去。"]}