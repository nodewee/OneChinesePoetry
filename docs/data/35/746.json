{"author": "鄭炎", "period": "宋", "type": "诗", "title": "贈張俞秀才遊金華山", "paragraphs": ["凌晨別我將何適，鶴態飄然振霜翮。", "指點金華欲去遊，騎驢直造煙霞宅。", "一片嵐光凝不飛，數里松陰翠如滴。", "背臘山寒雪未消，迎春地暖花爭拆。", "水潺潺兮風索索，簾卷虛堂正岑寂。", "高歌應有鬼神聽，狀物潛驅鴻化力。", "繄我浮生繫郡符，安得乘閑訪靈跡。", "吟成一首送君詩，倩僧勒上巖邊石。"]}