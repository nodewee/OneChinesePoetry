{"author": "范仲淹", "period": "宋", "type": "诗", "title": "寄題峴山羊公祠堂", "paragraphs": ["休哉羊叔子，輔晉功勳大。", "化行江漢間，恩被疆埸外。", "中國倚而安，治爲天下最。", "開府多英僚，置酒每高會。", "徘徊臨峴首，興言何慷慨。", "此山自古有，游者千萬輩。", "堙滅皆無聞，空悲歲月邁。", "公乎仁澤深，風采獨不昧。", "于今墮淚碑，觀之益欽戴。", "卓有王源叔，文學偉當代。", "借麾來襄陽，高懷極恬退。", "山姿列雲端，江響拂天籟。", "行樂何逍遙，覽古忽感概。", "不見叔子祠，蕪沒民疇內。", "千金贖故基，廟貌重營繪。", "襄人復其祀，水旱有攸賴。", "太守一興善，比戶皆歡快。", "源叔政可歌，又留千載愛。"]}