{"author": "夏竦", "period": "宋", "type": "诗", "title": "奉和御製爲政歌", "paragraphs": ["黼帳夜分常監寐，鳯軒端委敷文治。", "肇建元封陟介丘，寖尋毖祀臨汾水。", "茂烈馨香久際天，精心勵翼彌恭已。", "體道推仁洽惠和，斵凋歸厚蠲華侈。", "懷柔四貊盡來庭，邊圉無塵似平砥。", "堯德欽明惇茂族，漢條寛大措祥刑。", "永觀禹畫同文軫，更佇虞巡審量衡。", "睿政無爲猶日慎，布昭謨訓掩湯銘。"]}