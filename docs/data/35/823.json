{"author": "范仲淹", "period": "宋", "type": "诗", "title": "書海陵滕從事文會堂", "paragraphs": ["東南滄海郡，幕府清風堂。", "詩書對周孔，琴瑟親羲黄。", "君子不獨樂，我朋來遠方。", "言蘭一相接，豈特十步香。", "德星一相聚，直有千載光。", "道味清可挹，文思高若翔。", "笙磬得同聲，精色皆激揚。", "栽培盡桃李，棲止皆鸞皇。", "琢玉作鎮圭，鑄金爲干將。", "猗哉滕子京，此意久而芳。"]}