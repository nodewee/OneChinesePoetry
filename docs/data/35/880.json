{"author": "范仲淹", "period": "宋", "type": "诗", "title": "送謝景初廷評宰餘姚", "paragraphs": ["世德踐甲科，青紫信可拾。", "故鄉特榮輝，高門復樹立。", "餘姚二山下，東南最名邑。", "煙水萬人家，熙熙自翔集。", "又得賢大夫，坐堂恩信敷。", "春風爲君來，綠波滿平湖。", "乘興訪隱淪，今逢賀老無。", "文藻凌雲處，定喜江山助。", "未能同仙舟，離樽少留駐。", "行行道不孤，明月相隨去。"]}