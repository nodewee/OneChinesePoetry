{"author": "王周", "period": "宋", "type": "诗", "title": "巫廟", "paragraphs": ["巴水走若箭，峡山開如屏。", "洶湧匹練白，𡷾崒濃藍青。", "崖空蓄雲雨，灘惡驚雷霆。", "神仙宅幽邃，廟貌横杳冥。", "隱約可一夢，縹緲餘千齡。", "名利有所役，舟楫無暫停。", "悉窣垂肹蠁，祠禱希安寧。", "鵶鵶爾何物，飛飛来廟庭。", "紛紛颺寥泬，遠近随虚舲。", "鐵石礪觜爪，金碧輝光翎。", "翔集託陰險，鵮啄貪羶腥。", "日既恃威福，歲久爲精靈。", "依草與附木，誣詭殊不經。", "城狐與社鼠，瑣細何足聽。", "況乎人假人，心闊吞滄溟。"]}