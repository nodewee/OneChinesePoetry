{"author": "夏竦", "period": "宋", "type": "诗", "title": "奉和御製奉安聖像禮成", "paragraphs": ["琳宫胥宇象清都，金閣叢楹閟寶符。", "昭假僊游彰胄緒，範鎔真像極規模。", "精衷欽翼明威顯，近輔恭迎茂典敷。", "美應荐臻書不絕，靈期先定日無渝。", "徘徊瑞羽臨旌斾，夭矯飛龍上舳艫。", "齋幄接神珪璧異，景輿迎聖羽儀殊。", "熒煌寶座安三境，嫗煦鴻恩下九衢。", "深慶小臣叨奉蹕，翠緌華組耀微軀。"]}