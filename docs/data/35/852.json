{"author": "范仲淹", "period": "宋", "type": "诗", "title": "酬葉道卿學士見寄", "paragraphs": ["世傳學中祿，小子迺逢辰。", "一入諫諍司，鴻毛忽其身。", "可負萬乘主，甘爲三黜人。", "豈量堯舜心，如日照孤臣。", "薄責落善地，雅尚過朝倫。", "僅同龜在泥，敢冀蠖求伸。", "朱樓逼清江，下睨百丈鱗。", "羡此南魚樂，不忍持鈎綸。", "爲郡良優優，乏材止循循。", "恬愉弗擾外，何以慰遠民。", "拙可存吾樸，静可逸吾神。", "漸得疏懶味，下車將四旬。", "嘉興風雅來，觀對如天賓。", "感兹韶夏音，佐我臺上春。"]}