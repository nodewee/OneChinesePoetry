{"author": "孫沖", "period": "宋", "type": "诗", "title": "過古夾寨城", "paragraphs": ["宋氏英聲振，並門意氣揚。", "兩雄爭裂土，百戰競圖王。", "揣敵惟虞晉，躭頤已噬唐。", "大河分背面，上黨扼咽吭。", "地利知爲勝，人心彼未遑。", "重圍誇壁立，夾寨逞虹張。", "埇道便輪饋，游兵勁絕糧。", "蒙衝窺女堞，鈎戟伺陑牆。", "踞峙培山峻，環圍列塹長。", "力攻須陷沒，堅拒倚金湯。", "墨带推才妙，班斤衒技良。", "萬夫橫劍刃，一噉墮夷傷。", "野草塗肝腦，貪心怒虎狼。", "嘶鳴宵遁馬，感慨守陴郎。", "戈甲從誰息，功名漫自狂。", "逡巡稱五代，合沓鬬干場。", "此後連吞併，於時旋覆亡。", "昔年勞戰陣，今日舊城隍。", "耕澀枯骸白，風腥鬼火光。", "營基繫井室，濠坎密榆桑。", "忍殺天還厭，陰謀嗣昔昌。", "驅除期出震，草昧在開皇。", "真主臨綿宇，華胥正樂康。", "廓然文軌至，海外截封疆。"]}