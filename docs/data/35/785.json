{"author": "齊唐", "period": "宋", "type": "诗", "title": "送張尊師監龍瑞宮", "paragraphs": ["陽明洞天三月春，桃花艷艷迎笑人。", "仙官瑤裾翠羽裾，直上非煙驂紫麟。", "手把赤書秘玉文，朝謁太素三元君。", "琳房窈窕出青雲，衆真嘯語林際聞。", "山精木魅知有主，斂戢鬼火摧飈輪。", "崇巖絕壑足清放，抗跡萬里無埃塵。", "物不疵癘年穀熟，綽約曾潛姑射神。", "祈師努力學此道，下濟澤國窮鰥民。"]}