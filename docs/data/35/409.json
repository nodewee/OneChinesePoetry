{"author": "夏竦", "period": "宋", "type": "诗", "title": "奉和御製崇政殿宴從臣", "paragraphs": ["青綺禁門符命錫，離珠御府天琛積。", "兩儀流慶會休期，二聖詒謀歸盛德。", "大禮修，真猷格，懿鑠昭昭兮靡極。", "阜民財，形物力，聖志乾乾兮夕惕。", "金扉玉宇麗皇居，鳯藻鸞蹤輝樂石。", "龜趺螭首建靈辰，鵲尾龍香奉至神。", "日轉翠華臨閣道，天旋丹仗復鈎陳。", "縉紳茂寵兮踰三接，羽衛鴻儀兮備九賓。", "瓊觴傳滿兮均堯酒，柏殿賡颺兮洽漢臣。", "奉若靈心彌翼翼，布昭醲化愈淳淳。"]}