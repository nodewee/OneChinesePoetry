{"author": "范仲淹", "period": "宋", "type": "诗", "title": "祠風師酬提刑趙學士見貽", "paragraphs": ["先王制禮經，祠爲國大事。", "孟春祭風師，刺史敢有二。", "齋戒升于壇，拜手首至地。", "所祈動以時，生物得咸遂。", "勿鼓江海濤，害我舟檝利。", "昊天六七月，會有雷雨至。", "慎無吹散去，坐使百穀悴。", "高秋三五夕，明月生天際。", "乃可驅雲烟，以喜萬人意。", "願君入薫絃，上副吾皇志。", "阜財復解愠，即爲天下賜。", "八使重古禮，作詩歌祭義。", "誠欲通神明，非徒奬州吏。", "賢哉推此心，良以警有位。"]}