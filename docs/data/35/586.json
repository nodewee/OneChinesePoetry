{"author": "夏竦", "period": "宋", "type": "诗", "title": "奉和御製五嶽觀告成", "paragraphs": ["嶽鎮明神屢降康，聖心尊奉禮文揚。", "徽名祇薦昭殊典，秘宇欽崇報美祥。", "曲沼甘泉秋湛湛，浮榮嘉氣曉蒼蒼。", "金釭銜壁流繁影，雲雀踶甍耀采章。", "祇祓王靈涓吉日，密礱文杏架修梁。", "都人霧集鴻儀盛，帝御天臨絜志彰。", "宸唱茂宣昭峻極，春祺紛委顯蕃昌。", "升平更屬西成日，擊壤歡謠徧井疆。"]}