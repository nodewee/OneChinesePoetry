{"author": "范仲淹", "period": "宋", "type": "诗", "title": "贈棋者", "paragraphs": ["何處逢神仙，傳此棋上旨。", "静持生殺權，密照安危理。", "接勝如雲舒，禦敵如山止。", "突圍秦師震，諸侯皆披靡。", "入險漢將危，奇兵翻背水。", "勢應不可隳，關河常表裏。", "南軒春日長，國手相得喜。", "泰山不礙目，疾雷不經耳。", "一子貴千金，一路重千里。", "精思入於神，變化胡能擬。", "成敗繫之人，吾當著棋史。"]}