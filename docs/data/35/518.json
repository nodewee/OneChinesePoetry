{"author": "夏竦", "period": "宋", "type": "诗", "title": "和集賢相公攝事出郊", "paragraphs": ["台衮承嚴祀，傳呼出禁城。", "扢壇將錯事，總駟暫觀耕。", "盈止踰周頌，康哉叶舜賡。", "滿篝登大穟，首種達初萌。", "行饁家爲黍，要朋戶捧罌。", "川長應萬耦，樹密盡三荆。", "有相神休茂，多歡國譽榮。", "餘糧充近甸，遺秉富陪京。", "碓罷舂粱熟，機閑織素成。", "休牛鳴笛起，會績遠燈明。", "路有遺金在，村無吠犬驚。", "熙熙難徧紀，徒仰泰階平。"]}