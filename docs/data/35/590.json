{"author": "夏竦", "period": "宋", "type": "诗", "title": "奉和御製恭謝南郊", "paragraphs": ["高真降佑開鴻業，哲后祈禠福下民。", "靖館齋心成鉅典，嘉壇報貺奉嚴禋。", "時遵夏曆春當孟，禮憲周郊日在辛。", "圖籙先登符命顯，祖宗昭配孝思伸。", "侍祠卿士衣纓列，隨兆星辰爼豆陳。", "穆穆蒼靈潛扈蹕，寥寥風伯豫清塵。", "再登午陛虔誠達，三燭奔精美應臻。", "萬壽無疆增介祉，永蠲牲玉事神明。"]}