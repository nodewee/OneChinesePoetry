{"author": "范仲淹", "period": "宋", "type": "诗", "title": "又用前韻謝晏尚書以近著示及", "paragraphs": ["祖述賢人業，何因降玄鄉。", "周公舊才美，夫子近文章。", "逸氣彌衝斗，雄源甚決潢。", "月中靈桂老，春外寶芝芳。", "遠似天無翳，清如塞有霜。", "日星圖舜禹，金石頌成康。", "渦曲風騷盛，營丘學校光。", "至精含變化，大手鑿洪荒。", "崧嶽詞欺甫，甘泉價掩揚。", "滿朝當諷誦，終古豈遺忘。", "恍若探龍際，森疑履虎傍。", "半生游此道，觀海特茫茫。"]}