{"author": "范仲淹", "period": "宋", "type": "诗", "title": "訪陜郊魏疏處士", "paragraphs": ["賢哉先處士，天書召不起。", "雲夫嗣孤風，復爲隱君子。", "有石礪其齒，有泉洗其耳。", "下瞰紅塵路，榮利無窮已。", "孜孜朝市人，同在風波裏。", "大爲高士笑，誓不拾青紫。", "我亦寵辱流，所幸無愠喜。", "進者道之行，退者道之止。", "矧今領方面，豈稱長城倚。", "來訪卧雲人，而請益諸已。", "得無長者言，佩之玉非美。"]}