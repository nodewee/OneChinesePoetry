{"author": "范仲淹", "period": "宋", "type": "诗", "title": "依韻和提刑太博嘉雪", "paragraphs": ["南陽風俗常苦耕，太守憂民敢不誠。", "今秋與冬數月旱，二麥無望愁編氓。", "龍遁雲藏不肯起，荒祠巫鼓徒轟轟。", "昨宵天意驟回復，繁陰一布飄寒英。", "裁成片片盡六出，化工造物何其精。", "散亂狂飛若倚勢，徘徊緩舞如含情。", "千門競掃明月色，萬木都拆寒梅英。", "天上風流忽爾在，人間險阻無不平。", "因松偶作琴瑟調，過竹徐聞環珮聲。", "江天鳴鴈畏相失，龍庭奔馬豪如驚。", "丞相沙隄初踏練，將軍紫髯渾綴瓔。", "巖前饑殺嘯風虎，海上凍死吞舟鯨。", "我有高樓擘雲上，雙瞳一開千里明。", "羣閻逐去疫癘遠，長逵壓下塵埃清。", "當知有年可坐致，東臯父老休營營。", "因招大使賞天瑞，醉把羲黄向上評。", "窮通得喪了無事，莊老器宇何難并。", "君起作歌我作和，天地和氣須充盈。", "當年此樂不可得，與雪對舞攄平生。", "共君學取雪好處，平施萬物如權衡。"]}