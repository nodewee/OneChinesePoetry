{"author": "范仲淹", "period": "宋", "type": "诗", "title": "滕子京魏介之二同年相訪丹陽郡", "paragraphs": ["長江天下險，涉者利名驅。", "二公訪貧交，過之如坦途。", "風波豈不惡，忠信天所扶。", "相見乃大笑，命歌倒金壺。", "同年三百人，大半功名呼。", "沒者草自綠，存者顔無朱。", "功名若在天，何必心區區。", "莫競貴高路，休防讒疾夫。", "孔子作旅人，孟軻號迂儒。", "吾輩不飲酒，笑殺高陽徒。"]}