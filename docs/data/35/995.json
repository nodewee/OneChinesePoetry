{"author": "范仲淹", "period": "宋", "type": "诗", "title": "依韻奉酬晏尚書見寄", "paragraphs": ["徽音來景亳，盛事聳吳鄉。", "上象三台照，高文五色章。", "純如登樂府，淵若測天潢。", "寒谷春重煦，幽宫草特芳。", "感知心似血，思報鬢成霜。", "新定慚無惠，姑蘇惜未康。", "堯湯餘水旱，劉白舊風光。", "北闕雲霓遠，南園橘柚荒。", "願聞歌畫一，敢議賦長楊。", "碌碌嘲須解，循循教弗忘。", "跡甘榮路外，情寄聖門傍。", "幾託爲魚夢，江湖尚渺茫。"]}