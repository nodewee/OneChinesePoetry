{"author": "夏竦", "period": "宋", "type": "诗", "title": "奉和御製九天司命降臨", "paragraphs": ["緝熙綿宇肅邊疆，蕃祉紛綸顯阜昌。", "真馭告期通夢寐，嚴宸精意潔壇場。", "青煙漏上盈中禁，碧輦宵分下彼蒼。", "照地輝光蒙鶴燄，靄人嘉氣雜蕭薌。", "峒山順拜鴻儀展，太古靈源密命揚。", "載仰金姿唯睟穆，稍瞻雲躅更輝煌。", "曉霞微動觚稜峻，絃月斜明玉瑱方。", "丹鳳卷旗嚴藻衞，綠車旋軫向仙鄉。", "春褀渙汗均流慶，睿唱昭迴紀降祥。", "萬國頌聲皆載路，巍巍馨烈邁成康。"]}