{"author": "黄晞", "period": "宋", "type": "诗", "title": "寄李先生", "paragraphs": ["久不見泰伯，中心頻損和。", "近聞束書卷，更卜好山阿。", "學古成儒癖，敦風蕩俗訛。", "周公法已矣，原憲事如何。", "母老祿未及，身閑鬢不皤。", "新文海裔播，舊業釣竿拖。", "寧戚歌寧發，麻姑使屢過。", "時人一握小，吾道片雲多。", "友弟俱游宦，池樊自摭莎。", "聞猿詩興逸，敲戶酒徒羅。", "鄉里名光也，朝廷禮後麽。", "年來魚信至，怪我客蹉跎。"]}