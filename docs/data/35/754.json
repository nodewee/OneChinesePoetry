{"author": "蔡交", "period": "宋", "type": "诗", "title": "洋州", "paragraphs": ["武定新雄閫，豐寧舊奧墟。", "地兼秦蜀美，川會漢洋紆。", "翠壘環封嶺，清流躍野渠。", "安知下斜谷，別得上華胥。", "乾酒香村落，生金富里閭。", "晴軒迎螮蝀，夜管送蟾蜍。", "啼烏絃幽塢，芳花繡碧墟。", "路飛遊女蓋，巷曳隱人裾。", "陸會尋穿石，江遨揭聚魚。", "繳將藤解坼，耗用穀驅除。", "雙竹溪翁杖，柔芎壩戶蔬。", "鎮留僊婿恨，巖邃佛人居。", "照市成都錦，盈庠闕里書。", "採茶驚雉鷓，護橘趁狨狙。", "俗洽庭無訟，年豐廥有儲。", "大資州將懶，藐與世賢疏。", "統總村何有，甘酣分有餘。", "正宜心自怍，更有位誰如。", "未執歸田耒，猶乘集事車。", "好於閑靜處，積漸學樵漁。"]}