{"author": "王周", "period": "宋", "type": "诗", "title": "金盤草", "paragraphs": ["今春從南陵，得草名金盤。", "金盤有仁性，生在林一端。", "根節歲一節，食之甘而酸。", "風俗競採掇，俾人防急難。", "巴中虵虺毒，解之如走丸。", "巨葉展六出，軟幹分長竿。", "搖搖綠玉活，褭褭香荷寒。", "世云暑酷月，鬱有神物看。", "天之産於此，意欲生民安。", "今之爲政者，何不反此觀。", "知彼苛且猛，慎勿虐而殘。", "一物苟失所，萬金惟可歎。", "莫並蒿與莱，豈羡芝及蘭。", "勤渠護根本，栽植當庭欄。", "寄言好生者，休說神仙丹。"]}