{"author": "范仲淹", "period": "宋", "type": "诗", "title": "和章岷從事鬭茶歌", "paragraphs": ["年年春自東南來，建溪先暖冰微開。", "溪邊奇茗冠天下，武夷仙人從古栽。", "新雷昨夜發何處，家家嬉笑穿雲去。", "露牙錯落一番榮，綴玉含珠散嘉樹。", "終朝採掇未盈襜，唯求精粹不敢貪。", "研膏焙乳有雅製，方中圭兮圓中蟾。", "北苑將期獻天子，林下雄豪先鬭美。", "鼎磨雲外首山銅，瓶攜江上中泠水。", "黄金碾畔綠塵飛，紫玉甌心雪濤起。", "鬭余味兮輕醍醐，鬭余香兮薄蘭芷。", "其間品第胡能欺，十目視而十手指。", "勝若登仙不可攀，輸同降將無窮恥。", "于嗟天産石上英，論功不愧階前蓂。", "衆人之濁我可清，千日之醉我可醒。", "屈原試與招魂魄，劉伶却得聞雷霆。", "盧仝敢不歌，陸羽須作經。", "森然萬象中，焉知無茶星。", "商山丈人休茹芝，首陽先生休采薇。", "長安酒價減千萬，成都藥市無光輝。", "不如仙山一啜好，泠然便欲乘風飛。", "君莫羡花間女郎只鬭草，贏得珠璣滿斗歸。"]}