{"author": "范仲淹", "period": "宋", "type": "诗", "title": "四民詩 工", "paragraphs": ["先王教百工，作爲天下器。", "周旦意不朽，刊之考工記。", "嗟嗟遠聖人，制度日以紛。", "窈窕阿房宫，萬態横青雲。", "熒煌甲乙帳，一朝那肯焚。", "秦漢驕心起，陳隋益其侈。", "鼓舞天下風，滔滔弗能止。", "可甚佛老徒，不取慈儉書。", "竭我百家産，崇爾一室居。", "四海競如此，金碧照萬里。", "茅茨帝者榮，今爲庶人恥。", "宜哉老成言，欲攦般輸指。"]}