{"author": "范仲淹", "period": "宋", "type": "诗", "title": "依韻答提刑張太博嘗新醖", "paragraphs": ["南陽本佳處，偶得作守臣。", "地與汝墳近，古來風化純。", "當官一無術，易易復循循。", "長使下情達，窮民奚不伸。", "此外更何事，優游欵嘉賓。", "時得一笑會，恨無千日醇。", "客有多聞者，密法爲我陳。", "自言此靈物，盡心妙始臻。", "非徒水泉潔，大要麴糵均。", "暄涼體四時，日月周數旬。", "其氣芳以烈，厥味和而辛。", "涓涓滴小槽，清光能照人。", "固可奉宗廟，宜能格天神。", "我姑酌金罍，駐此席上珍。", "况有百花洲，水木長時新。", "煙姿藏碧塢，柳杪見朱闉。", "兩兩鳬鴈侣，依依江海瀕。", "晚光倒晚影，一川無一塵。", "悠悠乘畫舸，坦坦解朝紳。", "綠陰承作蓋，芳草就爲茵。", "引此杯中物，獻酬交錯頻。", "禮俗重三爵，今乃不記巡。", "大言出物表，本性還天真。", "或落孟嘉帽，或抛陶令巾。", "吾非葛天氏，誰爲劉伯倫。", "大使達觀者，與予日相親。", "作詩美嘉會，調高繼無因。", "但願天下樂，一若樽前身。", "長戴堯舜主，盡作羲黄民。", "耕田與鑿井，熙熙千萬春。"]}