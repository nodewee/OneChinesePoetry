{"author": "范仲淹", "period": "宋", "type": "诗", "title": "閲古堂詩", "paragraphs": ["中山天下重，韓公兹鎮臨。", "堂上繢昔賢，閲古以儆今。", "牧師六十人，冠劍竦若林。", "既瞻古人像，必求古人心。", "彼或所存遠，我將所得深。", "仁與智可尚，忠與義可欽。", "吾愛古賢守，馨德神祗歆。", "典法曾弗泥，勸沮良自斟。", "躋民在春臺，熙熙樂不淫。", "耕夫與樵子，飽暖相謳吟。", "王道自此始，然後張薫琴。", "吾愛古名將，毅若武庫森。", "其重如山安，其静如淵沉。", "有令凛如霜，有謀密如陰。", "敵城一朝拔，戎首萬里擒。", "虎豹卷韜畧，鯨鯢投釡鬵。", "皇威徹西海，天馬來駸駸。", "留侯武侯者，將相俱能任。", "決勝神所啟，受託天所諶。", "披開日月光，振起雷霆音。", "九關支一柱，萬宇覆重衾。", "前人何赫赫，後人豈愔愔。", "所以作此堂，公意同堅金。", "僕思寶元初，叛羌弄千鐔。", "王師生太平，苦戰誠未禁。", "赤子餵犬彘，塞翁淚涔涔。", "中原固爲辱，天子動宸襟。", "乃命公與僕，聨使禦外侵。", "歷歷革前弊，拳拳掃妖祲。", "二十四萬兵，撫之若青衿。", "惟以人占天，不問昴與參。", "相彼形勝地，指掌而蹄涔。", "復我横山疆，限爾長河潯。", "此得喉可扼，彼宜肉就椹。", "上前同定策，奸謀俄獻琛。", "梟巢不忍覆，異日生凶禽。", "僕已白髪翁，量力欲投簪。", "公方青春期，抱道當作霖。", "四夷氣須奪，百代病可鍼。", "河湟議始行，漢唐功必尋。", "復令千載下，景仰如高岑。", "因賦閲古篇，爲公廊廟箴。"]}