{"author": "夏竦", "period": "宋", "type": "诗", "title": "奉和御製恭謝天地禮成", "paragraphs": ["元真密誨惟疇德，耀魄靈猷務降衷。", "僊里肇禋尊妙道，國陽嚴配報層穹。", "百神右序儲蕃祉，羣后寅威仰聖風。", "聲震山淵踰日際，澤流根葉徧區中。", "考熙茂範登虞舜，積累遙源屬帝鴻。", "柔遠九垠書軌混，凝休千載帝天通。", "賡歌紫禁唐文盛，苐頌青緗漢德融。", "盛業巍巍心翼翼，古今能事集皇躬。"]}