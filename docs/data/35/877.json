{"author": "范仲淹", "period": "宋", "type": "诗", "title": "送河東提刑張太博", "paragraphs": ["憶守姑蘇日，見君已驚人。", "翩翩幕中畫，落落席上珍。", "强記及敏力，一一精如神。", "洎余領西帥，密與羌夏鄰。", "君來貳邊郡，表裏還相親。", "有如得四支，周旋衞其身。", "予始按萬渠，兵行百物陳。", "而君主其事，進退皆有倫。", "羌酋八九百，醉歌喜齗齗。", "傳告以號令，再拜罔不馴。", "作城大順川，扼胡來路津。", "漢軍始屯集，虜騎俄紛綸。", "諸將稍畏怯，偶語辭艱辛。", "君躍疋馬去，入險將死濱。", "持檛畫禍福，虎校靡不遵。", "呼兵就畚鍤，悦使咸忻忻。", "晝夜戰且役，城成未踰旬。", "虜乃急攻我，萬衆生煙塵。", "蒼惶被矢石，遁走無逡巡。", "君馳奏闕下，感慨動中宸。", "是秋懷敏敗，虜勢侵涇原。", "天地正愁慘，關輔將迸奔。", "腹心苟不守，皮膚安得存。", "予召蕃漢兵，趨邠當北門。", "諸將切切議，謂宜守塞垣。", "惟君力贊我，咸鎬爲本根。", "全師遂鼓進，連城息驚喧。", "果釋天子憂，奬詔垂明恩。", "予貳機衡重，君掌食貨繁。", "豈敢懈夙夜，未嘗攄笑言。", "今叨領南陽，會君乘使軒。", "攜手百花洲，無時不開樽。", "語論極今古，情契及子孫。", "氣同若蘭芝，聲應如篪塤。", "浩歌忘物我，劇飲無涼暄。", "自問平生心，此樂曾幾番。", "一旦改使節，怱怱指并汾。", "惜别固不忍，贈行當有云。", "從來宿兵地，北與胡漢分。", "長河出紫塞，太行入青雲。", "天然作雄屏，覽者懷忠勳。", "行府在平陽，山川秀氤氳。", "堯民擊壤歌，千古猶得聞。", "君有經濟心，潤以金石文。", "攬轡問風俗，坐堂精典墳。", "此道日益大，行行思致君。"]}