{"author": "范仲淹", "period": "宋", "type": "诗", "title": "四民詩 農", "paragraphs": ["聖人作耒耜，蒼蒼民乃粒。", "國俗儉且淳，人足而家給。", "九載襄陵禍，比户猶安輯。", "何人變清風，驕奢日相襲。", "制度非唐虞，賦斂由呼吸。", "傷哉田桑人，常悲大絃急。", "一夫耕幾壟，游墮如雲集。", "一蠶吐幾絲，羅綺如山入。", "太平不自存，凶荒亦何及。", "神農與后稷，有靈應爲泣。"]}