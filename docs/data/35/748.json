{"author": "柳永", "period": "宋", "type": "诗", "title": "鬻海歌", "paragraphs": ["鬻海之民何所營，婦無蠶織夫無耕。", "衣食之源太寥落，牢盆鬻就汝輸征。", "年年春夏潮盈浦，潮退刮泥成島嶼。", "風乾日曝鹹咺加，始灌潮波塯成滷。", "滷濃鹹淡未得閑，採樵深入無窮山。", "豹蹤虎迹不敢避，朝陽出去夕陽還。", "船載肩擎未遑歇，投入巨竈炎炎熱。", "晨燒暮爍堆積高，才得波濤變成雪。", "自從潴滷至飛霜，無非假貸充餱糧。", "秤入官中得微直，一緡往往十緡償。", "周而復始無休息，官租未了私租逼。", "驅妻逐子課工程，雖作人形俱菜色。", "鬻海之民何苦辛，安得母富子不貧。", "本朝一物不失所，願廣皇仁到海濱。", "甲兵凈洗征輸輟，君有餘財罷鹽鐵。", "太平相業爾惟鹽，化作夏商周時節。"]}