{"author": "范仲淹", "period": "宋", "type": "诗", "title": "寄題孫氏碧鮮亭", "paragraphs": ["天地何風流，復生王子猷。", "黄金買碧鮮，綠玉排清秋。", "非木亦非草，東君歲寒寶。", "耿耿金石性，雪霜不能老。", "清風及故人，徘徊過此君。", "泠泠鈞天音，千載猶得聞。", "應是聖賢魄，鍾爲此標格。", "高節見直清，靈心隱虛白。", "粉筠多體貌，錦籜見兒童。", "上交松桂枝，下結蘭蕙叢。", "秀氣藹晴嵐，翠光凝綠水。", "明月白露中，静如隱君子。", "不願湘靈泣，不求伶倫吹。", "鳯皇得未晚，蛟龍起何時。", "蕭蕭雲水間，良與主人宜。", "紅塵滿浮世，何當拂長袂。", "坐嘯此亭中，行歌此亭際。", "逍遙復逍遙，不知千萬歲。"]}