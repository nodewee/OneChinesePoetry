{"author": "范仲淹", "period": "宋", "type": "诗", "title": "商", "paragraphs": ["嘗聞商者云，轉貨賴斯民。", "遠近日中合，有無天下均。", "上以利吾國，下以藩吾身。", "周官有常籍，豈云逐末人。", "天意亦何事，狼虎生貪秦。", "經界變阡陌，吾商苦悲辛。", "四民無常籍，茫茫僞與真。", "游者竊吾利，墮者亂吾倫。", "淳源一以蕩，頽波浩無津。", "可堪貴與富，侈態日日新。", "萬里奉綺羅，九陌資埃塵。", "窮山無遺寶，竭海無遺珍。", "鬼神爲之勞，天地爲之貧。", "此弊已千載，千載猶因循。", "桑柘不成林，荆棘有餘春。", "吾商則何罪，君子恥爲鄰。", "上有堯舜主，下有周召臣。", "琴瑟願更張，使我歌良辰。", "何日用此言，皇天豈不仁。"]}