{"author": "范仲淹", "period": "宋", "type": "诗", "title": "贈都下隱者", "paragraphs": ["梅福隱市門，嚴平居卜肆。", "乃知神仙徒，非必煙霞地。", "異哉西山人，逍遙京洛塵。", "門多長者車，察脈如有神。", "軒皇萬餘載，此術了然在。", "精意洞五行，飛名落四海。", "結舍擬滄洲，東池接御溝。", "蘭芳披幽徑，琴樽在小舟。", "清夜泛月華，宛是江湖遊。", "他日上雲去，兹爲黄鶴樓。"]}