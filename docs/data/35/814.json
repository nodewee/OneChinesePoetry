{"author": "范仲淹", "period": "宋", "type": "诗", "title": "四民詩 士", "paragraphs": ["前王詔多士，咸以德爲先。", "道從仁義廣，名由忠孝全。", "美祿報爾功，好爵縻爾賢。", "黜陟金鑑下，昭昭媸與妍。", "此道日以疏，善惡何茫然。", "君子不斥怨，歸諸命與天。", "術者乘其隙，異端千萬惑。", "天道入指掌，神心出胸臆。", "聽幽不聽明，言命不言德。", "學者忽其本，仕者浮於職。", "節義爲空言，功名思苟得。", "天下無所勸，賞罰幾乎息。", "陰陽有變化，其神固不測。", "禍福有倚伏，循環亦無極。", "前聖不敢言，小人爾能臆。", "裨竈方激揚，孔子甘寂默。", "六經無光輝，反如日月蝕。", "大道豈復興，此弊何時抑。", "末路競馳騁，澆風揚羽翼。", "昔多松柏心，今皆桃李色。", "願言造物者，回此天地力。"]}