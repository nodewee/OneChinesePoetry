{"author": "范仲淹", "period": "宋", "type": "诗", "title": "贈張先生", "paragraphs": ["應是少微星，又云嚴君平。", "浩歌七十餘，未嘗識戈兵。", "康寧福已大，清静道自生。", "邈與神仙期，不犯寵辱驚。", "讀易夢周公，大得天地情。", "養志學浮丘，久鍊日月精。", "壽存金石性，嘯作鸞鳯聲。", "陰德不形言，一一在幽明。", "何當換金骨，五雲朝玉京。", "有客淳且狂，少小愛功名。", "非謂鐘鼎重，非謂簞瓢輕。", "素聞前哲道，欲向聖朝行。", "風塵三十六，未作萬人英。", "乃聞頭角者，五神長戰争。", "禍福有倚伏，富貴多虧盈。", "金門不乏雋，白雲宜退耕。", "人間有嵩華，棲之比蓬瀛。", "芝田春藹藹，玉澗晝錚錚。", "峰巒多秀色，杉桂一何清。", "月壑認瑤池，花巖列錦城。", "朱鉉冉冉奏，金醴遲遲傾。", "相勸綺季徒，頽玉信縱横。", "此樂不尋常，何苦事浮榮。", "願師先覺者，遠遠濯吾纓。"]}