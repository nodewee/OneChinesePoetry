{"author": "黄晞", "period": "宋", "type": "诗", "title": "詩一首", "paragraphs": ["福唐太守天下才，好事求奇竭中楮。", "有時勸我靜祛懷，到處尋幽閑笑侶。", "一朝薏苡足人疑，萬里珠璣同夢睹。", "樹墓休提孤劍鐞，星垣忽見清絃古。", "好物終難寂寞留，高門即是從容所。", "幾年何地各分飛，此地當歌忽胥遇。", "還記當頭灑淚人，同是從前舊承顧。", "中郎一見厚難忘，柯亭有竹君知否。"]}