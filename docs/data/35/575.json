{"author": "夏竦", "period": "宋", "type": "诗", "title": "奉和御製玉清昭應宫玉皇大殿告成", "paragraphs": ["三聖重熙鴻業茂，百靈申錫寶符彰。", "寅恭清凈函無象，顧諟高明順秉陽。", "法馭省巡修廢墜，真宫經始報祺祥。", "棟升文杏觚稜峻，殿啟真琳玉瑱方。", "九帳盛儀陳宴衎，六莖清奏助歡康。", "開軒瑞氣凝空碧，駐蹕晴輝艷赭黄。", "珠樹移陰從帝圃，霓旌分影自仙鄉。", "宸游悦豫同襄野，睿藻昭回邁柏梁。", "黎庶縱觀爭嘆詠，侍臣嘉頌極游揚。", "靈休錫羡淳風振，永播聲名浹四荒。"]}