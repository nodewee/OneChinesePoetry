{"author": "蒋堂", "period": "宋", "type": "诗", "title": "寄題望湖樓", "paragraphs": ["城上危樓勢孤峙，樓頭盡見湖中水。", "水色澄明游者多，古來雅以鑒爲比。", "家家畫舫日斜歸，處處菱歌煙際起。", "清漣蒙潤一都會，碧底涵空三百里。", "溥哉利及鎮東人，而我常嗟馬臻死。", "今滋史君多感慨，所以望湖心不已。", "頻登雉堞追古往，盛集賓朋爲宴喜。", "樓南極目芙蓉花，萬疊紅英照千騎。"]}