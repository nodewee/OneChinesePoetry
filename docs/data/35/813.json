{"author": "范仲淹", "period": "宋", "type": "诗", "title": "謝黄惣太博見示文集", "paragraphs": ["松桂有嘉色，不與衆芳期。", "金石有正聲，詎將羣響隨。", "君子著雅言，以道不以時。", "仰止江夏公，大醇無小疵。", "孜孜經緯心，落落教化辭。", "上有帝皇道，下有人臣規。", "邈與聖賢會，豈以富貴移。", "誰言荆棘滋，獨此生蘭芝。", "誰言鼃黽繁，獨此蟠龍龜。", "豈徒一時異，將爲千古奇。", "願此周召風，達我堯舜知。", "致之諷諫路，陞之誥命司。", "二雅正得失，五典陳雍熙。", "頌聲格九廟，王澤及四夷。", "自然天下文，不復迷宗師。"]}