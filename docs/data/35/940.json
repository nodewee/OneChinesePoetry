{"author": "范仲淹", "period": "宋", "type": "诗", "title": "依韻酬毋湜推官", "paragraphs": ["聖門非入室，文陣敢争盟。", "不意棲雲閣，何才隷月卿。", "珍羣憐未至，霄鶚引脩程。", "直舍有仙味，祕庭無俗聲。", "午陰宫樹綠，宵刻禁鐘清。", "奉制歌三秀，稱觴聽六英。", "恩輝孤易感，交結淡難成。", "新髪鑑中改，舊山天際横。", "纓思漁父濯，春伴隼旟行。", "桃浪觀秦塞，薫風省舜城。", "幾多興廢跡，重疊古今情。", "進退思先覺，蹉跎畏後生。", "見詒如美衮，欲報乏英瓊。", "浄揖澄江練，高窺擢露莖。", "復驚聞正始，終仰輔登閎。", "好勵圖南志，翺翔覽四瀛。"]}