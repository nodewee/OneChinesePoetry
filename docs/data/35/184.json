{"author": "蒋堂", "period": "宋", "type": "诗", "title": "閔山", "paragraphs": ["東南亘羣山，形氣成斷續。", "茲山窮嶄絕，孤峙越之腹。", "鬰蒼瞰城闉，勝秀爲民福。", "所宜禁樵蘇，主者在嚴肅。", "不知平昔時，誰氏來班錄。", "私庖計薪爨，無時伐良木。", "官膳利貨財，彌年翦修竹。", "忽忽事斧斤，丁丁響川谷。", "萬葉壞密幄，千竿倒寒玉。", "輪囷無完枝，檀欒鮮遺族。", "戕賊殊未厭，峰巒翠將禿。", "鶴侶怨且驚，雲容慘以惡。", "非唯挫生意，仰乃傷雅俗。", "王者有仁恩，行葦亦沾沐。", "嗟嗟若人者，忍不思化育。", "今予剖信符，於茲憩丹轂。", "謂山豈無靈，胡爲人所黷。", "呼吏對泉石，申禁護林麓。", "庶幾養翹英，勿使罹殘酷。", "來者賢使君，斯言願爲復。"]}