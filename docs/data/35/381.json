{"author": "王周", "period": "宋", "type": "诗", "title": "齒落詞", "paragraphs": ["己卯至庚辰，仲夏晦之暮。", "吾齒右排上，一齒脫而去。", "呼吸缺吾防，咀嚼欠吾助。", "年籥惜不返，日馭走爲蠧。", "脣亡得無寒，舌在從何訴。", "輔車宜長依，髮膚可增懼。", "不須考前古，聊且爲近喻。", "有如雲中雨，雨散絕回顧。", "有如枝上葉，葉脱難再附。", "白髮非獨愁，紅顔豈私駐。", "何必鬱九回，何必牽百慮。", "開尊復開懷，引筆作長句。"]}