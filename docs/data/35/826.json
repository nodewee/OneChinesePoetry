{"author": "范仲淹", "period": "宋", "type": "诗", "title": "馴鷗詠", "paragraphs": ["萬物有常性，性無不貴生。", "風翔與駿奔，一一遠害情。", "鴥彼沙上鷗，皎皎霜雪明。", "月宿滄洲静，日浴滄浪清。", "何以狎溪人，溪人淡無營。", "循循自飲啄，往往相逢迎。", "徘徊兩無猜，何慕亦何驚。", "客有懷依依，雲水言將歸。", "逐爾羣鷗樂，羣鷗爾勿飛。", "此心未忘者，天機非殺機。"]}