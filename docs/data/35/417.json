{"author": "夏竦", "period": "宋", "type": "诗", "title": "奉和御製宣讀天書", "paragraphs": ["赫赫穹符迪慶基，巍巍真緒擁繁禧。", "控飈靈御傳天意，候日珍文告帝期。", "奉詣喬丘彰錫祉，胙壤瀨鄉修茂禮。", "宸闈薰祓款雲輿，戎候耕耘櫜象弭。", "紀號惟新歲歷呈，三元初吉協休辰。", "徽冊奉天熙事蕆，丕名尊祖皇儀展。", "太宫薦鬯孝思伸，陽位升煙鴻慶遠。", "瑞應紛綸百福同，寅威寶命務尊崇。", "布宣精意誠明顯，申飭攸司憲度隆。", "将披秘藴昭靈契，欲使萬方知帝意。", "肆眚端門詔畢旋，靈場預啟百枝燃。", "夙陳路寝敷瑤席，躬薦真香奏瑞煙。", "三辰淳耀居齋室，階滿祥蓂當望日。", "大裘陟降既登歌，羣后延登皆上笏。", "元輔披縢聖訓揚，樞臣援翰寶文彰。", "有虞出洛龜休躍，唐氏衘圖鳯罷翔。", "辭若洞章皆擿句，字如龍篆宛分行。", "森沉虎斾嚴真衛，肅穆珠旒增潔志。", "敬受丹書豈易侔，式旌玉刻誠難繼。", "修修羽帳降星辰，杳杳飈斿駐聖真。", "庭際煙霞輝曄曄，天中鸞鶴羽兟兟。", "微密妙言爰備舉，龐鴻盛則已宣臻。", "一一嘉猷保元后，諄諄深旨爲含生。", "寫成别笈緘藏密，薦獻禮周彌襲吉。", "恍恍真心顯道樞，穰穰景佑歸宸歷。", "升聞璿宙洽神歡，昭紀琅函爲睿式。", "萬靈潛衛極寅威，九序相趨皆勵翼。", "綿宇彌隆清浄風，虛晨益鍳馨香德。", "豈獨飛英冠百王，祗延道蔭永歡康。", "薰絃濬發南風詠，丕顯清衷報彼蒼。"]}