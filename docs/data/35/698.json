{"author": "馮信可", "period": "宋", "type": "诗", "title": "桃源圖", "paragraphs": ["桃源東迴溪轉長，桃花開時春日光。", "幽禽出樹亂紅落，游魚吹花流水香。", "山人正住溪之滸，屋角花開自成塢。", "尋源未許武陵人，隱者但作桃花主。", "拄杖穿花來水頭，禽魚亦解識風流。", "往來況有樵雲叟，何惜銜杯同唱酬。", "一尊如出桃花色，花落尊中已無迹。", "醉鄉泠泠白日閑，黄塵滾滾青山隔。", "明年此日桃花開，何人凈掃溪陰苔。", "我亦天台約劉阮，春風一櫂酒船來。"]}