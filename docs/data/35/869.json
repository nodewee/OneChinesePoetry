{"author": "范仲淹", "period": "宋", "type": "诗", "title": "覽秀亭詩", "paragraphs": ["南陽有絕勝，城下百花洲。", "謝公創危亭，屹在高城頭。", "盡覽洲中秀，歷歷銷人憂。", "作詩刻金石，意垂千載休。", "我來亭蚤壞，何以待英遊。", "試觀荆棘繁，欲步瓦礫稠。", "嗟嗟命良工，美材肆爾求。", "曰基復日搆，落成會中秋。", "開樽揖明月，席上皆應劉。", "敏速迭唱和，醺酣爭獻酬。", "老子素不淺，預兹年少儔。", "九日重登臨，涼空氛氣收。", "風來鴈聲度，雲去山色留。", "西郊有潭菊，滿以金船浮。", "雅爲君子壽，外物真悠悠。", "過則與春期，春時良更優。", "焰焰衆卉明，衮衮新泉流。", "簫鼓動地喧，羅綺傾城遊。", "五馬不行樂，州人爲之羞。", "亭焉詎可廢，願此多賢侯。"]}