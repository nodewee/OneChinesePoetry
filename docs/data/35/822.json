{"author": "范仲淹", "period": "宋", "type": "诗", "title": "清風謠", "paragraphs": ["清風何處來，先此高高臺。", "蘭叢國香起，桂枝天籟迥。", "飄飄度清漢，浮雲安在哉。", "萬古鬱結心，一旦爲君開。", "有客慰所思，臨風久徘徊。", "神若遊華胥，身疑立天台。", "極渇飲沆瀣，大暑執瓊瓌。", "曠如攜松丘，騰上煙霞遊。", "熙如揖莊老，語人逍遙道。", "朱絃鼓其薫，可以解吾民。", "滄浪比其清，可以濯吾纓。", "願此陽春時，勿使飄暴生。", "千靈無結愠，萬卉不摧榮。", "庶幾宋玉賦，聊廣楚王情。"]}