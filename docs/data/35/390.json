{"author": "王周", "period": "宋", "type": "诗", "title": "誌峽船具詩 百丈", "paragraphs": ["少嘗侍先君，餘閑誦白氏。", "始得入峡詩，深味作詩旨。", "云有萬仞山，云有千丈水。", "自念坎壈時，尤多兢慎理。", "山束峡如口，水潄石如齒。", "孤舟行其中，薄冰猶坦履。", "孱顔屹焉立，洶湧勃然起。", "百丈爲前牽，萬險即平砥。", "破之以篔簹，續之以麻枲。", "礪之堅以節，引之直如矢。", "杼軸連半空，長短隨兩涘。", "鐵鎖枉馳名，錦纜謾稱美。", "長繩豈能繫，朽索何足擬。", "苟非𦁤之爲，胡可力行此。"]}