{"author": "夏竦", "period": "宋", "type": "诗", "title": "奉和御製真游殿告成", "paragraphs": ["均和玉燭成冬夕，疇聖珍符紀瑞年。", "八景鳳輿臨紫禁，九微龍檠照祥煙。", "森沉藻衞僊游接，睟穆真儀聖誨宣。", "濬發璿源開物始，密敷鴻蔭肇基先。", "良金肖像鎔三品，寶殿新規度九筵。", "綺棟虹陞初矯爾，丹楹叢倚倍森然。", "高侔帝所威神備，迥據坤靈勢勝全。", "雲雀嚮陽明翠羽，玉題承月燦珠躔。", "元龜協吉休符茂，盛藻迎祥睿志虔。", "璧散示慈恩正洽，斯千流詠降瓊牋。"]}