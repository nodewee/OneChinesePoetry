{"author": "夏竦", "period": "宋", "type": "诗", "title": "奉和御製朝元殿朝謝玉皇大帝", "paragraphs": ["三清右序儲繁祉，萬乘欽明答上穹。", "聖化誕敷書軌混，僊游昭假地天通。", "靈輝熠煜充丹禁，瑞霧霏微翳碧空。", "積累有開鴻緒遠，顧懷無際慶基隆。", "精心展彩威顔肅，法曲迎真睿藻融。", "象舞在庭功夐異，寶符先道古難同。", "奉朝嘉服祇羣后，贊帝鴻儀儼上公。", "神爵乍臨香馥郁，矞雲低映樹青葱。", "潔粢禋薦升嚴陛，蒼璧高蟠照曉風。", "宣室受釐均大賚，洋洋春澤浹區中。"]}