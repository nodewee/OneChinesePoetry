{"author": "范仲淹", "period": "宋", "type": "诗", "title": "上都行送張伯玉", "paragraphs": ["上都有聖人，日月一以新。", "曄曄天下才，西走堯舜賓。", "百谷望東浸，萬星依北辰。", "直者爲之轅，曲者爲之輪。", "一材不復遺，况此席上珍。", "南山張公子，氣象清且淳。", "懷有綺繡文，朝無瓜瓞親。", "寸心如鐵石，不羞賤與貧。", "買臣起白社，賈誼富青春。", "寶此金轆轤，去去延平津。"]}