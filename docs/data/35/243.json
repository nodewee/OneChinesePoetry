{"author": "趙世長", "period": "宋", "type": "诗", "title": "送張無夢歸天台", "paragraphs": ["瓊臺卜幽隱，金液鍊真精。", "冰雪形容古，煙霞意思清。", "談玄通至道，養素達長生。", "被詔離仙窟，安居入帝京。", "唐虞迴聖眷，巢許讓高名。", "抗節辭丹陛，歸心戀赤城。", "再眠琪樹影，重聽瀑泉聲。", "朝客多攀餞，天章復贈行。", "令猷光史策，逸態傲公卿。", "珍重青雲外，逍遙樂太平。"]}