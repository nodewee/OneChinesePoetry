{"author": "蔣堂", "period": "宋", "type": "诗", "title": "虎丘山  其一", "paragraphs": ["虎丘何爲山，鯨波湧而顯。", "惟青鎮一隅，峙秀狀無限。", "遙峰乃衆陰，四望拱孤巘。", "上有梵王家，高壓長洲苑。", "遊人接踵來，千里必重趼。", "奔走趨層巓，凌競陟雲棧。", "下瞰洞庭卑，傍睨靈巖淺。", "巍乎屹寶閣，仰之目睛眩。", "中有明光書，麗若日星烜。", "三朝所秘藏，百靈共幽贊。", "茲焉真福庭，瞻者皆色灑。", "敻覺塵世非，恍如化城現。", "塔頂拂彤霞，山脚環青甽。", "北崖宿雪寒，東阜晨曦暖。", "陰森巖腹空，詰屈廊腰轉。", "秋磬落雲端，宵燈耿天半。", "處者病惱蠲，來者鈍根遣。", "予膺邦寄時，所歷遊屐遍。", "不領旌旗行，恐驚禽鹿散。", "捫蘿窮邃深，據檻望平遠。", "尋幽既歡欣，訪古或興嘆。", "葬金墳已隳，淬劍池猶漫。", "冰霰凋古杉，朱丹浮斷簡。", "珍重講石存，譏評鬼詩誕。", "唐賢留風什，遺墨羅粉版。", "險語悉冥搜，清景不可逭。", "國朝有筆札，巖壁刻稜婉。", "刀矟君謨書，龍蛇不疑篆。", "二美賁禪扃，千古駭人眼。", "於時出世師，凈住日營繕。", "發緣善侶臻，畢力梓工僝。", "紺宇生光輝，勝概如采絢。", "海衆咸安棲，宗風愈恢闡。", "迦陵覺音清，石室驚籌滿。", "自惟掛纓歸，心與紛拏斷。", "每來尋香剎，常得峨野弁。", "久留蓮漏移，相接犀談款。", "露井汲雲漿，冰甆試芳荈。", "最憐草樹春，幾愛煙嵐晚。", "願借一庵名，於茲修止觀。"]}