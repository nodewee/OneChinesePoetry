{"author": "夏竦", "period": "宋", "type": "诗", "title": "奉和御製與天下臣庶恭上玉皇大帝天帝聖號", "paragraphs": ["皇皇至德召和平，茂烈馨香已告成。", "祇報元符營紫館，欽崇上帝薦鴻名。", "夤威潔志通三境，宥密真游降九清。", "淳耀先期觀道秘，休成協吉順天正。", "瓊干文彩雲幡列，金簡熒煌玉字呈。", "藻衞導迎揚盛則，靈場陟降極精誠。", "綿區率籲民胥悦，篆素鋪觀古未行。", "廣樂乍兼簫籟響，仙風微動珮環聲。", "颺煙層宙祥輝涌，稱慶齋闈瑞氣生。", "道蔭符通嘉應集，中宸繁貺永充盈。"]}