{"author": "蒋堂", "period": "宋", "type": "诗", "title": "飛來山", "paragraphs": ["有山昔飛來，神怪安可測。", "萬壑鼓風雷，千巖爲羽翼。", "胡爲忽移徙，到此無傾側。", "靈越得奇峰，瑯琊失遺跡。", "煙雲隨而至，杉篁古所植。", "如何草創時，躺作瞿曇宅。", "聞之有苾蒭，歲久苦刓刻。", "鑿聲響深崖，火燼淬層壁。", "平爲土木基，蔑有蒼翠色。", "金粟千億身，窣堵百餘尺。", "回廊盡複疊，寸地無閑隙。", "一聚紅塵中，萬瓦青煙羃。", "成彼有爲善，斯可長太息。", "我試來尋山，山形俱變易。", "方念此嶄絕，安得如往昔。", "不謂山之足，下落言偃室。", "知是騫翥時，於茲墮巖石。", "屹爾畫疆畔，其誰敢侵蝕。", "隨宜得形勝，觸目見崷崒。", "小桂結沈陰，清露有疏滴。", "巾履日可賞，琴樽雅成飾。", "多謝對幽岑，亦足開煩臆。", "若在祇園間，豈更存餘碧。"]}