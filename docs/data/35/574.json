{"author": "夏竦", "period": "宋", "type": "诗", "title": "奉和御製玉清昭應宫天書閣告成", "paragraphs": ["飈馭告期宵寤協，紫虚疇德秘符呈。", "誕膺顧諟營恭館，仰悟威神奉太清。", "密石礱磨鳩郢匠，非煙騰瑞集周禎。", "上侔帝闕規模麗，遠掩迎年憲度明。", "将閟玉文藏綠藴，載崇金閣對丹城。", "高陞彩制修梁直，永據柔靈寶勢貞。", "飛陛緣雲彌岌嶪，重欒倚漢益崢嶸。", "良辰涓選繁禧茂，嚴蹕臨觀懿禮成。", "慶賜春流均盛食，真香雲涌薦明誠。", "薰絃濬發斯干詠，丕顯鴻猷洽治平。"]}