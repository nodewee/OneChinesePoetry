{"author": "蔡齊", "period": "宋", "type": "诗", "title": "小孤山  其一", "paragraphs": ["大孤之石衡且修，青青長在湖之頭。", "小孤之石銳以高，削立江崖當洪濤。", "滔滔逝水東流去，兩石崔嵬屹天柱。", "蜀巴之源浩沄沄，壯哉此誠江海門。", "鴻龐稍見士宇廣，疏鑿方知夏禹勤。", "名山大川神所主，過者震驚誰敢侮。", "云何作廟向荒壖，摶土娉婷像龍女。", "篙師賈客爾何知，坎坎伐鼓持豚蹄。", "倚篷清坐漁歌起，日暮但見崖鷹飛。"]}