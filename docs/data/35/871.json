{"author": "范仲淹", "period": "宋", "type": "诗", "title": "依韻和安陸孫司諫見寄", "paragraphs": ["穰下故都今善藩，沃衍千里多豐年。", "孫公頃以清浄化，我來代之慚二天。", "人物高傳卧龍里，神仙近接弄珠川。", "漢光舊烈山河在，徘徊弔古良依然。", "二十八將固不朽，風雲一代皆忠賢。", "我亦明時得君者，出處十載功不前。", "尚得州麾養衰疾，優游豈減居林泉。", "因逢故人作宴喜，琴樽風月夕不眠。", "之翰詩來若金石，重於我輩何其偏。", "相其直道了無悔，寧争蠖屈與鵬騫。"]}