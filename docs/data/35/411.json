{"author": "夏竦", "period": "宋", "type": "诗", "title": "奉和御製奉先歌", "paragraphs": ["皇家兮仙祖，上世兮聖神。", "承雲兮分治，駕羽兮臨民。", "誕昭兮馨烈，高陟兮元真。", "載乘土運臨三古，屬象羲農振遐武。", "爰炳明靈陟上蒼，綿綿聖緒慶悠長。", "既積仁兮累德，爰振耀兮流芳。", "罄二儀兮垂祐，彌萬祀兮開祥。", "巍巍烈祖兮膺宸歷，御瑤圖兮建鼇極。", "東征西怨兮振羣黎，下舞上歌兮康庶國。", "優游亮直顯敦仁，錫羡休嘉符拓迹。", "四貊名王尺組羈，九涯遠道安車適。", "聖功耆定實登三，方賮駿奔惟旅百。", "赫赫神宗廓帝紘，昭廣運兮洽和平。", "禮適素青兮沿夏子，化歸醲粹兮復胥庭。", "憲六學兮昭地緯，事七廟兮奉天經。", "震疊威霆兮踰朔幕，汪洋惠露兮浹編氓。", "偃節靈臺兮黜武，漏魚寛網兮蠲刑。", "三葉緝熙兮隆紹繼，皇穹右序兮隤繁祉。", "徘徊飇歘兮授元符，焜燿樵蒸兮修茂禮。", "思文成頌兮迪先謀，多黍申歌兮昭樂歲。", "參侔開闔已無爲，虔鞏盈成彌若厲。", "惟寤寐兮符通，實天人兮合契。", "降僊馭兮自三清，諭靈源兮踰百世。", "遐錫鴻休茂本枝，永符盛德昭明類。", "薦徽冊，致清衷，齋明兮顯至。", "款太空，告繁禧，監觀兮斯暨。", "對越兮儲精，聿懷兮忘寐。", "舄奕千齡播德芬，欽崇茂典協經綸。", "神化有開彰密命，慶基無際等高旻。"]}