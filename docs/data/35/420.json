{"author": "夏竦", "period": "宋", "type": "诗", "title": "黄鶴樓歌", "paragraphs": ["城上危樓高縹緲，城下澄江復相繞。", "有時漾影入中流，俯看魚游仰飛鳥。", "近樓多少未行舟，滿江落花灑汀洲。", "人同江狎不怕浪，登樓對酒弹箜篌。", "大别山頭白雲起，金口渡邊雨如洗。", "半鈎新月上孤城，還照高樓與江水。", "晴江依舊瀉潯陽，黄鶴無由歸故鄉。", "一聲玉笛起何處，燕撲闌干花影長。"]}