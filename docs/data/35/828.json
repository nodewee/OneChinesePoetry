{"author": "范仲淹", "period": "宋", "type": "诗", "title": "贈樊秀才", "paragraphs": ["五代雲雷屯，九野皆龍戰。", "聞國如棋枰，皇極何由建。", "太祖乘天飛，大發光華旦。", "樊公江表來，經綸速如電。", "微子入姬周，倉皇救塗炭。", "四海乃大同，萬里聞薫風。", "禮樂與征伐，出自明光宫。", "大勳未大賞，積慶宜無窮。", "李廣不封侯，繼世多英雄。", "公有承家子，所至神明理。", "復有起家孫，一見知千里。", "和氣十洲春，清流九江水。", "非有神筆夢，粲粲文何綺。", "天子青春朝，列鼎招英髦。", "明年桃李開，禹浪如霞高。", "之子可變化，咫尺登金鰲。", "始知祖德長，光輝傳佩刀。"]}