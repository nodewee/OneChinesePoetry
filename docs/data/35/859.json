{"author": "范仲淹", "period": "宋", "type": "诗", "title": "鄱陽酬泉州曹使君見寄", "paragraphs": ["吾生豈不幸，所稟多剛腸。", "身甘一枝巢，心苦千仞翔。", "志意苟天命，富貴非我望。", "立譚萬乘前，肝竭喉無漿。", "意君成大舜，千古聞羶香。", "寸懷如春風，思與天下芳。", "片玉棄且在，雙足何辭傷。", "王章死於漢，韓愈逐諸唐。", "獄中與嶺外，妻子不得將。", "義士撫卷起，眦血一霑裳。", "胡弗學掲厲，胡弗隨低昂。", "干時宴安人，滅然已不揚。", "匹夫虎敢鬬，女子熊能當。", "况彼二長者，烏肯巧如簧。", "我愛古人節，皎皎明如霜。", "今日貶江徼，多慚韓與王。", "罪大禍不稱，所損傷纖茫。", "盡室來官下，君恩大難忘。", "酒聖無隱量，詩豪有餘章。", "秋來魏公亭，金菊何煌煌。", "登高發秘思，聊以攄吾狂。", "卓有梅聖俞，作邑郡之旁。", "矯首賦靈烏，擬彼歌滄浪。", "因成答客戲，移以贈名郎。", "泉南曹使君，詩源萬里長。", "復我百餘言，疑登孔子堂。", "聞之金石音，繩繩自宫商。", "念此孤鳴鶴，聲應來遠方。", "相期養心氣，彌天浩無疆。", "鋪之被萬物，照之諧三光。", "此道果迂闊，陶陶吾醉鄉。"]}