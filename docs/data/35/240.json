{"author": "初暐", "period": "宋", "type": "诗", "title": "送張無夢歸天台山  其二", "paragraphs": ["紫皇宮闕羅高清，花虯玉鳳圍墉城。", "長生曲奏昇天行，神仙縹緲喧相迎。", "棲真何必拋塵網，飇輪萬里時來往。", "張公結廬天台山，赤城霞起三千丈。", "天子好道思崆峒，欲使億兆歸庬鴻。", "鳳臺峨峨十二重，先生忽造明光宮。", "無爲清凈化可守，能助羲軒致仁壽。", "共羨乘蹻歸洞宮，他日騎龍卻來否。"]}