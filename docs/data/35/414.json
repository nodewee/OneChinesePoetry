{"author": "夏竦", "period": "宋", "type": "诗", "title": "奉和御製墨歌", "paragraphs": ["昔造圖書兮紀方志，鉛黄丹漆兮初爲貴。", "後世增華兮邁昔賢，松煙布色兮明且妍。", "一枝均賜官儀備，九子分形吉禮全。", "寫功詠德盈緗帙，體物緣情徧綺牋。", "陰山潛璞兮琢金池，相須藝圃兮事攸宜。", "湘川青管兮束圓鋒，並列璇臺兮用本同。", "垂大訓，述微言，孔墨之教兮長存。", "騰藻翰，贊儀形，淵雲之妙兮惟精。", "上聖敦仁崇儉約，厥篚珍奇詔皆却。", "唯許隃糜歲貢臻，式彰文德化生民。"]}