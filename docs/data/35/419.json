{"author": "夏竦", "period": "宋", "type": "诗", "title": "奉和御製七夕", "paragraphs": ["紫皇宴服出瑤臺，仗下凉宵水殿開。", "初月上絃光汎灔，横河案户勢徘徊。", "扇分蘭露侵衣滴，簾捲天香拂帳來。", "閣道森沉飛絳節，龍璈鳯吹凌霄發。", "琥車縹緲際煙潯，釦砌迢遙望雲闕。", "百子池深列宿分，九微燈淡纖塵絕。", "雲屏輕箑貫雙針，彩縷縈風勢不任。", "露挹瓊蘇敷碧席，明霞照地光無極。", "西漢元封五葉時，猗蘭雲輦會真期。", "何如法坐嘉蕃熟，高振薰絃播緝熙。"]}