{"author": "蒋堂", "period": "宋", "type": "诗", "title": "堯峰新井歌", "paragraphs": ["白雲莽莽青山頭，一穴四面飛泉流。", "其初山間舊井涸，枯腸燥吻海衆羞。", "於時大士寶雲者，頤指土脈智慮周。", "山靈所感道心爽，檀施聿來工力鳩。", "雲鍤齊下遠雷動，石火內擊飛星稠。", "百尺虚空廓地表，一泓清冽呀深幽。", "人疑從天隨月窟，或問何處移龍湫。", "次則其徒駭殊勝，競持應器嘗甘柔。", "饑狖連臂喜跳擲，渴鳥引喙鳴鉤輈。", "碧甃光中轆轤曉，銀床側畔梧桐秋。", "寶方金地互相映，谷鮒坎蛙難此留。", "傍睨江形小衣带，下窺湖面卑浮漚。", "何茲鑿飲有功利，一掬入口醍醐優。", "熱者濯之昏鈍决，病者沃之沈痼瘳。", "而我時邀墨客去，松澗遠挈都籃游。", "凈瓶汲引試香荈，雅具羅列無腥甌。", "比之玉乳不差别，誚彼鍊丹多謬悠。", "今茲泉眼在魯塢，所喜雲液鄰莵裘。", "苧翁既往乏鑒者，水記未載予將修。", "此山此井永不廢，此歌其庶傳南州。"]}