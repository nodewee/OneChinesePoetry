{"author": "范仲淹", "period": "宋", "type": "诗", "title": "寄贈林逋處士", "paragraphs": ["唐虞重逸人，束帛降何頻。", "風俗因君厚，文章至老淳。", "玉田耕小隱，金闕夢高真。", "罷釣輪生蠧，慵冠鑑積塵。", "餌蓮攀鶴頂，歌雪扣琴身。", "墨妙青囊秘，丹靈綠髪新。", "嶺霞明四望，巖笋入諸鄰。", "幾姓簪裾盛，諸生禮樂循。", "朝廷唯薦鶚，鄉黨不傷麟。", "弔古夫差國，懷賢伍相津。", "劇談來劍俠，騰嘯駭山神。", "有客瞻冥翼，無端預薦紳。", "未能忘帝力，猶待補天均。", "早晚功名外，孤雲可得親。"]}