{"author": "蒋堂", "period": "宋", "type": "诗", "title": "寄題西園", "paragraphs": ["西園昔日多遊從，迴流屢泛卮酒空。", "前亭後亭草茵軟，曉景晚景煙嵐融。", "角巾蕭灑竹林際，履綦來往花陰中。", "時方偃蕃適四體，不料游宦如孤蓬。", "數移五馬臨大屏，幾悵二毛成老翁。", "昨去鄰封亦甚邇，祇限一水無由通。", "錦城此舉又遠適，流觴雅會何時同。", "錢塘山色望不見，稽山況在錢塘東。"]}