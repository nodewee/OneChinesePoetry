{"author": "范仲淹", "period": "宋", "type": "诗", "title": "次韻和劉夔判官對雪", "paragraphs": ["蔌蔌樓臺外，新輝溢四遐。", "雲中凋玉葉，星際落榆花。", "嶽色參差露，松聲彷彿加。", "風流裁賦苑，清苦讀書家。", "霜女慚輕格，蟾娥讓素華。", "孤鴻迷鳥道，萬馬憶龍沙。", "浄拂王恭氅，香滋陸羽茶。", "載歌勞郢謝，一奏待鍾牙。", "幾處和梅賞，何人爲鬢嗟。", "含毫看不足，詩社好生涯。"]}