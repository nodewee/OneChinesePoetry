{"author": "梅堯臣", "period": "宋", "type": "诗", "title": "范饒州坐中客語食河豚魚", "paragraphs": ["春洲生荻芽，春岸飛楊花。", "河豚當是時，貴不數魚蝦。", "其狀已可怪，其毒亦莫加。", "忿腹若封豕，怒目猶吳蛙。", "庖煎苟失所，入喉爲鏌鋣。", "若此喪軀體，何須資齒牙。", "持問南方人，黨護復矜誇。", "皆言美無度，誰謂死如麻。", "我語不能屈，自思空咄嗟。", "退之來潮陽，始憚餐籠蛇。", "子厚居柳州，而甘食蝦蟆。", "二物雖可憎，性命無舛差。", "斯味曾不比，中藏禍無涯。", "甚美惡亦稱，此言誠可嘉。"]}