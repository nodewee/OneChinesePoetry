{"author": "梅堯臣", "period": "宋", "type": "诗", "title": "睡意", "paragraphs": ["少時好睡常不足，上事親尊日拘束。", "夜吟朝誦無暫休，目胔生瘡臂消肉。", "今踰四十無所聞，又況喪妻仍獨宿。", "虛堂浄掃焚清香，安寢都忘世間欲。", "花時啼鳥不妨喧，清暑北窗聊避燠。", "葉落夜雨聲滿階，雪下曉寒低壓屋。", "四時自得興味佳，豈必鏘金與鳴玉。", "萬事易厭此不厭，真可養恬無夭促。", "且夢莊周化蝴蝶，焉顧仲尼譏朽木。", "人事幾不如夢中，休用區區走榮祿。"]}