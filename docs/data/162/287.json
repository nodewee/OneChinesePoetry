{"author": "梅堯臣", "period": "宋", "type": "诗", "title": "月夜與兄公度納凉閑行至御橋", "paragraphs": ["夕月吐澄明，陰雲浄如掃。", "空庭引天翠，爽氣生懷抱。", "家近御橋頭，因爲橋畔遊。", "倚欄波上影，不共水東流。", "思歸此清夜，何處是江樓。", "四望遠寂歷，微風動颼飀。", "觀闕垂萬象，山河趨九州。", "壯哉帝王宅，顧我一蜉蝣。", "富貴非可取，田園今向秋。", "明當拂衣去，試與問扁舟。"]}