{"author": "梅堯臣", "period": "宋", "type": "诗", "title": "和歐陽永叔啼鳥十八韻", "paragraphs": ["南方窮山多野鳥，百種巧口乘春鳴。", "深林參天不見日，滿壑呼嘯難識名。", "但依音響得其字，因與爾雅殊形聲。", "我昔曾有禽言詩，粗究一二啼嚎情。", "苦竹岡頭泥滑滑，君時最賞趣向精。", "餘篇亦各有思致，恨未與盡衆鳥評。", "君今山郡日無事，靜聽鳥語如交爭。", "提壺相與來勸飲，戴勝亦助能勸耕。", "我念此鳥頗有益，如欲使君勤以行。", "勸耕幸且强職事，勸飲亦冀無獨醒。", "杜鵑蜀魄哭歸去，小人懷土慎勿聽。", "城頭春鳩自謂拙，鵲巢輒處安得平。", "高窠喬木美毛羽，哢吭葉底無如鶑。", "口中調簧定何益，下啄蚯蚓孰曰清。", "自餘多類不足數，一一推本煩神靈。", "我居中土別無鳥，老鴉鸜鵒方縱橫。", "教雛叫噪日羣集，豈有勸酒花下傾。", "願君切莫厭啼鳥，啼鳥於君無所營。"]}