{"author": "梅堯臣", "period": "宋", "type": "诗", "title": "普凈院佛閣上孤鶻", "paragraphs": ["我新稅居見寺閣，金碧照我破屋前。", "目看閣上聚鳩鴿，巢棲飲哺忘窮年。", "雕簷畫壁屎污徧，以及像塑頭與肩。", "寺僧不敢施彈射，忽有蒼鶻張毒拳。", "鴉鳴鵲噪鸜鵒叫，怒鶻來此窺腥羶。", "鶻心决裂不畏衆，瞥碎一腦驚後先。", "死鳥墮空未及地，返翅下取如風旋。", "獨當屋脊恣撦磔，啄肉披肝腸棄捐。", "老鴟無藝又狠怯，盤飛欲近饑目穿。", "逡巡鶻飽自飛去，爭殘不辨烏與鳶。", "羣兒指點路人笑，我方吟憶秋江邊。"]}