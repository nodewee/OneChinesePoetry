{"author": "梅堯臣", "period": "宋", "type": "诗", "title": "淮南遇梵才吉上人因悼謝南陽疇昔之遊", "paragraphs": ["久已厭宦旅，故茲歸江南。", "始時遽辭邑，不及事春蠶。", "殘臘猶在道，險阻固所諳。", "扁舟次淮海，喜遇釋子談。", "契闊十五年，尚謂卧巖庵。", "偶見如夙期，淹留良亦甘。", "歎逝獨泫然，懷悲情豈堪。", "班班雲中鳥，共看投夕嵐。", "曷不念舊隠，山水唯素耽。", "我從湖上去，微爵輕子男。"]}