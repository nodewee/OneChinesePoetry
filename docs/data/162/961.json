{"author": "梅堯臣", "period": "宋", "type": "诗", "title": "寄光化退居李晉卿", "paragraphs": ["久無歸田人，今喜子去祿。", "移家漢水濱，日見漢水綠。", "川鱗可爲饔，山毛可爲蔌。", "竟歲厭往還，行堤樂風俗。", "青巾艑上郎，漆鬢顔如玉。", "倚檣臨落照，獨唱江南曲。", "聽若在江南，歡然自爲足。", "我心雖有羨，未遂平生欲。", "更期畢婚嫁，方可事巖麓。", "買山須買泉，種樹須種竹。", "泉以濯吾纓，竹以慕賢躅。", "此志應不忘，他時同隠錄。"]}