{"author": "梅堯臣", "period": "宋", "type": "诗", "title": "寶元聖德詩", "paragraphs": ["齋誠羽衛陳，庚戌推蓂莢。", "靈宮容物備，清廟威儀攝。", "遲明導玉輿，出宿戒清堞。", "冥濛雲霧低，泱漭乾坤接。", "時雪凝九霄，金笳競三疊。", "來賓萬國會，受職百神協。", "中夜即壇壝，濃陰駁鱗鬣。", "及爾圭幣升，煥然星斗曄。", "華鍾帝樂張，法從天衢躡。", "端門清旭上，肆宥歡聲浹。", "寶圖增大號，元曆開皇刼。", "吉甫獨何人，詠歌揚聖業。"]}