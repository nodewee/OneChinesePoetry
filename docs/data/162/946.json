{"author": "梅堯臣", "period": "宋", "type": "诗", "title": "和王仲儀詠癭二十韻", "paragraphs": ["汝水出山險，汝民多病癭。", "或如雞精滿，或若猿嗛並。", "女慙高掩襟，男大闊裁領。", "飲水擬注壺，吐詞侔有鯁。", "樗里既已聞，杜預亦不幸。", "秦人號智囊，吳瓠繫狗頸。", "𦢏𩲞常柱頤，伶仃安及脛。", "只欲仰問天，無由俯窺井。", "挾带歲月深，冒犯風霜冷。", "厭惡雖自知，剖割且誰肯。", "不唯羞把鏡，仍亦愁弔影。", "內療煩羊厴，外砭費針穎。", "在木曰楠榴，刳之可爲皿。", "此誠無所用，既有何能辟。", "膨脝厠無首，臃腫異臚頂。", "難將面目施，可與胎胞逞。", "賢哉臨汝守，世德調金鼎。", "氓俗雖醜乖，教令日修整。", "風土恐隨遷，晨昏憂屢省。", "儻欲便慈顔，名城不難請。"]}