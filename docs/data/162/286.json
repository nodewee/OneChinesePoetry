{"author": "梅堯臣", "period": "宋", "type": "诗", "title": "余居御橋南夜聞妖鳥鳴效昌黎體", "paragraphs": ["都城夜半陰雲黑，忽聞轉轂聲咿呦。", "嘗憶楚鄉有妖鳥，一身九首如贅疣。", "或時月暗過閭里，緩音低語若有求。", "小兒藏頭婦滅火，閉門雞犬不爾留。", "我問楚俗何苦爾，云是鬼車載鬼遊。", "鬼車載鬼奚所及，抽人之筋繫車輈。", "昔聽此言未能信，欲訪上天終無由。", "今來中土百物正，安得遂與南方儔。", "上帝因風如可達，願令驅逐出九州。"]}