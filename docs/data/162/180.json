{"author": "梅堯臣", "period": "宋", "type": "诗", "title": "子聰惠書備言行路及遊王屋物趣因以答", "paragraphs": ["自我河橋來，清話殊未已。", "亟言閱通疇，晨駕遂遵彼。", "尺書忽見遺，經由皆可紀。", "草草始辭家，怱怱渡河水。", "前村客心速，入暮陰風起。", "脩路隘且長，疲驂未能止。", "茅居聒夜舂，寒犬吠墟里。", "明發西北行，崗巒踰迤邐。", "叢蓁但蒙密，未見山中美。", "谷開逢邑閭，豈謂連都鄙。", "冠带一二同，麏麋左右比。", "問子奚所之，俛眉聊啟齒。", "瞥往登天壇，煙雲隨步趾。", "傍臨日觀低，却望嵩丘邇。", "屑屑視塵埃，紛紛若螻蟻。", "便有林壑心，期將榮宦委。", "我昔愛青蒼，無時常徙倚。", "今朝羨君遊，勝事空聳企。", "徒嗟黄綬身，莫接青霞軌。", "安得憑羽翰，幽懷寄如此。"]}