{"author": "梅堯臣", "period": "宋", "type": "诗", "title": "和謝希深會聖宮", "paragraphs": ["三后威靈遠，層巒棟宇興。", "衣冠漢原廟，歌舞魏西陵。", "日月融光盛，山河王氣增。", "叢楹琢文石，連網絡朱繩。", "碧瓦寒鋪玉，重欄瑩鏤冰。", "粹儀神霧擁，法衮繡龍升。", "星斗羅容衛，軒墀侍股肱。", "宸蹤耀璇牓，瑞羽集觚稜。", "閟殿深珠箔，雕垣界綺縢。", "笙從緱嶺咽，雲傍帝鄉凝。", "龜組恭來詣，貂璫肅奉承。", "欲知歸厚意，孝德自烝烝。"]}