{"author": "梅堯臣", "period": "宋", "type": "诗", "title": "尹師魯治第伐樗", "paragraphs": ["伊人利營構，思欲新其居。", "匠築經舊址，簷楹礙高樗。", "且云忍不伐，何以成吾廬。", "人言此樹古，百怪所憑依。", "獨秉一定議，自將羣俗違。", "乃俾執柯者，丁丁霜刃揮。", "殲殞條百尺，橫朴株數圍。", "從茲朝夕間，不聞鳥雀喧。", "既能考子室，而復高其門。", "周也昔騁辯，得以不材論。", "工今誠匪度，敬害安可存。", "舟檝且非藉，薪爨聊用燔。", "莫比溝中斷，區區望犧樽。"]}