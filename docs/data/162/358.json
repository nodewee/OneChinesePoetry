{"author": "梅堯臣", "period": "宋", "type": "诗", "title": "猛虎行", "paragraphs": ["山木暮蒼蒼，風凄茆葉黄。", "有虎始離穴，熊羆安敢當。", "掉尾爲旗纛，磨牙爲劍鋩。", "猛氣吞赤豹，雄威躡封狼。", "不貪犬與豕，不窺藩與牆。", "當途食人肉，所獲乃堂堂。", "食人既我分，安得爲不祥。", "麋鹿豈非命，其類寧不傷。", "滿野設罝網，競以充圓方。", "而欲我無殺，奈何饑餒腸。"]}