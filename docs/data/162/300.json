{"author": "梅堯臣", "period": "宋", "type": "诗", "title": "旌義港阻風", "paragraphs": ["清晨下長淮，忽值秋風惡。", "渺瀰雲霧昏，掀合魚龍作。", "方驚白浪高，又以寒潮落。", "遠渚時出沒，輕舟自前却。", "將投古戍迷，偶得孤港泊。", "下纜寄蘆林，尋村步芒屩。", "儻有白醪沽，聊爲野田酌。", "茆屋何颼颼，瓦罌空索索。", "却持杖頭歸，相顧還寂寞。", "一夕不能眠，孤吟當狂藥。"]}