{"author": "梅堯臣", "period": "宋", "type": "诗", "title": "答裴送序意", "paragraphs": ["我欲之許子有贈，爲我爲學勿所偏。", "誠知子心苦愛我，欲我文字無不全。", "居常見我足吟詠，乃以述作爲不然。", "始曰子知今則否，固亦未能無諭焉。", "我於詩言豈徒爾，因事激風成小篇。", "辭雖淺陋頗剋苦，未到二雅未忍捐。", "安取唐季二三子，區區物象磨窮年。", "苦苦著書豈無意，貧希祿廩塵俗牽。", "書辭辯說多碌碌，吾敢虛語同後先。", "唯當稍稍緝銘誌，願以直法書諸賢。", "恐子未諭我此意，把筆慨歎臨長川。"]}