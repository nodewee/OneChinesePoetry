{"author": "梅堯臣", "period": "宋", "type": "诗", "title": "迴自青龍呈謝師直", "paragraphs": ["共君相別三四年，巖巖瘦骨還依然。", "唯髭比舊多且黑，學術久已不可肩。", "嗟余老大無所用，白髮冉冉將侵顛。", "文章自是與時背，妻餓兒啼無一錢。", "幸得詩書銷白日，豈顧富貴摩青天。", "而今飲酒亦復少，未及再酌腸如煎。", "前夕與君歡且飲，飲纔數盞我已眠。", "雞鳴犬吠似聒耳，舉頭屋室皆左旋。", "起來整巾不稱意，挂帆直走滄海邊。", "便欲騎鯨去萬里，列缺不借霹靂鞭。", "氣沮心衰計欲睡，夢想先到蘋渚前。", "與君無復更留醉，醉死誰能如謫僊。"]}