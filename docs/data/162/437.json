{"author": "梅堯臣", "period": "宋", "type": "诗", "title": "祫禮頌聖德詩", "paragraphs": ["溥哉孝享，將事于寧。", "文武卿士，冠劍在庭。", "爰俟帝齋，風霰其零。", "風霰不已，鈎陳豹尾。", "龍旂太常，立列比比。", "帝居路寢，百辟就次。", "至于穀旦，漫漫翳翳。", "帝入靈宮，左撞黄鍾。", "陞階置玉，日氣曈鴻。", "鴻鴻杲杲，氛駁陰掃。", "宿于太宮，月星皓皓。", "侍祠之臣，鵠舉鷺振。", "或捧其匜，或進其巾。", "輔相夾導，俯僂鱗鱗。", "圭瓚以陳，登歌以均。", "東向虛位，發爵親親。", "平明帝還，紫宸序班。", "望帝之顔，穆穆閑閑。", "簷步廊廊，雪浮陽光。", "大楹爛爛，朱陛煌煌。", "稱祝萬壽，萬壽無疆。", "却登寶輿，以御端門。", "揭雞肆赦，雷動乾坤。", "于時都人，于時婦女。", "于時蠻夷，異口同語。", "天子萬年，仁聖之主。", "臣時執冊，與物咸覩。", "敢播于詩，庶聞九土。"]}