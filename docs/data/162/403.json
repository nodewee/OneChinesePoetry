{"author": "梅堯臣", "period": "宋", "type": "诗", "title": "和綺翁遊齊山寺次其韻", "paragraphs": ["蒼山南望截雲煙，中有紺宇通諸天。", "長橋直度清溪水，寒湖收潦曠平田。", "古木陰森大堤上，千峯濃淡高樓前。", "龍筍未迸角出縮，虎石亂踞筋拳攣。", "陰崖乳泉濕苔蘚，陽谷暖氣留蘭荃。", "澗戶曉闢煙的的，松軒夜啟月娟娟。", "聞有謫僊乘興入，飄然欲拍洪崖肩。", "玩遊逐勝不覺遠，露奇發怪工無全。", "捫蘿但識康樂徑，飲酒安問遠公禪。", "清猿不到俗士耳，香草已入騷人篇。", "水鳥念佛次浄界，野鹿銜花來象筵。", "在昔探賞猶可數，深景秀句今得傳。", "辭韻險絕茲所駭，何特杜牧專當年。", "重以平淡若古樂，聽之疏越如朱絃。", "秘藏褚中爲不朽，咨諏坐上皆曰然。", "誰意麤官獲此貺，洗去鄙吝空池邊。", "聊欲報言罕驛使，春郊唯見雁連連。"]}