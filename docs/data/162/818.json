{"author": "梅堯臣", "period": "宋", "type": "诗", "title": "諭烏", "paragraphs": ["百鳥共戴鳳，惟欲鳳德昌。", "願鳳得其輔，咨爾孰可當。", "百鳥告爾間，惟烏最靈長。", "乃呼鳥與鵲，將政庶鳥康。", "烏時來佐鳳，署置且非良。", "咸用所附己，欲同助翱翔。", "以燕代鴻鴈，傳書識暄凉。", "鸜鴿代鸚鵡，剝舌說語詳。", "禿鶬代老鶴，乘軒事昂藏。", "野鶉代雄雞，爪觜稱擅場。", "雀豹代雕鶚，搏擊肅秋霜。", "蝙蝠嘗入幙，捕蚊夜何忙。", "老鴟啄臭腐，盤飛使游揚。", "鵂鶹與梟鵩，待以爲非常。", "一朝百鳥厭，讒烏出遠方。", "烏伎亦止此，不敢戀鳳傍。", "養子頗似父，又貪噪豺狼。", "爲鳥鳥不伏，獸肯爲爾戕。", "莫如且斂翮，休用苦不量。", "吉凶豈自了，人事亦交相。"]}