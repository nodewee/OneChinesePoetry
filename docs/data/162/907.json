{"author": "梅堯臣", "period": "宋", "type": "诗", "title": "資政王侍郎命賦梅花用芳字", "paragraphs": ["許都二月杏初盛，公府後園梅亦芳。", "因思江南花最早，開時不避雪與霜。", "主人惜春春未晚，遂命官屬携壺觴。", "酒行守吏摘花至，素豔紫萼繁於裝。", "夭桃穠李不可比，又況無此清淡香。", "豈辭盡醉對顔色，頻嗅競黏鬚蘂黄。", "何時結子助調鼎，我心舊職不敢忘。"]}