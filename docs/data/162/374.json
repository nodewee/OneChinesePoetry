{"author": "梅堯臣", "period": "宋", "type": "诗", "title": "讀漢書梅子真傳", "paragraphs": ["子真實吾祖，耿介仕炎漢。", "權臣始擅朝，忠良被塗炭。", "輦下莫敢言，上書陳治亂。", "是時卿大夫，曾不負愧汗。", "其文信雄深，爛然今可玩。", "危言識禍機，滅迹思汗漫。", "一朝棄妻子，龍性寧羈絆。", "九江傳神僊，會稽隠廛閈。", "舊市越溪陰，家山鏡湖畔。", "唯餘千載名，撫卷一長歎。"]}