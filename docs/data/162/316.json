{"author": "梅堯臣", "period": "宋", "type": "诗", "title": "幾道隰州判官", "paragraphs": ["清曉赴國門，西風生早凉。", "天地大道出，苑樹短亭傍。", "相看車馬色，共照池水光。", "舉酒酒非淺，明朝誰重觴。", "話別語難盡，去後空回腸。", "計彼行路遠，幾日至洛陽。", "洛陽多舊友，一一道相望。", "失意非憔悴，懷昔無悲傷。", "無由戀中國，不久之南方。", "音書儻能問，鴻雁亦將翔。", "此外念出處，便爲參與商。", "到官秋節晚，塞近百草黄。", "定隨劉武威，校獵赤土崗。", "余方楓林下，野艇泛滄浪。", "弄月江波闊，罥衣菱荇香。", "雖知各有適，未免涕霑裳。", "操袂却引顧，煙蕪平夕陽。", "獨回唯鳥影，相與過林塘。", "朋遊頓茲減，客心仍未央。"]}