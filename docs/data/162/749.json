{"author": "梅堯臣", "period": "宋", "type": "诗", "title": "永叔贈酒", "paragraphs": ["大門多奇醖，一斗市錢千。", "貧食尚不足，欲飲將何緣。", "豈能以口腹，屈節事豪權。", "閉戶飽於齏，作詩湧如泉。", "一日復一夕，醒目常不眠。", "窮臘忽可怪，雙壺故人傳。", "呼兒欲自酌，瓦盞無完全。", "其能饔甘脆，而況侑夭妍。", "却令情懷惡，分與富貴偏。", "收拾不復嘗，排置屋角邊。", "儻有嘉客至，傾倒相與顛。", "何暇問濃薄，但覺窗扉旋。", "誰識我爲我，賓主各頹然。", "始得語且橫，既醉論益堅。", "曾不究世務，閑氣爭古先。", "畢竟兩未决，辨吻空流涎。", "嗟我儒者飲，聒耳無管絃。", "雖云暫歡適，終久還愁煎。", "自甘不偶死，寧慕金印懸。", "願頻致此物，勿恤瘡檐肩。"]}