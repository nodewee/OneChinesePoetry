{"author": "梅堯臣", "period": "宋", "type": "诗", "title": "早夏陪知府學士登疊嶂樓", "paragraphs": ["高陵自可眺，況復更層樓。", "峨峨衆山翠，活活寒溪流。", "新篁未掃籜，緣險已脩脩。", "曲道出林杪，飛宇跨城頭。", "春餘衆芳歇，子結纍蔓抽。", "庭空野鼠竄，日暝啼禽留。", "誰知郡府趣，適有林壑幽。", "主人易吾土，惟襲是瀛洲。", "伊我去閭井，爾來三十秋。", "昔望白雲下，今從輕軒游。"]}