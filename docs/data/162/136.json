{"author": "梅堯臣", "period": "宋", "type": "诗", "title": "傷白雞", "paragraphs": ["我庭有素雞，翎羽白如脂。", "日所慮狂犬，未嘗憂孽貍。", "暝棲向簷隙，朝啄循階基。", "每先烏鳥鳴，不失風雨時。", "雖吾囷廩薄，尚汝稻粱遺。", "昨宵天氣黑，陰物恣所窺。", "潛來銜搏去，但覺聲音悲。", "開門俾馳救，已過牆東陲。", "呵叱不敢食，奪然留在茲。", "湧血被其頸，嗋呷氣甚危。", "皓臆變丹赤，霜翅兩離披。", "憫心欲之活，碎腦安能治。", "委瘞從爾命，孰忍薑桂爲。", "猶看零落毛，蕩漾隨風吹。", "念始託茲地，蒙幸信可知。", "充庖豈云患，度日無苦饑。", "如何遇兇獸，毒汝曾不疑。", "斯事義雖小，得以深理推。", "鄧生賜山鑄，未免終餒而。", "人道尚乃爾，愴焉聊俛眉。"]}