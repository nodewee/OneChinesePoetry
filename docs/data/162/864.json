{"author": "梅堯臣", "period": "宋", "type": "诗", "title": "韓宗彥寺丞通判鄧州", "paragraphs": ["往歲陪祠泰壇下，始一相見如相知。", "我今入幙君有待，喜得款語勝前時。", "便嗟陳事日侵汨，雖欲數面曾無期。", "忽聞兵吏已迎候，馬有行色車將脂。", "賀君有意事清簡，太守亦鄙尋常爲。", "騏驥步驟豈局促，鳳皇羽翼多威儀。", "漢家近親不復有，召父舊聞於今隳。", "隳由狂者生利害，曾未略究民間宜。", "祇言引水幸圭賦，矯請罷毀功何施。", "千載厚惠一日去，至今農畝空嗟咨。", "夫子才高識且遠，勿畏勢力重扶持。", "他年人作去思頌，願以大字書長碑。"]}