{"author": "梅堯臣", "period": "宋", "type": "诗", "title": "湖州寒食陪太守南園宴", "paragraphs": ["寒食二月三月交，紅桃破纇柳染梢。", "陰晴不定野雲密，黕黕鼓聲湖岸坳。", "使君千騎出南圃，歌吹前導後鳴鐃。", "是時輒預車馬末，傾市競觀民業拋。", "竹亭臨水美可愛，嗑咂草木皆吐苞。", "遊人春服靚粧出，笑踏俚歌相與嘲。", "使君白髮體尤健，自晨及暮奏酒肴。", "爾輩少年翻易倦，倚席欠伸誰得教。", "公雖不責以正禮，我意未容誠斗筲。", "逡巡秉燭各分散，小人爭路何呶呶。"]}