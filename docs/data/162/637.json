{"author": "梅堯臣", "period": "宋", "type": "诗", "title": "送胡武平", "paragraphs": ["來見江南昏，使君詠汀蘋。", "再看蘋葉老，汀畔送歸人。", "人歸多慕戀，遺惠在茲民。", "始時繞郊郭，水不通蹄輪。", "公來作新塘，直抵吳松垠。", "新塘建輿梁，濟越脫輈仁。", "言度新塘去，隨跡如魚鱗。", "從今新塘樹，便與蔽芾均。", "我雖備僚屬，筆舌敢妄陳。", "因行錄所美，願與國風振。"]}