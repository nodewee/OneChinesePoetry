{"author": "梅堯臣", "period": "宋", "type": "诗", "title": "和謝舍人洊震", "paragraphs": ["盛夏萬物當長養，驕陽不雨誰爲憂。", "天無纖雲野赬色，草木焦卷如經秋。", "南陽太守自引咎，不以天時爲怨尤。", "齋精潔慮祠望內，僚屬奔從無停輈。", "謾取詩言占離畢，徒依風俗驗鳴鳩。", "忽聞郡北直百里，岑岑岐笠藏靈湫。", "持牲遣吏詣其下，俎豆未徹升陰虬。", "電光劃劃遶巖壁，雷聲隠隠生山陬。", "擁雲馳雨自東上，西風斗猛雲還收。", "神龍蓄志未發泄，明日更與頑陽讎。", "黤靄陰黑若卷海，聯綿霹靂能破仇。", "沃然原隰洗妖氣，浩爾溝瀆揚平流。", "九穀有登百姓喜，蜿蜒歆祀神何羞。"]}