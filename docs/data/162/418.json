{"author": "梅堯臣", "period": "宋", "type": "诗", "title": "晚泊觀鬬雞", "paragraphs": ["舟子抱雞來，雄雄跱高岸。", "側行初取勢，俯啄示無憚。", "先鳴氣益振，奮擊心非愞。", "勇頸毛逆張，怒目眥裂盰。", "血流何所爭，死鬭欲充玩。", "應當激猛毅，豈獨專晨旦。", "勝酒人自私，粒食誰爾喚。", "緬懷彼興魏，傍睨當衰漢。", "徒然驅國衆，曾靡救時難。", "羣雄自苦戰，九錫邀平亂。", "寶玉歸大姦，干戈託奇算。", "從來小資大，聊用一長歎。"]}