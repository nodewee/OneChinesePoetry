{"author": "梅堯臣", "period": "宋", "type": "诗", "title": "依韻和希深遊大字院", "paragraphs": ["夫君康樂裔，顧我子真派。", "湛然懷清機，越爾尋虛界。", "暫來香園中，共憩寒松大。", "先生醉復吟，長老言不壞。", "信與賞心符，寧同俗士愛。", "杖屨恣遊遨，池塘仍感槩。", "焚香露蓮泣，聞磬霜鷗邁。", "青板今已空，濁醪誰許載。", "軟草當熊絪，低篁挂纓带。", "不覺月明歸，候門僮僕怪。"]}