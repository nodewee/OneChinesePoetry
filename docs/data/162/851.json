{"author": "梅堯臣", "period": "宋", "type": "诗", "title": "日蝕", "paragraphs": ["赫赫初出咸池中，浴光洗跡生天東。", "不覺有物來晦昧，團團一片如頑銅。", "前時蝦蟆食爾妃，天下戢戢無有忠。", "責駡四方誰膽大，仰頭憤憤唯盧仝。", "欲持寸刃去其害，氣力雖有天難通。", "是時了無毫芒益，徒有文字辯且雄。", "仝死於今百餘載，日月幾度遭遮蒙。", "有人見之如不見，誰肯開口咨天公。", "老鴉居處已自穩，三足鼎峙何乖慵。", "而今有觜不能噪，而今有爪不能攻。", "任看怪物瞖天眼，方且省事保爾躬。", "日月與物固無惡，應由此鳥招禍凶。", "吾意髣髴料此鳥，定亦閃避離日宮。", "安逢后羿不乖暴，直與審慤彎强弓。", "射此賈怨鳥，以謝毒惡蟲。", "二曜各安次，災害無由逢。", "南不尤赤鳥，東不誚蒼龍。", "北龜勿吐氣，西虎勿嘯風。", "五行不汩陳，虞舜生重瞳。", "我今作此詩，可與仝比功。"]}