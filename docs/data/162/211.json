{"author": "梅堯臣", "period": "宋", "type": "诗", "title": "和永叔柘枝歌", "paragraphs": ["漁陽三疊音隆隆，紅蕖亂坼當秋風。", "披香擁霧出妖嫮，嫵眉壯髮翩驚鴻。", "鏘鏘雜珮離芳渚，珠帽紅靴振金縷。", "相迎垂手勢如傾，障袂倚歌詞欲吐。", "最憐應節乍低昂，便轉疾徐皆可覩。", "飄揚初認雪迴風，躑躅還看繭縈緒。", "小小寧聞怨曲長，盈盈自解依儔侶。", "藝奇體妙按者誰，金貂大尹宴清池。", "綺茵繡幄粲輝映，玳簪珠履何委蛇。", "是時郊原新退暑，天清氣爽過林墅。", "淮王載酒昔嘗聞，謝公携妓那能數。", "始知事簡樂民和，不厭來觀柘枝舞。"]}