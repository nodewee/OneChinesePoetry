{"author": "梅堯臣", "period": "宋", "type": "诗", "title": "謁雙廟", "paragraphs": ["八月過宋都，泊舟雙廟側。", "永懷此忠良，遺烈傳碑刻。", "五位儼朝裾，千年同血食。", "當時多苟生，貴爵曾誰識。", "縱今有丘墳，都已荒荆棘。", "古人非輕死，於義實罕得。", "英骨化埃塵，令名同鳥翼。", "飛翔出後世，景慕無終極。", "豈若目前榮，未歿聲已息。", "西登孝王城，王氣由邦國。"]}