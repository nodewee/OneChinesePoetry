{"author": "梅堯臣", "period": "宋", "type": "诗", "title": "桓妬妻", "paragraphs": ["昔聞桓司馬，娶妾貌甚都。", "其妻南郡主，悍妬誰與俱。", "持刀擁羣婢，逕往將必屠。", "妾時在窗前，解鬟臨鏡梳。", "鬒髮雲垂地，瑩姿冰照壺。", "妾初見主來，綰髻下庭隅。", "斂手語出處，國破家已殂。", "無心來至此，豈願奉君娛。", "今日苟見殺，雖死生不殊。", "主乃擲刃前，抱持一長吁。", "曰我見猶憐，何況是老奴。", "盛怒反爲喜，哀矜非始圖。", "嫉忌尚服美，傷哉今亦無。"]}