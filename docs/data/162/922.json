{"author": "梅堯臣", "period": "宋", "type": "诗", "title": "答韓三子華韓五持國韓六玉汝見贈述詩", "paragraphs": ["聖人於詩言，曾不專其中。", "因事有所激，因物興以通。", "自下而磨上，是之謂國風。", "雅章及頌篇，刺美亦道同。", "不獨識鳥獸，而爲文字工。", "屈原作離騷，自哀其志窮。", "憤世嫉邪意，寄在草木蟲。", "邇來道頗喪，有作皆言空。", "煙雲寫形象，葩卉詠青紅。", "人事極諛諂，引古稱辨雄。", "經營唯切偶，榮利因被蒙。", "遂使世上人，只曰一藝充。", "以巧比戲弈，以聲喻鳴桐。", "嗟嗟一何陋，甘用無言終。", "然古有登歌，緣辭合徵宮。", "辭由士大夫，不出於瞽矇。", "予言與時輩，難用猶篤癃。", "雖唱誰能聽，所遇輒瘖聾。", "諸君前有贈，愛我言過豐。", "君家好兄弟，響合如笙叢。", "雖欲一一報，强說恐非衷。", "聊書類頑石，不敢事磨礱。"]}