{"author": "梅堯臣", "period": "宋", "type": "诗", "title": "和元之述夢見寄", "paragraphs": ["高秋枕席凉，晝寢還清曠。", "不嘲君腹便，獨夢予爾訪。", "豈忘相規言，仍記羣小謗。", "始知端正心，寐語尚不誑。", "惝怳何讒人，告子亦孟浪。", "吾聞有尸蟲，伺惡多相尚。", "耽睡受其惑，子心恐成恙。", "勉子守庾曹，勿使茲物王。", "魂交昧聰明，寤後成清唱。", "誦玩自省循，徒爾增怊悵。", "不能檢細微，遂使言屢貺。", "雖然甚頑鄙，內顧無過當。", "仲尼稱天厭，季路猶行行。", "何當謝勤誠，爲子傾嘉釀。"]}