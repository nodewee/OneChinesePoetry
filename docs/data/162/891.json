{"author": "梅堯臣", "period": "宋", "type": "诗", "title": "運使劉察院因按歷歸西京拜省", "paragraphs": ["在昔志四海，所遇非一途。", "朝以言悟主，夕即被金朱。", "于茲亦未幾，用直升雲衢。", "臺分東西屬，御史從子除。", "天馬日千里，豈並局促駒。", "朔北遏亂萌，褒嘉賜璽書。", "乃衣漢使繡，威譽傾國都。", "借問世上榮，萬國與此殊。", "明朝歸洛陽，聊且餞高車。", "亭堠况非遠，春郊無疾驅。"]}