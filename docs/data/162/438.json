{"author": "梅堯臣", "period": "宋", "type": "诗", "title": "祫享觀禮二十韻", "paragraphs": ["卜惟陽月吉，孝享禮方脩。", "齋幄嚴宮殿，羣臣奉冕旒。", "北風先集霰，夜雪競侵幬。", "羽仗天街立，龍笳象魏流。", "翌朝升寶輅，夾道列華輈。", "琳宇躬將款，珠塵密未收。", "撞鐘鈞奏合，奠玉日光浮。", "捧冊叨於左，觀儀得以周。", "帝來清廟下，月欲大刀頭。", "既祼還初次，更衣戴遠游。", "黄麾轉槐路，朱輦駕雲虬。", "武士羅金甲，中人著錦褠。", "千官入稱慶，萬國與同休。", "却出紫宸閣，俄登宣德樓。", "雞星傳巽令，鶴馭作天郵。", "肆赦通皇澤，深仁被九州。", "巍巍百世業，坦坦四夷柔。", "惠及高年叟，恩差五等侯。", "力田仍給復，有道俾旁求。", "何以歌堯美，茲同擊壤謳。"]}