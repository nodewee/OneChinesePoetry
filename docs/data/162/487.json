{"author": "梅堯臣", "period": "宋", "type": "诗", "title": "聞尹師魯赴涇州幕", "paragraphs": ["胡騎犯邊來，漢兵皆死戰。", "昨聞衛將軍，賢俊多所薦。", "知君慮不淺，求對未央殿。", "天子喜有言，軺車因召見。", "籌畫當冕旒，袍魚賜銀茜。", "曰臣豈身謀，而邀陛下睠。", "青衫出二崤，白馬如飛電。", "關山冒風露，兒女泣霜霰。", "軍客壯士多，劍藝匹夫衒。", "賈誼非俗儒，慎無輕寡變。"]}