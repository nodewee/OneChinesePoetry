{"author": "梅堯臣", "period": "宋", "type": "诗", "title": "依韻和胡武平懷京下游好", "paragraphs": ["南國易悲愁，西風起高樹。", "枯荷復送雨，度雁寧知數。", "欲問北來音，繫書復若故。", "冥飛杳無跡，弋者徒有慕。", "况在白蘋洲，而懷石渠署。", "石渠多故人，鵷鵠方騫翥。", "鏘鳴尚可希，綷翼何由附。", "主人頼知己，未變疇昔顧。", "乘桴豈仲尼，好勇非季路。", "幸依南郡帳，不學邯鄲步。", "自守終日愚，都忘向時慮。", "睠戀此江湖，親年當喜懼。", "既獲庭闈近，又多山水趣。", "邇來對明月，千里猶會晤。", "長橋人絕聲，舉酒逢秋露。", "迥聞孤舟笛，煙水在何處。", "俯檻意無涯，跳波魚夜乳。", "頗得真隠情，奚須慕巢許。", "思寄梅枝香，遠隔蘭溪渡。", "緘之付好風，精爽亦隨去。"]}