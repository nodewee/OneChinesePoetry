{"author": "梅堯臣", "period": "宋", "type": "诗", "title": "賦秋鴻送劉衡州", "paragraphs": ["秋鴻整羽翮，去就自因時。", "往春南方來，遂止天泉池。", "天泉水清泚，鴛鷺日追隨。", "蒲藻豈不樂，江湖信所宜。", "今朝風色便，塹向衡陽歸。", "洞庭逢葉下，瀟湘先客飛。", "渚有蘭杜美，心無稻粱卑。", "罾繳勿爾念，鷹隼寧爾窺。", "煙波千萬里，足以資盤嬉。", "峯前想回日，青冥生路歧。"]}