{"author": "梅堯臣", "period": "宋", "type": "诗", "title": "資政王侍郎南京留守", "paragraphs": ["百世興王地，乘時已建都。", "離宮萬戶寄，京邑四方模。", "尹以名臣擇，朝仍宿哲俞。", "果資卿屬重，將俾國人蘇。", "迎餞車交轍，奔馳士結途。", "許嗟人惠奪，宋遲德恩敷。", "日月天闈近，山河地勢趨。", "壓城隋柳密，開苑漢池枯。", "文物希前代，謳歌得大儒。", "鄒枚跡雖古，賓從豈今無。"]}