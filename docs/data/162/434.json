{"author": "梅堯臣", "period": "宋", "type": "诗", "title": "依韻和劉敞秀才", "paragraphs": ["安得采虛名，師道欲吾廣。", "雖然成術業，曾不計少長。", "孔孟久已亡，富貴得亦儻。", "後生不聞義，前輩懼爲黨。", "退之昔獨傳，力振功不賞。", "舌吻張洪鍾，小大扣必響。", "近世復泯滅，務覺多忽怳。", "今子誠有志，方駕已屢枉。", "自慙懷道淺，所得可下上。", "正如種青松，而欲託朽壤。", "典冊皆可尋，聖言皆可仰。", "幸無增我過，此語固不爽。"]}