{"author": "梅堯臣", "period": "宋", "type": "诗", "title": "花娘歌", "paragraphs": ["花娘十二能歌舞，籍甚聲名居樂府。", "荏苒其間十四年，朝作行雲暮行雨。", "格夫氣俊能動人，人能動之無幾許。", "前歲適從江國來，時因醼席相微語。", "雖有幽情未得傳，暗結殷勤度寒暑。", "去春送客出東城，舟中接膝已心傾。", "自茲稍稍有期約，五月連航並釣行。", "曲堤別浦無人處，始笑鴛鴦浪得名。", "爾後頻逢殊嬿婉，各恨從來相見晚。", "月下花前不暫離，暫離已抵銀河遠。", "青鳥傳音日幾迴，雞鳴歸去暮還來。", "經秋度臘無纖失，愛極情專易得猜。", "前時南圃尋芳卉，小忿不勝投袂起。", "官私乘釁作威稜，督促倉惶去閭里。", "蕭蕭風雨滿長溪，一舸翩然逐流水。", "忽逢小史向城來，泣淚寄言心欲死。", "願郎日日致青雲，妾已長甘在泥滓。", "更悲恩意不得終，世事難憑何若此。", "郎聞茲語痛莫深，天地無窮恨無已。", "我今爲爾偶成章，便欲緘之託雙鯉。"]}