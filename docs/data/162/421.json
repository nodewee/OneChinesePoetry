{"author": "梅堯臣", "period": "宋", "type": "诗", "title": "廟子灣辭", "paragraphs": ["我之東來兮過彼雍丘，舟師奏功兮濁水湍流。", "歷長灣兮勢曲鉤，傾高斗折兮若奔虬。", "潛伏怪物兮深幽幽，發作暴漲兮爲潮頭。", "土人立祠兮在彼沙洲，老木蒼蒼兮蟬噪啾啾。", "輸卒引繂兮蓬首裸體劇縲囚，赤日上煎兮膠津蹙氣塞咽喉。", "胸盪肩挨同軛牛，足進復退不得休。", "竟持紙幣挂廟陬，微風飄揚如喜收。", "我今語神神聽不，何不歸海事陽侯。", "穹魚大龜非爾儔，奚必區區此汴溝。", "驚愚駭俗得肴羞，去就當决何遲留。"]}