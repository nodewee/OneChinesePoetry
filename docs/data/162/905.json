{"author": "梅堯臣", "period": "宋", "type": "诗", "title": "寄滁州歐陽永叔", "paragraphs": ["昔讀韋公集，固多滁州詞。", "爛熳寫風土，下上窮幽奇。", "君今得此郡，名與前人馳。", "君才比江海，浩浩觀無涯。", "下筆猶高帆，十幅美滿吹。", "一舉一千里，只在頃刻時。", "尋常行舟艫，傍岸撐牽疲。", "有才苟如此，但恨不勇爲。", "仲尼著春秋，貶骨常苦笞。", "後世各有史，善惡亦不遺。", "君能切體類，鏡照嫫與施。", "直辭鬼膽懼，微文姦魄悲。", "不書兒女書，不作風月詩。", "唯存先王法，好醜無使疑。", "安求一時譽，當期千載知。", "此外有甘脆，可以奉親慈。", "山蔬采筍蕨，野膳獵麏麋。", "鱸膾古來美，梟{炙火=肉}今且推。", "夏果亦瑣細，一一舊頗窺。", "圓尖剝水實，青紅摘林枝。", "又足供宴樂，聊與子所宜。", "慎勿思北來，我言非狂癡。", "洗慮當以浄，洗垢當以脂。", "此語同飲食，遠寄入君脾。"]}