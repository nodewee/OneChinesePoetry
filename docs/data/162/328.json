{"author": "梅堯臣", "period": "宋", "type": "诗", "title": "建德新牆詩", "paragraphs": ["山廨不營堵，筠篁爲密籬。", "初年固可蔽，晏歲不能支。", "已被巢蜂蠹，復爲荒葛虆。", "夏雨久枯脆，秋風遂傾敧。", "雞鶩恣穿逸，牛羊來踐窺。", "我議欲板築，羣走皆不怡。", "首吏先進白，土踈不可爲。", "潦雨忽暴集，澗流如突馳。", "我心賾其極，斯語其見欺。", "用竹乃戶率，破得緣而私。", "冬斂葺西角，春調完北陲。", "循環日有壞，煩擾無虛時。", "介决弗爾惑，遂飭闢其基。", "榛莽一芟去，畚鍤能悅隨。", "膏潤非朽壤，峭削隠金鎚。", "荏苒未踰月，屹如長雲垂。", "疏壍備水害，既圬復蓬茨。", "豈唯禦貛豹，亦以防狐狸。", "且有內外隔，絕聞閭巷卑。", "安然茲燕息，來者勿吾隳。"]}