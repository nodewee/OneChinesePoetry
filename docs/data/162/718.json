{"author": "梅堯臣", "period": "宋", "type": "诗", "title": "和永叔晉祠詩", "paragraphs": ["并州古來稱近胡，山雄氣壯民足儲。", "山根晉水發源處，平若皎鑑潛决疎。", "漸流漸急不可測，以至𤂆𤂆鳴清渠。", "豈惟俯可見毛髮，況乃了了看龜魚。", "下溉平田幾百頃，稻苗𥝧䅉曾不枯。", "興亡莫問隨水遠，廟深草樹空扶疎。", "伊君持節過其下，愛此佳趣聊停車。", "北望故城無舊物，泱漭野色連丘墟。", "已向風前聽好鳥，只畏落日聞蒼狐。", "晉人須識漢使美，冉冉青髯似綠蒲。"]}