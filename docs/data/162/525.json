{"author": "梅堯臣", "period": "宋", "type": "诗", "title": "依韻和永叔子履冬夕小齋聯句見寄", "paragraphs": ["遥知夜相過，對語冷無火。", "險辭鬭尖奇，凍地抽笋笴。", "唫成欲寄誰，談極唯思我。", "學術窮後先，文字少許可。", "敢將蠡測海，有似脂出輠。", "必餓嘗見憂，此病各又果。", "弊駕當還都，重門不須鏁。", "到時春怡怡，萬柳枝娜娜。", "定應人折贈，只恐絮已墮。", "行橐且不貧，明珠藏百顆。"]}