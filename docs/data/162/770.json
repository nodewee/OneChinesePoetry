{"author": "梅堯臣", "period": "宋", "type": "诗", "title": "史尉還烏程", "paragraphs": ["與君去年別，君來竟悲喜。", "乘馬夜訪君，備陳昔行李。", "五月辭吳中，六月渡揚子。", "七月行喪妻，是月子又死。", "買棺無橐金，助貸頼知己。", "嬌兒晝夜啼，幼女飲食止。", "行路况炎蒸，悲哀滿心耳。", "青銅不忍照，憔悴鄰於鬼。", "八月至都下，少長疾未已。", "一婢復嗑然，老媼幾不起。", "君門日預朝，僕乘貧可恥。", "十月補王畿，受代隔歲紀。", "閉門陋巷中，悶默閱書史。", "初聞君至之，如見湖山美。", "今聞君復還，爲我謝雲水。", "故交儻相問，懷抱今如此。", "豈乏南飛雁，豈無東下鯉。", "自同嵇康懶，作書愁把紙。"]}