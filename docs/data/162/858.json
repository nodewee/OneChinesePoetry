{"author": "梅堯臣", "period": "宋", "type": "诗", "title": "和通判太博雞冠花十韻", "paragraphs": ["神農記百卉，五色異甘酸。", "乃有秋花實，全如雞幘丹。", "籠煙何聳聳，泫露更團團。", "取譬可無意，得名殊足觀。", "逼真歸造化，任巧即彫剜。", "赤玉書留魏，丹砂句誦韓。", "誠能因物比，誰謂一時難。", "有客驅辭穎，臨風運筆端。", "嘗嗟古吟缺，每惜此芳殘。", "揣情苦精妙，繼音慙未安。"]}