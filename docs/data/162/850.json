{"author": "梅堯臣", "period": "宋", "type": "诗", "title": "寄宋次道中道", "paragraphs": ["再來魏闕下，舊友無一人。", "或爲美官去，或爲泉下塵。", "晚節相知者，操節許松筠。", "日世常山公，伯仲文學均。", "與我數還往，以義爲比鄰。", "屢假篋中書，校證多護真。", "次述盈百卷，補亡如繼秦。", "中作淵明詩，平淡可擬倫。", "於時多驕佚，黄卷罕所親。", "昨以興西師，往往劍射伸。", "短衣誇走馬，睅目語常瞋。", "欲效西山勇，遂笑東魯仁。", "捨本趨富貴，乃與市賈濱。", "以此較於子，素業固未泯。", "前日之許昌，別君已經旬。", "偶然值河决，窮坐如涸鱗。", "臨風思有寄，夜詠還達晨。"]}