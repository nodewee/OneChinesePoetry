{"author": "梅堯臣", "period": "宋", "type": "诗", "title": "答宋學士次道寄澄心堂紙百幅", "paragraphs": ["寒溪浸楮舂夜月，敲冰舉簾勻割脂。", "焙乾堅滑若鋪玉，一幅百錢曾不疑。", "江南老人有在者，爲予嘗說江南時。", "李主用以藏秘府，外人取次不得窺。", "城破猶存數千幅，致入本朝誰謂奇。", "漫堆閒屋任塵土，七十年來人不知。", "而今製作已輕薄，比於古紙誠堪嗤。", "古紙精光肉理厚，邇歲好事亦稍推。", "五六年前吾永叔，贈予兩軸令寶之。", "是時頗敘此本末，遂號澄心堂紙詩。", "我不善書心每愧，君又何此百幅遺。", "重增吾赧不敢拒，且置縑箱何所爲。"]}