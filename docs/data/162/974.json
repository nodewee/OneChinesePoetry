{"author": "梅堯臣", "period": "宋", "type": "诗", "title": "王德言夏日西湖晚步十韻次而和之", "paragraphs": ["雨餘殘照在，塘靜獨行行。", "荷積水珠重，天收霓帔輕。", "倦禽倚卧柳，聚蚓殢坳泓。", "帽側林枝礙，裳褰野蔓縈。", "芡韜園客剝，蒲刃水妖驚。", "决决流泉活，濛濛夕霧平。", "榴房生蠹落，蛛網害蟲成。", "坎黽無時怒，渾魚自樂清。", "高臺從獸窟，古道有根橫。", "寫景未能就，娟娟月上城。"]}