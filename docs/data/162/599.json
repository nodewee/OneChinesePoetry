{"author": "梅堯臣", "period": "宋", "type": "诗", "title": "送劉成伯著作赴弋陽宰", "paragraphs": ["我昨之官來，值君爲郡掾。", "當年已知名，是日纔識面。", "未久嗟還都，始應羣公薦。", "遂除芸省郎，出治江上縣。", "縣劇素所聞，其俗到可見。", "水精製盤盂，冰瑩産郊甸。", "鳴箏斲桐梓，雕飾雜寶絢。", "有藥化銅鉛，方士多伏鍊。", "君今齒尚壯，好學常不倦。", "二者定非惑，吾言亦狂狷。", "絃歌將有餘，幸可窮經傳。", "歸來期著書，篋楮盈百卷。", "莫學此疎慵，無能守貧賤。", "明朝君當行，勉勉自出餞。", "豈無一壺酒，豈無一鼎饌。"]}