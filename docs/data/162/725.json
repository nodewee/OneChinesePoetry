{"author": "梅堯臣", "period": "宋", "type": "诗", "title": "偶書寄蘇子美", "paragraphs": ["君詩壯且奇，君筆工復妙。", "二者世共寶，一得亦難料。", "我今或盈軸，體逸思益峭。", "有如秋空鷹，氣壓城雀鷂。", "又如飲巨鍾，一舉不能釂。", "既釂心已醉，顛倒視兩曜。", "吾交有永叔，勁正語多要。", "嘗評吾二人，放檢不同調。", "其於文字間，苦硬與惡少。", "雖然趣尚殊，握手幸相笑。"]}