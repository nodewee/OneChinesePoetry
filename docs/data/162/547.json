{"author": "梅堯臣", "period": "宋", "type": "诗", "title": "弔石曼卿", "paragraphs": ["前時京師來，對馬嘗相揖。", "埃塵正滿衢，笑語曾未及。", "雖然恨莫親，往往聞風什。", "星斗交垂光，昭昭不可挹。", "獨哦秋露中，豈顧衣裘溼。", "酒杯輕宇宙，天馬難羈縶。", "今朝我還都，但見交朋泣。", "借問泣者誰，曼卿魂已蟄。", "堂堂豪傑姿，遂爾一棺戢。", "君生寒月明，君沒寒月入。", "月入還復升，精魄寧未集。", "孤墳細草遍，翠碣嗟新立。"]}