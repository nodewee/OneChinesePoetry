{"author": "梅堯臣", "period": "宋", "type": "诗", "title": "詠王右丞所畫阮步兵醉圖", "paragraphs": ["右丞筆通妙，阮籍思玄虛。", "獨畫來東平，倒冠醉乘馿。", "力頑不肯進，俛首耳前驅。", "一人牽且顧，一士旁挾扶。", "捉鞍舉雙足，閉目忘窮途。", "想像得風度，纖悉古衣裾。", "玉骨化爲土，丹青終不渝。", "而今幾百歲，乃有胡公疎。", "買石遂留刻，漬墨許傳模。", "白黑就髣髴，毫芒辨精麤。", "千古畜深意，終朝懸座隅。", "誰謂盈尺紙，不慙雲霧圖。"]}