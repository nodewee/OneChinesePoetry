{"author": "梅堯臣", "period": "宋", "type": "诗", "title": "醉中留別永叔子履", "paragraphs": ["新霜未落汴水淺，輕舸惟恐東下遲。", "遶城假得老病馬，一步一跛令人疲。", "到君官舍欲取別，君惜我去頻增嘻。", "便步髯奴呼子履，又令開席羅酒巵。", "逡巡陳子果亦至，共坐小室聊伸眉。", "烹雞庖兔下筯美，盤實飣餖栗與梨。", "蕭蕭細雨作寒色，厭厭盡醉安可辭。", "門前有客莫許報，我方劇飲冠幘欹。", "文章或論到淵奧，輕重曾不遺毫釐。", "間以辨謔每絕倒，豈顧明日無晨炊。", "六街禁夜猶未去，童僕竊訝吾儕癡。", "談兵究弊又何益，萬口不謂儒者知。", "酒酣耳熱試發泄，二子尚乃驚我爲。", "露才揚己古來惡，卷舌噤口南方馳。", "江湖秋老鱖鱸熟，歸奉甘旨誠其宜。", "但願音塵寄鳥翼，慎勿却效兒女悲。"]}