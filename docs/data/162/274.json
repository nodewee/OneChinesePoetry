{"author": "梅堯臣", "period": "宋", "type": "诗", "title": "彥國通判絳州", "paragraphs": ["結交時未久，情親心已照。", "氛埃外自遣，風月還同調。", "復與任浮沉，未嘗趨近要。", "以此雖處貧，寧防俗者誚。", "今將辭我去，盡日來談笑。", "窮巷敞茅茨，高言出廊廟。", "且作朱韍行，聊能發光耀。", "當亦就銅墨，遠之江海徼。", "山郭寂無喧，雲川不妨釣。", "所嗟胡越人，千里煩登眺。"]}