{"author": "梅堯臣", "period": "宋", "type": "诗", "title": "題刁經臣山居時已應辟西幕", "paragraphs": ["向不樂郡府，遂云歸田園。", "結廬復種蓺，草樹日已繁。", "散帙理舊學，了然無俗喧。", "春雨一迴過，覽耕登古原。", "青山每自愛，霽色當衡門。", "故人苟來往，名宦未嘗言。", "趣適已不淺，道心良亦存。", "忽聞辟書至，便令驅犢轅。", "豈期同瓠瓜，長繫蒿萊根。", "始知古君子，出處惟義敦。"]}