{"author": "梅堯臣", "period": "宋", "type": "诗", "title": "永叔寄澄心堂紙二幅", "paragraphs": ["昨朝人自東郡來，古紙兩軸緘縢開。", "滑如春冰密如蠒，把玩驚喜心徘徊。", "蜀牋蠹脆不禁久，剡楮薄慢還可咍。", "書言寄去當寶惜，慎勿亂與人翦裁。", "江南李氏有國日，百金不許市一枚。", "澄心堂中唯此物，靜几鋪寫無塵埃。", "當時國破何所有，帑藏空竭生莓苔。", "但存圖書及此紙，輦大都府非珍瓌。", "于今已踰六十載，棄置大屋牆角堆。", "幅狹不堪作詔命，聊備麤使供鸞臺。", "鸞臺天官或好事，持歸秘惜何嫌猜。", "君今轉遺重增愧，無君筆札無君才。", "心煩收拾乏匱櫝，日畏撦裂防嬰孩。", "不忍揮毫徒有思，依依還起子山哀。"]}