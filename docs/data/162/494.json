{"author": "梅堯臣", "period": "宋", "type": "诗", "title": "依韻和李君讀余注孫子", "paragraphs": ["我世本儒術，所談聖人篇。", "聖篇闢乎道，信謂天地根。", "衆賢發藴奧，授業稱專門。", "傳箋與注解，璨璨今猶存。", "始欲沿其學，陳跡不可言。", "唯餘兵家說，自昔罕所論。", "因暇聊發篋，故讀尚可溫。", "將爲文者備，豈必握武賁。", "終資仁義師，焉愧道德藩。", "揮毫試析理，已厭前輩繁。", "信有一日長，可壓千載魂。", "未涉勿言淺，尋流方見源。", "廟謀盛夔禼，正議滅烏孫。", "吾徒誠合進，尚念有親尊。"]}