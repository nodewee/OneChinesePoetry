{"author": "梅堯臣", "period": "宋", "type": "诗", "title": "答中道小疾見寄", "paragraphs": ["嵇康性彌嬾，曾不廢養生。", "子姑當妙年，何乃勞其精。", "老聃有至論，身孰親於名。", "詩本道情性，不須大厥聲。", "方聞理平淡，昏曉在淵明。", "寢欲來於夢，食欲來於羹。", "淵明儻有靈，爲子氣不平。", "其人實傲佚，不喜子纏縈。", "吾今敢告子，幸願少適情。", "時能與子飲，莫惜倒缾罌。"]}