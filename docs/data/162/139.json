{"author": "梅堯臣", "period": "宋", "type": "诗", "title": "和楊子聰會董尉家", "paragraphs": ["董生方好雅，茲日爲掃扉。", "森爾延嘉賓，歡然去塵機。", "有客振雙袂，敢言陽春暉。", "聊停玉麈尾，爲歌金縷衣。", "古辭何稠疊，無乃惜芳菲。", "三閭不餔糟，二子自採薇。", "雖留千載清，未免當時饑。", "吾愛曹公詩，古來不敢非。", "人生若朝露，捨醉當何歸。", "四座驚此語，未厭翠觴飛。", "胡能後天地，何可恃輕肥。", "沉酣且長詠，白首空歔欷。"]}