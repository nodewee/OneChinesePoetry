{"author": "梅堯臣", "period": "宋", "type": "诗", "title": "送梵才吉上人歸天台", "paragraphs": ["頃余遊鞏洛，值子入天台。", "當時羣卿士，共羨出氛埃。", "荏苒逾一紀，却向人間來。", "問子何爲爾，言興般若臺。", "雖將發愚闇，般若安在哉。", "此教久已熾，增海非一杯。", "我言亦爝火，豈使萬木灰。", "蓋欲守中道，焉能力損裁。", "子勿疑我言，遂以爲嫌猜。", "忽聞携錫杖，思向石橋迴。", "城霞與琪樹，璨璨助詩才。", "嘉辭徧入口，幸足息巖隈。"]}