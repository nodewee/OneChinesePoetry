{"author": "梅堯臣", "period": "宋", "type": "诗", "title": "謝師厚歸南陽效阮步兵", "paragraphs": ["一日復一朝，一暮復一旦。", "與子相經過，少會不言散。", "我心終未極，歲月忽云晏。", "嘶馬思長道，孤鳥逐前伴。", "駕言慕儔侶，懷抱若冰炭。", "南臨白水湄，風雪振高岸。", "意恐慈母念，疾馳節已換。", "解劍登北堂，幼婦笑粲粲。", "弊裘一以縫，征塵一以澣。", "而我客大梁，衣垢自悲歎。"]}