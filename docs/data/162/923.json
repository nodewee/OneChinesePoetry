{"author": "梅堯臣", "period": "宋", "type": "诗", "title": "前以詩答韓三子華後得其簡因敘下情", "paragraphs": ["前者報君詩，妄說良有以。", "昔予在京師，多爲人所詆。", "短章然無工，實未甘藝比。", "因君有過褒，聊且發憤悱。", "何言敢爲師，乃是貴不韙。", "平常遭口語，攢集猶毒矢。", "此論苟一出，是非必蜂起。", "偶爾道瘖聾，多疑已竊指。", "雖恃不欺衷，恨未致速死。", "安得二頃田，歸耕曷爲恥。", "誰能事州郡，雞狗徒聒耳。"]}