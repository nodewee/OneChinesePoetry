{"author": "梅堯臣", "period": "宋", "type": "诗", "title": "初冬夜坐憶桐城山行", "paragraphs": ["我昔吏桐鄉，窮山使屢躡。", "路險獨後來，心危常自怯。", "下顧雲容容，前溪未可涉。", "半崕風颯然，驚鳥爭墮葉。", "修蔓不知名，丹實坼在莢。", "林端野鼠飛，緣挽一何捷。", "馬行聞虎氣，豎耳鼻息嗋。", "遂投山家宿，駭汗衣尚浹。", "歸來撫童僕，前事語妻妾。", "吾妻常有言，艱勤壯時業。", "安慕終日間，笑媚看婦靨。", "自是甘努力，於今無所懾。", "老大官雖暇，失偶淚滿睫。", "書之空自知，城上鼓三疊。"]}