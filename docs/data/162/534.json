{"author": "梅堯臣", "period": "宋", "type": "诗", "title": "孫主簿惠上黨寺壁胡霈然書墨迹一匣", "paragraphs": ["上黨佛祠何可觀，開元瑞物圖高閣。", "又有長廊古壁上，復是名輩題丹雘。", "當時泥用絲作筋，意欲千載無剝落。", "書奇畫妙了不識，訛傳墨土能治瘧。", "寺僧不惜人掐取，筆畫遂缺如鳥啄。", "後來好事恐磨滅，寶刀裁剗泥如剝。", "取之龕置綠板匣，便寶箱楮同美璞。", "拂拭還看體勢生，盤屈蒼虬舞鸞鷟。", "在昔不畏屋壁壞，今也常恐兒童撲。", "夫君知我心所重，南歸贈以致誠慤。", "此時雖喜落吾手，老大腕硬無由學。", "但當拜貺不敢忘，莫爲報言曾未數。"]}