{"author": "梅堯臣", "period": "宋", "type": "诗", "title": "韓欽聖問西洛牡丹之盛", "paragraphs": ["韓君問我洛陽花，爭新較舊無窮已。", "今年誇好方絕倫，明年更好還相比。", "君疑造化特著意，果乃區區可羞恥。", "嘗聞都邑有勝意，既不鍾人必鍾此。", "由是其中立品名，紅紫葉繁矜色美。", "萌芽始見長蒿萊，氣焰旋看壓桃李。", "乃知得地偶增異，遂出羣葩號奇偉。", "亦如廣陵多芍藥，閭井荒殘無可齒。", "淮山邃秀付草樹，不産髦英産佳卉。", "人於天地亦一物，固與萬類同生死。", "天意無私任自然，損益推遷寧有彼。", "彼盛此衰皆一時，豈關覆燾爲偏委。", "呼兒持紙書此說，爲我緘之報韓子。"]}