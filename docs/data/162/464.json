{"author": "梅堯臣", "period": "宋", "type": "诗", "title": "代書寄歐陽永叔四十韻", "paragraphs": ["始謫夷陵日，當居建德年。", "一書冤逐客，四詠繼稱賢。", "自謂臨江徼，相逢莫我先。", "白醪封畫榼，素鯉養泓泉。", "戒吏收山栗，呼童惜沼蓮。", "只期東浦過，共醉小溪邊。", "日日占風勢，時時到水堧。", "安知貪挂席，不肯暫迴船。", "自爾皆無定，歸歟亦未然。", "指程幾一月，泝險歷三千。", "魚鳥都難問，音塵杳莫傳。", "因之走羸僕，試與訪南遷。", "比及過牛峽，還聞迎璧田。", "報言雖不獲，吉語喜多全。", "我解歸堯闕，君移近漢淵。", "問途曾未遠，命駕亦何緣。", "衰野今行矣，隆中有待焉。", "鄉亭瓜接軫，風化蟻同羶。", "即欲朋簪盍，翻爲俗事牽。", "愛嬰嬌啞啞，嗜寢復便便。", "雞黍煩爲具，輪轅豈得前。", "寄聲勤以謝，幸子恕而憐。", "來貺誠爲望，論情恐未捐。", "嘗親馬南郡，果謁謝臨川。", "遂得窺顔色，重忻論簡編。", "聊咨別後著，大出篋中篇。", "問傳輕何學，言詩詆鄭箋。", "飄流信窮厄，探討愈精專。", "道舊終忘倦，評文欲廢眠。", "寧知主人貴，但見左魚懸。", "所至同風月，相歡憶澗瀍。", "清歌嗟在耳，素髮怪侵顛。", "翠堞時登眺，芳洲屢泝沿。", "難醒撥醅醁，殊厭落頭鮮。", "坐竹聽啼鳥，臨流聒嘒蟬。", "孤亭起歸夢，南陌去揚鞭。", "出餞陪雙旆，方蘄歷廣瀍。", "始生山吏敬，頗釋利途邅。", "會面辭何吐，離膺事已填。", "空餘郡樓望，野色際平煙。"]}