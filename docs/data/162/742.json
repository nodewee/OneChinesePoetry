{"author": "梅堯臣", "period": "宋", "type": "诗", "title": "晚歸聞李殿丞訪別言己屢來不遇", "paragraphs": ["蕭條一陋巷，頻日見馬蹄。", "歸來稚子告，有客云將暌。", "始知君其南，復歎我向西。", "豈不懷念慕，吾親書新齎。", "曰吾五男子，愛惜無不齊。", "所要立門戶，安用同犬雞。", "齪齪守此客，馴馴戀此棲。", "二季留左右，足以共挈携。", "身許遠就祿，幸又奉阿㜷。", "今年還都下，路喪子與妻。", "囊罄厭外役，進退類藩羝。", "終當改江邑，儻得致音題。"]}