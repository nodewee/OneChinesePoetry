{"author": "梅堯臣", "period": "宋", "type": "诗", "title": "汝墳貧女", "paragraphs": ["汝墳貧家女，行哭音悽愴。", "自言有老父，孤獨無丁壯。", "郡吏來何暴，縣官不敢抗。", "督遣勿稽留，龍鍾去携仗。", "勤勤囑四鄰，幸願相依傍。", "適聞閭里歸，問訊疑猶强。", "果然寒雨中，僵死壤河上。", "弱質無以託，橫尸無以葬。", "生女不如男，雖存何所當。", "拊膺呼蒼天，生死將奈向。"]}