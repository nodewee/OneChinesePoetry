{"author": "梅堯臣", "period": "宋", "type": "诗", "title": "寄永興招討夏太尉", "paragraphs": ["寶元元年西夏叛，天子命將臨戎行。", "二年孟春果來寇，高奴城下皆氐羌。", "五原偏師急赴敵，晝夜不息趨戰場。", "馬煩人怠當勁虜，雖持利器安得强。", "二師覆敗乃自取，豈是廊廟謀不臧。", "朝廷又選益經略，三幙賢俊務所長。", "或取李悝備邊策，或欲五道出朔方。", "仲夏科民挾弓矢，季冬括馿齎道糧。", "官軍未進復犯塞，搴旗殺將何倡狂。", "遂令士卒愈沮氣，欲使乘障膽不張。", "我願助畫跡且遠，側身西望空淒涼。", "庶幾一言可裨益，臨風欲寄鳥翼翔。", "所宜畜銳保城壁，轉饋先在通行商。", "守而勿追彼自困，境上未免小奪攘。", "譬如蚊虻噆膚體，實於肌血無大傷。", "此言雖小可喻遠，幸公采用不我忘。", "誠知公慮若裴度，聖上聽用同憲皇。", "當時豈不歷歲月，猶且衆鎮未陸梁。", "況今鷹犬乏雄勇，便擬馳騁徒蒼惶。", "且緩須時勵犀卒，終期拉朽功莫當。"]}