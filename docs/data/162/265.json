{"author": "梅堯臣", "period": "宋", "type": "诗", "title": "武陵行", "paragraphs": ["生事在漁樵，所居亦烟水。", "野艇一竿絲，朝朝狎清泚。", "忽自傍藤陰，乘流轉山觜。", "始覺景氣佳，潛通小溪裏。", "常時不見春，入谷驚紅蕊。", "幽興窮綠波，翫芳心莫已。", "花外一峯明，林間碧洞啟。", "遥聞雞犬音，漸悟人煙邇。", "捨舟遂潛行，石徑劣容屣。", "豁然有田園，竹果相叢倚。", "厖眉髽髻人，倏遇心顔喜。", "尚作秦衣裳，那知漢名氏。", "自言逢世亂，避地因居此。", "來時手種桃，今日開如綺。", "更看水上花，幾度逐風委。", "競引飯彫胡，邀飲酌瓊醴。", "復呼童稚前，綠鬢仍皓齒。", "翻遣念還茅，思歸釣鱣鮪。", "將辭亦贈言，勿道丘壑美。", "鼓枻出僊源，繁英猶邐迤。", "薄暮返蒼洲，微風吹白芷。", "他日欲重過，茫茫何處是。"]}