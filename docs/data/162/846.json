{"author": "梅堯臣", "period": "宋", "type": "诗", "title": "開封古城阻淺聞永叔喪女", "paragraphs": ["去年我喪子與妻，君聞我悲嘗俛眉。", "今年我聞君喪女，野岸孤坐還增思。", "思君平昔憐此女，戲弄膝下無不宜。", "昨來稍長應慧黠，想能學母粉黛施。", "幾多恩愛付涕淚，灑作秋雨隨風吹。", "風吹北來霑我袂，哀樂相恤唯己知。", "自古壽夭不可詰，天高杳杳誰主之。", "以道爲任自可遣，目前况有寧馨兒。"]}