{"author": "梅堯臣", "period": "宋", "type": "诗", "title": "讀司馬季主傳贈何山人", "paragraphs": ["長安新雨後，九陌少行人。", "同輿有宋賈，游市懷隠淪。", "日聞古賢哲，必與醫卜鄰。", "來過季主室，再拜語逡巡。", "矍然悟辭貌，何爲居埃塵。", "捧腹乃大笑，吾道非爾臻。", "驥慙罷馿駟，鳳豈燕雀親。", "筮占聊助上，功利儻及民。", "大夫與博士，登車若喪神。", "今我見何遯，始驗太史真。", "順性誨善惡，不離義與仁。", "言孝諭爲子，言忠諭爲臣。", "又得蜀嚴比，寧將日者均。", "京都盛龜筴，坐肆如魚鱗。", "噤口不正言，唯能辨冬春。", "鴻冥復何慕，安得雞鶩馴。"]}