{"author": "梅堯臣", "period": "宋", "type": "诗", "title": "鄴中行", "paragraphs": ["武帝初起銅雀臺，丕又建閣延七子。", "日日臺上羣烏饑，峨峨七子宴且喜。", "是時閣嚴人不通，雖有層梯誰可履。", "公幹才俊或欺事，平視美人曾不起。", "五官褊急猶且容，意使忿怒如有鬼。", "自茲不得爲故人，輸作左校濱於死。", "其餘數子安可存，紛然射去如流矢。", "鳥烏聲樂臺轉高，各自畢逋誇疐尾。", "而今撫卷跡已陳，唯有漳河舊流水。"]}