{"author": "梅堯臣", "period": "宋", "type": "诗", "title": "弟得臣殿丞簽判越州", "paragraphs": ["再爲會稽行，聊問會稽美。", "禹穴遷所探，秦望斯所紀。", "年代已浸深，書碑必亡矣。", "剡溪有樵風，其事恐非是。", "買臣千載後，得無負薪子。", "黄庭昔換鵝，道士儻不死。", "行當訪其真，願以鵝報爾。", "慎勿笑我癡，萬事難可擬。", "摘筍復盈檐，緡魚新出水。", "此又食之珍，因書悉條理。"]}