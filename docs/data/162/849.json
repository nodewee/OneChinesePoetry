{"author": "梅堯臣", "period": "宋", "type": "诗", "title": "夢登河漢", "paragraphs": ["夜夢上河漢，星辰布其傍。", "位次稍能辯，羅列爭光芒。", "自箕歷牛女，與斗直相當。", "既悟到上天，百事應可詳。", "其中有神官，張目如電光。", "玄衣乘蒼虬，身佩水玉璫。", "丘蛇與穹鼈，盤結爲紀綱。", "我心恐且怪，再拜忽禍殃。", "臣實居下土，不意涉此方。", "既得接威靈，敢問固不量。", "有牛豈不力，何憚使服箱。", "有女豈不工，何憚縫衣裳。", "有斗豈不柄，何憚挹酒漿。", "卷舌不得言，安用施穹蒼。", "何彼東方箕，有惡務簸揚。", "唯識此五者，願言無我忘。", "神官呼我前，告我無不臧。", "上天非汝知，何苦詰其常。", "豈惜盡告汝，於汝恐不祥。", "至如人間疑，汝敢問於王。", "扣頭謝神官，臣言大爲狂。", "駭汗忽爾覺，殘燈熒空堂。"]}