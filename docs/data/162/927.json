{"author": "梅堯臣", "period": "宋", "type": "诗", "title": "汝州王待制以長篇勸予復飲酒因謝之", "paragraphs": ["前因飲酒多，乃苦傷營衛。", "嘔血踰數升，幾不成病肺。", "上念父母老，下念妻兒稚。", "不死常抱痾，於身寧自貴。", "樊子來勸我，止飲良有謂。", "公復遺我詩，責我詞甚毅。", "指以年齒衰，非酒何養氣。", "春飲景可樂，夏飲暑可避。", "秋飲心忘愁，冬飲暖勝被。", "醉歌人不怪，醉言人不忌。", "在酒功實多，止酒酒何罪。", "假如壽九十，今子已半世。", "不飲徒自苦，未必止爲利。", "胡汨妄與真，恐乖達者意。", "屈原吟澤畔，方悟獨醒累。", "子居今之時，安免人病議。", "是以告子勤，子守亦謬詩。", "我讀纔一過，不覺顔起愧。", "自茲願少飲，但不使疾熾。", "書此以謝公，公言誠有味。"]}