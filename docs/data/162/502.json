{"author": "梅堯臣", "period": "宋", "type": "诗", "title": "弔李膺辭", "paragraphs": ["陰蜺橫天，長劍欲抉，匣穎未露兮精鋼已折。", "層冰塞川，猛炬方烈，凝氣未銷兮高焰已滅。", "雖忠毅之有志兮，當衰運之閉結。", "嗟身禍之不免兮，甘就死於縲絏。", "何賢者之景慕兮，或自表而謝絕。", "惟荀公之獲御兮，見顔間之氣悅。", "奚服媚之若茲兮，蓋操秉乎峻節。", "風裁獨高而罕接兮，號龍門而無凡轍。", "允簡亢不容於時兮，玉雖碎而猶潔。", "痛漢綱之頹圮兮，又何毀乎賢哲。", "歷千古而可悲兮，故余不得而面結。", "叨此邦而長民兮，過舊壠而增咽。", "嗟異代之有遇兮，若登履乎閫闑。", "對風樹之蕭蕭兮，想魂氣之未竭。", "聊感槩於斯兮，寫憂心之惙惙。"]}