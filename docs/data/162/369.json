{"author": "梅堯臣", "period": "宋", "type": "诗", "title": "讀范桐廬述嚴先生祠堂碑", "paragraphs": ["二蛇志不同，相得榛莽裏。", "一蛇化爲龍，一蛇化爲雉。", "龍飛上高衢，雉飛入深水。", "爲蜃自得宜，潛游滄海涘。", "變化雖各殊，有道固終始。", "光武與嚴陵，其義亦云爾。", "所遇在草昧，既貴不爲起。", "翻然歸富春，曾不相助治。", "至今存清芬，烜赫耀圖史。", "人傳七里灘，昔日來釣此。", "灘上水濺濺，灘下石齒齒。", "其人不可見，其事清且美。", "有客乘朱輪，徘徊想前軌。", "著辭刻之碑，復使存厥祀。", "欲以廉貪夫，又以立懦士。", "千載名不忘，休哉古君子。"]}