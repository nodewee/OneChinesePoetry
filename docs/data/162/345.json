{"author": "梅堯臣", "period": "宋", "type": "诗", "title": "彼鴷吟", "paragraphs": ["斷木喙雖長，不啄柏與松。", "松柏本堅直，中心無蠹蟲。", "廣庭木云美，不與松柏比。", "臃腫質性虛，杇蝎招猛觜。", "主人赫然怒，我愛爾何毀。", "彈射出窮山，羣鳥亦相喜。", "啁啾弄好音，自謂得天理。", "哀哉彼鴷禽，吻血徒爲爾。", "座鸇不搏擊，狐兔縱橫起。", "況茲樹腹怠，力去宜濱死。"]}