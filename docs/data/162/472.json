{"author": "梅堯臣", "period": "宋", "type": "诗", "title": "一日曲", "paragraphs": ["妾家鄧侯國，肯愧邯鄲姝。", "世本富繒綺，嬌愛比明珠。", "十五學組紃，未嘗開戶樞。", "十六失所適，姓名傾里閭。", "十七善歌舞，使君邀宴娛。", "自茲著樂府，不得同羅敷。", "凉溫忽荏苒，屢接朝大夫。", "相歡不及情，何異逢路衢。", "昨日一見郎，目色曾不渝。", "結愛從此篤，暫隔猶恐疎。", "如何遂從宦，去涉千里途。", "郎跨青驄馬，妾乘白雪駒。", "送郎郎未速，別妾妾仍孤。", "不如水中鱗，雙雙依綠蒲。", "不如雲間鵠，兩兩下平湖。", "魚鳥尚有託，妾今誰與俱。", "去去約春華，終朝怨日賒。", "一心思杏子，便擬見梅花。", "梅花幾時吐，頻掐欄竿數。", "東風若見郎，重爲歌金縷。"]}