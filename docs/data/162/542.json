{"author": "梅堯臣", "period": "宋", "type": "诗", "title": "寄謝師直", "paragraphs": ["憶同仲春月，冒雨過穰亭。", "聊酌山酒別，獨吟夜燈青。", "明朝上嶺路，羣岫張雲屏。", "忽入川谷秀，固非平生經。", "綠竹間紅萼，紫藤垂千扃。", "春塘水决决，野老髮星星。", "田父相與至，里言尚可聽。", "始聞丹砂岑，遂識五壠形。", "傍瞻禹湯迹，競信廟貌靈。", "邀我陟巉巉，宿霧方冥冥。", "暗霑衣裘濕，時襲草木馨。", "棟宇敞絕頂，牲酒列幽亭。", "竹杯占禍福，巫錦醉一嚀。", "日晏別雲外，月出至近坰。", "僕夫疲不進，鞭策無暫停。", "我馬忽顛墜，君心同鶺鴒。", "再駕體無傷，扣關燭已熒。", "自茲期莫逆，未契心所銘。", "怱怱操行袂，汎汎如水萍。", "今來各一方，安得同醉醒。"]}