{"author": "梅堯臣", "period": "宋", "type": "诗", "title": "次韻和長吉上人淮甸相遇", "paragraphs": ["淮上一相遇，憶在京都時。", "雖驚歲月換，未改松桂姿。", "童侍兩三人，瓶錫相與隨。", "自言東越來，篋中多好詩。", "文字皆妥帖，業術無傾欹。", "前輩嘗有言，清氣散人脾。", "語妙見情性，說之聊解頤。", "始推杼山學，得非素所師。", "此固有深趣，吾心久已知。", "橫琴乃玄悟，豈必弄鳴絲。", "古樂衆少聽，誰知彼吹箎。", "師曠沒世後，伯牙衆身悲。", "願同黄鵠舉，遠歸滄海涯。", "老驥雖不病，長坂安可馳。", "天台況奇勝，日夕勞夢思。", "尚忝齒纓綬，終年趨路岐。", "俯愧淵中魚，游泳水之湄。", "仰羨雲間鷙，凌厲辭縶維。", "居嘗起斯念，未去情不怡。", "今朝更道舊，感愴各嚬眉。", "同遊謝公門，遠想袂霑洟。", "惜哉胡不仁，碎彼東方琪。", "又出數紙書，手澤尚可披。", "眷眷疇昔意，於今當語誰。", "復遺三百言，玩味自挽髭。", "序事盡成故，慨吟良有資。", "其詞何亹亹，宛若對風規。", "冷然聳心目，不覺整冠緌。", "重以超俗韻，顧予賤職司。", "是猶猿鳥情，並此駑櫪卑。", "報投仍勉强，實謬匠者爲。", "應哂不量力，短兵茲已疲。"]}