{"author": "梅堯臣", "period": "宋", "type": "诗", "title": "歲日旅泊家人相與爲壽", "paragraphs": ["舟中逢獻歲，風雨送餘寒。", "推年增漸老，永懷殊鮮歡。", "江邊無車馬，鑑裏對衣冠。", "孺人相慶拜，共坐列杯盤。", "盤中多橘柚，未咀齒已酸。", "飲酒復先醉，頗覺量不寬。", "岸梅欲破萼，野水微生瀾。", "來者即爲新，過者故爲殘。", "何言昨日趣，乃作去年觀。", "時節未變易，人世良可歎。"]}