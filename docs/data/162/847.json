{"author": "梅堯臣", "period": "宋", "type": "诗", "title": "寄謝開封宰薛贊善", "paragraphs": ["予生多不偶，事事相與背。", "適從平川役，乃遇河决潰。", "舟膠在中野，寸步使心痗。", "誰知赤縣尹，勤恤每外內。", "文符飭亭長，寇盜虞鼠輩。", "仍能饋餠餌，童稚仰所賫。", "今又置酒壺，惠問亦已再。", "令我清夜飲，是夕值月晦。", "獨酌效謫僊，而復無影對。", "如何亡情游，似亦有世態。", "家人誠可同，况我昨喪配。", "雖曰預朝裾，左右無粉黛。", "兀然唯書史，舊學厭瑣碎。", "欲探文字工，下筆語多礙。", "却思君西齋，新治虛可愛。", "燕坐禽鳥寂，吟哦簿書退。", "此樂吾未如，區區勞覆載。"]}