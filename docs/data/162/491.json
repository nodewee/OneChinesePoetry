{"author": "梅堯臣", "period": "宋", "type": "诗", "title": "宋著作寄鳳茶", "paragraphs": ["春雷未出地，南土物尚凍。", "呼譟助發生，萌穎强抽𦮎。", "團爲蒼玉璧，隠起雙飛鳳。", "獨應近臣頒，豈得常寮共。", "顧茲實賤貧，何以叨贈貢。", "石碾破微綠，山泉貯寒洞。", "味餘喉舌甘，色薄牛馬湩。", "陸氏經不經，周公夢不夢。", "雲脚俗所珍，鳥觜誇仍衆。", "常常濫盃甌，草草盈罌甕。", "寧知有奇品，圭角百金中。", "秘惜誰可邀，虛齋對禽哢。"]}