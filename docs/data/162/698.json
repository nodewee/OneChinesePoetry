{"author": "梅堯臣", "period": "宋", "type": "诗", "title": "觀居寧畫草蟲", "paragraphs": ["古人畫虎鵠，尚類狗與鶩。", "今看畫羽蟲，形意兩俱足。", "行者勢若去，飛者翻若逐。", "拒者如舉臂，鳴者如動腹。", "躍者趯其股，顧者注其目。", "乃知造物靈，未抵毫端速。", "毗陵多畫工，圖寫空盈輻。", "寧公實神授，坐使羣輩伏。", "草根有纖意，醉墨得已熟。", "權豪不可致，節行今仍獨。"]}