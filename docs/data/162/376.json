{"author": "梅堯臣", "period": "宋", "type": "诗", "title": "和滕公遊穿山洞", "paragraphs": ["洞口水石淺，潺潺瀉綠蒲。", "緣源進巖竇，陰黑人境殊。", "中言有物怪，蟠蟄春未蘇。", "霖雨雖有意，風雷莫肯扶。", "風雷自鼓盪，不久當何如。", "幸欣禪林近，鍾梵來有無。", "回策履幽逕，衣香草露濡。", "老僧長松下，麋鹿與之俱。", "溪雲時見起，山鳥自相呼。", "羨爾得茲樂，何用勞形軀。"]}