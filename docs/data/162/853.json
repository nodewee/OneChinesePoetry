{"author": "梅堯臣", "period": "宋", "type": "诗", "title": "薛九公期請賦山水字詩", "paragraphs": ["薛君堂懸山水字，請我試作山水詩。", "呼童磨墨慰君意，强作安得有好辭。", "昔年曾是杜陵客，東城水上橫此碑。", "字方數尺形勢健，豈似取次筆畫爲。", "東城父老語於我，推本剏自開元時。", "不知當時何所用，費功鑱刻爲瓌奇。", "我去長安十載後，此石誰輦來京師。", "苑中構殿激流水，暮春修禊浮酒巵。", "是時祠臣出不意，酒半使賦或氣萎。", "日斜鳴蹕不可駐，未就引去如鞭笞。", "脫我幸得預此列，玉階立寫從然萁。", "今雖下筆不稱意，已書滿幅令君嗤。"]}