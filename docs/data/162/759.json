{"author": "梅堯臣", "period": "宋", "type": "诗", "title": "冬夕會飲聯句", "paragraphs": ["與君數夜飲，唯恐酒盞空。", "今我苦欲淺，語志難此同。", "陳編侑歡適，間謔何魁雄。", "婢子寒且倦，主人哦不窮。", "燈青屢結花，煎響時鳴蟲。", "穴鼠暗出沒，風雁高雍容。", "冰霜覆瓦屋，貂狐輸貴翁。", "孤床乏暖質，苦語有淡工。", "咀嚼患{炙火=肉}小，煨炮驚殻紅。", "落蟾斜入竅，遠漏微遞風。", "醉心欺睡魄，細書刺昏瞳。", "吽呀聞爭犬，哮吼厭啼𩦺。", "撥火亂赬豆，附炙雙彎弓。", "乾果硬迸齒，寒齏酸滿胸。", "枯蛤擘無肉，淡脯燒可饔。", "語必造聖賢，樂已過鼓鍾。", "紙窗幸未曙，絮被令旋縫。", "凍痺兩股鐵，跑抓雙鬢蓬。", "脬尿既懶溺，裩虱唯欲烘。", "器皿足缺齾，捧執無夭穠。", "兒女寒不寢，僮僕困欲瞢。", "豈無貴富徒，笑此饑寒蹤。", "丈夫固有負，道義久已充。", "墨子不黔突，齒輩且得封。", "勉哉梅夫子，塞者終自通。"]}