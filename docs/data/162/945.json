{"author": "梅堯臣", "period": "宋", "type": "诗", "title": "和永叔桐花十四韻", "paragraphs": ["湛湛碧井水，其上有梧桐。", "春隨井氣生，白花飛濛濛。", "曉枝滴甘露，味落寒泉中。", "結實待瑞羽，歲晚半枯空。", "桐既無鳳皇，井豈潛蛟龍。", "乃知至神物，未易令人逢。", "當時集潁川，偶值黄次公。", "次公入爲相，此鳥曷不從。", "遂使神鶡雀，竟用奇怪窮。", "我言非毀古，欲遵平直蹤。", "我願二千石，但使德化隆。", "有桐鳳不來，於桐無愧容。", "有鳳政不舉，於鳳何爲崇。", "答君桐花篇，聊以發我衷。"]}