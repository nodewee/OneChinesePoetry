{"author": "梅堯臣", "period": "宋", "type": "诗", "title": "冬雷", "paragraphs": ["上帝設號令，隠其南山下。", "震發固有時，曷常事憑怒。", "春以動含生，夏以奮風雨。", "冬其息不用，藏在黄厚土。", "我今來江南，歲曆惟建午。", "如何小雪前，向曉疑鳴釜。", "蛟蛇龜蟲厄，鱗裂口塊吐。", "蝦蟆不食月，深窟僵兩股。", "天公豈物欺，若此汩時序。", "或言非天公，實乃陰怪主。", "嘗觀古祠畫，牛首椎連鼓。", "黑雲雜狂飇，相與爲肺腑。", "是不由昊穹，安能順寒暑。", "吾因考厥事，復以驗莽鹵。", "市井欺量衡，定知不活汝。", "元惡逆大倫，勿加霹靂斧。", "此豈曰無私，故予未所取。", "必恐竊天威，似將文法侮。", "焉顧五行錯，詎畏萬物覩。", "欲扣九門陳，恨身無鳥羽。"]}