{"author": "梅堯臣", "period": "宋", "type": "诗", "title": "依韻和希深新秋會東堂", "paragraphs": ["何必水周堂，翛然萬木凉。", "朋簪茲共樂，節物自迎商。", "巧笑承歡劇，新詞度曲長。", "驂鸞悲霧扇，泛蟻釂雲漿。", "並蒂榴房熟，連叢桂蘂香。", "人初投轄醉，客甚摻撾狂。", "鬢約寒鴉碧，衣輕舞蝶黄。", "流波閑任注，錯席豈依行。", "亹亹談寧倦，厭厭夜未央。", "良時誠可惜，清燕此無荒。"]}