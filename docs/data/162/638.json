{"author": "梅堯臣", "period": "宋", "type": "诗", "title": "迴陳郎中詩集", "paragraphs": ["嘗觀陳伯玉，感遇三十篇。", "矯矯追古道，粲爾日星懸。", "今公豈其後，佳詠久已傳。", "憶爲童子日，早誦錦繡妍。", "茲來預官屬，而許玩奇編。", "明珠三百琲，一一徑寸圓。", "他人握中有，未獲毫髮焉。", "家貧敢懷寶，况近驪龍淵。", "又畏風雨作，神物不得全。", "再拜捧明月，長跪還席前。"]}