{"author": "梅堯臣", "period": "宋", "type": "诗", "title": "元日", "paragraphs": ["昔遇風雪時，孤舟泊吳埭。", "江潮未應浦，盡室坐相對。", "行庖得海物，鹹酸何瑣碎。", "久作北州人，食此欣已再。", "是時值新歲，慶拜乃唯內。", "草率具盤餐，約略施粉黛。", "舉杯更獻酬，各爾祝鮐背。", "咀橘齒病酸，目已驚老態。", "豈意未幾年，中路苦失配。", "嘉辰衆所喜，悲淚我何耐。", "曩歡今已哀，日月不可頼。", "前視四十春，空期此身在。", "世事都厭聞，讀書未忍退。", "過目雖已忘，寧捨心久愛。", "何當往京口，竹里翦荒穢。", "行歌樂暮節，薪菽甘自刈。"]}