{"author": "危稹", "period": "宋", "type": "诗", "title": "上隆興趙帥", "paragraphs": ["買宅須買千萬鄰，季雅喜得王僧珍。", "買山百萬復誰與，襄陽節度真主人。", "我生兀兀鑽蠹簡，不肯低頭植資産。", "綴名虎榜二十年，依舊酸寒廣文飯。", "綠鬢半作星星華，豈堪風雨猶無家。", "大鵬小鷃各自適，只有鴻鴈長汀沙。", "弟昆團欒雖足樂，老屋蕭條不堪著。", "玉堂便是無骨相，也合專儂一丘壑。", "近來卜築窮冥搜，十里而近依松楸。", "驪龍塘上鄧家丘，半山老人所釣遊。", "半山天下文章伯，鄧家聲名亦輝赫。", "斷碑猶在古牆陰，好句曾經寫山色。", "買鄰得此天所予，獨欠山資無覓處。", "平生駡錢作阿堵，倉卒呼渠寧肯顧。", "君侯地位高入雲，筆所到處皆成春。", "萬間廣厦芘許遠，豈無一室棲貧身。", "王鄧故處爲鄰曲，更得趙侯錢買屋。", "便哦詩句謝山神，飲水也勝樽酒綠。"]}