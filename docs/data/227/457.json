{"author": "曹彥約", "period": "宋", "type": "诗", "title": "季直經幹喜得三白次師繹韻見餉走筆奉和", "paragraphs": ["三農一命如紙薄，已定蓋藏猶不樂。", "年來慳雪意如何，摶空歲事堪隃度。", "新誇兩白已呈祥，數日天工還作惡。", "栽培玉屑界瓊田，指顧同雲藏碧落。", "萬象改容龍戰野，滿船空載魚縱壑。", "詩才喚起金閨人，坡上傳香梅綴萼。", "明當改選歲又稔，揚州騎得纏腰鶴。", "家有靈光獨巋然，事感鴒原驚已昨。", "豈無他人和者寡，不有阿咸幾落寞。", "關心不見九華樓，舊遊莫歎登雲閣。", "與我新詩字字奇，珠玉盈懷分陸橐。"]}