{"author": "曹彥約", "period": "宋", "type": "诗", "title": "大雪感懷", "paragraphs": ["翻雲覆雨紛輕薄，萬瑞不如三白樂。", "歲事相關國重輕，天意亦知人忖度。", "前年不雨旱爲祟，今年不旱螟爲惡。", "造物與人著力深，一飽年來何落落。", "宜春先生古君子，撐腸萬卷一丘壑。", "吟哦乍擬柳飛絮，感慨相輝花有萼。", "商量雪意馳一騎，改變天容翔萬鶴。", "翻思五十乾道年，是非一律無今昨。", "日月逝矣幾豐耗，人物眇然增索寞。", "吹箎寡唱氣欲竭，陟屺何心淚猶閣。", "再拜珠璣卜來歲，十襲藏之富囊橐。"]}