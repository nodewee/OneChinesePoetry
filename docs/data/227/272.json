{"author": "任希夷", "period": "宋", "type": "诗", "title": "重五日出都門詩", "paragraphs": ["客路逢重五，吾年已半百。", "顔羞綵縷紅，鬢與香蒲白。", "功名來何時，歲月等虛擲。", "常於沐芳辰，每念懷沙客。", "今年拜天恩，列邸綴朝蹟。", "趨班猶須時，俶載且行役。", "徊徨金閨辭，咫尺青門隔。", "短棹泛濤江，清觴懽祖席。", "後期邈歲年，賓言在朝夕。", "將扶鶴髮來，須徐幸毋迫。"]}