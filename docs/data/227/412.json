{"author": "胡某", "period": "宋", "type": "诗", "title": "淳熙十三年六月中使奉德壽宮命捕金銀魚", "paragraphs": ["千頃山高六十里，上有寒潭清且泚。", "神龍久向此中蟠，作霖肯爲蒼生起。", "羣魚從之時浮沈，噞喁光彩歲月深。", "自然形質異凡鬣，或如美玉或如金。", "或青或紅或閒色，縱使丹青模不得。", "幾年潛伏少人知，一旦聲名動京國。", "皇家太平端好奇，麟欲效瑞鳳欲儀。", "白環銀甕爭走獻，豈得汝輩藏洿池。", "深山大澤多遺寶，紆餘卓犖皆娟好。", "願移網罟聊一施，嶄然頭角趨明時。"]}