{"author": "林宗放", "period": "宋", "type": "诗", "title": "錢倅生日", "paragraphs": ["煌煌我宋開鼇極，坐攬輿圖朝列辟。", "玉帛爭先萬國趨，吳越歸心天下一。", "聖神論報天與同，富貴不獨昌其躬。", "建隆以來二百載，是家與國方延洪。", "三光五嶽誰言裂，秀氣依然貫吳越。", "荀家苗裔何多龍，蕭氏衣冠知幾葉。", "賢王忠孝橫古今，文采到公仍映人。", "一段清冰出秋壑，笑言滿腹多精神。", "胸中色絲經緯密，華衮政須煩黼黻。", "會看玄髮映貂蟬，豈久銀章佩朱紱。", "轉頭玉樹森琳琅，渥洼之種俱顒昂。", "斑斑久矣伏藝苑，秋風忽起催騰驤。", "黄金鑄印大如斗，世世纍纍還繫肘。", "笑摩銅狄向他年，頗記淮山風月否。"]}