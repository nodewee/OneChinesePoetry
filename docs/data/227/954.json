{"author": "霍權", "period": "宋", "type": "诗", "title": "題景呂堂", "paragraphs": ["佞人巧求售，富貴一息頃。", "千古名不磨，寸心猶耿耿。", "偉哉正惠孫，疾惡何勇猛。", "平生歷宦途，南臺與東省。", "初著獬豸冠，排擊首權倖。", "姦雄始萌蘗，忠憤已骨鯁。", "一片忠義心，皦皦從簿領。", "涵養老益壯，大節兼晚景。", "若人久云亡，冰魂嗟已冷。", "羨慕徒馳神，反身盍三省。"]}