{"author": "林宗放", "period": "宋", "type": "诗", "title": "劇暑不可耐戲作冷語排之呈國威同舍兄", "paragraphs": ["雲師怒挾風伯狂，排山立海恣披猖。", "斯須委雪一丈强，殺氣吞日埋扶桑。", "平時身熱號炎荒，冰山亦復連穹蒼。", "翔風健兒材武良，墮指十五半在亡。", "巖谷不問殲虎狼，凍合瀛海蛟龍僵。", "蒼生似落冰蠶鄉，一氣如縷何可長。", "翻思蹈火勇赴湯，誰能排雲挈太陽，稍與萬物回精光。", "客來徵此疑荒唐，烏有先生投予方。", "端居炎赫汗反漿，試想幻境生清凉。"]}