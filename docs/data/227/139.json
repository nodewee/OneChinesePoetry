{"author": "葛天民", "period": "宋", "type": "诗", "title": "雨中獨酌", "paragraphs": ["平生寡合雖竭斗，幾曾自飲一杯酒。", "不因風月與湖山，更爲松篁與花柳。", "今夕何夕風雨來，知儂渴肺生秋埃。", "麴生三緘忽自薦，請爲風雨聊一開。", "老夫呼前呼未了，死生脫帽傾懷抱。", "風雨橫斜入坐中，賓主淋漓俱醉倒。", "須臾風止雨亦休，主人送客凝雙眸。", "葛天無懷不可狀，但覺兩耳風颼颼。", "匆匆便是中秋節，更與麴生潜地說。", "此夜寧容著雜賓，一尊只辦澆明月。"]}