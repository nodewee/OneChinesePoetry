{"author": "易祓", "period": "宋", "type": "诗", "title": "浯溪中興頌", "paragraphs": ["湘江東西直浯溪，上有十丈中興碑。", "誰鑿豐碑鎮山曲，溪邊美人美如玉。", "想當歌頌大業時，胸蟠星斗光陸離。", "蠶須蠆尾更清勁，凜凜襟懷冰雪瑩。", "水部之文魯公書，兩翁寥寥千載餘。", "後來更有黄太史，健筆題詩起翁死。", "一派溪流徹底清，溪邊鏡石堅而明。", "我思古人不可見，水石猶作瓊瑰聲。", "朅來名山訪遺蹟，煙雨凄迷山路濕。", "野叟蒙頭看打碑，君其問諸水邊石。"]}