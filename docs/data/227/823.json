{"author": "危稹", "period": "宋", "type": "诗", "title": "借詩話於應祥弟有不許點抹之約作詩戲之", "paragraphs": ["我有讀書癖，每喜以筆界。", "抹黄飾句眼，施朱表事派。", "此手定權衡，衆理析畎澮。", "歷歷燦可觀，開卷如畫繪。", "知君篤友于，因從借詩話。", "過手有約言，不許一筆壞。", "自語落我耳，便覺意生械。", "明朝試靜觀，議論頗澎湃。", "讀到會意處，時時欲犯戒。", "將舉手復止，火側禁搔疥。", "技癢無所施，悶懷時一噫。", "只可捲還君，如此讀不快。", "千駟容可輕，君抱亦少隘。", "昨問雞林人，尚有此編賣。", "典衣須一收，吾炙當痛嘬。"]}