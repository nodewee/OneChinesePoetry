{"author": "曹彥約", "period": "宋", "type": "诗", "title": "陪使者護客晚發京口", "paragraphs": ["拖船鳥驚獸駭奔，追夫雷動雲作屯。", "前日生辰使者去，賀正又出丹陽門。", "欲上未上軍人馬，似響不響縣官喏。", "窮冬閘閉水不行，深夜火明山欲赭。", "尚書太尉傳語來，夫船未足官須催。", "敵使三節能幾耳，客載萬舸何爲哉。", "甘心事仇誰作俑，恥不自羞猶慫慂。", "古來秦禍不須胡，蒙恬斥外斯高寵。"]}