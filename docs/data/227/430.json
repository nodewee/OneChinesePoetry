{"author": "錢鍪", "period": "宋", "type": "诗", "title": "次袁尚書巫山十二峰二十五韻", "paragraphs": ["文昌仙伯天人姿，愛山尋勝如書癡。", "忽摩台符歷參井，麾幢泝峽春遲遲。", "山林川后總效職，萬壑千巖俱獻奇。", "就中巫山絕雄勝，插天紫翠相參差。", "神妃來下珮聲遠，駐此名地相安之。", "峰旋地轉自前後，屹立萬馬如追隨。", "兩山有川幻天巧，禹功到此神應疲。", "仰天照眼如匹練，舟行電掣翻雲旗。", "迅帆競惜峰巒過，艅艎望眼裳褰帷。", "懸崖下有欲落石，古木上有參天枝。", "龍登鶴聚仙既集，雲昇雨暗天如低。", "從來三峽號至險，高牙穩泛如遊嬉。", "揚旌一覽天下勝，詞源倒峽知優爲。", "嘗聞奇觀天亦惜，遇賢輒與因其時。", "少陵遇此雖窮寂，妙語驚人多在茲。", "彫鎸萬象發天閟，衙官屈宋聲爭馳。", "公今曳履星辰上，調元妙手行將施。", "天教來作東道主，歡聲和氣生江湄。", "公來頓覺雪山重，青城增氣聯峨眉。", "首驅巫陽入新句，一洗前作堪解頤。", "英詞從此徧蜀道，迥出塵表無纖緇。", "嘗憂此地難久駐，轉首絕境成嗟嘻。", "直欲使拂素練圖翠嶷，寫松巒起雲之狀，模翠屏棲鳳之嵋。", "終朝誦公有聲畫，却來看此無聲詩。"]}