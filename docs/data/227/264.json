{"author": "任希夷", "period": "宋", "type": "诗", "title": "中澣西湖之集斯遠有詩輒奉同遊一笑", "paragraphs": ["志士不厭朝市喧，幽人終愛山林靜。", "一生遑遑爲斗食，匪石有懷徒烱烱。", "今朝結客來西湖，翛然會心塵慮屏。", "珠宮貝闕同天遊，閬風玄圃非人境。", "留連山色即傳觴，眷戀柳陰還繫艇。", "諸公湖海氣不除，萬里昂昂羽毛整。", "豈但笑語同娛嬉，正須樂石相箴警。", "東坡仙去今幾時，寥落風煙誰與領。", "浪言夏日如許長，樂哉未央等俄頃。", "不堪歸騎催入關，清夢猶應在雲嶺。"]}