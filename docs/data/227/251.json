{"author": "任希夷", "period": "宋", "type": "诗", "title": "遊水樂洞詩", "paragraphs": ["萬舞列帝所，九韶奏虞庭。", "羣公日拱北，星斗光熒熒。", "茲辰適休沐，聯騎來郊坰。", "愛此一泓玉，中有太古聲。", "細響叶宮祉，大音希咸莖。", "自然天籟鳴，獨許幽耳聽。", "鎮以潛虬靈，衛以石獸獰。", "佳哉樂茲遊，驩言舉彼觥。", "誰歟昔經始，今已歸明廷。", "巨麗所未覩，幻眇真難名。", "健筆哦五字，當代推善鳴。", "清幽極模寫，細讀令人醒。"]}