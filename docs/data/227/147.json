{"author": "朱權", "period": "宋", "type": "诗", "title": "紹熙辛亥歲遷居星洲述懷", "paragraphs": ["別墅今爲宅，芳洲古號星。", "一溪縈似带，羣岫列如屏。", "繚繞蟠龍勢，迴旋翥鳳形。", "紫峰鍾美瑞，秀麗炳神靈。", "峻嶺通山去，寒潭對剎渟。", "高巖雙傑出，斜谷獨深扃。", "鷗鷺遵幽渚，牛羊散遠汀。", "春花紛外野，秋月可中庭。", "築室歌鴻雁，謀鄰詠鶺鴒。", "來居猶未久，補弊不遑寧。", "愛竹留新笋，看松養茯苓。", "採山收美茹，釣水得鮮鯖。", "檠短親諸子，窗明勘六經。", "桂香思璧水，槐影記楓庭。", "事業姑藏器，功名會發鉶。", "豈無牙父志，當遇子期聽。", "鵰鶚須逢運，驊騮豈戀坰。", "祇今時合待，拄笏謾名亭。"]}