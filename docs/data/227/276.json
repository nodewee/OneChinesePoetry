{"author": "任希夷", "period": "宋", "type": "诗", "title": "寶鍾院", "paragraphs": ["九江淵輪彭蠡東，江濆上下懸石鍾。", "洪爐大冶見奇怪，千仞硉矹雲濤衝。", "旁羅簨虡萬石從，側立跂行勢飛動。", "螭蟠蛇結增層崖，神剜鬼劃森幽洞。", "有如萬鈞陳未央，猛獸怒翅將騰驤。", "豈同九耳豐山上，欲鳴猶待天雨霜。", "南音函胡北清越，未許人人盡幽絕。", "小聲鏜鞳大噌𠴈，留與坡仙汎明月。", "長風巨浪相吐吞，金鏞自奏天然聲。", "非雷非霆中清濁，龍淵蛟窟驚鏗鍧。", "獻子歌鍾景無射，千載寥寥聲寂寂。", "此石長留天地間，海若馮夷能拊擊。"]}