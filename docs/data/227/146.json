{"author": "釋普洽", "period": "宋", "type": "诗", "title": "和葛天民南翔寺韵", "paragraphs": ["白鶴南翔何日返，香雲不動春風轉。", "屋爲鱗次枕江安，江作蛇行到門遠。", "的的明燈金殿寒，沉沉複道長廊晚。", "老翁矍鑠皎須眉，愛客將迎笑盈面。", "自言天監拓基來，食指數千猶共飯。", "斷碑壁下試摩挲，龜趺剝落生苔蘚。", "茫茫往事比寒潮，蒼烟落日愁難遣。", "遣中何處愜深深，玉甃新池開別院。", "二齊已去老堪殂，故壘空來巢舊燕。", "吾宗有弟知此懷，炊黍功名豈云願。", "便呼阿買寫新詩，研池澀擁清冰片。"]}