{"author": "姚寅", "period": "宋", "type": "诗", "title": "養蠶行", "paragraphs": ["南村老婆頭欲雪，曉傍牆陰採桑葉。", "我行其野偶見之，試問春蠶何日結。", "老婆斂手復低眉，未足四眠那知得。", "自從紙上掃青子，朝夕餧飼如嬰兒。", "只今上筐十日許，食葉如風響如雨。", "夜深人靜不敢眠，自遶牀頭逐饑鼠。", "又聞野祟能相侵，典衣買紙燒蠶神。", "一家心在陰雨裏，只恐葉溼繰難勻。", "明朝滿簇收銀繭，軋軋車聲快如剪。", "小姑促湯娘剝紕，嬉嬉始覺雙眉展。", "繰成白雪不敢閑，錦上織成雙鳳團。", "天寒尺寸不得著，盡與乃翁輸縣官。", "君不見長安女兒嫩如水，十指不動衣羅綺。", "我曹辛苦徒爾耳，依舊績麻冬日裏。"]}