{"author": "曹彥約", "period": "宋", "type": "诗", "title": "喜雪次倅車韻呈使君", "paragraphs": ["使君軼何武，未去民先思。", "平生愛我意，玉立無玷疵。", "邇來祁寒咨，已賦白雪詞。", "陽春有脚來，雲意夜四垂。", "天公亦小兒，布置人未知。", "美滿豐年意，萬里光陸離。", "璇題庾亮樓，柳絮習家池。", "監州有佳思，往往似佺期。", "格律前緩聲，比興莫相疑。", "平分風月餘，時吟冰柱詩。", "明年朝雪宮，同上萬壽巵。"]}