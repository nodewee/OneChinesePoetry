{"author": "曹彥約", "period": "宋", "type": "诗", "title": "次韻趙使君師夏謁白鹿遊棲賢長句", "paragraphs": ["三峽移名澗響空，中著一橋如飲虹。", "旁連濺瀑龍所宮，謂佛有力真冥濛。", "非造物意無禹功，一綫偶達成巨谼。", "可怪一律人聵聾，助桀唱和更撞舂。", "或者誤信晨暮鐘，萬有一幸相際逢。", "吾儒自有名教蹤，壁立萬古澗底松。", "異端瑣細秋後蛩，一物不格皆妄庸。", "誰知健者此山中，樸實可亂田舍翁。", "出郊小隊不妨農，黄巖意與考亭通。", "長養此道如種穜，駿發爾私雨我公，穮蔉雖饉亦有豐。", "常行萬世無汙隆，行健不息人中龍。", "不妨更擊白鹿鼓，扣之大小皆舂容。"]}