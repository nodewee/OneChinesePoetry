{"author": "任希夷", "period": "宋", "type": "诗", "title": "聚景園宴集", "paragraphs": ["晚排閶闔披雲霧，身躡仙脩遊禁宇。", "始知天上自清涼，不信人閒有炎暑。", "庭前青松笙竽聲，望處紅蕖錦繡雲。", "月卿領客意繾綣，冰盤照坐光繽紛。", "薰堂盡却蒲葵扇，瑶階細展桃枝簟。", "加籩新采波上菱，如珠更剝盤中芡。", "老罷慚無翰墨功，臭味喜入芝蘭叢。", "二妙不偕阿鳳至，四老但許商山同。", "明當入直須隨仗，夕陽未下催歸槳。", "重城街鼓已鼕鼕，舉頭桂魄層霄上。"]}