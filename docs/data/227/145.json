{"author": "葛天民", "period": "宋", "type": "诗", "title": "題南翔寺", "paragraphs": ["南翔建自梁天監，白鶴不歸江自轉。", "深禪空憶祖師齊，昔有老堪今有遠。", "我趁江鷗訪遠公，遠公不有湖天晚。", "七歲驅鳬有幾房，三百苾蒭無半面。", "殿閣參差高入雲，一堂可著千僧飯。", "古柏槎牙不記年，柯如屈鐵色蒼蘚。", "古意偏關倦客懷，歸舟有句無人遣。", "明日中流遇阿英，連宵細說南翔院。", "少待崇蓮寶塔成，春風共看巢梁燕。", "我欲婆娑借數椽，子當力學如吾願。", "一任江花惱殺人，閒邊自數飛花片。"]}