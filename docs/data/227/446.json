{"author": "曹彥約", "period": "宋", "type": "诗", "title": "上周益公", "paragraphs": ["荒村建午月，斯螽動股鳴。", "借問暑方熾，何意作秋聲。", "自言本寒族，四海無令名。", "振羽每自歎，在野神屢驚。", "常恐向寒時，風霜莽飄零。", "憶昨寒谷中，春風全我生。", "贈我百草芳，遄我趯趯征。", "是時木未茁，及此堇向榮。", "感彼蟋蟀歌，日月遒以傾。", "促織未成章，淒切難爲聽。", "願言日載陽，有鳴隨倉庚。"]}