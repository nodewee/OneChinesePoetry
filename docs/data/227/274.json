{"author": "任希夷", "period": "宋", "type": "诗", "title": "盤沙行", "paragraphs": ["錢塘江狹沙成路，潮水來時人欲渡。", "沙隨浪沒未容知，人恐潮迴且爭去。", "倉皇競同蜂螘奔，只尺直恐蛟鼉怒。", "狂風一作浪如屋，可憐有時迫昏暮。", "長江渺渺前無航，平沙茫茫絕歸處。", "幾人到此不復反，海水西來更東注。", "君不見祖龍英雄吞九州，臨此江波尚懷懼。", "濟川舟楫果何人，莫說稻穰與芒履。", "龐公今爲鹿門行，將歸更作盤沙賦。", "我衰絕望釣連鼇，三復君詩返予步。"]}