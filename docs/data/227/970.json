{"author": "繆瑜", "period": "宋", "type": "诗", "title": "遇災報應詩", "paragraphs": ["鬰攸屬者潜煽災，蜚廉縱風相與偕。", "林林生齒七萬戶，連甍接棟燒成灰。", "如何老翁一區宅，間不以寸獨不㶼。", "玉石俱焚勢應爾，豈有幻術能然哉。", "聞之翁乃好善者，平時事佛經卷開。", "有餘必以濟貧乏，不以利欲縈其懷。", "倉卒遂蒙鬼神護，萬目注視咸驚猜。", "厥初巨燄爇天起，左顧右盼如燔柴。", "翁知無脫免，委身甘作燼與煨。", "麾兒與婦令亟走，誓死不去無違乖。", "全家酣寢越信宿，如聞大浪聲喧豗。", "及其夢覺火亦息，依然一室當崔嵬。", "微如蒲萄不熏灼，而况梁棟與桷榱。", "蒼蒼表善有如此，餘自作孽何足哀。", "作詩誌往勸來者，勿以斯語同優俳。"]}