{"author": "皎然", "period": "唐", "type": "诗", "title": "鄭容全成蛟形木机歌", "paragraphs": ["萬物貴天然，天然不可得。", "渾樸無勞剞劂工，幽姿自可蛟龍質。", "欲騰未去何翩翩，揚袂爭前誰敢拂。", "可中風雨一朝至，還應不是池中物。", "蒼山萬重採一枝，形如器車生意奇。", "風號雨噴心不折，衆木千叢君獨知。", "高人心，多越格。", "有時就月吟春風，持來座右驚神客。", "愛君開閤江之濱，白雲黃鶴長相親。", "南郭子綦我不識，非君獨是是何人。"]}