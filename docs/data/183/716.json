{"author": "貫休", "period": "唐", "type": "诗", "title": "大蜀皇帝壽春節進堯銘舜頌二首 舜頌", "paragraphs": ["高高歷山，有黍有粟。", "皇皇大舜，合堯玄德。", "五典克從，四門伊穆。", "大道將行，天下爲公。", "臨下有赫，選賢用能。", "吾皇則之，無斁無逸。", "綏厥品彙，光光得一。", "千輻臨頂，十在隨蹕。", "大哉大同，爲光爲龍。", "吾皇則之，聖謀隆隆。", "納隍孜孜，攷攷切切。", "六宗是禋，五瑞斯列。", "排麟環鳳，披香立雪。", "四夷納賮，九圍有截。", "昔救世師，降生竺乾。", "壽春亦然，萬年萬年。"]}