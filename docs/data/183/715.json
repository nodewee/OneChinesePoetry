{"author": "貫休", "period": "唐", "type": "诗", "title": "大蜀皇帝壽春節進堯銘舜頌二首 堯銘", "paragraphs": ["金冊昭昭，列聖孤標。", "仲尼有言，巍巍帝堯。", "承天眷命，罔厥矜驕。", "四德炎炎，堦蓂不凋。", "永孚於休，垂衣飄颻。", "吾皇則之，小心翼翼。", "秉陽亭毒，不遑暇食。", "土堦苔綠，茅茨雪滴。", "君既天賦，相亦天錫。", "德輈金鏡，以聖繼聖。", "漢高將將，太宗兵柄。", "吾皇則之，日新德盛。", "朽索六馬，罔墜厥命。", "熙熙蓼蕭，塊潤風調。", "舞擎干羽，囿入蒭蕘。", "既玉其葉，亦金其枝。", "葉葉枝枝，百工允釐。", "享國如堯，不疑不疑。"]}