{"author": "皎然", "period": "唐", "type": "诗", "title": "荅韋山人隱起龍文藥瓢歌", "paragraphs": ["野人藥瓢天下絕，全如渾金割如月。", "彪炳文章智使然，生成在我不在天。", "若言有物不繇物，何意中虛道性全。", "韋生能詩兼好異，獲此靈瓢遠相遺。", "仙侯玉帖人漫傳，若士青囊世何秘。", "一捧一開如見君，藥盛五色香氛氳。", "背上驪龍蟠不睡，張鱗擺頷生風雲。", "世人強知金丹道，默僊不成穢僊老。", "年少紛如陌上塵，不見吾瓢盡枯槁。", "聊將繫肘步何輕，便有三山孤鶴情。", "東方小兒乏此物，遂令僊籍獨無名。"]}