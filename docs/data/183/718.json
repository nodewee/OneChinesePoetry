{"author": "貫休", "period": "唐", "type": "诗", "title": "寄大願和尚", "paragraphs": ["道朗居太山，達磨住熊耳。", "手擎清涼月，靈光溢天地。", "盡騎金師子，去世久已矣。", "吾師隱廬岳，外念全刳削。", "擲孔聖之日月，相空王之橐籥。", "曾升麟德殿，譚無著。", "賜衣三銖讓不著，唯思紅泉白石閣。", "因隨裴楷離京索，邇來便止於匡霍。", "瀑布千尋噴冷煙，旃檀一枝翹瘦鶴。", "峴首故人清信在，千書萬書取不諾。", "微人昔爲門下人，扣玄佩惠無邊垠。", "自憐亦是師子子，未逾三載能嚬呻。", "一從散席歸寧後，溪寺更有誰相親。", "青山古木入白浪，赤松道士爲東鄰。", "焚香西望情何極，不及曇詵淚空滴。", "桐江太守社中人，還送郄超米千石。", "寶書遽掩修章句，萬里空函亦何益。", "終須一替辟虵人，未解融神出空寂。"]}