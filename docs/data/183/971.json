{"author": "貫休", "period": "唐", "type": "诗", "title": "送盧舍人朝覲", "paragraphs": ["羶行無爲日，垂衣帝道亨。", "聖真千載聖，明必萬年明。", "重德須朝覲，流年不可輕。", "洪才傳出世，清甲得高名。", "罕玉藏無映，嵇松畫不成。", "起銜軒后勅，醉別亞夫營。", "燒闊荆州熟，霞新峴首晴。", "重重堯雨露，去去漢公卿。", "白髮應從白，清貧但更清。", "夢緣丹陛險，春傍綵衣生。", "既握鍾繇筆，須調傅說羹。", "倘因星使出，一望問支鏗。"]}