{"author": "修雅", "period": "唐", "type": "诗", "title": "聞誦法華經歌", "paragraphs": ["山色沈沈，松煙羃羃。", "空林之下，盤陀之石。", "石上有僧，結跏橫膝。", "誦白蓮經，從旦至夕。", "左之右之，虎跡狼跡。", "十片五片，異花狼籍。", "偶然相見，未深相識。", "知是古之人，今之人？是曇彥，是曇翼？我聞此經有深旨，覺帝稱之有妙義。", "合目冥心子細聽，醍醐滴入焦腸裏。", "佛之意兮祖之髓，我之心兮經之旨。", "可憐彈指及舉手，不達目前今正是。", "大矣哉！甚奇特。", "空王要使羣生得，光輝一萬八千土。", "土土皆作黃金色，四生六道一光中。", "狂夫猶自問彌勒，我亦當年學空寂。", "一得無心便休息，今日親聞誦此經。", "始覺驢乘匪端的，我亦當年不出戶。", "不欲紅塵沾步武，今日親聞誦此經。", "始覺行行皆寶所，我亦當年愛吟詠。", "將謂冥搜亂神定，今日親聞誦此經。", "何妨筆硯資真性，我亦當年狎兒戲。", "將謂光陰半虛棄，今日親聞誦此經。", "始覺聚沙非小事，我昔曾游山與水。", "將謂他山非故里，今日親聞誦此經。", "始覺山河無寸地，我昔心猿未調伏。", "常將金鎖虛拘束，今日親聞誦此經。", "始覺無物爲拳拲，師誦此經經一字。", "字字爛嚼醍醐味，醍醐之味珍且美。", "不在脣，不在齒，只在勞生方寸裏。", "師誦此經經一句，句句白牛親動步，白牛之步疾如風。", "不在西，不在東，只在浮生日用中，日用不知一何苦。", "酒之腸，飯之腑，長者揚聲喚不迴。", "何異聾，何異瞽，世人之耳非不聰，耳聰特向經中聾。", "世人之目非不明，目明特向經中盲。", "合聰不聰，合明不明。", "轆轤上下，浪死虛生。", "世人縱識師之音，誰人能識師之心。", "世人縱識師之形，誰人能識師之名。", "師名醫王行佛令，來與衆生治心病。", "能使迷者醒，狂者定，垢者淨，邪者正，凡者聖，如是則非但天恭敬。", "人恭敬，亦合龍讚詠。", "鬼讚詠，佛讚詠，豈得背覺合塵之徒，不稽首而歸命。"]}