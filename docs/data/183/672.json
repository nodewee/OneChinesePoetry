{"author": "貫休", "period": "唐", "type": "诗", "title": "讀顧況歌行", "paragraphs": ["雪泥露金冰滴瓦，楓檉火著僧留坐。", "忽覩逋翁一軸歌，始覺詩魔辜負我。", "花飛飛，雪霏霏，三珠樹曉珠纍纍。", "妖狐爬出西子骨，雷車拶破織女機。", "憶昔鄱陽寺中見一碣，逋翁詞兮逋翁札。", "庾翼未伏王右軍，李白不知誰擬殺。", "別，別，若非仙眼應難別。", "不可說，不可說，離亂亂離應打折。"]}