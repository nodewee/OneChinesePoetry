{"author": "皎然", "period": "唐", "type": "诗", "title": "奉和顏魯公真卿落玄真子舴艋舟歌", "paragraphs": ["滄浪子後玄真子，冥冥釣隱江之汜。", "刳木新成舴艋舟，諸侯落舟自茲始。", "得道身不繫，無機舟亦閑。", "從水遠逝兮任風還，朝五湖兮夕三山。", "停綸乍入芙蓉浦，擊汰時過明月灣。", "太公取璜我不取，龍伯釣鼇我不釣。", "竹竿嫋嫋魚簁簁，此中自得還自笑。", "汗漫一遊何可期，後來誰遇冰雪姿。", "上古初聞出堯世，今朝還見在堯時。"]}