{"author": "貫休", "period": "唐", "type": "诗", "title": "聞前王使君在澤潞居", "paragraphs": ["爲善無近名，竊名者得聲不如心，誠哉是言也。", "使君聖朝瑞，乾符初刺婺。", "德變人性靈，筆變人風土。", "煙霞與蟲鳥，和氣將美雨。", "千里與萬里，各各來相附。", "信哉有良吏，玄讖應百數。", "古人古人自古人，今日又見民歌六七袴。", "不幸大寇崩騰來，孤城勢孤固難錮。", "攀轅既不及，旌斾衝風露。", "大駕已西幸，飄零何處去？婺人空悲哀，對生祠泣沾莓苔。", "忽聞暫寄河之北，兵強四面無塵埃。", "唯祝鑾輿早歸來，用此咎繇仲虺才。", "使四野霧廓，八紘鏡開。", "皇天無親，長與善鄰，宜哉宜哉。"]}