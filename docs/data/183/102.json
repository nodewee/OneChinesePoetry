{"author": "皎然", "period": "唐", "type": "诗", "title": "奉和陸使君長源夏月遊太湖", "paragraphs": ["庾公心曠遠，府事局耳目。", "遂與南湖遊，虛襟滌煩燠。", "始知皇天意，積水在亭育。", "細流信不讓，動物欣所蓄。", "萬頃合天容，洗然無雲族。", "峭蒨矚仙嶺，超遙隨明牧。", "知公愛澄清，波靜氣亦肅。", "已見橫流極，況聞長鯨戮。", "中洲暫採蘋，南郡思剖竹。", "向夕分好風，飄然送歸舳。"]}