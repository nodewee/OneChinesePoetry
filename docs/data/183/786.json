{"author": "貫休", "period": "唐", "type": "诗", "title": "寄天台道友", "paragraphs": ["大是清虛地，高吟到日晡。", "水聲金磬亂，雲片玉盤粗。", "仙有遺蹤在，人還得意無。", "石碑文不值，壁畫色多枯。", "冷立千年鶴，閑燒六一爐。", "松枝垂似物，山勢秀難圖。", "紫府程非遠，清溪徑不迂。", "馨香柏上露，皎潔水中珠。", "賢聖無他術，圓融只在吾。", "寄言桐柏子，珍重保之乎。"]}