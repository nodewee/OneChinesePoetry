{"author": "皎然", "period": "唐", "type": "诗", "title": "湛處士枸杞架歌", "paragraphs": ["天生靈草生靈地，誤生人間人不貴。", "獨君井上有一根，始覺人間衆芳草。", "拖線垂絲宜曙看，裴回滿架何珊珊。", "春風亦解愛此物，褭褭時來傍香實。", "濕雲綴葉擺不去，翠羽銜花驚畏失。", "肯羨孤松不凋色，皇天正氣肅不得。", "我獨全生異此輩，順時榮落不相背。", "孤松自被斧斤傷，獨我柔枝保無害。", "黃油酒囊石棊局，吾羨湛生心出俗。", "擷芳生影風灑懷，其致翛然此中足。"]}