{"author": "皎然", "period": "唐", "type": "诗", "title": "春夜賦得漉水囊歌送鄭明府", "paragraphs": ["吳縑楚練何白皙，居士持來遺禪客。", "禪客能裁漉水囊，不用衣工秉刀尺。", "先師遺我式無缺，一濾一翻心敢賒。", "夕望東峰思漱盥，曨曨斜月懸燈紗。", "徙倚花前漏初斷，白猨爭嘯驚禪伴。", "玉瓶徐瀉賞涓涓，濺著蓮衣水珠滿。", "因識仁人爲宦情，還如漉水愛蒼生。", "聊歌一曲與君別，莫忘寒泉見底清。"]}