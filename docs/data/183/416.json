{"author": "皎然", "period": "唐", "type": "诗", "title": "桃花石枕歌贈康從事", "paragraphs": ["卞山幽石產奇璞，荆人至死採不著。", "何人琢枕持贈君，片片桃花開未落。", "劒工見兮可爲劒，玉工辨兮知非石。", "至寶繇來覽者稀，今君獨鑒應欲惜。", "何辭售與章天真，幸得提攜近玉人。", "可中棄置君不顧，天生秀色徒璘玢。", "四座喧喧爭目悅，巧過造化稱一絕。", "莫言昨日因錯磨，看取從來無點缺。", "六月江南暑未闌，一尺花冰試枕看。", "高窗正午風颯變，室中不減春天寒。", "主人所重重枕德，文章外飾徒相惑。", "更有堅貞不易心，與君天下爲士則。"]}