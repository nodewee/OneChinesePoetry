{"author": "皎然", "period": "唐", "type": "诗", "title": "顧渚行寄裴方舟", "paragraphs": ["我有雲泉隣渚山，山中茶事頗相關。", "鶗鴂鳴時芳草死，山家漸欲收茶子。", "伯勞飛日芳草滋，山僧又是採茶時。", "繇來慣採無近遠，陰嶺長兮陽崖淺。", "大寒山下葉未生，小寒山中葉初卷。", "吳婉攜籠上翠微，蒙蒙香刺罥春衣。", "迷山乍被落花亂，度水時驚啼鳥飛。", "家園不遠乘露摘，歸時露彩猶滴瀝。", "初看怕出欺玉英，更取煎來勝金液。", "昨夜西峰雨色過，朝尋新茗復如何。", "女宮露澀青芽老，堯市人稀紫筍多。", "紫筍青芽誰得識，日暮採之長太息。", "清泠真人待子元，貯此芳香思何極。"]}