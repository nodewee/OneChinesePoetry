{"author": "貫休", "period": "唐", "type": "诗", "title": "寒月送玄士入天台", "paragraphs": ["之子逍遙塵世薄，格淡於雲語如鶴。", "相見唯談海上山，碧側青斜冷相沓。", "芒鞋竹杖寒凍時，玉霄忽去非有期。", "僮擔赤籠密雪裏，世人無人留得之。", "想入紅霞路深邃，孤峰縱嘯仙飆起。", "星精聚觀泣海鬼，月湧薄煙花點水。", "送君丁寧有深旨，好尋佛窟遊銀地。", "雪眉衲僧皆正氣，伊昔貞白先同此意。", "若得神聖之藥，即莫忘遠相寄。"]}