{"author": "貫休", "period": "唐", "type": "诗", "title": "送僧入馬頭山", "paragraphs": ["馬頭寶峰，秀塞寒空。", "有叟有叟，真隱其中。", "無味醍醐，亦非般若。", "白趾碧目，數百瀟灑。", "苦竹大於杉，白熊臥如馬。", "金鍾撼壑，布水噴瓦。", "芙蓉堂開峰月入，岳精踏雪立屋下。", "伊余解攀緣，已是非常者。", "更有叟，獨往來，與我語。", "情無剛彊，氣透今古。", "竹笠援補，芒鞋藤乳。", "北風倒人，乾雪不聚。", "滿頭霜雪湯雪去，湯雪去。", "無人及，空望真氣江上立。"]}