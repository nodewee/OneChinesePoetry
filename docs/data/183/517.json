{"author": "僧鸞", "period": "唐", "type": "诗", "title": "贈李粲秀才", "paragraphs": ["隴西輝用真才子，搜奇探險無倫比。", "筆下銛磨巨闕鋒，胸中靜灩西江水。", "哀弦古樂清人耳，月露激寒哭秋鬼。", "苔地無塵到曉吟，杉松老葉風乾起。", "十軸示余三百篇，金碧爛光燒蜀牋。", "雄芒逸氣測不得，使我躑躅成狂顛。", "大郊遠闊空無邊，凝明淡綠收餘煙。", "曠懷相對景何限，落日亂峰青倚天。", "又驚大舶帆高懸，行濤劈浪凌飛仙。", "回首瞥見五千仞，撲下香爐瀑布泉。", "何事古人誇八斗，焉敢今朝定妍醜。", "颯風驅雷暫不停，始向塲中稱大手。", "駿如健鶻鶚與鵰，拏雲獵野翻重霄。", "狐狸竄伏不敢動，却下雙鳴當迅飆。", "愁如湘靈哭湘浦，咽咽哀音隔雲霧。", "九嶷深翠轉巍峨，仙骨寒消不知處。", "清同野客敲越甌，丁當急響涵清秋。", "鸞雛相引叫未定，霜結夜闌仍在樓。", "高若太空露雲物，片白激青皆彷彿。", "仙鶴閑從淨碧飛，巨鼇頭戴蓬萊出。", "前輩歌詩惟翰林，神仙老格何高深。", "鞭馳造化繞筆轉，燦爛不爲酸苦吟。", "夢乘明月清沈沈，飛到天台天姥岑。", "傾湖湧海數百字，字字不朽長摐金。", "此日多君可儔侶，堆珠疊璣滿玄圃。", "終日並轡遊崑崙，十二樓中宴王母。"]}