{"author": "貫休", "period": "唐", "type": "诗", "title": "大蜀高祖潛龍日獻陳情偈頌", "paragraphs": ["有叟有叟，居岳之室。", "忽振金湯，下彼巉崪。", "聞蜀風景，地寧得一。", "富人侯王，旦奭摩詰。", "龍角日角，紫氣盤屈。", "揭日月行，符湯禹出。", "天步孔艱，橫流犯蹕。", "穆穆蜀俗，整整師律。", "髯髮垂雪，忠貞貫日。", "四人蘇活，萬里豐謐。", "無雨不膏，有露皆滴。", "有叟有叟，無實行實。", "一瓶一衲，既朴且質。", "幸蒙顧盼，詞煖恩鬱。", "軒鏡光中，願如善吉。"]}