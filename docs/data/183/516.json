{"author": "僧鸞", "period": "唐", "type": "诗", "title": "苦熱行", "paragraphs": ["燭龍銜火飛天地，平陸無風海波沸。", "彤雲疊疊聳奇峰，焰焰流光熱凝翠。", "煙島摶鵬嚲雙翅，羲和赫怒強總轡。", "飲流夸父斃長途，如見當中印王字。", "明明夜西朝又東，古來有道仍再中。", "扶桑老葉蔽不得，輝華直欲凌蒼空。", "行人揮汗翻成雨，口燥喉乾嗌塵土。", "西郊雲色晝冥冥，如何不救生靈苦。", "何山怪木藏蛟龍，縮鱗卷鬣爲乖慵。", "不發滂澤注天下，欲使風雷何所從。", "旱苗原上枯成焰，嶽靈徒祝無神驗。", "豪家簾外喚清風，水紋明角鋪長簟。", "玉扇畫堂凝夜秋，歌豔繞梁催莫愁。", "陽烏落盡酒不醒，扶上西園當月樓。", "廢田暍死非吾屬，庫有黃金倉有粟。"]}