{"author": "貫休", "period": "唐", "type": "诗", "title": "東西二林寺流水", "paragraphs": ["水爾何如此，區區矻矻流。", "牆牆邊瀝瀝，砌砌下啾啾。", "味不卑於乳，聲常占得秋。", "崩騰成大瀑，落托出深溝。", "遠歷神仙窟，高淋竹樹頭。", "數家舂碓磑，幾處浴猿猴。", "共月穿峰罅，喧僧睡石樓。", "派通天宇闊，霤入楚江浮。", "爲潤知何極，無邊始自由。", "好歸江海裏，長負濟川舟。"]}