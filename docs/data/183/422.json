{"author": "皎然", "period": "唐", "type": "诗", "title": "周長史昉畫毗沙門天王歌", "paragraphs": ["長史畫神獨感神，高步區中無兩人。", "雅而逸，高且真，形生虛無忽可親。", "降魔大戟縮在手，倚天長劒橫諸紳。", "慈威示物雖凜凜，在德無秋唯有春。", "吾知真象本非色，此中妙用君心得。", "苟能下筆合神造，誤點一點亦爲道。", "寫出霜縑可舒卷，何人應識此情遠。", "秋齋清寂無外物，盥手焚香聊自展。", "憶昔胡兵圍未解，感得此神天上下。", "至今雲旗圖我形，爲君一顧煙塵清。"]}