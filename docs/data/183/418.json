{"author": "皎然", "period": "唐", "type": "诗", "title": "寒栖子歌", "paragraphs": ["君在廬山不知羣，有疑是鶴又是雲。", "生死塵埃汙不得，眼前榮利徒紛紛。", "今日惠然來訪我，酒榼書囊肩背荷。", "拂除衣上餌煙霞，昨夜胥門宿蔡家。", "天然不飲亦不食，拋名換姓覓不得。", "且向人間作酒僊，不肯將身生羽翼。", "停形爲餌天地根，世人皆死我獨存。", "洗慮因吞清明籙，世人皆貪我常足。", "栖子妙今道已成，手把玄樞心運冥。", "能令鬼哭神效靈，身如飄風不可絆。", "朝遊崆峒夕汗漫，向來坐客猶未散。", "忽憶羅浮欲去時，遙指孤雲作路岐。", "海上仙遊不可見，人間日落空桑枝。"]}