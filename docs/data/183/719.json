{"author": "貫休", "period": "唐", "type": "诗", "title": "上顧大夫", "paragraphs": ["碧海漾仙洲，驪珠外無寶。", "一岳倚青冥，羣山盡如草。", "君侯聖朝瑞，動只關玄造。", "誰云倚天劍，含霜在懷抱。", "誰云青雲險，門前是平道。", "洪民亦何幸，里巷清如掃。", "至化無經綸，至神無祝禱。", "即應炳文柄，孤平去浩浩。", "即應調鼎味，比屋堪封保。", "野人慕正化，來自海邊島。", "經傳髻裏珠，詩學池中藻。", "閉門十餘載，庭杉共枯槁。", "今朝投至鑒，得不傾肝腦。", "斯文如未精，歸山更探討。"]}