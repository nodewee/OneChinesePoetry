{"author": "貫休", "period": "唐", "type": "诗", "title": "送張拾遺赴施州司戶", "paragraphs": ["道之大道古太古，二字爲名爭莽鹵。", "社稷安危在直言，須歷堯堦撾諫鼓。", "恭聞吾皇至聖深無比，推席却几聽至理。", "一言偶未合堯聰，賈生須看湘江水。", "君不見頃者百官排闥赴延英，陽城不死存令名。", "又不見仲尼遙奇司馬子，珮玉垂紳合如此。", "公乎公乎施之掾，江上春風喜相見。", "畏天之命復行行，芙蓉爲衣勝絁絹。", "好音入耳應非久，三峽聞猨莫迴首。", "且啜千年羹，醉巴酒。"]}