{"author": "貫休", "period": "唐", "type": "诗", "title": "上馮使君山水障子", "paragraphs": ["憶山歸未得，畫出亦堪憐。", "崩岸全隳路，荒村半有煙。", "筆句岡勢轉，墨搶燒痕顛。", "遠浦深通海，孤峰冷倚天。", "柴棚坐逸士，露茗煮紅泉。", "繡與蓮峰競，威如劒閣牽。", "石門關麈鹿，氣候有神仙。", "茅屋書窗小，苔堦滴瀑圓。", "松根擊石朽，桂葉蝕霜鮮。", "畫出欺王墨，擎將獻惠連。", "新詩寧妄說，舊隱實如然。", "願似窗中列，時聞大雅篇。"]}