{"author": "貫休", "period": "唐", "type": "诗", "title": "送姚洎拾遺自江陵幕赴京", "paragraphs": ["捧詔動征輪，分飛楚水濱。", "由來真廟器，多作伏蒲人。", "捨魯知非願，朝天不話貧。", "沙頭千騎送，島上一蟬新。", "莫使身侵貴，無矜貴逼身。", "玉階凝正色，蘭苑漲芳塵。", "鑾輅方離華，車書漸似秦。", "流年飄儵忽，書札莫因循。", "涼雨鳴紅葉，非煙閉紫宸。", "憑將西社意，一說向荀陳。"]}