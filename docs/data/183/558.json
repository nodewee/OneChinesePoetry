{"author": "可止", "period": "唐", "type": "诗", "title": "雪十二韻", "paragraphs": ["落處咸過尺，翛然物象淒。", "瑞凝金殿上，寒甚玉關西。", "潤比江河普，明將日月齊。", "凌雲花頂膩，鎖徑竹梢低。", "出谷樵童怯，歸林野鳥迷。", "煮茶融破練，磨墨染成黳。", "陷兔埋平澤，和魚凍合溪。", "入樓消酒力，當檻寫詩題。", "道路依憑馬，朝昏委託雞。", "洞深猿作族，松亞鶴移棲。", "及夏清巖穴，經春溜石梯。", "豐年兼泰國，天道育黔黎。"]}