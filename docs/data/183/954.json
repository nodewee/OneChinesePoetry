{"author": "貫休", "period": "唐", "type": "诗", "title": "和韋相公見示閑臥", "paragraphs": ["刻形求得相，事事未嘗眠。", "霖雨方爲雨，非煙豈是煙。", "童收庭樹果，風曳案頭牋。", "仲虺專爲誥，何充雅愛禪。", "靜嫌山色遠，病是酒杯偏。", "蜩響初穿壁，蘭芽半出甎。", "堂懸金粟像，門枕御溝泉。", "旦沐雖頻握，融帷孰敢褰。", "德高羣彥表，善植幾生前。", "脩補烏皮几，深藏子敬氈。", "扶持千載聖，瀟灑一聲蟬。", "棊陣連殘月，僧交似大顛。", "常知生似幻，維重直如弦。", "餅憶蓴羹美，茶思岳瀑煎。", "祗聞溫樹譽，堪鄙竹林賢。", "脫穎三千士，馨香四十年。", "寬平開義路，淡泞潤清田。", "哲后知如子，空王夙有緣。", "對歸香滿袖，吟次月當川。", "休說慙如揵，堯天即梵天。"]}