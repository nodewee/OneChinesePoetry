{"author": "皎然", "period": "唐", "type": "诗", "title": "兵後餘不亭重送盧孟明遊江西", "paragraphs": ["攜手曾此分，怳如隔胡越。", "倫侯古封邑，榮盛風雨歇。", "飢鼯號空亭，野草生故轍。", "如何此路岐，更作千年別。", "馮軾望遠道，春山無斷絕。", "朝行入郢樹，夜泊依楚月。", "佳士持操高，揚才日昭晰。", "離言何所贈，盈滿有虧缺。", "時節傷蟪蛄，芳菲忌鶗鴂。", "予思鹿門隱，心跡貴冥滅。", "頹顏反芝朮，昔貌成冰雪。", "歲晏期爾來，銷聲坐巖穴。"]}