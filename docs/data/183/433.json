{"author": "皎然", "period": "唐", "type": "诗", "title": "陳氏童子草書歌", "paragraphs": ["書家孺子有奇名，天然大草令人驚。", "僧虔老時把筆法，孺子如今皆暗合。", "飆揮電灑眼不及，但覺毫端鳴颯颯。", "有時作點險且能，太行片石看欲崩。", "偶然長掣濃入燥，少室枯松欹不倒。", "夏室炎炎少人歡，山軒日色在闌干。", "桐花飛盡子規思，主人高歌興不至。", "濁醪不飲嫌昏沈，欲翫草書開我襟。", "龍爪狀奇鼠鬚銳，水牋白皙越人惠。", "王家小令草最狂，爲予灑出驚騰勢。"]}