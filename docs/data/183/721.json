{"author": "貫休", "period": "唐", "type": "诗", "title": "上杜使君", "paragraphs": ["爲魚須處海，爲木須在岳。", "一登君子堂，頓覺心寥廓。", "右聽青女鏡，左聽宣尼鐸。", "政術似蒲盧，詩情出沖漠。", "從來苦清苦，近更加澹薄。", "訟庭何所有，一隻兩隻鶴。", "煙霞色擁墻，禾黍香侵郭。", "嚴霜與美雨，皆從二天落。", "蒼生苦瘡痍，如何盡消削。", "聖君新雨露，更作誰恩渥。", "即捉五色筆，密勿金鑾角。", "即同房杜手，把乾坤橐籥。", "休說卜圭峰，開門對林壑。"]}