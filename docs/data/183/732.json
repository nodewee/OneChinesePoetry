{"author": "貫休", "period": "唐", "type": "诗", "title": "偶作五首 五", "paragraphs": ["君不見金陵風臺月榭煙霞光，如今五里十里野火燒茫茫。", "君不見西施綠珠顏色可傾國，樂極悲來留不得。", "君不見漢王力盡得乾坤，如何秋雨灑廟門。", "銅臺老樹作精魅，金谷野狐多子孫。", "幾許繁華幾更改，唯有堯舜周召丘軻似長在。", "坐看樓閣成丘墟，莫話桑田變成海。", "吾有清涼雪山雪，天上人間常皎潔。", "茫茫慾火欲燒人，惆悵無因爲君說。"]}