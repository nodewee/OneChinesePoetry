{"author": "貫休", "period": "唐", "type": "诗", "title": "上荆南府主三讓德政碑", "paragraphs": ["明明赫赫中興主，動納諸隍冠前古。", "四海英雄盡戢兵，皆如圪圪天金柱。", "萬姓多論政與德，請樹豐碑似山岳。", "一從寇滅二十年，琬琰雕鐫賜重疊。", "荆州化風何卓異，寡欲無爲合天地。", "雖立貞碑與衆殊，字字皆是吾皇意。", "君侯捧碑西拜泣，臣且何人恩洊及。", "鳳皇銜下雕龍文，德昧政虛爭敢立。", "函封三奏心匍匐，堅讓此碑聲蓋國。", "我恐江淹五色筆，作不立此碑之碑文不得。"]}