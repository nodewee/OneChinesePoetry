{"author": "皎然", "period": "唐", "type": "诗", "title": "觀裴秀才松石障歌", "paragraphs": ["誰工此松唯拂墨，巧思丹青營不得。", "初寫松梢風正生，此中勢與真松爭。", "高柯細葉動颯颯，乍聽幽飀如有聲。", "左右雙松更奇絕，龍鱗麈尾仍半折。", "經春寒色聚不散，逼座陰陰將下雪。", "荆門石狀凌璵璠，蹙成數片倚松根。", "何年蒨蒨苔黏跡，幾夜潺潺水擊痕。", "裴生詩家後來客，爲我開圖翫松石。", "對之自有高世心，何事勞君上山屐。"]}