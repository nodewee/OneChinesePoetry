{"author": "皎然", "period": "唐", "type": "诗", "title": "洞庭山維諒上人院階前孤生橘樹歌", "paragraphs": ["洞庭仙山但生橘，不生凡木與梨栗。", "真子無私自不栽，感得一株階下出。", "細葉繁枝委露新，四時常綠不關春。", "若言此物無道性，何意孤生來就人。", "二月三月山初暖，最愛低簷數枝短。", "白花不用烏銜來，自有風吹手中滿，九月十月爭破顏。", "金實離離色殷殷，一夜天晴香滿山。", "天生珍木異於俗，俗士來逢不敢觸。", "清陰獨步禪起時，徙倚前看看不足。"]}