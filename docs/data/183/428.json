{"author": "皎然", "period": "唐", "type": "诗", "title": "買藥歌送楊山人", "paragraphs": ["華陰少年何所希，欲餌丹砂化骨飛。", "江南藥少淮南有，暫別胥門上京口。", "京口斜通江水流，斐回應上青山頭。", "夜驚潮沒鸕鶿堰，朝看日出芙蓉樓。", "搖蕩春風亂帆影，片雲無數是揚州。", "揚州喧喧賣藥市，浮俗無由識仙子。", "河間姹女直千金，紫陽夫人服不死。", "吾於此道復何如，昨朝新得蓬萊書。"]}