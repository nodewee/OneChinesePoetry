{"author": "皎然", "period": "唐", "type": "诗", "title": "奉送袁高使君詔徵赴行在效曹劉體", "paragraphs": ["皇心亭毒廣，蝥賊皆陶甄。", "未刈蚩尤旗，方同軒后年。", "天子幸漢中，轘轅阻氛煙。", "璽書召幕牧，名在列岳仙。", "國難倚長城，廟謀資大賢。", "清損休汝騎，仁留述職篇。", "遐路渺天末，繁笳思河邊。", "飾徒促遠期，祗命赴急宣。", "謏才豈足稱，深仁顧何偏。", "那堪臨流意，千里望旗旃。"]}