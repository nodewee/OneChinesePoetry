{"author": "貫休", "period": "唐", "type": "诗", "title": "和楊使君遊赤松山", "paragraphs": ["爲郡三星無一事，龔黃意外扳喬松。", "日邊揚歷不爭路，雲外苔蘚須留蹤。", "溪月未落漏滴滴，隼旟已入山重重。", "捫蘿蓋輸山屐伴，駐斾不見朝霞濃。", "乳猨劇黠掛險樹，露木翠脆生諸峰。", "初平謝公道非遠，黯然物外心相逢。", "石羊依稀齕瑤草，桃花彷彿開仙宮。", "終當歸補吾君衮，好山好水那相容。"]}