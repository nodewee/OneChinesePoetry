{"author": "皎然", "period": "唐", "type": "诗", "title": "桃花石枕歌送安吉康丞", "paragraphs": ["君吏桃州尚奇跡，桃州採得桃花石。", "爛疑朝日照已舒，含似春風吹未坼。", "珪璋特達世所珍，吾知此物亦其倫。", "應羨花開不凋悴，應嘉玉片無緇磷。", "立性堅剛平若砥，君子偏將交道比。", "何人亦秉堅剛姿，吾見君心得如此。", "君心所好我獨知，別多見少長相思。", "從來賞翫安左右，萬里提攜君莫辭。"]}