{"author": "皎然", "period": "唐", "type": "诗", "title": "兵後西日溪行", "paragraphs": ["一從清氣上爲天，仙叟何年見乾海。", "黃河幾度濁復清，此水如今未曾改。", "西尋仙人渚，誤入桃花穴。", "風吹花片使我迷，時時問山驚踏雪。", "石梁丹竈意更奇，春草不生多故轍。", "我來隱道非隱身，如今世上無風塵。", "路是武陵路，人非秦代人。", "飯松得高侶，濯足偶清津。", "數片昔賢磬石在，幾迴竝坐戴綸巾。"]}