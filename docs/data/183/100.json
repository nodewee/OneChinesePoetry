{"author": "皎然", "period": "唐", "type": "诗", "title": "奉和顏使君真卿與陸處士羽登妙喜寺三癸亭", "paragraphs": ["秋意西山多，列岑縈左次。", "繕亭歷三癸，疏趾鄰什寺。", "元化隱靈蹤，始君啓高誄。", "誅榛養翹楚，鞭草理芳穗。", "俯砌披水容，逼天掃峰翠。", "境新耳目換，物遠風煙異。", "倚石忘世情，援雲得真意。", "嘉林幸勿剪，禪侶欣可庇。", "衛法大臣過，佐遊羣英萃。", "龍池護清澈，虎節到深邃。", "徒想嵊頂期，於今沒遺記。"]}