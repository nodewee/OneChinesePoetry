{"author": "皎然", "period": "唐", "type": "诗", "title": "讀張曲江集", "paragraphs": ["相公乃天蓋，人文佐生成。", "立程正頹靡，繹思何縱橫。", "春杼弄緗綺，陽林敷玉英。", "飄然飛動姿，邈矣高簡情。", "後輩驚失步，前修敢爭衡。", "始欣耳目遠，再使機慮清。", "體正力已全，理精識何妙。", "昔年歌陽春，徒推郢中調。", "今朝聽鸞鳳，豈獨羨門嘯。", "帝命鎮雄州，待濟寄上流。", "才兼荆衡秀，氣助瀟湘秋。", "逸蕩子山匹，經奇文暢儔。", "沈吟未終卷，變態紛難數。", "曜耳代明璫，襲衣同芳杜。", "愔愔聞玉磬，寤寐在靈府。"]}