{"author": "貫休", "period": "唐", "type": "诗", "title": "贈抱麻劉舍人", "paragraphs": ["郡政今良吏，門風古縉紳。", "萬年唐社稷，一箇哭麻人。", "憤烈身先死，敷敭氣益貞。", "天乎資大寶，泰矣見忠臣。", "得罪鍾多故，投荒豈是迍。", "玉寒方重澀，松古更青皴。", "鵬𪄚寧唯白，龍多豈止荀。", "道孤梳有雪，恩重淚盈巾。", "喻蜀須憑草，成周必仗仁。", "三峰宵旰切，萬里渥恩新。", "賦鵩言無累，依劉德有鄰。", "風期仁祖帽，鼠訝史雲塵。", "禪叟知何幸，玄談有宿因。", "雙溪逢陸海，荆渚遇平津。", "落日愁聞笛，何人爲吐茵。", "生徒希匠化，寰海仰經綸。", "疾愈蟬聲老，年豐雨滴頻。", "劉虬師弟子，時喜一相親。"]}