{"author": "貫休", "period": "唐", "type": "诗", "title": "別杜將軍", "paragraphs": ["伊余本是胡爲者，採蕈鋤茶在窮野。", "偶披蓑笠事空王，餘力爲文擬何謝。", "少年心在青雲端，知音滿地皆龍鸞。", "遽逢天步艱難日，深藏溪谷空長歎。", "偶出重圍遇英哲，留我江樓經歲月。", "身隈玉帳香滿衣，夢歷金盆雨和雪。", "東風來兮歌式微，深雲道人召來歸。", "燕辭大廈兮將何爲，濛濛花雨兮鶯飛飛，一汀楊柳同依依。"]}