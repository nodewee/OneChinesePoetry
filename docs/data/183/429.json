{"author": "皎然", "period": "唐", "type": "诗", "title": "薛卿教長行歌", "paragraphs": ["桂陽仙柳道家說，昔傳蘇君今是薛。", "聊將握槊偶時人，便被人間稱冠絕。", "黃楊文局龜螭蟠，琢成骰子雙琅玕。", "初疑月破雲中墮，復怪星移指下攢。", "誰識兵奇勢可保，坐看將軍上一道。", "有時彩王非所希，笑擊單于出重圍。", "鳧驚隼擊疾若飛，左顧右盻生光輝。", "家本聯姻漢戚里，身是長安貴公子。", "名高藝絕何翩翩，幾迴決勝君王前。", "扈遊長樂與祈年，人望青雲白日邊。", "謫宦江南歲陰晚，還將此道聊自遣。", "繇來君子行最長，予亦知君寄心遠。"]}