{"author": "貫休", "period": "唐", "type": "诗", "title": "經曠禪師院", "paragraphs": ["吾師楞伽山中人，氣岸古淡僧麒麟。", "曹溪老兄一與語，金玉聲利。", "泥棄唾委，兀兀如頑雲。", "驪珠兮固難價其價，靈芝兮何以根其根。", "真貌枯槁言樸略，衲衣爛黑燒嶽痕。", "憶昔十四五年前苦寒節，禮師問師楞伽月。", "此時師握玉麈尾，報我却云非日月。", "一敲粉碎狂性歇，庭松無韻冷撼骨。", "搔窗擦簷數枝雪，邇來流浪于吳越。", "一片閑雲空皎潔，再來尋師已蟬蛻。", "薝蔔枝枯醴泉竭，水檀香火遺影在。", "甘露松枝月中折，寶師往日真隱心，今日不能墮雙血。"]}