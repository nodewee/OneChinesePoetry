{"author": "皎然", "period": "唐", "type": "诗", "title": "述祖德贈湖上諸沈", "paragraphs": ["我祖文章有盛名，千年海內重嘉聲。", "雪飛梁苑操奇賦，春發池塘得佳句。", "世業相承及我身，風流自謂過時人。", "初看甲乙矜言語，對客偏能鴝鵒舞。", "飽用黃金無所求，長裾曳地干王侯。", "一朝金盡長裾裂，吾道不行計亦拙。", "歲晚高歌悲苦寒，空堂危坐百憂攢。", "昔時軒蓋金陵下，何處不傳沈與謝。", "綿綿芳籍至今聞，眷眷通宗有數君。", "誰見予心獨飄泊，依山寄水似浮雲。"]}