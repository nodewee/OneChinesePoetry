{"author": "貫休", "period": "唐", "type": "诗", "title": "讀玄宗幸蜀記", "paragraphs": ["宋璟姚崇死，中庸遂變移。", "如何遊萬里，祗爲一胡兒。", "泣溻乾坤色，飄零日月旗。", "火從龍闕起，淚向馬嵬垂。", "始憶張丞相，全師郭子儀。", "百官皆剽劫，九廟盡崩隳。", "塵撲銀輪暗，雷奔棧閣危。", "倖臣方賜死，野老不勝悲。", "及霤飄淪日，行宮寂寞時。", "人心雖未厭，天意亦難知。", "聖兩歸丹禁，承乾動四夷。", "因知納諫諍，始是太平基。"]}