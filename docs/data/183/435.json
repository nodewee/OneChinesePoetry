{"author": "皎然", "period": "唐", "type": "诗", "title": "花石長枕歌荅章居士贈", "paragraphs": ["楚山有石郢人琢，琢成長枕知是玉。", "全疑冰片坐恐銷，間發花藂驚不足。", "贈予比之金琅玕，瓊花爛熳浮席端。", "吾師道吾不執寶，今日感君因執看。", "試叩鏗然應清律，纖塵不留蠅敢拂。", "萬物皆因造化資，如何獨負清貞質。", "南山有雲鵠在空，長松爲我生涼風。", "高友朗詠樂其中，行住四儀皆道意。", "不學小乘一曲士，唯將此物安座隅，取次閑眠有禪味。"]}