{"author": "貫休", "period": "唐", "type": "诗", "title": "送僧人入石霜", "paragraphs": ["舉世祗堪吁，空知與道俱。", "論心齊至聖，對鏡破凡夫。", "業王如雲合，頭低似箭驅。", "三清徒妄想，千載亦須臾。", "唯我流陽叟，深雲領毳徒。", "盡騎香白象，皆握月明珠。", "寂寞排松榻，斕斑半雪鬚。", "苔侵長者論，嵐蝕祖師圖。", "翠巘金鐘曉，香林寶月孤。", "兟兟齊白趾，赫赫共洪爐。", "山色鋤難盡，松根踏欲無。", "難評傳的的，須到不區區。", "撩舍新羅瘦，爐煙榾柮粗。", "燒畬平虎窟，分瀑入香廚。", "師去情何切，人間事莫拘。", "穿林宿古冢，踏葉揭空盂。", "無事終無事，令枯便合枯他年相覓在，亦不是生蘇。"]}