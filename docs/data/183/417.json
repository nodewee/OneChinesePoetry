{"author": "皎然", "period": "唐", "type": "诗", "title": "張伯英草書歌", "paragraphs": ["伯英死後生怕高，朝看手把山中毫。", "先賢草律我草狂，風雲陣發愁鍾王。", "須臾變態皆自我，象形類物無不可。", "閬風遊雲千萬朵，驚龍蹴踏飛欲墮。", "更覩鄧林花落朝，狂風亂攪何飄飄。", "有時凝然筆空握，情在寥天獨飛鶴。", "有時取勢氣更高，憶得春江千里濤。", "張生奇絕難再遇，草罷臨風展輕素。", "陰慘陽舒如有道，鬼狀魑容若可懼。", "黃公酒壚興偏入，阮籍不嗔嵇亦顧。", "長安酒牓醉後書，此日騁君千里步。"]}