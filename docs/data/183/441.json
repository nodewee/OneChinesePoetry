{"author": "皎然", "period": "唐", "type": "诗", "title": "送顧處士歌", "paragraphs": ["吳門顧子予早聞，風貌真古誰似君。", "人中黃憲與顏子，物表孤高將片雲。", "性背時人高且逸，平生好古無儔匹。", "醉書在篋稱絕倫，神畫開廚怕飛出。", "謝氏檀郎亦可儔，道情還似我家流。", "安貧日日讀書坐，不見將名干五侯。", "知君別業長洲外，欲行秋田循畎澮。", "門前便取觳觫乘，腰上還將鹿盧佩。", "禪子有情非世情，御荈貢餘聊贈行。", "滿道喧喧遇君別，爭窺玉潤與冰清。"]}