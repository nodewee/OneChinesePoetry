{"author": "貫休", "period": "唐", "type": "诗", "title": "觀懷素草書歌", "paragraphs": ["張顛顛後顛非顛，直至懷素之顛始是顛。", "師不譚經不說禪，筋力唯於草書朽。", "顛狂却恐是神仙，有神助兮人莫及。", "鐵石畫兮墨須入，金尊竹葉數斗餘。", "半斜半傾山衲濕，醉來把筆獰如虎。", "粉壁素屏不問主，亂拏亂抹無規矩。", "羅剎石上坐伍子胥，蒯通八字立對漢高祖。", "勢崩騰兮不可止，天機暗轉鋒鋩裏。", "閃電光邊霹靂飛，古栢身中𣵡龍死。", "駭人心兮目眓{目臭}，頓人足兮神辟易。", "乍如沙場大戰後，斷槍橛箭皆狼籍。", "又似深山朽石上，古病松枝掛鐵錫。", "月兔筆，天竈墨，斜鑿黃金側剉玉。", "珊瑚枝長大束束，天馬驕獰不可勒。", "東却西，南又北，倒又起，斷復續。", "忽如鄂公喝住單雄信，秦王肩上𠞈著棗木槊。", "懷素師，懷素師，若不是星辰降瑞，即必是河岳孕靈。", "固宜須冷笑逸少，爭得不心醉伯英。", "天台古杉一千尺，崖崩劁折何崢嶸。", "或細微，仙衣半拆金線垂。", "或妍媚，桃花半紅公子醉。", "我恐山爲墨兮磨海水，天與筆兮書大地。", "乃能畧展狂僧意，常恨與師不相識。", "一見此書空歎息，伊昔張渭任華葉季良。", "數子贈歌豈虛飾，所不足者渾未曾道著其神力。", "石橋被燒燒，良玉土不蝕。", "錐畫沙兮印印泥，世人世人爭得測。", "知師雄名在世間，明月清風有何極。"]}