{"author": "神穎", "period": "唐", "type": "诗", "title": "和王季文題九華山", "paragraphs": ["衆岳雄分野，九華鎮南朝。", "彩筆凝空遠，崔嵬寄青霄。", "龍潭古仙府，靈藥今不凋。", "瑩爲滄海鏡，煙霞作荒標。", "造化心數奇，性狀精氣饒。", "玉樹鬱玲瓏，天籟韻蕭寥。", "寂寂尋乳竇，兢兢行石橋。", "通泉漱雲母，藉草縈香苕。", "我住幽且深，君賞昏復朝。", "稀逢發清唱，片片霜凌飆。"]}