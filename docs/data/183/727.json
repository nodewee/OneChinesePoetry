{"author": "貫休", "period": "唐", "type": "诗", "title": "杜侯行", "paragraphs": ["天目連天搏秀氣，崢嶸作起新城地。", "德門鍾秀光盛時，三虎八龍皆世瑞。", "頃者天厖亂下鯨翻海，烽火崩騰照行在。", "江表唯傳君子營，劍衝牛斗疏真宰。", "金昆玉季輕三鼓，煮海懸魚臣節苦。", "鴈影參差入瑞煙，荆花燦爛開仙圃。", "我聞大中咸通真令主，相惟大杜兼小杜。", "但能致君活國濟生人，亦何必須踏金梯，折桂樹。", "宣宗懿宗調舜琴，大杜小杜爲殷霖。", "出將入相兮功德深，生人受賜兮直至今。", "杜侯兄弟繼之後，璞玉渾金美騰口。", "常言一呼百萬何足云，終取封侯之印大如斗。", "功聞吾皇似堯禹，搜索賢良皆面覩。", "杜侯杜侯，君儻修令德，克有終，即必還爲大杜兼小杜。", "人之戴兮天筆註，國之福兮天固祚。", "四海無波八表臣，如今而後君看取。"]}