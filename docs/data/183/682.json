{"author": "貫休", "period": "唐", "type": "诗", "title": "上孫使君", "paragraphs": ["聖主得賢臣，天地方交泰。", "恭惟嶽精粹，多出於昭代。", "君侯握文鏡，獨立塵埃外。", "王演俗容儀，崔陵小風概。", "馨香擁蘭雪，峻秀高嵩岱。", "嵇松領歲寒，莊劒無礱淬。", "威稜玉霜直，匠石金槌大。", "詩穿明月珠，道拍安期背。", "中興鸞鳳集，直道風雲會。", "萬卷似無書，三山如歷塊。", "德乎天所縱，清矣誰堪對。", "有法在朝端，無塵到冠蓋。", "具瞻從密勿，旦夕調鼎鼐。", "爲君整衢尊，爲君戢蕃塞。", "豈知吾后意，憂此毘陵最。", "親手賜彤弓，蒼生是繄賴。", "下車鄰寇散，是物冰壺內。", "龔遂[愛]廉平，次公太繁碎。", "袴襦砧動地，父母歌闤闠。", "□雪鏁戈鋋，非煙遶旌斾。", "寧思子產冰，肯羨任棠薤。", "忽如春再來，不獨天重戴。", "昂藏海嶠鶴，冷碧仙庭檜。", "物物動和氣，家家有新態。", "芙蓉開帟幕，錦帳無纖壒。", "鼓角穿凍雲，恩波動耕耒。", "奸回改精魄，禮教書紳帶。", "必于堯舜日，還似房杜輩。", "野人有章句，格力亦慷慨。", "若不入丘門，世間更誰愛。"]}