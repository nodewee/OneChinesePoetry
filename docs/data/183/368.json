{"author": "皎然", "period": "唐", "type": "诗", "title": "哭吳縣房聳明府", "paragraphs": ["仁人邁厚德，可謂名實全。", "撫迹若疎曠，會心極精研。", "履危節詎屈，著論識不偏。", "恨以榮級淺，嘉猷未及宣。", "伊人期遠大，志業難比肩。", "昭世既合幷，吾君藉陶甄。", "奈何明明理，與善徒空詮。", "徵教或稽聖，窮源反問天。", "一官自吳邑，六翮委江壖。", "始是牽絲日，翻成撤瑟年。", "金膏果不就，玉珮長此捐。", "倚伏信冥昧，夭修驚後先。", "安知忘情子，愛網素已褰。", "爲有深仁感，遂令真性遷。", "心悲空林下，淚灑秋景前。", "夫子寡兄弟，撫孤傷藐然。", "傾雲爲慘結，弔鶴共聯翩。", "割念命歸駕，訣詞向空筵。", "樹桃陰始合，愛客位常懸。", "幡然遠行時，崇望歸朝旋。", "悟茲懽宴隔，哀被歲月延。", "書帶變芳草，履痕移綠錢。", "冥期儻可逢，生盡會無緣。", "幸願示因業，代君運精專。", "相思轉寂寞，獨往西林泉。", "欲見故人心，時閱所贈篇。", "素高陶靖節，今重楚先賢。", "芳躅將遺愛，可爲終古傳。"]}