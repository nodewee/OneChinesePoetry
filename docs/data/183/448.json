{"author": "皎然", "period": "唐", "type": "诗", "title": "武源行贈丘卿岑", "paragraphs": ["昔年羣盜阻江東，吳山動搖楚澤空。", "齊人亦戴蜂蠆毒，美稷化爲荆棘藂。", "洶洶四顧多窟穴，浮雲白波名不同。", "萬人死地當虎口，一旦生涯懸彀中。", "昨日將軍徇死節，悉向生民陷成血。", "胸中豹略張陣雲，握內虵矛揮白雪。", "長洲南去接孤城，居人散盡鼓譟驚。", "三春不見芳草色，四面唯聞刁斗聲。", "此時狂寇紛如市，君當要衝固深壘。", "縱橫計出皆獲全，士卒身先每輕死。", "埽平氛祲望吳門，人間歲美桑柘繁。", "比屋生全受君賜，連營罷戰賴君恩。", "如何棄置功不錄，通籍無名滯江曲。", "灞亭不重李將軍，漢爵猶輕蘇屬國。", "荒營寂寂隱山椒，春意空驚故柳條。", "野戰攻城盡如此，即今誰是霍嫖姚。"]}