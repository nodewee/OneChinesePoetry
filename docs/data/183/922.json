{"author": "貫休", "period": "唐", "type": "诗", "title": "聞赤松舒道士下世", "paragraphs": ["地變賢人喪，瘡痍不可觀。", "一聞消息苦，千種破除難。", "陰騭那虛擲，深山近始安。", "玄關評兔角，玉器琢雞冠。", "傲野高難狎，融怡美不殫。", "冀迎新渥澤，遽逐逝波瀾。", "蛻殼埋金隧，飛精駕錦鸞。", "傾摧千仞壁，枯歇一株蘭。", "仙廟詩雖繼，苔牆篆必鞔。", "煙霞成片黯，松桂著行乾。", "影拄溪流咽，堂扃隟月寒。", "寂寥遺藥犬，縹緲想瓊竿。", "伊昔相尋遠，留連幾盡歡。", "論詩花作席，炙菌葉爲盤。", "彭伉心相似，承禎趣一般。", "琴彈溪月側，棊次砌雲殘。", "儵忽成千古，飄零見百端。", "荆囊春浩浩，吳越浪漫漫。", "已矣紅霞子，空留白石壇。", "無弦亦須絕，回首一長歎。"]}