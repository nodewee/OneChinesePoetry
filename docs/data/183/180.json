{"author": "皎然", "period": "唐", "type": "诗", "title": "荅道素上人別", "paragraphs": ["春色徧遠道，寂寞閩中行。", "碧水何渺渺，白雲亦英英。", "離人不可望，日暮芳洲情。", "黃鶴有逸翮，翹首白雲傾。", "欲爲山中侶，肯祕遼天聲。", "藍縷真子褐，葳蕤近臣纓。", "以茲奪爾懷，常恐道不成。", "吾門弟子中，不減惠休名。", "一性研已遠，五言功更精。", "從君汗漫遊，莫廢學無生。", "忍草肯搖落，禪枝不枯榮。", "采采慰長路，知吾心不輕。", "幻情有去住，真性無離別。", "留取老桂枝，歸來共攀折。"]}