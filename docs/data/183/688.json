{"author": "貫休", "period": "唐", "type": "诗", "title": "行路難 五", "paragraphs": ["君不見道傍樹有寄生枝，青青鬱鬱同榮衰。", "無情之物尚如此，爲人不及還堪悲。", "父歸墳兮未朝夕，已分黃金爭田宅。", "高堂老母頭似霜，心作數支淚常滴。", "我聞忽如負芒刺，不獨爲君空歎息。", "古人尺布猶可縫，潯陽義犬令人憶。", "寄言世上爲人子，孝義團圓莫如此。", "若如此，不遄死兮更何俟。"]}