{"author": "皎然", "period": "唐", "type": "诗", "title": "飲茶歌誚崔石使君", "paragraphs": ["越人遺我剡溪茗，採得金牙爨金鼎。", "素瓷雪色縹沫香，何似諸仙瓊蘂漿。", "一飲滌昏寐，情來朗爽滿天地。", "再飲清我神，忽如飛雨灑輕塵。", "三飲便得道，何須苦心破煩惱。", "此物清高世莫知，世人飲酒多自欺。", "愁看畢卓甕間夜，笑向陶潛籬下時。", "崔侯啜之意不已，狂歌一曲驚人耳。", "孰知茶道全爾真，唯有丹丘得如此。"]}