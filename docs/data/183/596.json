{"author": "貫休", "period": "唐", "type": "诗", "title": "讀離騷經", "paragraphs": ["湘江濱，湘江濱，蘭紅芷白波如銀，終須一去呼湘君。", "問湘神，雲中君，不知何以交靈均。", "我恐湘江之魚兮，死後盡爲人。", "曾食靈均之肉兮，箇箇爲忠臣。", "又想靈均之骨兮終不曲，千年波底色如玉。", "誰能入水少取得，香沐函題貢上國。", "貢上國，即全勝和璞懸瓈，垂棘結綠。"]}