{"author": "貫休", "period": "唐", "type": "诗", "title": "懷張爲周朴", "paragraphs": ["張周二夫子，詩好人太癖。", "更不過嶺來，如今頭盡白。", "人傳禹力不到處，河聲流向西。", "又到處即閉戶，逢君方展眉。", "不知是不是，若是即大奇。", "我又聞二公，心與人不同。", "一生常在寂寞中，有時狂吟入僧宅。", "錦囊鳥啼荔枝紅，有時冥搜海山腦。", "珊瑚枝動日杲杲，聖君在上知不知，赤面濁醪許多好。"]}