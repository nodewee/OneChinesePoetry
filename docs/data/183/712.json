{"author": "貫休", "period": "唐", "type": "诗", "title": "續姚梁公坐右銘", "paragraphs": ["善爲爾諸身，行爲爾性命。", "禍福必可轉，莫慤言前定。", "見人之得，如己之得。", "則美無不克，見人之失。", "如己之失，是亨貞吉。", "反此之徒，天鬼必誅。", "福先禍始，好殺滅[紀]。", "不得不止，守謙寡慾。", "善善惡惡，不得不作。", "無見貴熱，諂走蹩躠。", "無輕賤微，上下相依。", "古聖著書，矻矻孳孳。", "忠孝信行，越食逾衣。", "生天地間，未或非假。", "身危彩虹，景速奔馬。", "胡不自彊，將升玉堂。", "胡爲自墜，言虛行僞。", "豔殃爾壽須戒，酒腐爾腸須畏。", "勵志須至，撲滿必破。", "非莫非於餙非，過莫過於文過。", "及物陰功，子孫必封。", "無恃文學，是司奇薄。", "患隨不忍，害逐無足。", "一此一彼，諧宮合徵。", "親仁下問，立節求己。", "惡木之陰匪陰，盜泉之水匪水。", "世孚草草，能生幾幾。", "直須如冰如玉，種桃種李。", "嫉人之惡，酬恩報義。", "忽己之慢，成人之美。", "毋擔虛譽，無背至理。", "恬和愻暢，沖融終始。", "天人之行，盡此而已。", "丁寧丁寧，戴髮含齒。"]}