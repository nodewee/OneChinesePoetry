{"author": "貫休", "period": "唐", "type": "诗", "title": "送夢上人歸京", "paragraphs": ["伊余龍鍾歸海涯，千山萬水情自怡。", "夢公別我還上國，江邊慘執行遲遲。", "向我道雲中覓伴未得伴，又示我數首新詩盡是詩。", "只恐不如此，若如此如此，即須天子知。", "蕭蕭金吹荆門口，槐菊鬬黃落葉走。", "前程勝事未可涯，但空圭峰難入手。", "蓮峰掌記韓拾遺，鴈行雍穆世所稀。", "二十年前即別離，憑師一話吟朝飢。"]}