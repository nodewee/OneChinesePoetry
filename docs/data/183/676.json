{"author": "貫休", "period": "唐", "type": "诗", "title": "寄杜使君", "paragraphs": ["清辰捲珠簾，盥漱香滿室。", "杉松經雪後，別有精彩出。", "琅函芙蓉書，開之向堦日。", "好鳥常解來，孤雲偶相失。", "有時作章句，氣概還鮮逸。", "茫茫世情世，誰人愛真實。", "清高慕玄度，宴默攀道一。", "殘磬隔風林，微陽解冰筆。", "亦知休明代，諒無經濟術。", "門前九箇峯，終擬爲文乞。"]}