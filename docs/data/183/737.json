{"author": "貫休", "period": "唐", "type": "诗", "title": "送楊秀才", "paragraphs": ["北山峨峨香拂拂，翠漲青奔勢巉崪。", "赤松君宅在其中，紫金爲墻珠作室。", "玻璃門外仙獓睡，幢節森森絳煙密。", "水精簾捲桃花開，文錦娉婷衆非一。", "撫長離，坎答鼓。", "花姑吹簫，弄玉起舞。", "三萬八千爲半日，海涸鼇枯等閑覩。", "愛共安期碁，苦識彭祖祖。", "有時朝玉京，紅雲擁金虎。", "石橋亦是神仙住，白鳳飛來又飛去。", "五雲縹緲羽翼高，世人仰望心空勞。"]}