{"author": "皎然", "period": "唐", "type": "诗", "title": "白雲歌寄陸中丞使君長源", "paragraphs": ["一見西山雲，使人情意遠。", "憑高發詠何超遙，道妙如君有舒卷。", "縈空疊景多麗容，衆峰峰上自爲峰。", "潔白不繇陰雨積，高明肯共雜煙重。", "萬物有形皆有著，白雲有形無繫縛。", "黃金被爍玉亦瑕，一片飄然汙不著。", "或逢天上或人間，人自營營雲自閑。", "忽爾飛來暫爲侶，忽然飛去莫能攀。", "逸民對雲效高致，禪子逢雲增道意。", "白雲遇物無偏頗，自是人心見同異。", "閶闔天門宜曙看，爲纓作蓋擁千官。", "從龍合沓臨清暑，就日逶迤繞露寒。", "誰憐西山雲，亭亭處幽絕。", "坐石長看非我羈，手中欲攬待君說。", "貞白先生那得知，只向空山自怡悅。"]}