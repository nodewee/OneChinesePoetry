{"author": "皎然", "period": "唐", "type": "诗", "title": "陪顏使君餞宣諭蕭常侍", "paragraphs": ["江濤凋瘵後，遠使發天都。", "昏墊宸心及，哀矜詔命敷。", "恤民驅急傳，訪舊枉征艫。", "外鎮藩條最，中朝顧問殊。", "文皆正風俗，名共溢寰區。", "已事方懷闕，歸期早戒塗。", "繁笳咽水閣，高蓋擁雲衢。", "暮色生千嶂，秋聲入五湖。", "離歌猶宛轉，歸馭已踟躇。", "今夕庾公意，西樓月亦孤。"]}