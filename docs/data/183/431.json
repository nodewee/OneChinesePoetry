{"author": "皎然", "period": "唐", "type": "诗", "title": "賦得吳王送女潮歌送李判官之河中府", "paragraphs": ["見說吳王送女時，行宮直到荆溪口。", "溪上千年送女潮，爲感吳王至今有。", "乃知昔人繇志誠，流水無情翻有情。", "平波忽起二三尺，此上疑與神仙宅。", "今人猶望荆之湄，長令望者增所思。", "吳王已歿女不返，潮水無情那有期。", "溪草何草號帝女，溪竹何竹號湘妃。", "靈濤旦暮自堪傷，的爍嬋娟又爭發。", "客歸千里自茲始，覽古高歌感行子。", "不知別後相見期，君意何如此潮水。"]}