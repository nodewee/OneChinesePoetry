{"author": "皎然", "period": "唐", "type": "诗", "title": "翔隼歌送王端公", "paragraphs": ["古人賞神駿，如何秋隼擊。", "獨立高標望霜翮，應看天宇如咫尺。", "低迴拂地凌風翔，鵬雛敢下鴈斷行。", "晴空四顧忽不見，有時獨出青霞傍。", "窮陰萬里落寒日，氣殺草枯增奮逸。", "雲塞斜飛攪葉迷，雪天直上穿花疾。", "見君高情有所屬，贈別因歌翔隼曲。", "離亭慘慘客散時，歌盡路長意不足。"]}