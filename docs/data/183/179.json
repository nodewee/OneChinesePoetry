{"author": "皎然", "period": "唐", "type": "诗", "title": "酬元主簿子球別贈", "paragraphs": ["故人方遠適，訪我陳別情。", "此夜偶禪室，一言了無生。", "覽君緘中寶，如搴清玉瑛。", "胡爲蘊高價，歲晚徒營營。", "辭秩貧且病，何人見艱貞。", "出無黃金橐，空歌白苧行。", "威遲策駑馬，獨望故關樹。", "渺渺千里心，春風起中路。", "近聞新拜命，鸞鳳猶棲棘。", "勸君寄一枝，且養冥冥翼。", "甘泉多竹花，明年待君食。"]}