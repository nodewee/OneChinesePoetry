{"author": "許及之", "period": "宋", "type": "诗", "title": "次德友韻", "paragraphs": ["憶昨得君和陶詩，牀頭細讀人謂癡。", "二南固自立牆面，十駕亦欲鞭駑疲。", "退慚作吏了無補，正使得句安能奇。", "有時拈筆弄紙墨，大似臨敵收槍旗。", "投老且願共詩社，鬭健聊欲爲兒嬉。", "恨子寓舍苦迢遞，有僧借屋無奔馳。", "乞米不須煩送似，無儲自足常宴如。", "轉庵與爲方外舊，僕也何翅管中窺。", "豈有脩竹真可款，曷不宿霧及早披。", "來詩賡酬特未已，追逐登臨隨所之。"]}