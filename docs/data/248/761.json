{"author": "許及之", "period": "宋", "type": "诗", "title": "次韻酬轉庵", "paragraphs": ["南浦太丘潜少微，非隠非吏嘉遁肥。", "轉庵相與菊花期，黄雀乃得詩發機。", "詩則高矣物甚卑，物惟所遇知音稀。", "黄雀幸甚逢斯時，菊因東籬桃左扉。", "吟成雖佳不療饑，黄雀頭顱萬里飛。", "兩語如露蒙晨晞，後人往往悟昨非。", "轉庵識破花拈枝，勘遍諸方漳南歸。", "愛詩愛字淪膚肌，知我愈覺成相違。", "同病亦謂投閒宜，老婆心切一手揮。", "長篇險韻鑄出之，涉齋自訟識評譏。", "不待見聞方覺知，覆盆一旦遭赫暉。", "平生此段誠大奇，願言稽首長歸依。", "爲能忍辱偏慈悲，東山久別思薔薇。", "生處放熟非過爲，豈須圉圉才見幾。", "寧受校人當面欺，詩壇受降曾怖威。", "牀頭置易甘成癡，雖匪顔徒竊願希。", "今見菊花更不疑，牽聯黄雀爲匹妃。", "南浦柏梁一字師，轉庵撥動關捩危。", "琴鼓不鼓無成虧，前言戲解小郎圍。"]}