{"author": "許及之", "period": "宋", "type": "诗", "title": "射鷹行", "paragraphs": ["聖作桑弧男子志，矢人傷人豈吾事。", "五陵少年狹斜遊，柘彈金丸矜堊鼻。", "一朝折節臂良弓，腰身不動馬如風。", "背彎團月無留意，禿鶬老鷹應弦墜。", "書生忍饑猶努力，夜夜孤燈腕寒石。", "等閒拓手石五餘，真是無心事書策。", "詩書豈不關時須，寄語悠悠年少兒。", "一鷹一兔尋常事，正要尺箠鞭羌夷。"]}