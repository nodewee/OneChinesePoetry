{"author": "許及之", "period": "宋", "type": "诗", "title": "次韻監簿弟惠烏髭藥有詩", "paragraphs": ["漆城容可爲蔭室，髮白何由黑於漆。", "但聞拔白成斑句，安得反老還童術。", "嗟予同氣仍同心，憐我年侵雪更侵。", "爾年少我尚餘紀，我髮縱禿當投簪。", "頂如赤壺已無二，君有良方誠已試。", "正使緇鬢猶能華，未免種鬚逢見戲。", "我髮非病心合醫，心白髮白無已時。", "欲將心來煩汝黑，且圖百問百不知。"]}