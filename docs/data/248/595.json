{"author": "陳造", "period": "宋", "type": "诗", "title": "送龍辭三章  其一", "paragraphs": ["沈燎兮桂醑，笳簫鳴鳴兮逢逢其鼓。", "緩吳歈兮蹌越舞，送龍兮歸處。", "龍之歸兮悅娭，翻倒霄霏兮膠轕霧雨。", "歷館娃兮不留，過胥口兮小顧。", "水天模糊兮迷仰俯，仙真迎兮排空。", "蛟鼉駢羅兮而在下，祥飈肅兮綠輿。", "非烟羃兮紫府，翹儂望兮何所。", "目屯雲兮南騖，心靡迤兮延佇。"]}