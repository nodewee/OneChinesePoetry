{"author": "許及之", "period": "宋", "type": "诗", "title": "德久送沙噀信筆爲謝", "paragraphs": ["海物惟錯羣分命，並海饞涎爲物病。", "采拾烹煮如擷蔬，豈念含靈鈞物性。", "就中水母爲最蠢，以蝦作眼資汲引。", "蝦入罔罟自不知，水母浮悠亦良窘。", "其間墨魚工吐墨，以墨自蔽潮水黑。", "潮來舟人如拾塊，販者填街賣烏賊。", "沙噀噀沙巧藏身，伸縮自如故納新。", "穴居浮沫兒童識，探取累累如有神。", "鈞之並海無所聞，吾鄉專美獨擅羣。", "外脆中膏美無度，調之滑甘至芳辛。", "年來都下爲鮮囿，獨此相忘最云久。", "轉庵何自得此奇，惠我百輩急呼酒。", "人生有欲被舌瞞，齒亦有好難具論。", "忻茲脆美一餉許，懺悔未已滋念根。", "擬問轉庵所從得，訪尋不惜百金直。", "豈非近悟聖化詩，望茲尤物令人識。", "綠衣在旁忽囅然，蝤蛑取笑却可憐。"]}