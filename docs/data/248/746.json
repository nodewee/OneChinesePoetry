{"author": "許及之", "period": "宋", "type": "诗", "title": "次韻何起巖喜雨", "paragraphs": ["龜坼高田畦渴雨，何取尸臣守茲土。", "抽毫擢髮控深衷，羽衣拜章夜當午。", "天門岧嶢洞九重，玉几哀矜迥三拊。", "守臣有罪固合誅，農夫在勤亦良苦。", "去年旱荒有積倉，今年饑歉將空庾。", "通宵灑潤祇若絲，明發屯雲儼安堵。", "初驚大點來莫當，俄即翻盆流孰禦。", "舊雨相過憶去年，坐視排簷亦如許。", "我慚歷歷洗心源，君喜津津見眉宇。", "瑰章傑句助歡呼，石燕商羊俱鼓舞。", "急須似吸舉深杯，莫負如澠寫甘{浢寸}。"]}