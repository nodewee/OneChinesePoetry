{"author": "許及之", "period": "宋", "type": "诗", "title": "次韻才叔分韻得七字", "paragraphs": ["竹院主人新築室，涓吉上梁辰取乙。", "鳩工度材合忙冗，分韻題詩能暇逸。", "獨憐久不到容成，片語全無課秋律。", "自傷病足轉拘攣，不復拋磚爲倡率。", "轉庵忽傳七字作，頓埽陳言洗凡質。", "剩喜金風入詩思，定挽銀河洗吟筆。", "鼓宮宮動妙入神，上醫醫國愈吾疾。", "聯翩急埽煩寄似，已負今年七月七。"]}