{"author": "許及之", "period": "宋", "type": "诗", "title": "登偉觀因誦老杜道林嶽麓詩用其韻", "paragraphs": ["立秋三日天氣殊，凉風渺渺舒鬰紆。", "少日第拄西山笏，暇時惟汎會昌湖。", "投老身登華蓋頂，度堂面直蓮峯鑪。", "長江回抱若裹玉，明月蕩漾如懷珠。", "楠溪大源小源出，樟浦早潮晚潮俱。", "凌空筆架呈掛綵，出海金輪看浴烏。", "中川蚌胎非嫵媚，港口螺浮疑虛無。", "何以得此江山偉，若有相者神明扶。", "了知無一可云補，其敢有二當何誅。", "故人相逢笑顛錯，生涯不解先膏腴。", "且同野叟共爾汝，免以前銜相喚呼。", "看山未覺迷老眼，報國終媿全微軀。", "斫竹特爲三益徑，把釣倦作扁舟圖。", "乃知絕境真妙絕，强名孤嶼何嘗孤。", "憑欄聊欲須款款，飛帆正爾來于于。", "明朝此興定不淺，但恐勞苦肩輿夫。"]}