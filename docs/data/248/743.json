{"author": "許及之", "period": "宋", "type": "诗", "title": "崧高齊上施參政壽", "paragraphs": ["靈山鍾秀崧高齊，鹿苑名勝神所棲。", "水晶玉札銀成泥，無論粉綠丹黄黳。", "文星相望直斗奎，出藩入從黄金閨。", "誰坐廊廟賡鳧鷖，山經地志古有稽。", "我公間氣今其繄，資兼文武雙印提。", "十年太學甘朝虀，吐光萬丈騰虹霓。", "鷄林傳誦爭航梯，至今威名讋羌氐。", "張旃朔庭撫遺黎，鼓舞雄豪泣旄齯。", "折衝樽俎眠鼓鼙，屯雲萬里行春犂。", "五風十雨無苦凄，此疆爾界誰町畦。", "不須京觀封鯨鯢，混一少忍矜扶藜。", "從容論道開端倪，一語折衷溫如綈。", "鑒裁不閲黄與驪，流品自成桃李蹊。", "琴音八極回薰兮，長庚夜明玉繩低。", "貂璫曉馳建章西，黄封九醖天處題。", "壽以一飲千玻瓈，公開壽域民同躋。", "龜文燕頷額插犀，中書之考米一稊。", "葛仙煉丹舊有溪，從公擬欲求刀圭。", "散作人間刮膜篦，盡洗凡骨開塵迷。"]}