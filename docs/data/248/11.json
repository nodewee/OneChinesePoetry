{"author": "楊萬里", "period": "宋", "type": "诗", "title": "題張季長少卿飾庵庵名取告詞云學足以自飾", "paragraphs": ["吾友張飾庵，學到賁上白。", "真賁初非文，至飾亦無色。", "君看瑄玉姿，豈借青黄飾。", "寶氣不自中，白虹貫空碧。", "飾庵隠岷嶺，英名震京國。", "魯論感鳳歎，春秋辯麟獲。", "孝廟聘丘園，有來校墳籍。", "光皇訪忠賢，再起貳卿棘。", "未應兩朝舊，不侍九重側。", "訓詞揭昭回，聖意深記憶。", "盍歸贊人文，小却猶講席。", "未要從子真，带月耕巖石。"]}