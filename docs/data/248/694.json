{"author": "許及之", "period": "宋", "type": "诗", "title": "與同社遊山園次翁常之韻", "paragraphs": ["眷言太玉峯，本是仙佛宅。", "端視儼若屏，側睨展如翼。", "洞府何渺茫，傳聞見圖畫。", "疆理雖東甌，題品經謝客。", "至今味篇咏，當時想游歷。", "顧我本萍泛，買鄰寓棲息。", "江山自呈露，卉木因種植。", "鑿巖得泉香，拓戶見山色。", "佳客入庭戶，英氣來几席。", "幽葩芬石根，好鳥絃坐側。", "拄笏山之西，拏舟江以北。", "明月浮可捉，疎星掛堪摘。", "拂晨天宇浄，出海陽烏赤。", "脩嵐爍紫翠，遠目眩朱碧。", "崚嶒雙塔影，突兀古殿脊。", "媚川溟渤寬，絕境天地窄。", "前賢未嘗亡，勝趣何有極。", "茲時屆清和，同社共推激。", "肯爲終日留，喜免重城隔。", "長歌響林坰，妙語出金石。", "爾汝合忘形，拘攣非遠識。", "莫嗔驚著汝，試問今何夕。", "曹劉牆可短，丘崖肩可拍。", "却笑山陰會，翻悲昔人迹。", "喻指孰非是，計馬誰失得。", "明當新詩來，勿憚難韻迫。", "趣歸不匆忙，餘興猶襞積。", "感君吐瓊瑰，爲我寫胸臆。"]}