{"author": "許及之", "period": "宋", "type": "诗", "title": "次韻陳大用分韻得對字", "paragraphs": ["離羣易興懷，會面即忻對。", "茲豈非人情，况復是吾輩。", "稍稍不晤語，毣毣已心憒。", "世態炎復凉，畫事素先繢。", "餘子紛碔砆，良友抵珍琲。", "仲方真小難，煮糜是所愛。", "有作窺古淡，如女洗妝黛。", "亦嘗和宮徵，惜不聽環佩。", "是舉終當了，此事可使廢。", "轉庵傳分韻，容成憶同載。", "肝膽徒輪囷，酬酢任瑕類。"]}