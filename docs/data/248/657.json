{"author": "趙彥衛", "period": "宋", "type": "诗", "title": "題蘭亭帖", "paragraphs": ["生涯寄簞瓢，嗜古成傳癖。", "胸蟠萬卷書，禊帖究所出。", "三百七十五，異論溢編帙。", "更相自戈矛，又類相形色。", "我昔識諸老，高論聆侍側。", "玉筆貴藏鋒，真贋拚金錫。", "精神苟不具，徒爾致研席。", "搜訪諸賢語，編類置丈室。", "使我心豁然，登山如得屐。", "妄意於斯文，庶可益涓滴。", "作詩謝來貺，持寄俟他日。"]}