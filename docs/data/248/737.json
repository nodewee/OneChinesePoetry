{"author": "許及之", "period": "宋", "type": "诗", "title": "次陳伯壽分韻得者字", "paragraphs": ["南浦家庖亦烟火，何事胸中太瀟灑。", "少提筆力老更堅，不信昏金徒巧瓦。", "一官姑混錄錄中，三生豈是悠悠者。", "秋鐙夜課阿戎讀，高築詩壇潔蓮社。", "人傳繡口仍錦心，我詫瓊杯并玉斝。", "阿戎官學兩俱長，金固在鎔非躍冶。", "轉庵忽傳分韻作，咳唾珠璣來筆下。", "挽回巫峽使倒流，快注銀河見高瀉。", "敢陪驛騎策疲駑，絕喜風檣追陣馬。", "愛詩未足老猶貪，染指更嘗猶靳舍。", "祇慚狗尾聊續貂，安得曲終成奏雅。", "吟哦未了忽開予，擬約憑高共紓寫。"]}