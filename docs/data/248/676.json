{"author": "許及之", "period": "宋", "type": "诗", "title": "次韻酬徐居厚寺簿", "paragraphs": ["度江見三白，飛雪爲誰妍。", "因山行畢役，憂國且願年。", "眷言靈駕發，綿延屬車駢。", "陽侯既効職，滕六敢自賢。", "閣陰不忍下，竣事即墮前。", "山林亦縞衣，揮灑紛素筵。", "似與孤臣淚，同作珠貝編。", "豈無訪戴舟，拘文不容牽。", "感君相料理，語妙堪流涎。", "奈何補天手，袖此鑑湖堧。", "不受鄰僧米，顔公合憂煎。", "挼挲映雪眼，縱臾吟詩肩。", "同時天下名，一日方九遷。", "君不策高足，餘子煩後鞭。"]}