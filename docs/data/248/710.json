{"author": "許及之", "period": "宋", "type": "诗", "title": "送孫會之縣尉秩滿歸廬陵", "paragraphs": ["人生貴相知，不在相逢早。", "廬陵說三孫，修名愜諸老。", "伯也吾同年，久別心杲杲。", "季也真可人，一見顔色好。", "金石出几杖，握手屢傾倒。", "屈魂雖尚醒，賈骨久云槁。", "微君寫窮愁，何以慰懷抱。", "再見一尉更，取別何草草。", "回視徒四壁，蟬聲綴吟藁。", "向來雕斲工，見輒迹如掃。", "汲深無新泉，送子慚涸潦。", "珍重皎潔姿，相期在斯道。"]}