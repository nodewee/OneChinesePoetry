{"author": "許及之", "period": "宋", "type": "诗", "title": "次韻才叔賦菊屏", "paragraphs": ["賓主鐺坐成三丁，以菊分題君得屏。", "兩屏夾立君中坐，君其吉兆當屏星。", "化工開花等兒戲，園子結花象物形。", "宗英乘船正蕩漾，而我對塔方岧亭。", "人幸似花同臭味，花亦與人共芳馨。", "菊潭之水明且清，楚畹之英駐而齡。", "細思杜老看誰健，爭似劉伶終不醒。", "男兒聞健且飲酒，良辰莫作癡凍蠅。"]}