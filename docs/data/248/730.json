{"author": "許及之", "period": "宋", "type": "诗", "title": "范武子輓詞", "paragraphs": ["嗚呼吾武子，天乎奪何速。", "瀟灑錦繡腸，秀潤琅玕腹。", "出口論世事，好語驚拙目。", "孝友式里閭，急難駭僮僕。", "曩於建業都，共庀主人屬。", "但不同姓氏，何翅如手足。", "一日不晤對，尺簡頻往復。", "中夜懷清姿，有夢墮脩竹。", "時予悼伉儷，感爾念鰥獨。", "別去幾歲華，亦聞悲壺俶。", "同病心相憐，異縣情愈篤。", "我欲託以妹，子不鄙其族。", "兩窮忽相值，一家有餘睦。", "去作建安縣，振彼七閩俗。", "豈不化彊梗，元不用鞭扑。", "邑人歌載途，當路薦聯牘。", "彼守何堅忍，於民能迫促。", "二年甘不考，百謫寧忍辱。", "子方困吏鞅，妹忽淪鬼錄。", "入戶悲方纏，出門濕如束。", "駿足不受羈，鹽車宜折軸。", "訃來忽收書，痛甚不容讀。", "未令吾母知，可聞爾母哭。", "人生會有終，汝死冤乎毒。", "吁嗟先大夫，艱難脫荒服。", "衣鉢自桐鄉，生涯去巴蜀。", "清德誠可種，石田不能粟。", "爾母今在堂，何以供水菽。", "爾弟獨當戶，何以資耕築。", "三兒須教訓，一女待鞠育。", "自愧貧多累，未能分薄祿。", "近擬乞州麾，因用致家塾。", "此願未吾遂，有身莫渠贖。", "所居讀書岩，旁依紫邏曲。", "憶昔曾同登，相期共結屋。", "今晨何爲者，昨夢不可續。", "平生樂哉丘，終焉埋此玉。", "雖遣奠芻陳，不及墓草宿。", "嗚呼吾武子，臨風淚盈掬。"]}