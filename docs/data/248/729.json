{"author": "許及之", "period": "宋", "type": "诗", "title": "次轉庵聖花韻", "paragraphs": ["轉庵詩三昧，仍嗜書八法。", "寫出金彈句，可翫不可狎。", "近觀聖花作，險若君獨壓。", "壯如錢塘潮，清若苕溪霅。", "僚丸同妙手，痀蜩真脫甲。", "庖刀方奏砉，郢風復運霎。", "文章特小技，聖處奚假插。", "得趣堪獻佛，高吟岸烏帢。", "達者越拘攣，迷者泥檢柙。", "豈知造化機，目擊不容眨。", "衮衮萬馬奔，翼翼兩攻夾。", "靈根有變通，時雨自浹洽。", "意輕秦趙璧，價重蒲葵箑。", "記舟何用痕，印錢偶因掐。", "於道得達尊，問鼎不問郟。"]}