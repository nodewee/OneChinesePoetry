{"author": "陳造", "period": "宋", "type": "诗", "title": "行春辭三首  其一", "paragraphs": ["白沙兮青莎，徐予車兮坡陀。", "黮屯雲兮閣雨，沸後海兮起波。", "紛稚綠與小紅，媚丰潤兮靚嘉。", "聲禽鳥之啾唶，偕人語兮相和。", "驚鷄蜚而跳犢兮，儼倦憩之人家。", "玩歲華之俛仰兮，復躞躡而此過。", "彼何人兮駢首，爭指似兮笑譁。", "鏗有聲兮長謠，疑其賡蒍于之歌。"]}