{"author": "許及之", "period": "宋", "type": "诗", "title": "次轉庵用坡公韻併簡洪樗野", "paragraphs": ["短日驅馳駒一罅，百刻六旬分卜夜。", "殘年餘力秉燭吟，所冀二中并四下。", "敢多奇疾希盧扁，祇是寒溫隨補瀉。", "轉庵著眼從昔高，伯仲古人相匹亞。", "細哦纖巧天許覷，硬語崚嶒神所借。", "窠臼已脫卑晉宋，真淳更擬出陶謝。", "近驚樗野輕千里，遠自鄱陽踰百舍。", "舉似詩家說中蜜，更引禪宗談倒蔗。", "老父病後已云怯，餘子聽詩應轉怕。", "那令勉繼坡公韻，預恐難逃灌夫駡。"]}