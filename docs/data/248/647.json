{"author": "周承勛", "period": "宋", "type": "诗", "title": "食河豚", "paragraphs": ["君不見楚王渡江萍如日，剖而食之甜似蜜。", "河魨本自食楊花，花結浮萍萍結實。", "又不見越王食鱠遺其餘，中流化作王餘魚。", "河魨本是當年物，尚带西子胸前酥。", "春江摇摇波面暖，蔞蒿蒙茸蘆筍短。", "嫩肥初破鼈裙重，膩白細挑羊腦滿。", "嗟予二年留江城，嗜此不去遲吾行。", "鱸鮮便覺官可棄，雁美却得人呼卿。", "鄰翁勸我知機早，有毒傷人如鴆鳥。", "世閒萬事是機穽，此外傷人亦非少。", "我生有命懸乎天，飽死終勝饑垂涎。", "君看子美牛炙死，若死嚴武尤可憐。"]}