{"author": "許及之", "period": "宋", "type": "诗", "title": "次韻誠齋醉卧海棠圖之什", "paragraphs": ["海棠寧莫種，種須千萬株。", "濯錦江頭錦漫谷，斧斤不赦如薪枯。", "乍逢樵人莫逢楊氏女，遺恨年年泣朝露。", "楊氏自媚昭陽宮，海棠自映扶桑樹。", "山城幽獨逢坡翁，一洗千載塵埃蒙。", "張園錦障人所惜，醉裏看花盡英特。", "酒滿衣襟花滿裳，只許茶鐺近筆牀。", "顧影鬅鬙醒還卧，烏巾正堪漉白墮。", "只恐明朝雨霏霏，花雨征帆各自飛。", "休論長篇與短韻，且與春風寫音問。", "此人此句皆可圖，底須紫鳳并天吳。"]}