{"author": "許及之", "period": "宋", "type": "诗", "title": "跋宋朝老再和陶淵明歸去來辭", "paragraphs": ["吾鄉說三宋，伯也抱奇偉。", "太學三十年，不作舉子語。", "晚當拜特恩，青衫送還官。", "開口論世事，有舌不可捫。", "吾皇開壽域，汪濊澤萬國。", "勉公俯而就，如女有正色。", "翻然感際會，千載今一時。", "誰歟俾宿留，再和歸來辭。", "淵明歸有田，公歸徒四壁。", "姑奉祝融祠，勝煮南山石。", "公乎未得第，我輩慚登科。", "空飱了無補，奈此歸來何。"]}