{"author": "許及之", "period": "宋", "type": "诗", "title": "胡伯暉有詩訓豚犬輩次韻以廣其意", "paragraphs": ["金風著幕驚新秋，銀河摇落光飛浮。", "天籟既息蟲聲啾，書生白髮不解愁。", "挑燈夜誦疾於流，人生在勤業箕裘。", "少不努力進厥修，老將噬臍孰怨尤。", "悠悠天壤卑微休，安得獨歎命不猶。", "昔人忘食兼忘憂，何適非學息與遊。", "道不敢徑川不游，朝吟暮諷夜校讐。", "至理漸漬如膏油，好處心會非力求。", "不特祇爲科第謀，正使積書如鄴侯。", "手尚不觸讀豈周，張口雲霧正自羞。", "學與不學人焉廋，汝曹曾念及此不。", "賢師學到無全牛，乃翁爲汝相延留。", "一官爲援乏蚍蝣，欲餬汝口違松楸。", "敢辭折腰向督郵，賦歸無地堪耕收。", "勉旃汲古到索丘，困來時復揩雙眸。"]}