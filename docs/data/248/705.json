{"author": "許及之", "period": "宋", "type": "诗", "title": "曾主管專介取棄兒再次前韻", "paragraphs": ["自別心耿耿，奈此秋月明。", "晨興洗我耳，鵲鵲枝間鳴。", "踵門得緘翰，中有惻怛情。", "眷彼水際兒，感公脫危坑。", "傳之邑父老，相語涕泗橫。", "鄭重煩取將，摩挲付老兵。", "忌飽體未充，慣拊心無怔。", "應答已如響，炯炯雙眸清。", "試問父母誰，惝恍目屢瞠。", "微公父母恩，何以活此嬰。", "兒生未有知，陰報已不輕。", "公猶不自德，安得名許生。", "共惟仁聖朝，發政先鰥𡞦。", "吾儕值歉乏，詎敢孤官榮。", "二星妙宣指，悉數僕屢更。", "三接尚須臾，一路當生成。", "况乃幕中畫，實負當世名。"]}