{"author": "許及之", "period": "宋", "type": "诗", "title": "送趙推官持檄之興國", "paragraphs": ["趙君派自天源來，細考衡茅無此才。", "文章决科特餘事，幕府官業何壯哉。", "論事不愁開口屢，直道馳驅羞詭遇。", "尺伸如可寸枉施，寧脫青衫故園去。", "宗廟之寶森璵璠，諸公爭欲出我門。", "極知胸中有定力，未肯叱馭隨王尊。", "楚狂凉凉莫宜世，一笑相逢有初契。", "尊酒論文情益親，但不同姓實兄弟。", "文昌堂前汝水東，萬頃烟雨時濛濛。", "向來簇坐覓新句，多少行人圖畫中。", "君今胡爲事行李，著身翻在圖畫裏。", "捧檄王事不可遲，何况堂中老親喜。", "喜君問道康廬旁，過家上冢還不妨。", "再拜松楸有心事，孟母卜鄰今更良。", "了却癡兒紛案牘，回首廬山真面目。", "喚起三年夢中意，想見詩成清可掬。"]}