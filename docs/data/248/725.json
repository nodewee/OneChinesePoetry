{"author": "許及之", "period": "宋", "type": "诗", "title": "再次轉庵用梗字韻賦梅", "paragraphs": ["見梅思洛陽，何愁道路梗。", "見雪憶灞橋，便可心思省。", "仙家種玉成，造化炊粱頃。", "凜然孤高標，敢以塵溷請。", "將軍有傳令，遽成臨渴井。", "王言惟作命，盍作和羹領。", "香色歸本根，滋味豈機穽。", "自非泯全牛，安得試嘗綮。", "轉庵句中畫，梅詩言外警。", "難韻有轆轤，妙語壓菑眚。", "昨夜垂垂雨，一洗娟娟靜。", "便覺容成圃，真是太玉境。", "朝來知見香，墮在區別町。", "不如兩忘言，搔首孤山頂。"]}