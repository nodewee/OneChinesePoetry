{"author": "許及之", "period": "宋", "type": "诗", "title": "再次轉庵韻", "paragraphs": ["能詩何殊臂使指，得句不愁人背毀。", "詩何緣瘦道自肥，誰嘲飯顆山前甫。", "誓不驚人死不休，言是良工心獨苦。", "驪黄牝牡元不問，智詐勇貪俱可使。", "合時端如錐畫沙，悟處快於瓴建水。", "趙詩平澹謝奇古，所以吾儕誇絜矩。", "轉庵更是可憐人，詩眼既高窺字髓。", "我生何能補一字，君美非溢私兩喜。", "更須傳抄及同社，定不驚嗟斯是取。", "騷壇摩壘真幾人，安能碌碌數餘子。"]}