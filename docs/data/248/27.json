{"author": "楊萬里", "period": "宋", "type": "诗", "title": "題李季章中書舍人石林堂", "paragraphs": ["紫微仙人今太白，不愛好官愛奇石。", "頃從道山歸雪山，一葉漁船一橫笛。", "船過宣池月滿空，乘雲飛上九華峰。", "十指一掇九芙蓉，和月擎取歸船中。", "歸到雁湖秋水碧，萬斛酒船觴九客。", "蟇頤諸峰作不速，不待折簡登几席。", "儂與石兄殊不疎，問訊別來安穩無。"]}