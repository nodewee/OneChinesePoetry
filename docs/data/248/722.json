{"author": "許及之", "period": "宋", "type": "诗", "title": "次韻廖端叟求墨", "paragraphs": ["憶昨同舍時，愛子志尚堅。", "研窮非口耳，點勘分烏焉。", "讀聲鏘金石，筆思湧漪漣。", "合并幾寒暑，分散如雲烟。", "家雖才咫尺，見且無夤緣。", "甥館聞徙居，我屋欣接椽。", "乃以隨吏鞅，而歎抱遺編。", "嗟哉燕鴻隔，漫爾夔蚿憐。", "三年閲黄榜，萬選遺青錢。", "祇擅文場聲，不上吏部銓。", "儒冠未爲誤，洛誦方流傳。", "夏果煩送似，唐律仍燦然。", "爲墨貽古作，如珠出深淵。", "書生均老醜，嗜好相後先。", "亦有大禹圭，未許蒲氏賢。", "何惜遺久交，相得真忘年。", "久知鐵爲研，更以心自鞭。", "矧古傳毛穎，端合遺陳玄。", "落筆看餘萬，斗酒須十千。", "雖無蘭亭繭，願助韋郎牋。", "古今一俛仰，人墨相磨研。", "有無要相通，唱和聊成篇。", "我今闢三徑，門開西一偏。", "已過中秋月，皆爲晚凉天。", "何妨對花下，取笑同樽前。", "第慚葵衛足，欲愈猶聯拳。"]}