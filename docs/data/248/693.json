{"author": "許及之", "period": "宋", "type": "诗", "title": "次韻陳大用", "paragraphs": ["林巒迫摇落，卉木見槎梗。", "物當各歸根，人盍思退省。", "我今幸投閒，日力競俄頃。", "闔戶思寡過，出戶忘造請。", "第知龜藏六，大似蛙坎井。", "佳客車枉門，好語裘挈領。", "遽發醯雞覆，如脫孤㹠穽。", "見道乏新硎，導窾昧微綮。", "元方擅能事，轉庵互規警。", "倡酬傳五字，翫味消百眚。", "盤餐共麤糲，軒窗臨閴靜。", "恨方厲霜風，惜不行蔗境。", "何當歷崟岑，相與忘畛町。", "江山開偉觀，華蓋登絕頂。"]}