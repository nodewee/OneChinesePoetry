{"author": "許及之", "period": "宋", "type": "诗", "title": "同轉庵諸人筠齋賞荷花次轉庵韵", "paragraphs": ["一笑筠齋同集客，眼看荷花笑中坼。", "未說賞花先賞葉，破曉清香晨竟夕。", "了知出水非雕飾，乍覺臨流似塗澤。", "多情落日助酣紅，爭媚清漪動寒碧。", "其間得意誰最多，幾箇文禽不容隻。", "錦鱗似梭躍流黄，雨蓋如鎔傾大白。", "同社持觴聊破戒，行令傳花非俚畫。", "昆明撐舟真錦渡，太華如船儼仙籍。", "明朝定爾傳新篇，今日褎然有詩伯。", "詩來忽起西湖思，我輩已覺蓬萊隔。", "憶曾畫船作夜游，親聽菱歌和露摘。", "南高北高祇在眼，長橋短橋頻泛宅。", "掛冠神武吾盍歸，奏篇未央君盍適。", "便應獻策取貂蟬，焉用孤吟和螻蟈。", "功成五湖有成例，全賜西湖底分擘。", "回視筠齋乃坳堂，豈須更許漁爭席。", "紅蓮綠水姑相娛，明月夜光成浪獲。", "當暑清風誦三過，真是雙清泯心迹。"]}