{"author": "許及之", "period": "宋", "type": "诗", "title": "再酬常之", "paragraphs": ["理極終必復，孰逃造化機。", "司夏流中氣，執衡振嚴威。", "有懷渴雲霓，不願雨珠璣。", "油然起崚嶒，閃若驚霍揮。", "嘉澤徹中霄，凉飈入重扉。", "良苗固懷新，冶葉亦生輝。", "從欲天匪私，屢豐古實稀。", "垂老藉香火，凌晨肅裳衣。", "百拜屈我躬，萬感銘我肌。", "茲生每有逢，末路敢爲欺。", "正爾飽丘壑，及此軫疆陲。", "念終抱媿耻，已矣徒傷悲。"]}