{"author": "許及之", "period": "宋", "type": "诗", "title": "以端研送鄭景元同年", "paragraphs": ["貴公寶研如寶璧，書生摩墨但摩石。", "有文無研正不妨，有研無文亦堪惜。", "漸老祇愁才力盡，片歙拳端寧不靳。", "吾家面樣什襲珍，色如馬肝膚理潤。", "昔言眼爲石之病，此論不公吾有證。", "星辰在天珠在淵，此石睛光鸜鵒瑩。", "文字之祥吾敢顓，鄭侯一見心拳拳。", "百年石交吾與汝，更有甚者吾當捐。", "兒曹旁觀俱唧唧，兒曹莫癡翁豈失。", "鄭侯自有無價珍，持獻於人吾惴慄。", "願侯珍研如所有，少時光芒須逼斗。", "會看落筆中書堂，却試玉堂揮翰手。"]}