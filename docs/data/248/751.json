{"author": "許及之", "period": "宋", "type": "诗", "title": "次韻蘇伯茂立春日雪", "paragraphs": ["從事青州初入幕，子墨梁園新有作。", "春工試手欲成妍，滕六蜚英良不惡。", "初看到地潤却無，旋喜積威乾更落。", "鋪簷羃砌遍匿瑕，壓瘴埋蝗廣求瘼。", "藍田種玉夜生苗，吳娃擘繭朝盈箔。", "認巢無處疑昏鴉，斂翅有蹤驚瘦鶴。", "一庭柳絮漾東風，千樹梨花醉西郭。", "犯寒覓句覺詩清，賈勇行杯疑酒薄。", "頗煩造物相料理，頓使幽懷渺綿邈。", "回看稚子失啼饑，想見田家爾應樂。"]}