{"author": "許及之", "period": "宋", "type": "诗", "title": "送趙倅秩滿東歸分韻得念字", "paragraphs": ["官閒頗成贅，習懶積懷歉。", "古井無復波，寒灰豈能焰。", "苟且信自慚，奔競亦良厭。", "學道無新功，但覺益友欠。", "夫君珪璋姿，表裏絕瑕玷。", "瓦礫誠可羞，溫潤得漸染。", "向來三語稱，吾里懷闚覘。", "名談造根柢，高文在鉛槧。", "轉首十五年，天庭久宜掞。", "胡然慰窮愁，相逢古天塹。", "治中員外置，縮手靳韝䪜。", "從容國醫旁，出語即中砭。", "邂逅秩云滿，蕭條理琴劍。", "炯炯幽者蘭，林深守孤艷。", "寧受蕭艾欺，忍使薋菉僣。", "誰歟功名塗，由己拯昏墊。", "小草非遠志，臭味真有忝。", "羞殺東方生，饑死更求贍。", "因君動行李，令我起歸念。", "西山有石田，努力事耕斂。"]}