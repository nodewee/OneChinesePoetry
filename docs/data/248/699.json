{"author": "許及之", "period": "宋", "type": "诗", "title": "沈丈察院次遊鳳山韻見示再次韻奉酬", "paragraphs": ["短思如枯枿，不忘雨露滋。", "一朝得甘霔，牙蘗紛差差。", "向來圯上編，敢孤老人期。", "至今巾篋中，常覺律呂隨。", "風骨自難蛻，寸心恐終違。", "苦語迫應酬，如醉多傾欹。", "擬求風斤斲，庶使膠柱移。", "遺以五色篇，服之欲生翬。", "東隅縱已失，南車足占迷。", "堂堂豸冠老，偉論堪扶危。", "不妨似嫵媚，正爾煩逶迤。", "餘事出長技，傳玩爭矜持。", "高吟有催和，好雨誠知時。", "疲駑懼難駕，渴驥思脫羈。", "行當遂遠放，鴈伴聊同棲。"]}