{"author": "許及之", "period": "宋", "type": "诗", "title": "次徐漕韻賀留守劉觀文禱雪感應", "paragraphs": ["雪霜之忍有至慈，一片到地五穀滋。", "所以臘中重三白，史譏失時書直辭。", "我公卧護北門北，百姓愛公如愛日。", "及冬禱雪乃愛民，若有鬼神宜率職。", "要晴要雨天必從，玉山何獨閟燭龍。", "一夜風師擘冰絮，坐使東國成雪宮。", "曉起清愁無復有，如在春風飲醇酒。", "欲歌零雨勞公歸，正爾補天須妙手。"]}