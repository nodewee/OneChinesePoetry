{"author": "許及之", "period": "宋", "type": "诗", "title": "雲龍歌上周丞相壽", "paragraphs": ["萬化衮衮相乘除，循環甲子如數珠。", "甲子既周理當復，豈有潤澤翻焦枯。", "丞相補天祗衮職，閔雨憂民見顔色。", "雲龍契合此其時，能費天工幾多力。", "明當月色圓如秋，書生徙倚生暮愁。", "欲攀斗柄酌河漢，一滴變化爲萬流。", "憶得去年曾拜月，此日團圓仍皎潔。", "極知有藥自長生，更願長圓渾不缺。", "今年拜月去年同，却欲屏翳驅雲蒙。", "久占月角如張弓，兩月少雨惟多風。", "昨夜占星忽離畢，定自滂沱翻手疾。", "今朝四郊已沾濡，丞相明朝是生日。", "書生喜極欲起舞，急買香茅葺庭宇。", "公不見崧嶽降神生甫申，山川出雲作時雨。"]}