{"author": "許及之", "period": "宋", "type": "诗", "title": "次轉庵榴花韻", "paragraphs": ["良辰競渡常傴指，愛花頌花奚謗毀。", "年年五月見紅榴，重著賜衣憐杜甫。", "佳節有名名不去，閲甫逢辰何自苦。", "薄俗傳訛成力競，作戲輕生爲酒使。", "惆悵劉郎擊節詞，招屈亭前但流水。", "明當鍊鏡非常規，我輩持觴寧越矩。", "只爲榴花飲亦佳，况是轉庵吟入髓。", "浮花浪蕊竟何爲，穠艷芳心誠可喜。", "不應寂寞負澄鮮，同社聯翩須記取。", "相期竟到無何鄉，徙倚更約憑虛子。"]}