{"author": "許及之", "period": "宋", "type": "诗", "title": "雅師求閣名既爲作扁榜仍賦娛客雜句", "paragraphs": ["妙景非聲亦非色，非色豈應容粉飾。", "東坡妙用徧虛空，大地山河等兒劇。", "簡齋有句添蛇足，雨抹晴粧要娛客。", "黄妃塔邊浄相寺，破屋荆榛十年事。", "雅師辦得一片心，化出寶坊全體備。", "傑閣巍巍尊大士，我欲名之無盡意。", "更拈蛇足扁東偏，與師餉客爲客地。", "東坡仙去可無詩，客來了此一段奇。", "未雨未晴煩舉似，非鬼非仙竟是誰。"]}