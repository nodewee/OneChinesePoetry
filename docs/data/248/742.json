{"author": "許及之", "period": "宋", "type": "诗", "title": "崧高行上周密使壽", "paragraphs": ["銀潢快瀉天無聲，秋光漾出圓蟾明。", "玉關晏眠柝不驚，籌帷坐見萬里情。", "健兒飽食細柳營，猛將思奮撫劍鳴。", "摘試一二來帝京，表裏百萬皆精兵。", "此時崧嶽風更清，壽酒消得如澠傾。", "天子神武恢八絃，一賢制難真長城。", "鴻鈞對斡三階平，珠連五緯薦璣衡。", "天開地闢霖雨成，中書之考遠作程。", "回視萬卷紛拏撐，一編自足垂勳名。", "書生腦脂瞇短檠，莫耶挂壁吼長鯨。", "相公辦取崧高行，不惜携之上崢嶸。"]}