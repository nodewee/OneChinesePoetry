{"author": "許及之", "period": "宋", "type": "诗", "title": "次韻德友惠黄雀", "paragraphs": ["興來把酒杯，徑欲連臺拗。", "聊用資吟哦，豈謂貪醉飽。", "晨起秋思清，茶罷詩腸攪。", "筠齋佇遠思，詩筩馳速巧。", "餉我晚田雀，如鷹初脫爪。", "惠我長城句，如棟畧無橈。", "雀命雖甚微，饑驅亦良撓。", "何異不農耕，而乃竊祿稍。", "哦詩思陶謝，論交懷管鮑。", "只消寄詩篇，斷不厭煎炒。"]}