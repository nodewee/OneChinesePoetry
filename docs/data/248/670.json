{"author": "許及之", "period": "宋", "type": "诗", "title": "中秋見懷", "paragraphs": ["明月出海底，先照彤庭墀。", "正以合德故，爭效朝宗馳。", "須臾散精彩，普率揚明輝。", "常時或顯晦，所歷隨茫瀰。", "及茲秋中氣，燎然光滿規。", "豈但碧漢澄，無復宿霧披。", "如坐水晶宮，更泛碧琉璃。", "凜凜栗膚髮，炯炯析毫釐。", "竟欲乘浮槎，試與窮垠涯。", "或擬斫却桂，或云生桂枝。", "蟾宮到者折，不生豈不稀。", "玉斧修何事，倒即無倒期。", "沉吟自絕倒，痛飲忘傾欹。", "茲辰病因仍，良行覺支離。", "始行浮雲多，猶欲一口吹。", "東牀念齋夕，妙語寄相思。", "詞到律自協，意古趣更奇。", "今雖減冰輪，猶照蘸甲巵。", "寄聲衖南翁，斯辰可無詩。", "我欲資雋永，庶以得自頤。"]}