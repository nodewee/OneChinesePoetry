{"author": "許及之", "period": "宋", "type": "诗", "title": "喜雨次韻翁常之苦熱吟", "paragraphs": ["羲和不弭馭，炎帝方秉機。", "孰不愛趙衰，誰肯觸武威。", "豈知鑠金石，乃得齊璿璣。", "鹿角甫云解，葵箑無停揮。", "萬寶成南訛，一枕安北扉。", "殿閤施餘薰，茅茨溥增輝。", "鼎鼎百年內，咄咄七十稀。", "臨流抒我懷，新浴振我衣。", "雷雨急生凉，天恩覺淪肌。", "詩來取靜勝，句到不吾欺。", "盛服思客位，重鎧念邊陲。", "當暑如懷秋，秋至勿興悲。"]}