{"author": "許及之", "period": "宋", "type": "诗", "title": "次韻書懷", "paragraphs": ["世味真嚼蠟，閒趣覺雋永。", "閉門讀舊書，拓牖豁微冏。", "闚道忘一斑，反身得三省。", "佳人不可招，妙處誰與領。", "未刖聊晨門，已獻那泣郢。", "向來真左計，只合事幽屏。", "感君汪洋陂，洗我榮辱境。", "逢原得新功，餘潤及古井。", "筆端有轆轤，句法見馳騁。", "梅花動鄉思，霜風吹鬢影。", "言歸日在念，未策心已警。", "咫尺看白雲，祇隔馮公嶺。"]}