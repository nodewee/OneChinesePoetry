{"author": "許及之", "period": "宋", "type": "诗", "title": "次轉庵寄用坡公賦梅韻", "paragraphs": ["一夜酸風驚拉槁，雪壓茅簷欹欲倒。", "孰知寒谷自能春，鬭坼瓊枝故相惱。", "兩年舊隠住容成，耐冷衝寒起常早。", "透窗疎影眠未佳，擁被孤吟詩易好。", "別來問訊迥相忘，養就苔文從不埽。", "詩人云遠歲云暮，自插一枝憐鬢老。", "孤山在望不可到，惆悵餘香委芳草。", "誰邀配食水仙人，長笛橫吹倚蒼昊。"]}