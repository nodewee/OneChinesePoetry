{"author": "許及之", "period": "宋", "type": "诗", "title": "次韻常之松廬有感", "paragraphs": ["年少愛節序，老大感歲時。", "亦知夜漏短，自喜晝景遲。", "懷人笏頻拄，矯首帽屢欹。", "至情何慘愴，同氣相因依。", "君家說大難，心胸縕多奇。", "永歡思伐木，長歌倚式微。", "眷言無鴈地，渴想前鴻俱。", "一別如昨日，二年忽今茲。", "數傳龜組解，備著鱸風詞。", "寒鄉少瑞應，遠覽期長離。", "解纜辭江皋，反袂接水湄。", "無從猶出涕，有弟應垂洟。", "今見松廬作，可勝薤露悲。", "憐君抱苦節，愛兄見哀詩。", "無復逝水向，當有高山知。", "老慚無領解，久約同襟期。", "勉和吹箎章，聊慰深長思。"]}