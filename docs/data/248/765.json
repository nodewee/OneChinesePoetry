{"author": "許及之", "period": "宋", "type": "诗", "title": "再次韻酬答", "paragraphs": ["弟官辟廱鄰藏室，膚如凝脂眼如漆。", "人言自是仙中人，何乃反求還白術。", "少年苦學知苦心，心爲髮根宜早侵。", "黑間見白猶堪鑷，白既還短難勝簪。", "我老閉門師不二，病足攣拳百藥試。", "草玄尚白從客嘲，攄尾奮鱗任賓戲。", "我聞醫國爲上醫，子方誠良盍濟時。", "百二之名殽函固，誰與問津君當知。"]}