{"author": "許及之", "period": "宋", "type": "诗", "title": "再次韻呈徐漕", "paragraphs": ["留臺心與天等慈，違春覓雪回象滋。", "計臺心與留臺似，賀版趣遣瓊瑰辭。", "白戰場前受降北，筆補造化戈却日。", "郢中之曲信寡和，鼓宮宮動能者職。", "我欲十駕期相從，今見老子其猶龍。", "徑須乞公玉蕊珮，去上絕頂瑶臺宮。", "下視塵寰一何有，天地交光落吾酒。", "酌公雲夢公莫辭，能費公吟幾叉手。"]}