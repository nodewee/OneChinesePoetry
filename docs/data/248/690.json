{"author": "許及之", "period": "宋", "type": "诗", "title": "次韻滕丞以古風爲贄", "paragraphs": ["松柏覆高岡，根株滲七澤。", "雪霜有古今，柯葉無改易。", "上干青雲霄，下庇神龍宅。", "噦噦朝陽鳴，杳杳逢堵跡。", "五色絢文章，八音諧金石。", "羣飛競婆娑，爭附第充斥。", "匠石既罕遇，社櫟顧何益。", "伶倫不雌雄，嶰竹雜螻蟈。", "藍田驚世瑞，造物等兒劇。", "昨曾闚斕斑，今猶眩朱碧。", "居然獲徑寸，幾欲按三尺。", "久之置懷袖，尚爾賒踧踖。", "姑憑副墨子，往備庚桑役。"]}