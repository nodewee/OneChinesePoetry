{"author": "許及之", "period": "宋", "type": "诗", "title": "再次大用韻賦梅花", "paragraphs": ["暖律回枯荄，春陽發寒梗。", "梅根有特操，花事每先省。", "分苗本十洲，孕玉可千頃。", "松篁納深交，桃李絕奇請。", "冬居姑射山，下蔭太華井。", "幽棲有心賞，巡簷常笑領。", "相對各忘言，豈但無機穽。", "詩雖道未尊，技可造經綮。", "孤標固洗凡，累句自無警。", "轉庵詩家醫，妙劑即甦眚。", "元方詩家禪，默參惟打靜。", "欲離香色想，恐墮人我境。", "昨夜來朔風，吹香過南町。", "小解作淺語，醍醐欣灌頂。"]}