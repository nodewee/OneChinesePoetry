{"author": "許及之", "period": "宋", "type": "诗", "title": "再次轉庵催結局韻", "paragraphs": ["賦花必花指喻指，花若堪諛亦堪毀。", "轉庵賦梅工賦影，祇竟呂刑元是甫。", "節逄五日賦榴花，擬別甘酸亦良苦。", "猶之論畫先論形，形似丹青誰不使。", "豈知雪裏有芭蕉，滿壁滄溟本非水。", "方皋相馬羣自空，梓匠揮斤風即矩。", "續絃何處覓鸞膠，起死底須求鳳髓。", "榴花可翫不可食，昌歜無甜人自喜。", "肯將粉淚匹紅巾，眼高一世坡仙取。", "花事方殷催結局，還許殿後吟些子。"]}