{"author": "許及之", "period": "宋", "type": "诗", "title": "湖上餞沈興國分韻得二字", "paragraphs": ["赤驥見已罕，名駒更兼值。", "吾鄉推賢侯，逢人話詹事。", "訟簡古風還，心清民業遂。", "江山妙主盟，景物恢位置。", "如何柱石姿，尚以牧伯寄。", "北關別經年，南薰動離思。", "居然軟紅中，見此清白似。", "松筠儼長身，雲霄舒直氣。", "寵光竹使符，假借玉階地。", "餉計曾入幕，軍容有竑議。", "恭聞天語溫，喜見家學粹。", "它時課最騰，看即璽書被。", "今晨欣壽節，輕陰遞凉吹。", "三呼禮云畢，一笑天所施。", "榴花染白雲，游鯈芘青芰。", "畫舸得夷猶，名園隨造次。", "懷綬却羨君，戲彩且歸侍。", "不繇鴈蕩山，即過石門寺。", "永嘉政久成，謝公跡重記。", "剩有名詩章，因來寄一二。"]}