{"author": "許及之", "period": "宋", "type": "诗", "title": "次韻黎師侯登王叔武文昌閣看雪", "paragraphs": ["春雪如過客，所止留莫住。", "但見空中馳，機心逐鷗鷺。", "度臘凜餘寒，同雲忽朝聚。", "乍看鮫泣珠，漸覺柳飄絮。", "少焉有矜色，瓊枝鬭玉樹。", "登臨須勝流，著我覺形汙。", "北山鮮明姿，愛客急修具。", "坐間兩荆州，翛然隠風度。", "更著老彌明，清談屋瓴注。", "客醉主亦歡，主醉客即去。", "剝啄鳳沼來，忽得石鼎句。", "便可當畫圖，却將醒眼覷。"]}