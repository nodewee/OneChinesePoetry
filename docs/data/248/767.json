{"author": "許及之", "period": "宋", "type": "诗", "title": "楊丈既惠丹砂數種再用韻敬酬", "paragraphs": ["鵲鵲飛來動林碧，喜聲楂楂鴉頸白。", "宗伯憐予反哺情，遣贈金丹光五色。", "先生上醫已醫國，敵國長城賢季劇。", "胸次經綸有準繩，壺中消息有端的。", "地行在在即神仙，世上營營自蟊賊。", "一編黄石豈容窺，九籥丹經應默識。", "未許騎鯨游汗漫，已約據龜論夙昔。", "嗟予聞道了無功，粗識事親惟竭力。", "苦乏大藥從人覓，數溷寧能無厭斁。", "先生樂施微少靳，變化丹砂猶米擲。", "得隴望蜀安敢料，和章更枉珪璋特。", "名臣奏議得精本，併與寒窗資省臆。", "有親可娛書可讀，歸養可期非怵迫。", "媿無好語酬少分，昨夜春官長陰德。"]}