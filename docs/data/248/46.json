{"author": "楊萬里", "period": "宋", "type": "诗", "title": "寄題趙漕祕閣東山堂", "paragraphs": ["阿旦東山著乾坤，十雨世界三登村。", "阿安東山著一身，白雲保社明月鄰。", "此山祗合館此客，千載阿誰敢爭席。", "趙侯玉立隆準孫，洗空凡馬追古人。", "千山萬水略行徧，一錐卓住東洋岸。", "東洋山麓東復東，築堂折簡招兩公。", "倒提北斗酌銀漢，靈山作樽江作鍾。", "浩歌小袖經綸手，笑與兩公舉天酒。", "東山今屬趙家莊，敬請兩公遷別鄉。"]}