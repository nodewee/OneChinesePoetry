{"author": "許及之", "period": "宋", "type": "诗", "title": "楊似勳許惠丹砂", "paragraphs": ["雙矑炯炯朱成碧，兩鬢星星玄尚白。", "丹砂入地長黄芽，蒼顔幻得嬰兒色。", "了知色相無定形，造化於人亦兒劇。", "蓬萊三山何渺茫，內景黄庭猶準的。", "懷璧其罪彼何辜，資盜以糧渠自賊。", "西州九轉得奇功，媿我聞名未曾識。", "小人有母垂八十，步履輕便自疇昔。", "今年一病起衰容，分明只得丹砂力。", "九頓首拜三歎息，什襲藏之願無斁。", "日引月長餘幾何，神奪鬼偷疑暗擲。", "間者從公有天相，啟閟抽關話奇特。", "便祈公賜公許之，歸語老親感填臆。", "膝行欲請還踧踖，盛事不應相趣迫。", "三沐三熏課長句，句豈能神公自德。"]}