{"author": "陳造", "period": "宋", "type": "诗", "title": "楚辭三章送郭教授趨朝  其一", "paragraphs": ["昔尚父之之國，嘗寢甘而見譏。", "懷與安其費日，亦館人之或知。", "豈以抱當世之志，而常後可爲之時耶。", "有美一人兮居今而與古謀，氣飄蕭兮好脩。", "邑中之晳兮獨能闖閫宎於軻邱，扈芷蘅兮荃其佩。", "櫝驪珠兮匣干將而未試，雖未試吾何慊兮，顧簪裳猶可隠蝸廬。", "般礴兮天地儼其蓋軫，一世繫望兮如蒼生何。", "君何心兮山之阿，𣂏甓社兮羞藻芹，無爲此焉婆娑。"]}