{"author": "陳造", "period": "宋", "type": "诗", "title": "送龍辭三章  其三", "paragraphs": ["雷車轞兮電焱熹，孽氛靜兮旱魃摧，龍之來兮慰我思。", "翠其幢兮羽旗，乘煥㸌兮紛躨跜。", "龍之去兮盍徐之，蜚雨兮一且再。", "室予居兮穀予饑，眷他州之枵橎兮，匪龍其吾曷依。", "東阡北陌兮謳而嬉，右湖左海兮夜不扉，林屋之洞兮蟠翠微。", "瓊餐兮貝宮，雲璈兮玉妃。", "奠龍居兮無愧，功成兮龍則歸，送龍兮陳辭。", "溪藻芡兮山有蕨薇，餞吾歸兮幾時。"]}