{"author": "陳造", "period": "宋", "type": "诗", "title": "神居實師退院作偈留之", "paragraphs": ["瞿曇住西域，說法度羣生。", "羣生所依怙，目以不動尊。", "惟其不動故，羣動皆攝受。", "是時波旬種，百千萬眷屬。", "排拫摧毀辱，蜂發雨矢集。", "瞿曇如須彌，蜉蠓如予何。", "亦如太虛空，雲翳自變滅。", "砥柱中驚波，古今無少損。", "不動而坐勝，妙力固如是。", "子道已末法，衲子沈世紛。", "競爲住院計，匪利即趨名。", "就常不待招，逐有棧豆戀。", "實師住神居，四衆所歸向。", "云何得歸向，以師清修故。", "雖爲衆歸向，不作患失想。", "翩然挈瓶錫，去若釋嶠雲。", "亦如箭辭弦，勢若不可挽。", "自師掃積弊，羣魔尚遺種。", "瞿曇昔去世，政以波旬故。", "師行不回首，彼魔所願欲。", "雖無末法病，或昧不動意。", "請答四衆心，請爲神居地。", "柅車折蜚錫，山立鎮故棲。", "須彌自無恙，太虛自空曠。", "衝波沄沄去，砥柱屹不知。", "羣魔今末勢，殘雪行見晛。", "我心寂不動，是瞿曇智力，是子大法權。", "我不爲子道，子道可槩舉。", "庸酌四衆心，爲子說此偈。", "瞿曇設住世，與子同首肯。"]}