{"author": "許及之", "period": "宋", "type": "诗", "title": "次韻程判院喜雪", "paragraphs": ["帝心端與天心合，務本先農斥浮末。", "冬溫禱雪響交孚，急霰先聲如撒潑。", "獻花女兒弄璿璣，剪裁楚水煩湘妃。", "東郭先生不敢出，南枝烏鵲空驚飛。", "高卧從教深沒屋，此是天工真雨粟。", "但願四海大有年，無田可耕寧己獨。", "詩翁愛日親年高，時時夢裏見三刀。", "男兒盍洎千鍾養，蹴踏起舞聽鷄號。", "勳業欺人頭易雪，化工於汝難私燮。", "滿酌長歌白雪吟，下里陽春詎有別。"]}