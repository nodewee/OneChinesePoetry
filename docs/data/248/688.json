{"author": "許及之", "period": "宋", "type": "诗", "title": "轉庵集客分韻得作字見示次韻奉酬", "paragraphs": ["轉庵詩老手，久不見近作。", "尚友喜文會，分韻得真樂。", "聯翩來巨軸，淋漓想酬酌。", "異味非五鯖，良裘豈一貉。", "有如得良劑，居然起深瘼。", "雖微與茲集，所得良不薄。", "山王果爲累，竹林誠可畧。", "何妨贅賡酬，聊復資戲謔。", "永言相忘友，久要欣有託。", "後當不如今，今可不悟昨。", "亦欲見真率，正須先宿諾。", "少待天氣凉，偉觀灑高閣。"]}