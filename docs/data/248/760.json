{"author": "許及之", "period": "宋", "type": "诗", "title": "次韻陳伯壽食黄雀有感", "paragraphs": ["嗟哉黄雀力命微，譬彼食言安能肥。", "乃欲身與天壤期，沕穆造化闚緘機。", "以時啟蟄安居卑，蟄久啟晚見者稀。", "不耕而食乘三時，晚禾欲熟堆農扉。", "就田恣啄充久饑，來時千百漫天飛。", "惟欲蔽翳朝陽晞，似雨霏微疑復非。", "此時得計壓稻枝，腹飽果然不思歸。", "豈知時與命相違。", "投身入網分所宜，鷄肋猶怯尊拳揮。", "汝輩么麽將安之，螟螣害稼古實譏。", "嗟哉黄雀全無知，大似爝火凌朝暉。", "炙之醢之爭稱奇，誰念物命聊依依。", "黄雀何責復何悲，夷齊餓采西山薇。", "不爾吸風何活爲，顔子簞食其庶幾。", "祇令瓢飲將誰欺，霜露舒慘相恩威。", "螳蟬小大遂黠癡，人爲物靈賢則希。", "比物醜類姑釋疑，螽斯豈得比后妃。", "鈞之三成君父師，法當授命寧避危。", "有益於國身何虧，我欲與雀排重圍。"]}