{"author": "許及之", "period": "宋", "type": "诗", "title": "素絲行", "paragraphs": ["冰盆繰絲千尺長，雪花玉色無晶光。", "機聲札札逐羲御，百襄一一輸文章。", "素姿已是隨時貶，妖茜嬌藍還點染。", "東鄰巧婦鬭癡妍，對刺文禽相掩冉。", "衣裳顛倒那得知，但見新行勝舊時。", "倡優却得被后飾，漢庭只集書囊帷。", "君不見古來志士多慘戚，古貌古心少顔色。"]}