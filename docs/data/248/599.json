{"author": "陳造", "period": "宋", "type": "诗", "title": "行春辭三首  其二", "paragraphs": ["訟牒兮糾紛，榜檛兮未全閑。", "色不形兮意孚，每厚顔於曩賢。", "揖父兄兮使前，尚笑語之怡然。", "道菽粟兮卒歲，審里閭之相安。", "食三鬴兮袴襦，悼單枵於昔年。", "我酒旨而肴可茹兮，屬饜兮共此柈觴。", "一行而三謝兮，起且坐而諠繁。", "歸目送而扶路兮，予亦倦踞而假僧氈。"]}