{"author": "許及之", "period": "宋", "type": "诗", "title": "次韻袁尚書同年巫山之什", "paragraphs": ["我本山澤之臞姿，出處相較黠與癡。", "生當浙東巖壑地，閒覺壺中光景遲。", "井蛙敢從海若語，鴈蕩斷謂天下奇。", "一從天柱想突兀，便覺屏嶂排參差。", "盍歸乎來歸未得，今吾非故吾何之。", "南官祝融常在望，北征太行長相隨。", "幾欲拓開令混一，雖媿力乏猶忘疲。", "故人將指鎮巴蜀，大江揚舲張虹旗。", "經行先須實古錦，及境方要褰赤帷。", "陽侯似知公得句，吳榜自舞山折枝。", "有客忽傳巫山高，長安不復紙價低。", "陽臺從昔誇詞賦，大夫無乃姑戲嬉。", "山川合因雲雨祀，神明何得褻瀆爲。", "牽牛織女誇自古，小姑彭郎訛一時。", "三復新詩有如此，盡洗遺恨從今茲。", "蜀道雖云在天上，政譽巳逐詩聲馳。", "世情嚮背南北阮，人物好醜東西施。", "願君滄溟恢宇量，聽彼缾罌居井湄。", "已爲下戶蠲逋賦，更要全蜀俱信眉。", "長安父老久延頸，關外饟餽寬張頤。", "寂寞恐有玄尚白，留落得無素染緇。", "規橅久矣欣濟濟，民俗定爾臻嘻嘻。", "公歸得政公何疑，勿爲風月鎸峨嵋。", "歸來要續峿溪頌，已賦中和宣布詩。"]}