{"author": "陳造", "period": "宋", "type": "诗", "title": "行春辭三首  其三", "paragraphs": ["懣官曹兮縛虎，擁簿領以昏憒。", "竊逍遥於數刻，儻淟汩於終歲。", "倚僧垣睨鴻影兮，滌胸塵而一快。", "飯雲子而泛乳兮，引吟興之未沬。", "吾西道之主人兮，有老禪之晤對。", "愈雙矑之月浄兮，館授予而已再。", "頑予姿之麏鹿兮，合巖栖而釣瀨。", "怳泉石之入眼兮，浩歸懷之自倍。", "計三徑之可具兮，顧二頃之猶在。", "明年其餞西歸兮，將家漁舟老牛背也。"]}