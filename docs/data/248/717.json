{"author": "許及之", "period": "宋", "type": "诗", "title": "重題陳漢卿貧亦好齋", "paragraphs": ["古人重安貧，未若貧而樂。", "豈不愛膏粱，顧乃嗜藜藿。", "我聞首陽餓，榮名千駟怍。", "况乃陋巷子，簞瓢殊不惡。", "刀頭得幾何，蝸角戰方虐。", "以茲悟生理，貧中始澹泊。", "陳侯清時英，廊廟宜著脚。", "圭竇勢豈容，貧齋意聊託。", "蒼生方饑渴，未可云盤礴。", "且來祿萬鍾，脫粟躬自薄。"]}