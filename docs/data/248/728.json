{"author": "許及之", "period": "宋", "type": "诗", "title": "轉庵觀趙十一聖花", "paragraphs": ["有藝者趙生，雜出逞活法。", "飛走異族類，指教各馴狎。", "參戲竿欲摧，險弄首將壓。", "當場等嬉笑，旁觀舉震霅。", "其間聖花術，殆是天下甲。", "出沒鬼物驚，變幻風雨霎。", "覿面喚名葩，信手如素插。", "洞視空樊籠，赤立却巾帢。", "居然齠齔兒，恍出虎兕柙。", "脫索婦更神，倒錐目不眨。", "穿楊百步間，設的兩口夾。", "一箭中關捩，四坐駭汗洽。", "或馳若轉輪，或舞若揮箑。", "機緘孰主張，造化在噓呷。", "技進無萬殊，妙用纔一掐。", "儻然自胡越，誰能會鄏郟。"]}