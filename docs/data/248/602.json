{"author": "陳造", "period": "宋", "type": "诗", "title": "楚辭三章送郭教授趨朝  其二", "paragraphs": ["儒之宮兮千柱眈如，峨冠綺袂兮羣而趨。", "食焉稻魚兮隸焉詩書，我侈其成兮繹其初。", "誨掖之孔敏兮築興之不徐，僨於昔煥於今兮繄百年其有待。", "企三賢而相攸兮遺躅未沬，匪若人之良茂兮吾將奚頼。", "芹波摇日兮槐陰轉午，一塵不棲兮重廊邃宇。", "執經前兮儀儀而訏訏，君顔舒舒兮而究而語。", "有粹其文兮有覿其古，風舞雩兮步趨繩矩。", "鄙人留眼兮夫也接前人之武，人今翩鴻兮與南翔。", "雲氣蓬瀛兮觀虛皇，膏馥霑被兮淮之鄉，君之惠兮鄉之人不可忘。"]}