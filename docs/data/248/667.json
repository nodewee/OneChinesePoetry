{"author": "許及之", "period": "宋", "type": "诗", "title": "次韻葉德友苦熱吟", "paragraphs": ["避暑本無法，有法心可移。", "達尊迫人事，盛服嚴天威。", "六月厲戈甲，百鍊親鑪錘。", "前驅上峻坂，後鞭禁長吁。", "正午萬竈增，尅晷千夫炊。", "轅門待排結，軍令無徐舒。", "陸渾救急燎，欒巴稽噀霏。", "期以片時滅，不許一草萎。", "醲賞激勇往，畢力爭忘疲。", "不計揮汗雨，寧思濯風漪。", "當其用力所，豈復知熱時。", "萬事心地存，百夫火宅馳。", "四時更代謝，二至爭愆逾。", "積陰理必復，大夏陽常居。", "及此當歊赩，豈得懷鬰紆。", "杜願踏層冰，幾欲投清池。", "韓思坐深甑，爲說亦豈疎。", "極知隸元氣，孰與逃象滋。", "聊用供嘲咏，且以相戲娛。", "吾儕幸安適，家食饕委蛇。", "念彼方熱耘，焉能思逃虛。", "靜勝昔人心，屢空斯晏如。", "况予負深譴，省咎闔重扉。", "友朋相急難，往復通有無。", "每懷子葉子，久與期襟期。", "有此苦熱吟，句韻兩崛奇。"]}