{"author": "許及之", "period": "宋", "type": "诗", "title": "舁石行", "paragraphs": ["沙河塘路飛晴泥，夾道睨立如鳧鷖。", "千夫舁石自何所，相以柝節當鼓鼙。", "一夫流喝相和答，聲與步應如采齊。", "觀者跼蹐汗通下，彼獨閒暇輕如携。", "此石非是裝玉砌，此石非是築金堤。", "不爲文陛儀禁衛，定作潤礎承榱題。", "儼然一柱方峙立，何者偃植爲拱枅。", "嗚呼自昔良工心獨苦，大材小用俱難取。"]}