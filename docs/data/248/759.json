{"author": "許及之", "period": "宋", "type": "诗", "title": "晚田黄雀詞", "paragraphs": ["黄雀不知來處所，或云海化或蟄土。", "秋至晚田拾禾黍，投身不知入罔罟。", "十中八九不計數，黄雀之死孰憐汝。", "汝不如搏穀并布穀，又不能快活催麥熟。", "農夫辛苦耕，無功食其祿。", "無功尚可那無厭，腹飽果然猶不足。", "嗚呼一年三百六十日，常時安在今時出。", "安得山間野穀生石田，與汝飽死終天年。", "黄色雀，還可憐。"]}