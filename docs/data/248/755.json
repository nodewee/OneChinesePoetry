{"author": "許及之", "period": "宋", "type": "诗", "title": "次韻轉庵讀中興碑", "paragraphs": ["千秋金鏡唐元龜，苞桑鏡見龜灼知。", "女主爲禍已云慘，天寶之亂尤危疑。", "九齡早悟綢繆詩，其奈哥奴基棼絲。", "外人何得與家事，旋聞潜納河洲雎。", "席誇祿兒李裴和，助桀爲虐幾乘危。", "趣之使亂果爲誰，張巡廟哭祇涕垂。", "高將軍固非遠慮，掉頭肯和金刀篪。", "四鎮休罪高仙芝，張垍早措平章辭。", "望賢宮中例忍饑，金刀胡餠方效奇。", "事有至難已言之，賊心包藏久竊窺。", "春秋知我盍罪我，監國引嫌孰維持。", "顔筆勁節霜筠似，元文秋月華星如。"]}