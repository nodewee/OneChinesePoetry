{"author": "許及之", "period": "宋", "type": "诗", "title": "再次韻", "paragraphs": ["急雨撒珠泣淵客，疾風捲荷波濤坼。", "須臾雨過即風休，但有水香浮月夕。", "水到飛霞幾斷港，安得紅雲藏藪澤。", "兒曹問津本何有，茭葑蒙茸填淤碧。", "劃開天宇鏡面平，蕩漾漁舟自雙隻。", "老慚數溷煩擊鮮，筠外栽蓮供醉白。", "客來意坐夜沈沈，境以客重聲籍籍。", "清纓濁足隨去取，水寬地窄易區畫。", "轉庵夙昔董詩盟，同社歌呼劇歡伯。", "婆娑得句俄朗吟，欵乃答聲非夐隔。", "乃知神語天亦相，仍使菱歌夜猶摘。", "著身勝處即冰壺，混俗靜中無火宅。", "我雖愛吟無好句，其奈處閒聊自適。", "未能汗漫據龜蛤，何補官私響蛙蟈。", "天籟自鳴忽聞蟬，衆作俱喑推巨擘。", "恍思南塘香百里，擬汎具區帆一席。", "更吟賞實起饞涎，細剝蓮蓬珠貝獲。", "不如藏六守筠齋，水落霜枯且投迹。"]}