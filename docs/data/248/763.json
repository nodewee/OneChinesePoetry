{"author": "許及之", "period": "宋", "type": "诗", "title": "再用韻謝德久見和", "paragraphs": ["人爲物靈鈞受命，物本於人無詬病。", "聖遠庖厨存此心，詩詠蟲魚明物性。", "沙噀入詠誠蠢蠢，因之演雅聊援引。", "此輩已分泥塗辱，吾儕忍加湯火窘。", "烏郎自烏墨魚墨，如蝨處髮不知黑。", "鎖管寄車墨者流，書契豈皆能作賊。", "牡蠣分房巧芘身，雉蛤移種陳接新。", "𧎼君孕玉自撐拄，蠙氏采月爲精神。", "西施有舌話前聞，老婆之牙豈同羣。", "螯屬黄中膏具美，螺族青出味作辛。", "蜆蟶蚶蛤殻爲囿，相濡以沫期耐久。", "自爲鍋釜使受烹，寧落提携死於酒。", "子産校人從肆瞞，流水長者功難論。", "寄聲海上釣鼇客，鼇動恐傷大地根。", "滿船月明何所得，意不在魚鈎自直。", "潮來忽見駕山來，箇解吞舟人不識。", "有客聞之爲駭然，人魚更擅將誰憐。"]}