{"author": "許及之", "period": "宋", "type": "诗", "title": "次韻轉庵用山谷半字韻見寄", "paragraphs": ["居閒數相過，每語夜參半。", "稍作一日踈，已起三秋歎。", "老去惜光陰，歡來猶把玩。", "去年摻袂別，轉首摶沙散。", "恍思麇鹿侶，豈是鴛鷺伴。", "拂龜信逢辰，聽雞虞失旦。", "冉冉金階趨，穆穆玉皇案。", "端笏儼一夔，曳履儀十亂。", "咸德足享天，旅薦潔初盥。", "疲駑亦自鞭，百駕祇恐緩。", "以茲故山夢，纍纍若珠貫。", "佳句自山來，居然起衰愞。", "平生錦繡腸，不復置冰炭。", "室邇猶遠思，迢迢况閩館。", "加意松柏姿，聊逐桑榆暖。", "歸投玉女壺，天當一笑粲。"]}