{"author": "許及之", "period": "宋", "type": "诗", "title": "上南軒先生壽", "paragraphs": ["岷峨一綫江濫觴，意行萬里無留藏。", "五湖洞庭洑熊湘，衡嶽巋然鎖其旁。", "離堆砥柱屹相望，湍流橫潰不得狂。", "挽回斷港濟絕航，一齊衆楚勢莫當。", "三芝五餌別有方，狂簡痼疾濱膏肓。", "天遣奔波赴洄湟，回視坎井足跳梁。", "三浴薰之驚望洋，一語咽口成周章。", "昨夜太白垂光芒，皎然松柏凌雪霜。", "向來十襲一瓣香，再拜斯文壽無央。", "願回帝力超羲皇，無懷大庭還我鄉。"]}