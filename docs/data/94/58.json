{"author": "蘇軾", "period": "宋", "type": "诗", "title": "次韵答舒教授觀余所藏墨", "paragraphs": ["異時長笑王會稽，野鶩膻腥污刀几。", "暮年却得庾安西，自厭家雞題六紙。", "二子風流冠當代，顧與兒童爭慍喜。", "秦王十八已龍飛，嗜好晚將蛇蚓比。", "我生百事不掛眼，時人謬說云工此。", "世間有癖念誰無，傾身障簏尤堪鄙。", "人生當著幾緉屐，定心肯爲微物起。", "此墨足支三十年，但恐風霜侵髮齒。", "非人磨墨墨磨人，瓶應未罄罍先恥。", "逝將振衣歸故國，數畝荒園自鋤理。", "作書寄君君莫笑，但覓來禽與青李。", "一螺點漆便有餘，萬竈燒松何處使。", "君不見永寧第中擣龍麝，列屋閑居清且美。", "倒暈連眉秀嶺浮，雙鴉畫鬢香雲委。", "時聞五斛賜蛾綠，不惜千金求獺髓。", "聞君此詩當大笑，寒窗冷硯冰生水。"]}