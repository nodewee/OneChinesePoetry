{"author": "黄裳", "period": "宋", "type": "诗", "title": "尉氏五題 七賢里", "paragraphs": ["遙想七賢會，空留七賢里。", "神交遺形骸，清流外塵滓。", "脫略墮險怪，嵇阮兩高士。", "白視驕法家，紅鍛傲公子。", "所識不及才，或殆或以死。", "山公頗適用，選職尤可喜。", "立少規不祥，去備憂不軌。", "竊恐阮與嵇，于此未能耳。", "向秀稍知義，由父謾知止。", "酒隠名劉伶，無志君子仕。", "王戎貪聚錢，阮咸亟追婢。", "觀德清流中，二子有臧否。", "修短歸黄埃，毀譽落青史。", "盛世人已非，荒原物空是。", "賢者觀我吟，聊用擇所履。"]}