{"author": "蘇軾", "period": "宋", "type": "诗", "title": "哭刁景純", "paragraphs": ["讀書想前輩，每恨生不早。", "紛紛少年場，猶得見此老。", "此老如松柏，不受霜雪槁。", "直從毫末中，自養到合抱。", "宏才乏近用，千歲自枯倒。", "文章餘正始，風節貫華皓。", "平生爲人爾，自爲薄如縞。", "是非雖難齊，反覆看愈好。", "前年旅吳越，把酒慶壽考。", "扣門無晨夜，百過迹未掃。", "但知從德公，未省厭丘嫂。", "別時公八十，後會知難保。", "昨日故人書，連年喪翁媼。", "傷心范橋水，漾漾舞寒藻。", "華堂不見人，瘦馬空戀皁。", "我欲江東去，匏樽酌行潦。", "鏡湖無賀監，慟哭稽山道。", "忍見萬松岡，荒池沒秋草。"]}