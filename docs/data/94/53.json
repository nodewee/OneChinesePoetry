{"author": "蘇軾", "period": "宋", "type": "诗", "title": "雨中過舒教授", "paragraphs": ["疏疏簾外竹，瀏瀏竹間雨。", "窗扉靜無塵，几硯寒生霧。", "美人樂幽獨，有得緣無慕。", "坐依蒲褐禪，起聽風甌語。", "客來淡無有，灑掃凉冠履。", "濃茗洗積昏，妙香浄浮慮。", "歸來北堂闇，一一微螢度。", "此生憂患中，一餉安閑處。", "飛鳶悔前笑，黄犬悲晚悟。", "自非陶靖節，誰識此閑趣。"]}