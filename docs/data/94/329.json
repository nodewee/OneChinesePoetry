{"author": "黄裳", "period": "宋", "type": "诗", "title": "中秋日賓興宴", "paragraphs": ["九十秋分今夜景，銀色界中秋意靜。", "獻賢時入帝王州，鼓瑟筵開山水境。", "西風勁，衫袖冷。", "遙度天香到酒邊，中有醉翁吹復醒。", "徘徊態，淩亂影。", "急須行樂慰勞生，相得相忘無食頃。", "姮娥信，諸生聽。", "一年人愛此回圓，十分仙桂都開盡。", "自有清光隨我身，遊寶蠟何須秉。", "明年誰是奪標人，史君推轂今何幸。"]}