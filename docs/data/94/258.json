{"author": "黄裳", "period": "宋", "type": "诗", "title": "贈靈谷山人", "paragraphs": ["無緣一步如秦湘，有緣千里如門牆。", "山人安得不相訪，囗如昔也同行藏。", "自從別後樂何處，靈谷山中養沖素。", "懶與塵凡爭是非，拂袖俄趨長樂府。", "十洞真人懷宿契，陰使來陳掌中示。", "不著乎書惟口傳，千古茫然索根蔕。", "或亂枝條無計尋，大還只欠鉛中金。", "玉簡朱書落吾耳，安用冥搜遶天地。", "紫玄忽見老翁笑，家住崑崙何杳杳。", "神爐已寘龍山椒，蓬壺可聽東溟潮。", "溫泉名界甘復泚，一轂符行坎宮沸。", "七十二候承天時，三五一法明天機。", "晤言再卜春爲期，沖和有道當依歸。", "山水多誇武林好，更有龍椒愜幽抱。", "桃源惟在山腰間，越出寸碧窺吳巒。", "雷驅猛雨玉龍過，月明人上朝元壇。", "五符金鼎任還返，須知造化由陰丹。", "願屈沖和講幽秘，莫獨雲山孕鉛水。", "紫府賓，丹臺身。", "去來在我若爲情，谷風時送步虛聲。", "山花徑，水月沼。", "樂因談到長生妙，偶坐俄行無事了。", "或將得一問因緣，江天爲指歸舟到。"]}