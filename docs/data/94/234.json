{"author": "黄裳", "period": "宋", "type": "诗", "title": "陪會稽太守遊鑑湖會于禹祠之下", "paragraphs": ["一鑑沈沈含萬象，千巖競秀還相向。", "季真夢斷歸去來，數頃寒光對夷曠。", "管弦公外與民同，祕閣先生千騎長。", "從公于邁巷無人，畫船解纜爭先放。", "去探禹穴升稽山，語笑相逢洞天上。", "玉帛紛紛何處尋，謾對遺陵起悽愴。", "越王羞辱微之歡，山水依然人獨往。", "先生揖我欹金巵，吾道本來無得喪。", "日月如飛奚用勞，醉舞言歸勿令蕩。", "湘靈不見湘江閒，回首斜陽落秦望。"]}