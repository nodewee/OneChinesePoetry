{"author": "張商英", "period": "宋", "type": "诗", "title": "留題慧山寺", "paragraphs": ["咸陽獲重之明年，五月端午予泛船。", "二閘新成洞常潤，組練直貫吳松川。", "淮南柁師初入浙，借問邑里猶茫然。", "茶經舊說慧山泉，海內知名五十年。", "今日親來酌泉水，一見信異傳聞千。", "置茶適自建安到，青杯石臼相爭先。", "輾羅萬過玉泥膩，小瓶蟹眼湯正煎。", "乳頭雲脚蓋盞面，吸嗅入鼻消睡眠。", "滌釜操壺貯甘液，緘題遠寄朱門宅。", "仙人見水是瑠璃，乃知陸羽非凡客。"]}