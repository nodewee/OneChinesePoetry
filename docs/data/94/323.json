{"author": "黄裳", "period": "宋", "type": "诗", "title": "昭君行", "paragraphs": ["良家有子惠而秀，昔在漢宮誰更有。", "入宮見妬名不傳，咫尺君王望恩久。", "柰何賦分薄如人，却屬畫工爲好醜。", "千金買笑那敢當，無賂應嗟落人後。", "俄聞召見喜且驚，自以閒雅文輕盈。", "將謂君王必回顧，行且遂承恩與榮。", "權兼天下失所制，女子未免匈奴行。", "此身既係國休戚，君王雖悔難復更。", "雪怨雲愁竟何語，自小誰知北征苦。", "既知中華棲上清，乃托胡人爲死生。", "平居悵望一成夢，用傃遐荒尋去程。", "胸前但殞默默淚，門外已抗悠悠旌。", "轅馬悲鳴日云遠，行經幾處單于城。", "平沙莽莽春不青，頑陰漫漫天不明。", "隨無鴛鴦歡悅情，送有琵琶哀怨聲。", "大抵言意非吾類，眷眷向前愁益并。", "寧落家鄉作孀婦，焉用閼氏尊予名。", "人惟適性乃有樂，未必膏粱勝藜藿。", "當時將相若爲策，豈意安邊用顔色。", "君雖不幸功可稱，莫道佳人只傾國。", "思歸曲在人已非，青塚空悲塞南客。"]}