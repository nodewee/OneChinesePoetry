{"author": "張勵", "period": "宋", "type": "诗", "title": "題張公翊清溪圖", "paragraphs": ["九華鬰兮江南山，清溪下兮貫山間。", "江北騖兮溪東旋，濁湯湯兮清漫漫。", "山幾轉兮水幾盤，近交臂兮遠連環。", "决天末兮浮雲端，齊之山兮秋之浦。", "景晦明兮氣吞吐，草木蓊兮媚林莽。", "繡屏張兮翠綃舞，深窈窕兮掩幽塢。", "雨吟猿兮風嘯虎，下鳬雁兮泳魴鱮。", "商之檣兮漁之罟，互出沒兮更散聚。", "樵有舍兮梵有宇，雲巖阿兮棘樊圃。", "翬連甍兮岸之滸，弄潺湲兮棹容與。", "中橫絕兮梁爲渡，隠孤城兮其西去。", "春之朝兮秋之夕，風既清兮月又白。", "遐矯首兮俯陳迹，携佳人兮不可得。", "空遠望兮中感百，思悠悠兮情惻惻。", "悵興亡兮懷今昔，獨茲溪兮無終極。", "嗟夫人兮擺塵滓，遙徜徉兮玩山水。", "移山川兮置窗几，手舒卷兮千萬里。", "輈余車兮秣余馬，往其從兮山之下。", "枻吾舟兮泛清瀉，樂魚鳥兮放林野。", "願未適兮胡爲者，聊寓言兮公墨畫。"]}