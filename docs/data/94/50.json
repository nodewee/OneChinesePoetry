{"author": "蘇軾", "period": "宋", "type": "诗", "title": "和子由送將官梁左藏仲通", "paragraphs": ["雨足誰言春麥短，城堅不怕秋濤卷。", "日長惟有睡相宜，半脫紗巾落紈扇。", "芳草不鋤當戶長，珍禽獨下無人見。", "覺來身世都是夢，坐久枕痕猶著面。", "城西忽報故人來，急掃風軒炊麥飯。", "伏波論兵初矍鑠，中散談仙更清遠。", "南都從事亦學道，不惜腸空誇腦滿。", "問羊他日到金華，應許相將遊閬苑。"]}