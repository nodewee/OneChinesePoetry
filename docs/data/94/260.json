{"author": "黄裳", "period": "宋", "type": "诗", "title": "送陳知縣", "paragraphs": ["握手州東花鬧時，瀉酒胸中如漏巵。", "各無官守竟信意，坐間只有春相隨。", "十年暌遠何所得，但悟世情能守一。", "昨日小軒君不遊，荷葉雨聲池上秋。", "明珠得喪百萬斛，何慮炎蒸金欲流。", "一樽獨對清都夢，可憐幽思無人共。", "今日聞君馬已西，不覺毫端得詩諷。", "汝陽縣長多清風，壺中有客當相送。"]}