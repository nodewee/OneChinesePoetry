{"author": "李之儀", "period": "宋", "type": "诗", "title": "彥行和梅詩甚工輒次元韵", "paragraphs": ["春風不揀尊前客，未必藜羹輸肉食。", "玲瓏點綴移月窟，誰謂吾家最先得。", "直從去臘約爲伴，旦旦相看無倦色。", "朝披日彩爛迎東，夜插斗杓寒挂北。", "擬將西子作孤注，對與春工分一擲。", "又疑妖冶凟清真，子細籌量信難域。", "發狂不意落紙上，勝句爭來共推坼。", "諸郎獨殿語尤老，似欲塵埃劇湔拭。", "不惟詩社頓光輝，枝上分明過於昔。"]}