{"author": "黄裳", "period": "宋", "type": "诗", "title": "謝莊顔延之吟", "paragraphs": ["千里共明月，彼此惟月知。", "音信雖不聞，有月難爲詢。", "對月祇自恨，中夜還窺人。", "姝子想無寐，瞻望應敷陳。", "既然默默得心腑，那更徐徐入庭戶。", "因笑延之題，歿爲長不歸。", "一息已云往，寧復爲歸期。", "稚子亦自曉，安用延之持。", "希逸辨既妄，徒洩延之非。", "兩詩寓意囗囗好，雲海沈沈杳無耗。", "紅顔銷盡那得聞，惟勝知之遇凶暴。"]}