{"author": "黄裳", "period": "宋", "type": "诗", "title": "寄臥雲先生", "paragraphs": ["臥雲先生由內觀，謂使妻子忘我難。", "顧予且不自有父，安得有汝爲悲歡。", "武林溪上乃所寄，今且幾歲無往還。", "源頭流水去復去，落花繽紛春屢殘。", "秦人漢世不須問，寂然自在桃花灣。", "嵩嶽遊人忽相逐，羣碧插空三十六。", "漁人不見空懷想，路迷山口今誰訪。", "幾時行，幾時歸。", "本無行止吾何疑，豈將眼力隨塵機。", "行亦可，歸亦可。", "長沮桀溺非通道，此生未必山中老。"]}