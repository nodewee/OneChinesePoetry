{"author": "黄裳", "period": "宋", "type": "诗", "title": "燕子樓", "paragraphs": ["盼盼初歸樓上時，想如燕子長雙飛。", "有才將色世間少，况復節義猶堪依。", "將軍一去十餘載，玉簫瑶瑟無心解。", "豈不能死空相隨，以色累公非所知。", "白老曾爲賦詩客，風裊花枝醉無力。", "後會勳郎漢陽驛，因語歔欷已成昔。", "走筆還賡美人句，猶感白楊堪作柱。", "我來登賞非唐人，尚引多情聊愴神。", "人生真盡皆爲塵，百年一餉難留春。", "高樓人散誰復親，只有燕子年年新。"]}