{"author": "黄裳", "period": "宋", "type": "诗", "title": "贈天台禪鑒", "paragraphs": ["逸興東西自難卜，快可追風白花足。", "巾飄飄，蓑蔌蔌。", "每引三盃通道瓢，即陳一闋離塵曲。", "獨忘懷，人注目。", "恐是秦漁來混俗，落花流水難拘束。", "幾度桃花春又復，戲翫人生榮與辱。", "石火光中寄此生，故山休問歸遲速。", "東秦別後無行蹤，忽見回轅自西蜀。", "二十光陰一轉頭，新白已能班舊綠。", "偶懷起滅寒生粟，蓋亦超然坐觀獨。", "便望雲山歸去來，無生之師在巖谷。", "由禪而入從真修，休效諸山編語錄。", "如來藏裏磨尼珠，走上玉爐光斷續。", "螺髻明，鵲巢驚。", "向死生中脫死生，象罔得之方始靈。", "掃除物我雙何有，懷抱乾坤一混成。", "十三位上窺憂喜，正法眼開無處避。", "是時人道真仙子，方尚圖中舊行止。"]}