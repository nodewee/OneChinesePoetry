{"author": "何恭", "period": "宋", "type": "诗", "title": "呈東坡", "paragraphs": ["昔日歐陽心獨苦，搜羅天下文中虎。", "未逢賈馬嗟誰有，崑體文章正旁午。", "一得眉山老翁語，始愜平生好奇古。", "騫騰鸞鳳螭虬侶，錦繡腎腸終日吐。", "眉山跨馬挾雙龍，迤邐斜欹劍閣東。", "一息萬里先羣雄，是日魯酒歸醇醲。", "仁廟當朝起數公，四時閶闔來清風。", "眉山秉筆摩蒼穹，稽首獻議何雍容。", "是時慶曆垂嘉祐，東省西垣半耆舊。", "一代偉人爭入彀，大開黄閣咸虛受。", "公時脫穎眉山後，歆向機雲同一奏。", "建安數子空鳴脰，集賢學士皆籠袖。", "玉人發馬下天階，華蓋星邊捧詔來。", "天子延英不浪開，爲公此日深徘徊。", "金吾侍側天顔低，上列四輔前三台。", "相與疇咨將相材，飄然八駿先龍媒。", "西京應制十八九，晁董褎然爲舉首。", "此輩昂藏希世有，劉蕡又作蛟龍吼。", "觀公舉勸新人手，玉壺破碎珠囊剖。", "許國誠心仍貫斗，識者談之不容口。", "天公一見列詩曹，指揮姮娥供兔毫。", "公歌數闕風刁刁，若耶溪上皆停橈。", "郢客擲筆不敢操，楚人往往收離騷。", "李杜藩牆不甚牢，李白脫却錦繡袍。", "東風顛入五湖裏，萬籟聲聲酷龍耳。", "河伯江妃愁欲死，只恐公來搜見底。", "南登灞岸將何以，直節壯懷聊自倚。", "養得身長數千里，天地一夜風雷起。", "官家內相能幾人，幾人到此陪經綸。", "天語叮嚀下降頻，金蓮燭畔窺龍鱗。", "日曝花磚暖繡裀，鐶金珮玉何申申。", "姮娥喚作真麒麟，焉知韓李非前身。", "龍樓漏箭銅壺挹，隠約六街騶唱入。", "傳宣使者翻然集，月題控馬天門立。", "錦箋瓊管尚書給，九韶忽然如俯拾。", "宸恩四海周流及，武帝王封乃平揖。", "我宋修文偃武初，詞林翰苑森扶疏。", "竇儀陶穀端何如，峨冠曳履承明廬。", "草昧功名向武夫，討論潤色姑徐徐。", "剪夷五代尊圖書，墨客稍稍躋天衢。", "中間作者相踵武，請試從頭爲君語。", "真宗皇帝親神宇，楊億風流玉堂處。", "傾金注瓦橫罇俎，大笑哄堂任豪舉。", "逡巡百尺江南楮，密掃煤烟驟如雨。", "六一超然又不同，陳言萬紙一洗空。", "晉宋齊梁不待攻，兩漢直抵元和中。", "龍驤鳳舉扶桑中，五采射日吞長虹。", "滿堂玉磬諧金鐘，紛然和者如笙鏞。", "木鐸可憐聲獨悄，一振鏗然須大老。", "伊說數公無處討，蕭曹丙魏規模小。", "馬遷班固工品藻，出處行藏何太少。", "升沉將相王侯了，經天緯地憑誰好。", "信知風采古爲多，堯舜文章煥若何。", "東作西成南已訛，真人更集滿東坡。", "夷夔禮樂俄森羅，黼黻郊廟金盤陀。", "羽毛率舞呈天和，高陽才子前賡歌。", "君哉頷首一俞爾，執簡抽毫無及矣。", "周公整頓乾坤已，開闔明堂復如此。", "從頭製作軒轅始，海獸山禽咸獻美。", "衮冕分明圭玉侈，六代光華藹天子。", "日月星辰繢九天，蟲魚草木續山川。", "羣聖文章想亦然，百家妙理何周旋。", "離離黍稷春風前，東周一去追無緣。", "帝德王功只僅傳，廟堂急管催繁弦。", "巍哉孔子尊如帝，矯矯孟軻天莫制。", "斯文其喪今何在，鄒魯邈然安可再。", "揚雄力寡知無奈，天祿校讎真末計。", "江海悠悠百川逝，回首相望幾千載。", "熙寧天子憫斯文，展轉搜揚到海垠。", "丞相王公舉趾尊，委蛇二老西來賓。", "咀嚼六經如八珍，補葺東魯鋤西秦。", "天子資之又日新，八風自轉成天鈞。", "頃從孟子驅楊墨，他日淫詞又榛棘。", "豐鎬荒凉天空碧，中庸一路幾充塞。", "金陵爲此深求直，二十年來人稍識。", "求之左右逢星極，內聖外王真準的。", "古人效學豐文斯，堂陛之間意已移。", "彝何虎蜼尊何犧，云何簠簋加靈龜。", "不然制作知無時，反魯詩書一貫之。", "明明古訓識者誰，百家效語如嬰兒。", "蝌蚪六書藏屋壁，豈比鍾王論筆蹟。", "會通意象如作易，不假語言含妙德。", "倘從對偶音聲覓，洙泗文章少平仄。", "解到雕蟲童子識，斯人稍得揚雄力。", "熙寧論撰亦何慚，況把先儒衆說參。", "舉世傳經作指南，辟雍泮水堆牙籤。", "或者囂然痛欲殲，安得諸儒口遂鉗。", "聖主賢王實詢僉，公當一語令師嚴。", "翻思偃蹇熙寧末，苦信古書由世拙。", "金陵戶外履成列，稱衡一刺終漫滅。", "彷彿五經無二說，堂堂萬里星中月。", "欲論西漢誰優劣，忽若吟蟬風脰咽。", "邊韶性懶讀書頑，病甚相如下筆慳。", "敢望言如霧豹斑，擔簦負笈徒間關。", "沂水春來粗解顔，浴沂童子彌春灣。", "先哲如龍尚許攀，鼓琴從之豈浪閒。", "可憐道德共耕獵，何苦侯門俟彈鋏。", "不挾而來聊自愜，栩然夢爾爲蝴蝶。", "飲中數子劉伶俠，江外主人張翰攝。", "短船下水輕仍捷，落帆解舵吳山脅。"]}