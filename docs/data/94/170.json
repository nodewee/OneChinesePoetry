{"author": "張商英", "period": "宋", "type": "诗", "title": "題介公廟", "paragraphs": ["十九年從晉重耳，艱棘憂危同踐履。", "田中乞食桑下謀，繭足周旋垂萬里。", "一心奉事不自欺，逆知天意開公子。", "及河忽聞舅犯言，如以朝衣蹈泥滓。", "鄙夫豈可與同行，携母入山甘隠藏。", "公子歸來霸業强，築壇踐土尊天王。", "大夫卿士環佩鏘，斬袪寺人紛頡頏。", "念子昔者皆奔亡，舍我長逝情怛傷。", "大蒐縱火焚山岡，烈焰不肯回剛腸。", "嗟乎義士不可量，何人謬作龍蛇章。"]}