{"author": "黄裳", "period": "宋", "type": "诗", "title": "觀試", "paragraphs": ["題墨脫新鎸，扃鑰開清曉。", "文衡朝士高，香案天風小。", "銀袍带殘月，玉鷺集寒沼。", "赳赳干城材，銜枚出遠徼。", "才氣方自强，未戰意先挑。", "臨文尋汝賢，形見乃微妙。", "人才焉可齊，雲漢多年少。", "慳思憂明膏，俊性翫斜照。", "得喪召榮辱，美惡露嚬笑。", "修毫飲流液，靈珠落光耀。", "雕琢破巨璞，歌舞探長鞘。", "含蓄既寂寂，運動還渺渺。", "重賞豈敢吝，行當塞明詔。"]}