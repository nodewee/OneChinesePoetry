{"author": "黄裳", "period": "宋", "type": "诗", "title": "春日寄友人", "paragraphs": ["青春可愛如才華，使人詩思如楊花。", "飄然去來不可繫，又似春雲靄然起。", "惟人適性而樂生，子雲閉戶非其情。", "亦曾郊上爲遊人，兩袖香風雙眼明。", "葉下鶑鶑兒女語，聲聲似喚遊人住。", "忽睹狂蝶過他枝，一带深黄又飛去。", "倒樽取醉花枝側，我是主人春是客。", "胸襟不貯世俗事，酒力相攻易相失。", "青銅三百慚子慳，乃至解佩窮清歡。", "萬事亨途誰滿意，百年生計自開顔。", "樽前兀兀坐者誰，頹然醉倒春風間。", "歌者自歌舞者舞，塵機不動天真閒。", "呼童伸牋走吟筆，醉字欹斜不能立。", "楚狂韓子傾餘才，感春章句如花開。", "兕觥入手滔滔瀉，此後摇毫如駿馬。", "數子苦醉俱分飛，夕陽含山空翠微。", "乃自曲肱臥芳草，蝴蝶與周何所疑。", "紅杏風來吹我起，黄粱成飯還多時。", "醉亦如醒夢如覺，勿于四者分毫釐。", "聊與物化天地中，願君與我閒相從。", "郊上之遊速爲報，春風欲放桃花老。"]}