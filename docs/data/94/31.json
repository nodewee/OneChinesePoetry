{"author": "蘇軾", "period": "宋", "type": "诗", "title": "芙蓉城", "paragraphs": ["芙蓉城中花冥冥，誰其主者石與丁。", "珠簾玉案翡翠屏，霞舒雲卷千娉婷。", "中有一人長眉青，炯如微雲淡疏星。", "往來三世空鍊形，竟坐誤讀黄庭經。", "天門夜開飛爽靈，無復白日乘雲軿。", "俗緣千劫磨不盡，翠被冷落淒餘馨。", "因過緱山朝帝廷，夜聞笙簫弭節聽。", "飄然而來誰使令，皎如明月入窗櫺。", "忽然而去不可執，寒衾虛幌風泠泠。", "仙宮洞房本不扃，夢中同躡鳳凰翎。", "徑度萬里如奔霆，玉樓浮空聳亭亭。", "天書雲篆誰所銘，遶樓飛步高竛竮。", "仙風鏘然韵流鈴，蘧蘧形開如酒醒。", "芳卿寄謝空丁寧，一朝覆水不返瓶。", "羅巾別淚空熒熒，春風花開秋葉零。", "世間羅綺紛羶腥，此身流浪隨滄溟。", "偶然相值兩浮萍，願君收視觀三庭。", "勿與嘉穀生蝗螟，從渠一念三千齡。", "下作人間尹與邢。"]}