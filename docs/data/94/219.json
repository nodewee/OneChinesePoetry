{"author": "黄裳", "period": "宋", "type": "诗", "title": "簡無咎學士", "paragraphs": ["北澶車馬來何暮，芹茅池邊失歡聚。", "有分共爲文字遊，却向西郊話今古。", "人頼聰明多自僞，信厚期君中有主。", "職事無塵靜相對，滿榻詩書香數縷。", "嚴扃如在柳陰中，綠幄朱簾細風度。", "紫犀銙破雪花濃，石鼎煎聲遶窗戶。", "準擬七椀邀盧仝，清滌煩襟出新句。", "共笑先生最貧苦，誤使簾前客相慕。", "虛名薄利能幾多，裹飯區區來復去。"]}