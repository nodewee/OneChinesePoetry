{"author": "黄裳", "period": "宋", "type": "诗", "title": "謝人惠茶器并茶", "paragraphs": ["三事文華出何處，巖上含章插烟霧。", "曾被西風吹異香，飄落人寰月中度。", "美林見器安所施，六角靈犀用相副。", "目下發緘誰致勤，愛竹山翁傍雲住。", "遽命長鬚烹且煎，一簇蠅聲急須吐。", "每思北苑滑與甘，嘗厭鄉人寄來苦。", "試君所惠良可稱，往往曾沾石坑雨。", "不畏七椀鳴饑腸，但覺清多却炎暑。", "幾時對話愛竹軒，更引毫甌斲詩句。"]}