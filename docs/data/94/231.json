{"author": "黄裳", "period": "宋", "type": "诗", "title": "卜居潮山", "paragraphs": ["勝致久不示，幽居今已該。", "蓋待出塵子，將作還玄齋。", "升高獨南望，大巧安用裁。", "天目形勢落，秋空屏障開。", "吳境岸邊斷，越峰天際回。", "雙臂龍虎揖，兩潮風雨來。", "直視江渚印，蛟蜃遺靈胎。", "旁聞海門出，波浪生春雷。", "平生樂山水，邂逅奚所猜。", "秋老竹林冷，攀竹趨巖隈。", "得石喜奇怪，且席青錢苔。", "泉甘地脈正，吸泉如傳杯。", "人靜道始集，境幽心易灰。", "老圃聽吾語，勿以慵相推。", "勤將日力進，速副韶光催。", "長生且有道，當悟接與栽。", "務使翠華遠，長大如嬰孩。", "瓊蕊覆青徑，木香兼荼梅。", "疏鑿取清淺，結甃移碑材。", "飛橋渡流水，俯仰無纖埃。", "雖謂夕陽好，見月還徘徊。", "卜築非偶爾，供吟何快哉。", "棲養此固足，會晤誰可偕。"]}