{"author": "蘇軾", "period": "宋", "type": "诗", "title": "約公擇飲是日大風", "paragraphs": ["先生生長匡廬山，山中讀書三十年。", "舊聞飲水師顔淵，不知治劇乃所便。", "偷兒夜探黑白丸，奮髯忽逢朱子元。", "半年羣盜誅七百，誰信家書藏九千。", "春風無事秋月閑，紅妝執樂豪且妍。", "紫衫玉带兩部全，琵琶一抹四十絃。", "客來留飲不計錢，齊人愛公如子産。", "兒啼卧路呼不還，我慚山郡空留連。", "牙兵部吏笑我寒，邀公飲酒公無難。", "約束官奴買花鈿，薰衣理髮夜不眠。", "曉來顛風塵暗天，我思其由豈坐慳。", "作詩愧謝公笑歡，歸來瑟縮愈不安。", "要當啖公八百里，豪氣一洗儒生酸。"]}