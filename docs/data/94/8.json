{"author": "蘇軾", "period": "宋", "type": "诗", "title": "春菜", "paragraphs": ["蔓菁宿根已生葉，韭芽戴土拳如蕨。", "爛蒸香薺白魚肥，碎點青蒿凉餠滑。", "宿酒初消春睡起，細履幽畦掇芳辣。", "茵陳甘菊不負渠，鱠縷堆盤纖手抹。", "北方苦寒今未已，雪底波稜如鐵甲。", "豈如吾蜀富冬蔬，霜葉露芽寒更茁。", "久拋松菊猶細事，苦筍江豚那忍說。", "明年投劾徑須歸，莫待齒摇并髮脫。"]}