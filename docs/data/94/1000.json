{"author": "李之儀", "period": "宋", "type": "诗", "title": "和郭功甫遊采石", "paragraphs": ["卒歲愔愔無地雪，三首新詩報明發。", "使君近作采石遊，勝踐傳聞驚久缺。", "亢陽便有欲雪意，和氣先期振巖穴。", "想見旌旗錦繡張，如從元君朝北闕。", "後携一老何奇哉，朱顔鶴髮超塵埃。", "噭呼江上來席上，迤邐萬古隨雲開。", "騎鯨仙人不敢避，玉鏡臺郎俄復迴。", "分明月下遇賞歎，將軍新自天邊來。", "逡巡落筆轟春雷，落花亂點荒池臺。", "沈埋蓁莽見一旦，名高此地真當才。", "從來不許說前輩，寄聲魚鳥休驚猜。", "直疑乘槎叩月窟，又若登臨望天台。", "酒行已徹更須酌，醉倒寧辭無算杯。", "卓然一段極則事，遣我擊節因誰催。"]}