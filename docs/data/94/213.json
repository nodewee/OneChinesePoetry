{"author": "黄裳", "period": "宋", "type": "诗", "title": "寄題存心堂因簡正仲運使", "paragraphs": ["有樂不在物，况當仕而優。", "外騖乃自苦，作德能日休。", "身計苟未適，安能爲道謀。", "基址更所寓，得地東南陬。", "經營喜宋子，闡繹嘉毛侯。", "紛囂落寂境，蒸鬰回素秋。", "事少德機靜，風微花信幽。", "林悄鳥相應，日閒絲自遊。", "中發靈臺光，下照彪池流。", "神怡况味遠，意虛才智周。", "真見造不滅，妄想降無求。", "所示良可助，所超安可酬。", "會合果有道，寧復嗟阻修。"]}