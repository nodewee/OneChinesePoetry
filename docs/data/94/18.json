{"author": "蘇軾", "period": "宋", "type": "诗", "title": "讀孟郊詩二首  其一", "paragraphs": ["夜讀孟郊詩，細字如牛毛。", "寒燈照昏花，佳處時一遭。", "孤芳擢荒穢，苦語餘詩騷。", "水清石鑿鑿，湍激不受篙。", "初如食小魚，所得不償勞。", "又似煮彭𧑅，竟日持空螯。", "要當鬬僧清，未足當韓豪。", "人生如朝露，日夜火消膏。", "何苦將兩耳，聽此寒蟲號。", "不如且置之，飲我玉色醪。"]}