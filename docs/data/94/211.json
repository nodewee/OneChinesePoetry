{"author": "黄裳", "period": "宋", "type": "诗", "title": "送胡君遊洛", "paragraphs": ["得喪紛紛轉羣慾，誰及愛嵩三十六。", "有客忽自東南來，已爲湖山飽雙目。", "逸興不住皇州春，天津橋南酒初熟。", "長念花王司馬坂，洛陽今寓誰家館。", "已聞香信滿東風，嬪御相從水光畔。", "芳容須向盛時吟，昔也醉翁長恨晚。", "穀雨且老黄鸝聲，急上征鞍望瀍澗。", "送行詩句無纖塵，自有交遊在霄漢。", "藜莧腸中何所須，但愧銀鈎落香翰。", "看花知遺生，看山知養神。", "妖奇怪麗九十種，未失東風助培壅。", "三十六峰元氣清，獨插太虛無古今。"]}