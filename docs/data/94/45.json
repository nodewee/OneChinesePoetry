{"author": "蘇軾", "period": "宋", "type": "诗", "title": "次韵答劉涇", "paragraphs": ["吟詩莫作秋蟲聲，天公怪汝鉤物情，使汝未老華髮生。", "芝蘭得雨蔚青青，何用自燔以出馨。", "細書千紙雜真行，新音百變口如鶑。", "異義蜂起弟子爭，舌翻濤瀾卷齊城。", "萬卷堆胸兀相撐，以病爲樂子未驚。", "我有至味非煎烹，是中之樂吁難名。", "綠槐如山闇廣庭，飛蝱繞耳細而清。", "敗席展轉卧見經，亦自不嫌翠織成。", "意行信足無溝坑，不識五郎呼作卿。", "吏民哀我老不明，相戒無復煩鞭刑。", "時臨泗水照星星，微風不起鏡面平。", "安得一舟如葉輕，卧聞郵籤報水程。", "蓴羹羊酪不須評，一飽且救饑腸鳴。"]}