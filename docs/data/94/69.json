{"author": "張商英", "period": "宋", "type": "诗", "title": "金精山留題", "paragraphs": ["秦亡項滅漢罷兵，分王宗室皆連城。", "西方女子不用事，張氏有婦懷金精。", "吳山之下吳水曲，石鼓峰巒翠相矗。", "山幽水邃閨閣嚴，二八芳年貌如玉。", "吳王聞知心欲狂，珠琲繒纊羅千箱。", "苦憑青翼致消息，陳說富貴誇膏粱。", "玉人冷笑吾當許，汝第爲吾開洞府。", "洞成賦詩悲下土，悲哉下土人皆苦。", "飄飄仙袂淩上蒼，天街昴畢騰輝光。", "使回千里澀進步，目極五雲空斷腸。", "吳王悒悒忽不樂，入顧後宮情索寞。", "仙凡會合竟何年，多謝君王鑿洞天。"]}