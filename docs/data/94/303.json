{"author": "黄裳", "period": "宋", "type": "诗", "title": "送公表判官解官南歸", "paragraphs": ["污吏物勝志，俗吏勢勝義。", "志義不可勝，勢物如脫屣。", "古云士大夫，此道既墜地。", "俯首拾蹴與，仰視忽高致。", "仕塗無清風，大望失所寄。", "志士獨懷古，義氣已屢喟。", "從事彭城公，不求亦不忮。", "接下斷驕簡，清慎遣外累。", "三載日猶短，六計滿物議。", "薦章何所歸，見敬乃虛器。", "得喪固有命，失士豈無愧。", "顧我眼力壯，古貌入青視。", "方恨相得晚，笑語未獲醉。", "官滿不可留，年華促歸計。", "雨後雲既收，日上春已至。", "雙水勢愈活，南注飛不洎。", "兩山夾長流，稍稍有青意。", "此景送君何處遊，荔枝林下維扁舟。", "窮通身外不足念，醉吟可寫塵中憂。", "至誠所與暫睽遠，時復一嚏聊相求。"]}