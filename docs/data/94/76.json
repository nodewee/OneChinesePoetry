{"author": "張商英", "period": "宋", "type": "诗", "title": "遊天平山", "paragraphs": ["洞天金闕天平爵，層{山廛}石崖寒玉削。", "突兀雲生縹緲間，鬅鬆樹大侵寥廓。", "蒼鹿挨摧北斗魁，耍猿弄損南辰角。", "碑文壓破石鼇頭，琅玕爛折玉兔脚。", "背岩松柏碧森森，向日雜花紅灼灼。", "遮礙林慮半壁天，琢成雲漢千里壑。", "宮宰爐燒延壽香，避秦採得長生藥。", "風物依稀紫府宮，嵐光繚繞朱陵閣。", "路轉樵人目下迷，桃源仙子心無錯。", "千形萬狀天平山，剖判玄黄天地作。"]}