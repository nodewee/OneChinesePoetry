{"author": "黄裳", "period": "宋", "type": "诗", "title": "考試軍器所和敦禮兵部見示之什", "paragraphs": ["夢中宣使至，天上敕書開。", "去騎遵西野，回眸失北槐。", "利名何日了，儒法幾回來。", "丹管誅邪說，重帷截亂埃。", "簿書稀見影，典策冗成堆。", "仰望門雖峻，旁求網已恢。", "幽題胸膽破，雄敵劍鋒摧。", "狂欲勞彈鋏，輕投慎報瑰。", "侯中誰破的，營下各銜枚。", "含蓄飛香翰，搜尋遶翠苔。", "自非衡鑑手，誰是棟梁材。", "累外灰心火，閒中臥鼻雷。", "相投歸邂逅，共樂入調詼。", "寥廓喪爾界，勤勞忘彼嵬。", "家音催轉曆，廳議款銜盃。", "殊品酬三刖，遊辭薦一咍。", "無形嗤字號，有秩喜罇罍。", "壁角蚊初動，天南暑已回。", "不慚居屋漏，却厭面牆隈。", "凉滿亭亭扇，香餘餠餠灰。", "幾時當命駕，此興可登臺。", "清浪風歸袖，紅鱗酒入腮。", "莫隨人俯仰，且共月徘徊。", "既事當如約，分襟便可催。", "棘闈人散後，誰賦北山萊。"]}