{"author": "黄裳", "period": "宋", "type": "诗", "title": "送王慎中", "paragraphs": ["爲貧爲仕我與君，失意以歸南北雲。", "豈把去留論適莫，豈因得喪悲離合。", "人是人非春覺夢，物來物去花開落。", "攀緣一斷六塵空，緣至乃施無斧鑿。", "不求脫，不與縛，君期萬法無憂樂。", "不可減，不可增，君期一性無虧成。", "世人{土適}埴誰知己，不怨不知知不喜。", "塵縈嘗與衆凡悲，流轉域中而已矣。", "君之入道人不知，不得已事君不爲。", "天然淡薄日一飯，心機不用如嬰兒。", "聞其風者少當愧，此道亦更清于夷。", "君歸休，白心碧眼非庸流。", "內觀無物四肢墮，性天虛闊陰雲收。", "君歸去，曉猿夜鶴無尋處。", "爐中靈藥果誰傳，林下老人終共語。", "何時我向江邊來，相從方外幽懷開。", "長願爲雲逐東野，莫教風思生塵埃。"]}