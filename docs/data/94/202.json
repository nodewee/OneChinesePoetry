{"author": "黄裳", "period": "宋", "type": "诗", "title": "賀拜罷南郊獻詩", "paragraphs": ["中天臺上聞天語，將下人間會真主。", "王室堂開秋意深，匆匆瑞氣排羣陰。", "插空儀物望不斷，文采高下成遙林。", "鐵衣十萬熊羆勇，忽擁天衢海濤動。", "兩序朱簾語相慶，皆謂君王能紹聖。", "昭昭神考體天德，昔向明堂布仁政。", "君王欲報天地恩，乃修宗祀開端門。", "玉輅亭亭張日月，中望堯雲降天闕。", "清宮行事齋心微，默與神交誰得知。", "獻饗歸來待祠殿，上帝先從道心見。", "龍衣登降天香濃，一片鈞天庭燎中。", "振鷺于飛珮聲響，恍如三代觀臣工。", "先皇基緒既肯構，配侑豈或慚高穹。", "安得公尸不來燕，自是諸侯皆望風。", "奏歌已薦致和樂，飲受乃酢持盈功。", "曉來忽聽道傍語，從此天觀觀九敘。", "瑣瑣愚臣何所補，只願獻詩歸樂府。"]}