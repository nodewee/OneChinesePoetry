{"author": "黄裳", "period": "宋", "type": "诗", "title": "五祖長老惠竹簟", "paragraphs": ["六月如蒸火方老，三伏炎炎撓清抱。", "閒中雨汗林末悄，忽得禪師祖山耗。", "笛材未許龍鳳吟，却織雙紋愜高臥。", "卷送西來尤是時，乃似烏薪雪天到。", "長鬚爲我掃幽榻，數尺漣漪細風過。", "謾入祖山何所聞，但覺雷聲肅慵墮。", "欲酬此意知未能，且學文公贈相好。"]}