{"author": "黄裳", "period": "宋", "type": "诗", "title": "和張仲時次歐陽文公覽李白集之韵", "paragraphs": ["紫微所拱皆仙官，開元無事長庚閒。", "偶緣一念來人間，詩才到白誠無難。", "英華峻發根自天，春空藹藹飛翔烟。", "雲濤雪浪滄溟喧，四面滔滔朝白川。", "重與論文不須細，且貴胸襟寫來易。", "易中自有驚人詞，繩墨空高何足貴。", "苦談杜甫峻談李，文人相輕古如此。", "始惟通道繼而醉，萬事紛紛寧復記。", "三人分散難爲攀，夢魂應覺星躔寒。", "乃與月影同交歡，豈有俗態趨人寰。", "若在真府如同家，瓊丹我已修河車。", "仙源將果蟠桃花，安知不共遊烟霞。", "便看琪園越三島，休羨垂楊與芳草。"]}