{"author": "余中", "period": "宋", "type": "诗", "title": "送程給事知越州", "paragraphs": ["會稽太守垂金魚，玉杯宴客離京都。", "曾騎天馬出沙漠，萬里行冰渡河朔。", "歸來却厭承明廬，欲學鴟夷蹈寥廓。", "三吳風物故鄉關，人望旌旗何日還。", "壺漿勞問有耆老，杖策登臨知舊山。", "清江一水分吳越，越山岧嶢更孤絕。", "禹穴烟霞翠不收，往往雲中見仙闕。", "秋風剡溪生早凉，鑑湖一夜飛清霜。", "綵舟繫纜浣紗石，綺筵應得調笙篁。", "此時詩興誰能禦，照耀驪珠月宮吐。", "祇恐彤庭急詔催，桃源不許長爲主。", "都門疏雨柳輕明，送客蕭蕭千馬鳴。", "須臾畫鷁東飛去，欻見淮山天外青。"]}