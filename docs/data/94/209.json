{"author": "黄裳", "period": "宋", "type": "诗", "title": "題楊氏聚義軒", "paragraphs": ["聚義歸清虛，無欠亦無餘。", "聚利赴嗜慾，自喪俄自續。", "義在詩與書，利在金與珠。", "金珠壯人顔，俯仰一世間。", "我去彼不隨，彼去我不觀。", "詩書入青瞳，藏蓄心腑中。", "貽之修乃孫，操之修乃躬。", "秧種秀沃壤，願飽萬腹空。", "源泉洌清甃，既與還不窮。", "開軒有意哉，短什嘉仙翁。", "黽勉慎所交，高攀古人風。"]}