{"author": "劉涇", "period": "宋", "type": "诗", "title": "和米元章龍真行", "paragraphs": ["秦火蕩焚天地赤，孔堂壞後無餘壁。", "不知科斗六書文，化作龍蛇二王跡。", "集賢他日作仙久，官姓篆章存歷歷。", "自憐黄眼未親逢，一段因依徒奪魄。", "元章揮灑早驚動，祕篋墨皇曾敬識。", "孤標未要後生知，劣許下官論莫逆。", "好奇舉世不多得，神物尤來終變易。", "神鋒雙合會有時，真璽一飛無處覓。", "頗聞祕篋作訛語，別有擾龍招異客。", "不如乾沒歸去來，勝在箇家遭水厄。"]}