{"author": "蘇軾", "period": "宋", "type": "诗", "title": "送李公恕赴闕", "paragraphs": ["君才有如切玉刀，見之凜凜寒生毛。", "願隨壯士斬蛟蜃，不願腰間纏錦絳。", "用違其才志不展，坐與胥史同疲勞。", "忽然眉上有黄氣，吾君漸欲收英髦。", "立談左右皆動色，一語徑破千言牢。", "我頃分符在東武，脫略萬事惟嬉遨。", "盡壞屏障通內外，仍呼騎曹爲馬曹。", "君爲使者見不問，反更對飲持雙螯。", "酒酣箕坐語驚衆，雜以嘲諷窮詩騷。", "世上小兒多忌諱，獨能容我真賢豪。", "爲我買田臨汶水，逝將歸去誅蓬蒿。", "安能終老塵土下，俯仰隨人如桔槹。"]}