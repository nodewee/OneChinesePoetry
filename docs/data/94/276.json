{"author": "黄裳", "period": "宋", "type": "诗", "title": "題臥陶軒", "paragraphs": ["不爲形役心方縱，乘化悠悠豈須控。", "歸去來兮歸自公，北窗高臥南來風。", "吹我飄飄骨毛聳，恐是洪濤浸清夢。", "八月仙槎偶相送，寥廓孤飛與誰共。", "天機不逐纖塵動，折腰五斗非君俸。", "靜挂山圖探遙趣，閒眄庭柯薦幽哢。", "君置弦徽貽我聲，我遺耳目知君情。", "相知之流樂如是，五柳鳴蜩謾如沸。"]}