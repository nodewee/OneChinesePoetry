{"author": "張商英", "period": "宋", "type": "诗", "title": "賦新繁周表權如詔亭", "paragraphs": ["烏犀解軸黄金裝，吳綾蜀錦鸞鳳翔。", "歐虞飛毫灑中詔，帝曰咨汝田曹郎。", "汝能教子以義方，濟濟來仕吾國光。", "賁汝爵秩及身章，潜德晦耀吾豈忘。", "田曹有亭在繁上，舊以義方揭亭榜。", "安知教子三千年，契合前言被天奬。", "翰林爲易如詔名，春入丘園添氣象。", "里老來觀歸責兒，急尋字解治王詩。", "綵衣朱旛典便郡，簡池太守真汝師。"]}