{"author": "蘇軾", "period": "宋", "type": "诗", "title": "聞辯才法師復歸上天竺以詩戲問", "paragraphs": ["道人出山去，山色如死灰。", "白雲不解笑，青松有餘哀。", "忽聞道人歸，鳥語山容開。", "神光出寶髻，法雨洗浮埃。", "想見南北山，花發前後臺。", "寄聲問道人，借禪以爲詼。", "何所聞而去，何所見而回。", "道人笑不答，此意安在哉。", "昔年本不住，今者亦無來。", "此語竟非是，且食白楊梅。"]}