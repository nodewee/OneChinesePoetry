{"author": "段縫", "period": "宋", "type": "诗", "title": "贈王介甫", "paragraphs": ["溪橋久廢湮，竹樹半欹側。", "夢尋六代塵，老構一椽宅。", "誰知江令門，猶倒山公舄。", "霸氣消舊朝，歌聲慨陳迹。", "鼎族昔繁華，荒徑今岑寂。", "願言闢榛蕪，重與開景色。", "石疊雲自生，渠鑿流不息。", "我幸卜公鄰，望衡步咫尺。", "晨夕愜素心，把臂共悅懌。", "西崦带烟樵，南埭釣水食。", "底事憂怦怦，相將愛惕惕。", "或築吟詩壇，或設談經席。", "焉知才不才，聊各適其適。", "岸幘豁眼界，揮麈吐胸臆。", "隴晴許扶鳩，水漲可𣏾鷁。", "嗒然得喪忘，往事莫凄惻。", "佳會不可常，歲月豈拋擲。", "蒙莊頼妻賢，淵明空子責。", "弱木手自栽，勿徒嗟立壁。", "滋培待其成，斧削工師職。", "更爲廣軒亭，左右支圖籍。", "鍾山挹爽來，烟鳥紛若織。", "綠菘籬下采，金尊池上滌。", "此盟更歲寒，一笑星髮白。", "筯力如未盡，尚能越阡陌。"]}