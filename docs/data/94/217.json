{"author": "黄裳", "period": "宋", "type": "诗", "title": "簡元輿祠部  其二", "paragraphs": ["百花巖上仙人住，巖下爲州山水聚。", "白頭青冢南北人，倒影沈沈獨懷古。", "倚欄把酒與誰同，况是使君爲獻主。", "應喚漁舟疏葦中，旋膾游鱗落紅縷。", "秘書座上最軒昂，能共春雲爭態度。", "紅衣带月今何處，幾轉春殘掩朱戶。", "飛船送客空斷腸，梁塵漫落聲中句。", "虛白亭前湖水閒，忽爲霓裳起思慕。", "出門沙土亂如雨，薰風吹夢天南去。"]}