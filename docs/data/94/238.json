{"author": "黄裳", "period": "宋", "type": "诗", "title": "酬子明冬後出思正夏中見招之什", "paragraphs": ["大學閒官閉門坐，漬墨磨丹滿文藁。", "霜風門外潮頭過，馬首長鬚欲吹倒。", "雙眸厭爲塵沙昏，出外遽止從予好。", "不復見君今幾時，相憶還驚歲華老。", "恨得新詩何太晚，瓜李爲期閒夢斷。", "餘酒喜見忘機翁，聲色嘗與心相同。", "小沼荷花未云昨，君來且負爐中紅。", "東鄰交友亦愛客，烹鮮盤饌工于儂。", "青蝸烏賊欠此可，蟹蛤已有吳間風。", "勞生多故豈足念，莫不有分勞沖沖。", "有錢取醉亦足矣，滿腹以外吾何容。", "漫漫雪意稍含蓄，瑶池將見涵春空。", "兩騎翩翩踏瓊玖，州北主人相望久。", "解顔一笑如君難，區區論報非吾友。"]}