{"author": "蘇軾", "period": "宋", "type": "诗", "title": "答呂梁仲屯田", "paragraphs": ["亂山合沓圍彭門，官居獨在懸水村。", "居民蕭條雜麋鹿，小市冷落無雞豚。", "黄河西來初不覺，但訝清泗奔流渾。", "夜聞沙岸鳴甕盎，曉看雪浪浮鵬鯤。", "呂梁自古喉吻地，萬頃一抹何由吞。", "坐觀入市卷閭井，吏民走盡餘王尊。", "計窮路斷欲安適，吟詩破屋愁鳶蹲。", "歲寒霜重水歸壑，但見屋瓦留沙痕。", "入城相對如夢寐，我亦僅免爲魚黿。", "旋呼歌舞雜詼笑，不惜飲釂空瓶盆。", "念君官舍冰雪冷，新詩美酒聊相溫。", "人生如寄何不樂，任使絳蠟燒黄昏。", "宜房未築淮泗滿，故道堙滅瘡痍存。", "明年勞苦應更甚，我當畚鍤先黥髠。", "付君萬指伐頑石，千鎚雷動蒼山根。", "高城如鐵洪口快，談笑却掃看崩奔。", "農夫掉臂免狼顧，秋穀布野如雲屯。", "還須更置軟脚酒，爲君擊鼓行金樽。"]}