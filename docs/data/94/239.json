{"author": "黄裳", "period": "宋", "type": "诗", "title": "酬程忠彥見贈", "paragraphs": ["與子邂逅春闈中，子未及壯文何雄。", "淡書名姓青雲旁，天風吹我襟懷香。", "巨源耻作尋常流，洪濤忽駕西江秋。", "剽竊襲蹈非子情，伯樂一睨人皆驚。", "乃更退托多楚狂，謂我有感潭中央。", "腰間躍去爲龍藏，斗牛下接亭亭光。", "嘗言文章氣所寓，養氣未及柔與剛。", "烏能發露與劍比，而不與我非其長。", "紅塵丹漢不足較，儻來勿使心常忙。", "安得小艇劍溪上，與子邂逅飛雙槳。", "滿溪烟雨蘆花春，漁人一曲聲無塵。", "夜明潭上人初靜，神明欲腥姦與佞。", "寶氣深盤盤不得，直上羣陰俱失色。", "此時與子同行藏，倚樓人往空斜陽。"]}