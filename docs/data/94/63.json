{"author": "張商英", "period": "宋", "type": "诗", "title": "淩雲行", "paragraphs": ["麻姑何代仙，南城有遺壇。", "雙練飛絕巘，天風逼人寒。", "枯螺抱怪石，幾見海水乾。", "清都在何許，烟霧不可干。", "宮闕鏤白玉，輜軿駕朱鸞。", "念非粗濁質，可以超雲端。", "沖虛盡塵滓，變化生羽翰。", "悠悠戚施子，汲汲營餔餐。", "頎然碩且大，軀幹壓馬鞍。", "奉養恐不至，齒髮忽已殘。", "呼吸一時絕，枯骸積巑岏。", "膝行望碧落，霄露零衣冠。", "願聞道之妙，不用擲米丹。", "人間寧足樂，棄去夫何難。"]}