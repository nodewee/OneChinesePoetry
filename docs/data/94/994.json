{"author": "李之儀", "period": "宋", "type": "诗", "title": "次韵君俞病中見寄", "paragraphs": ["老眼逢春如有隔，不覺花前手頻拭。", "昔陪韋杜尺五天，此地去天今幾尺。", "東家有客貪春甚，酒作衾裯花作枕。", "瘦逼休文臂漸消，渴近相如尤殢飲。", "賞心直以花爲命，醉頭只恐扶難正。", "春歸每恨太忙生，不惜一春常似病。", "我老無用終安之，屢欲從君獨較遲。", "方將結束窮勝致，投懽祗許春相知。", "詩來苦訴不自樂，春固惱人多索寞。", "何妨强襲起應劉，間促扁舟尋李郭。", "君不見樂羊功名方煜煜，歸來謗書已盈篋。", "爭如隨地任低昂，漫浪猗玕盡元結。"]}