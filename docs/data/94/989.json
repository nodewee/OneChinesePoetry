{"author": "李之儀", "period": "宋", "type": "诗", "title": "謁李太白祠", "paragraphs": ["愛君獨酌板橋句，想君不向稽山時。", "千載風流同一轍，孤墳數尺埋蒿藜。", "文章誤人豈當日，聲名雖好終何爲。", "譬之花卉自開落，又如時鳥啼高低。", "行吟漫葬江魚腹，鵩來空賦予何之。", "君不見吾腰恥爲小兒折，或車或棹聊爲期。", "又不見嬴顛劉蹶不到耳，採花摘實相維持。", "春寒漠漠青山路，厚顔已覺歸來遲。", "一廛尚冀容此老，與君朽骨分東西。"]}