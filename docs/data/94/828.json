{"author": "黄裳", "period": "宋", "type": "诗", "title": "六祖傳付偈頌 初祖 其七", "paragraphs": ["如意珠，舍利子，建立法身無二理。", "發明道果獨爲師，長養聖胎誰得旨。", "六物名同實非異，微妙如來出塵計。", "一念中含一點來，太無根種豈須猜。", "誰尸五運催神化，忽見天花五葉開。", "含萬類，貫三界，無無無有非私解。", "法輪如我神氣精，塵世通他來去在。", "九年轉了大還丹，世間無價人難買。"]}