{"author": "呂防", "period": "宋", "type": "诗", "title": "題梅仙觀", "paragraphs": ["嘗讀子真傳，掩卷屢長嘆。", "如何忠正資，適在元成間。", "危言論時政，條暢窮根源。", "直節破姦膽，憤氣衝儒冠。", "上書輒報罷，九九慚齊桓。", "是時公卿輩，曾不爲厚顔。", "雄文燦方冊，至今日星攢。", "深機識禍福，拂衣九江干。", "一朝棄妻子，變姓抱吳關。", "位卑而言高，自古爲尤難。", "斯人能保身，出處何其艱。", "繄子偶得邑，駕言謁仙壇。", "壇側千丈松，凜凜清風還。", "壽春下新詔，高蹈翠琰刊。", "壁間羅隠記，中理極可觀。", "當年康樂公，遊覽遍名山。", "云何此佳蹟，未被金石言。", "真人久悵望，佇看西飛鸞。"]}