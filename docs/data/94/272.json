{"author": "黄裳", "period": "宋", "type": "诗", "title": "道倫竹閣", "paragraphs": ["曾看孤山翠微麓，回環閣下千莖竹。", "醉吟先生唐室賢，灑落情懷出流俗。", "赤城德士攀高風，特借嘉名榜山腹。", "雪霜難犯爲心虛，直節凌雲聳蒼玉。", "月華弄影無纖塵，合有丹霄鳳來宿。", "趙州庭栢如己知，掃却閒言且觀獨。", "九年當作無生遊，慎勿窺紅墮私欲。", "况是天台掌仙籙，煉礦成金石龍谷。", "落花流水好尋真，豈特蕭蕭閣前綠。"]}