{"author": "蘇軾", "period": "宋", "type": "诗", "title": "起伏龍行", "paragraphs": ["何年白竹千鈞弩，射殺南山雪毛虎。", "至今顱骨带霜牙，尚作四海毛蟲祖。", "東方久旱千里赤，三月行人口生土。", "碧潭近在古城東，神物所蟠誰敢侮。", "上敧蒼石擁巌竇，下應清河通水府。", "眼光作電走金蛇，鼻息爲雲擢烟縷。", "當年負圖傳帝命，左右羲軒詔神禹。", "爾來懷寶但貪眠，滿腹雷霆瘖不吐。", "赤龍白虎戰明日，倒卷黄河作飛雨。", "嗟我豈樂鬬兩雄，有事徑須煩一怒。"]}