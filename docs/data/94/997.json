{"author": "李之儀", "period": "宋", "type": "诗", "title": "題山堂", "paragraphs": ["二年江南客，對面不見山。", "負我愛山心，兀兀塵埃間。", "一聞說山心便喜，欲插修翰遽飛起。", "君家乃是山中居，永日青山同徙倚。", "流泉涓涓薜蘿暗，明月時時窺枕簟。", "三伏清霜带雪來，不斷烟雲擁欄檻。", "只恐居山興易闌，萬壑波濤翻等閒。", "知有心期難得否，憑君借與畫圖看。"]}