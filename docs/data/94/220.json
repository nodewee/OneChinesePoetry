{"author": "黄裳", "period": "宋", "type": "诗", "title": "酬羅正之提刑城東賞花之什", "paragraphs": ["一氣適來顔色明，一氣適去顔色衰。", "花緣根蒂豈所托，顔色亦非花可爲。", "花約一時枯且榮，人約百歲行復歸。", "一時百歲孰多寡，花發乃知人盛時。", "一回花發一度醉，已無百與花爲期。", "韓子空尋院中長，走馬歸來謾惆悵。", "昔日城西未同醉，今日城東還獨賞。", "萬事著意令人悲，邂逅多歡人願隨。", "破臘中來春漸漸，閒見芳梢青數點。", "韶華九十猶更長，未嘗一朝遊醉鄉。", "中含萬巧欲傾瀉，將與才思爭光芒。", "天台近得醉吟老，寄我新篇頌花好。", "揚鞭直指都城中，已踏東風楊柳道。", "上苑初開芳意濃，急走長鬚爲余報。", "競香論色如夢中，蝴蝶翩翩遶芳草。", "朱顔未愧雕欄紅，莫向忙中放春過。"]}