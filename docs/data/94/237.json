{"author": "黄裳", "period": "宋", "type": "诗", "title": "送劉和甫之江東", "paragraphs": ["去年相逢時，霜華輕壓梅花枝。", "今年相別日，蘋末秋風慘行色。", "逢時易爲樂，別時易爲傷。", "誰知傷與樂，各是羈旅腸。", "送者難爲留，離者難爲行。", "誰知離與合，各是天涯人。", "離合有分不可料，彼此有適當忘情。", "君今此去何時來，韋編頻向燈前開。", "讀書患在少思索，時將寸管書清才。", "君今此去何時到，風力攻帆急如火。", "秋光照人益瀟洒，一葉輕舠又東下。", "松陵鱸膾是時節，無惜霜鋒傍船切。", "泛入東南第一州，八月仙濤駕天白。", "江頭此景須吟看，少留軒旆開朱顔。", "徐徐踰江詣所舍，心閒應愛雲中山。", "用其所樂以自遣，莫教鄉思爲心關。", "他時握手又西上，多在後歲秋風間。"]}