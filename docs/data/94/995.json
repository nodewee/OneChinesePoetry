{"author": "李之儀", "period": "宋", "type": "诗", "title": "題步雲亭", "paragraphs": ["昨夜風高蟬半咽，起來知是白露節。", "玉面少年窄袖衫，袖裏新詩似冰雪。", "幾日炎炎如甑中，今朝忽覺超樊籠。", "不惟氣候已八月，更得冰雪開心胸。", "謝公山人詩筆奇，問君何緣得此詩。", "報我我欲步雲去，山人許我因留題。", "君作斯亭幾許高，擬推皓魄翻銀濤。", "誰謂姮娥落君手，坐遣山人詩思勞。", "君不見梅老句出天地窄，曾謂山人真太白。", "采石月下憶相逢，笑披錦袍弄明月。", "十年明月歸謫仙，姮娥豈得在君邊。", "何妨邀取山人去，卒歲扶携醉笑間。"]}