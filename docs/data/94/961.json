{"author": "劉涇", "period": "宋", "type": "诗", "title": "元章好古過人書畫驚世起余作歌", "paragraphs": ["天下愛奇人沒量，奇不諛人奇解相。", "奇人奇物方合璧，乞與世間人物樣。", "六朝唐盛始兼得，訪古知名已蕭爽。", "人亡物喪付衰夢，注想後來逢好尚。", "元章心自鑒秋月，一路仍行九霄上。", "家時菜色無斗粟，書畫奇奇世人望。", "譬如大海沈百寶，爾輩乘風得之浪。", "二王褚陸已天作，老顧如來更天匠。", "其餘緹襲凡幾重，但見光明爛垂象。", "珍犀瑞錦扶蘭茝，龍躍鸞驚訶魍魎。", "金仙詎敢觸以手，雪子玉人聊置掌。", "余家僻素最沈著，退舍還師覺難傍。", "世人往往力能幹，未免目蝦終惚恍。", "緘機僞謬各臣妾，未睹堂堂筆中王。", "袖間澀縮氣如線，浄几明窗謾瞻仰。", "從來所有萬錢價，不即臭帤當火葬。", "傾心妙絕豈求勝，妄意臨摹須殺謗。", "端居自號書一品，好事如封繪三藏。", "諸郎青出即護持，未肯充饑謬爲駔。", "余衰二物擬高閣，子可專之世無兩。", "書來詩往但悠悠，塵土欺人正惆悵。"]}