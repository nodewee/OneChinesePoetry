{"author": "黄裳", "period": "宋", "type": "诗", "title": "送延平太守", "paragraphs": ["南有溪山誰可托，須擁旌麾日邊落。", "無政人向溪山愁，公徒追索情如酬。", "有政人向溪山醉，鼓吹尋幽鬧如市。", "七閩山水世所議，尤喜延平得高致。", "山光水色秋意清，月華劍氣空體明。", "雙流既往却再顧，五龍雖奮還相迎。", "斷雲天北列寸碧，中有仙人騎鶴行。", "仙人巖前萬人聚，金碧下瞰天津橫。", "霽色還空影高下，蓬萊幻化俄頃生。", "太原使君未下車，公論已許程與吳。", "獨遊才刃安能拘，發遣萬事歸玄無。", "洗眼待看鄉老書，使君政事當起予。", "年豐訟少民已蘇，兩稅競了誰無襦。", "萬戶有酒錢足酤，飄飄帘下吹笙竽。", "山水圖中聲色活，大小從公四園闊。", "颯颯山風吹夕照，想見頹然使君笑。", "南來莫使詩筒少，慰我塵勞空擾擾。"]}