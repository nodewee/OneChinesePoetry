{"author": "黄裳", "period": "宋", "type": "诗", "title": "尉氏五題 蓬池", "paragraphs": ["曠野飲綠水，往往如具區。", "尉氏得此景，賜民非自娛。", "想成獨樂戒，故能與民俱。", "阮籍方外豪，徘徊顧梁都。", "亦恐感嘉惠，豈特懷壯圖。", "逸興果何類，茫茫誰與拘。", "度量貯天漢，豈不容葭蘆。", "興廢未始定，陵谷俄已殊。", "昔爲鳧鷖鄉，今爲狐鼠廬。", "厚澤瘞膏壤，能復滋耕夫。", "得利已足喜，懷古安用吁。"]}