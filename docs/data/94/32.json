{"author": "蘇軾", "period": "宋", "type": "诗", "title": "續麗人行", "paragraphs": ["深宮無人春日長，沉香亭北百花香。", "美人睡起薄梳洗，燕舞鶑啼空斷腸。", "畫工欲畫無窮意，背立東風初破睡。", "若教回首却嫣然，陽城下蔡俱風靡。", "杜陵饑客眼長寒，蹇馿破帽隨金鞍。", "隔花臨水時一見，只許腰肢背後看。", "心醉歸來茅屋底，方信人間有西子。", "君不見孟光舉案與眉齊，何曾背面傷春啼。"]}