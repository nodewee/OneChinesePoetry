{"author": "蘇軾", "period": "宋", "type": "诗", "title": "贈寫御容妙善師", "paragraphs": ["憶昔射策干先皇，珠簾翠幄分兩廂。", "紫衣中使下傳詔，跪奉冉冉聞天香。", "仰觀眩晃目生暈，但見曉色開扶桑。", "迎陽晚出步就坐，絳紗玉斧光照廊。", "野人不識日月角，彷彿尚記重瞳光。", "三年歸來真一夢，橋山松檜淒風霜。", "天容玉色誰敢畫，老師古寺晝閉房。", "夢中神授心有得，覺來信手筆已忘。", "幅巾常服儼不動，孤臣入門涕自滂。", "元老侑坐鬚眉古，虎臣立侍冠劍長。", "平生慣寫龍鳳質，肯顧草間猿與麞。", "都人踏破鐵門限，黄金白璧空堆床。", "爾來摹寫亦到我，謂是先帝白髮郎。", "不須覽鏡坐自了，明年乞身歸故鄉。"]}