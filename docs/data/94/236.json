{"author": "黄裳", "period": "宋", "type": "诗", "title": "次舒堯文秋夜有感之韵", "paragraphs": ["自越趨儒林，由吳兩江渡。", "四年如退之，疏慵傲名數。", "西風今又來，庭柯泣珠露。", "榮枯幾番新，閒日常自度。", "誓爲天漢遊，搗藥看玉兔。", "逆行非吾心，焉用憂日暮。", "典籍猶可捐，寧雕子雲賦。", "萬事歸自然，所得先去故。", "灑落桐廬君，高源欲東赴。", "外物非所謀，此學良足據。", "但以中致虛，元氣腹當飫。", "壯懷感暮秋，羣動還太素。", "宋玉悲何爲，忘失聊適屨。"]}