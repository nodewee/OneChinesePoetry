{"author": "黄裳", "period": "宋", "type": "诗", "title": "遊東山大乘寺", "paragraphs": ["奔逸高真避秦侶，遠入閩山豈惟楚。", "落花流水來何處，遂鹿人從石門路。", "遂造洞門誰得知，雞黍生涯貫今古。", "樵客見留何事去，分合隨緣落塵土。", "回頭已在塵勞中，手把榴花如寐寤。", "紫玄素抱超然情，到此令人心骨清。", "閒跂長林跨深壑，遙見猿鶴來相迎。", "靈源爲我寫幽思，但聞歷歷朱弦鳴。", "獅子峰前狐退藏，當泯頑空還混茫。", "龍首澗邊雲并合，或作人間時雨行。", "杜鵑有聲山意真，杜鵑有花山色明。", "偶逢奇石可且上，幸乘此興聊飛觥。", "顧語娉婷莫予翼，脚力猶爭年少輕。", "三盃通道聊自適，還被谷風吹復醒。", "忽忽流光已云暮，紅燭如林樂聲舉。"]}