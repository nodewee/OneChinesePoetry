{"author": "黄裳", "period": "宋", "type": "诗", "title": "簡元輿祠部  其一", "paragraphs": ["文藝相從春欲暮，未去皇州散還聚。", "豈期擾擾凶器場，却會高談翫千古。", "冷官輒對華省郎，亦許烹煎待賓主。", "文章雖自根本來，裂破大全空縷縷。", "如公自蓄胸中奇，長短豈能欺五度。", "曠野羣陂渴霖雨，欲叫蝦蟆已窺戶。", "春衫未疊麥寒薄，最愜含毫斲詩句。", "如公簡靜意尤遠，卒邇清風慰遐慕。", "牽率鄙興遊太虛，滿我縑箱始歸去。"]}