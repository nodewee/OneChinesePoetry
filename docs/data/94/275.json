{"author": "黄裳", "period": "宋", "type": "诗", "title": "送人赴官秘閣", "paragraphs": ["經行當年已充賦，却遂鹿官走塵土。", "百里牛刀未甘弄，况有文章自當貢。", "屢扣天閽出奇語，落筆紛紛動堯禹。", "雪天得職懷抱清，道山入局憂慮寧。", "今也無慚故鄉舉，幽閒更有登真路。", "惟我曾遊今已古，想見朋從散還聚。", "豈事塗改如排牙，忽落鉛刀得依據。", "常笑蠹魚乾自忙，正似求生轍中鮒。", "學海無從今幾年，謾惜公家費毫楮。", "春芽竟好清晝深，石鼎蠅聲遶庭戶。", "恍然似揖前朝人，高下圖書迓青顧。", "養才此地良有因，入鬧誰醒靜方悟。", "要使中虛心鑑明，乃欲他時照紛遽。", "名利人人情正炎，我抱天君獨爲主。", "設官之意非徒然，君恩可報唯心淵。", "案牒相忘花字閒，養心乃在雲日邊。", "佳氣葱葱指歸處，頓覺身輕如插羽。", "扁舟莫怯霜華濃，已有東風送君去。"]}