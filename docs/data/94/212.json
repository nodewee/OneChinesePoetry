{"author": "黄裳", "period": "宋", "type": "诗", "title": "湖上閒賦", "paragraphs": ["錢塘吳之雄，西湖乃其貳。", "晴虛混高下，寒光墮蒼翠。", "俯仰睨澄澈，融結會幽邃。", "日月司晦明，烟雲管開閉。", "樓閣生有無，塵凡換奇異。", "素藹俄包藏，物象已非二。", "中有虛一子，四顧銀色世。", "雲罅漏餘晷，稍盛却陰翳。", "遽回天漢明，收攝何所置。", "近影認遙碧，故態獻新媚。", "振羽鷺初起，一葦出天際。", "大巧現奇畫，人歡發幽思。", "杖履秋林深，弦管春波細。", "名字人不知，閒藏洞霄吏。"]}