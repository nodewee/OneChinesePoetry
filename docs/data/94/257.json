{"author": "黄裳", "period": "宋", "type": "诗", "title": "豐提刑理赴西蜀", "paragraphs": ["氣柔語音低，欲靜神色明。", "擾擾勞生中，望道心如傾。", "煩苛患庶士，抵冒悲羣氓。", "眷眷自中降，悠悠傃西征。", "曉霜毛袖重，卯酒面花輕。", "出關誰最舊，過棧子何平。", "施設快拘守，跋涉勞將迎。", "路難休咏蜀，夢遠亦登瀛。", "胸中文藝光，域中監牧榮。", "以淡却私狥，以默靜紛爭。", "萬累喪民德，一嚬生道情。", "行聞化無欲，圜扉芳草生。", "公餘廢俗樂，反一天全精。", "源源踵中來，趨者已屢更。", "安知我所寓，山國望神京。"]}