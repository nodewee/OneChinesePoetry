{"author": "黄裳", "period": "宋", "type": "诗", "title": "通道瓢吟", "paragraphs": ["通道三盃太和好，已同五氣誰能到。", "漸造醉鄉方自然，忽體杳冥如得道。", "坐上一時能兩忘，萬緣既斷非吾我。", "須期有物渾成時，先自醉鄉聊得耗。", "若從泰定真相逢，含盡三才是懷抱。", "道方喪物無閒愁，休管垂楊與芳草。", "感懷偶向桃溪路，落花流水年年去。", "仙家日月無古今，此景示人人不悟。", "青衣爲我折幽芳，待插陶巾訪真侶。", "笑而迎，寂而處，五行自是無尋處。", "空將日月怨春風，日月烏能離得數。", "但明結果自然成，到了無生無一句。", "聖賢絕口自難言，愚衆摇頭誰可度。", "青衣兩畔長鬚後，駸駸小駿山間走。", "光陰猶長渭川叟，幸有雲山靜中壽。", "大道盃，自然斗。", "天遊杳杳長庚吟，天樂陶陶紫玄酒。", "宛如對月成二人，九老圖中有無有。"]}