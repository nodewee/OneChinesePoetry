{"author": "黄裳", "period": "宋", "type": "诗", "title": "送林疑獨教授", "paragraphs": ["猶記龍津曾把手，閒對雲山一樽酒。", "談高稍犯禪師疆，遙指青尖露疏牖。", "璧水起人新思濃，旁釋奇文到科斗。", "自笑山翁緘默多，來處長疑抱真叟。", "君雖健語猶相知，乃欲同歸上忠厚。", "假合此生塵已多，肯復隨流逐人後。", "再喜相逢春意中，忽見天機在楊柳。", "幽花野水時可尋，趕馬長鬚有罍鋀。", "柰何汴洛貪送人，掃蕩頑冰一梭走。", "義在人心難可欺，浮玉山南望風久。"]}