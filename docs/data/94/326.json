{"author": "黄裳", "period": "宋", "type": "诗", "title": "中秋月", "paragraphs": ["秋容瘦，秋聲寂。", "浮雲散盡霜宇寒，未見疏星點空碧。", "升自東方人望濃，十二回圓喜今夕。", "窺澄江，開暗室。", "閃閃金銀動宮闕，森森冷雪排劍戟。", "秋氣清，秋色白。", "六陰中處金權高，清白合并成此魄。", "玉兔搗藥將何爲，應造神丹送仙伯。", "乘興高人無定筵，瓊步徘徊未須急。", "金波汗漫清人神，桂華飄渺明人衣。", "邀月已作明年期，月是人非寧復悲。", "倒盡芳樽臥清影，休問醉翁歸未歸。", "是非今古乃常理，此情莫落霜娥耳。"]}