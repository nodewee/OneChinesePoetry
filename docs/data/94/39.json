{"author": "蘇軾", "period": "宋", "type": "诗", "title": "送李公擇", "paragraphs": ["嗟予寡兄弟，四海一子由。", "故人雖云多，出處不我謀。", "弓車無停招，逝去勢莫留。", "僅存今幾人，各在天一陬。", "有如長庚月，到曉爛不收。", "宜我與夫子，相好手足侔。", "比年兩見之，賓主更獻酬。", "樂哉十日飲，衎衎和不流。", "論事到深夜，僵仆鈴與騶。", "頗嘗見使君，有客如此不。", "欲別不忍言，慘慘集百憂。", "念我野夫兄，知名三十秋。", "已得其爲人，不待風馬牛。", "他年林下見，傾蓋如白頭。"]}