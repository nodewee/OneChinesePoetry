{"author": "黄裳", "period": "宋", "type": "诗", "title": "送郭公域", "paragraphs": ["官冷猶能願鄰好，側聽歡聲亦開抱。", "朝曦未合敗頑凍，來問仙舟已登道。", "但見風鈴送餘韵，慧佐尊前迹如掃。", "汾陽遠裔今有人，插架萬軸誰能貧。", "豪氣欲吞天下士，舌上古今時復陳。", "熙朝未遇將誰尤，芳辰不樂還自嗔。", "聚散浮雲眼前過，且作閒人靜中坐。", "畫梁燕子急歸來，莫放故園春自老。"]}