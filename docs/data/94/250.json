{"author": "黄裳", "period": "宋", "type": "诗", "title": "尉氏五題 蔡相廟", "paragraphs": ["范叔脫身車簀間，一言悟主才所難。", "死齊辱賈逐四貴，合爲昭王留武安。", "萬里青雲雖自致，燕客相尋亦天意。", "琅琅乘機敘消息，能使先生謹承德。", "願歸相印臣不如，結綬懷金豈勞力。", "富貴只資唇舌能，休笑魋顔與攣膝。", "人生遭遇合有時，羈旅入秦誰與知。", "攬權數月何爲懼，非義所安人或惡。", "四十三年雄俊間，歸與不歸函谷關。", "孤墳却使鄭人看，只恐燕昭由此還。", "千古英靈果何往，人間禍福空相訪。", "春入祠庭燕御風，交龍旌墮香塵中。"]}