{"author": "黄裳", "period": "宋", "type": "诗", "title": "送方彥稽解元", "paragraphs": ["壺公山下多偉人，嘗謂方寸無纖塵。", "雙眼孤鷹在霄漢，俯視燕雀尤有神。", "兩冠羣英出微妙，失第春官恬自笑。", "歸去壺公山下遊，長鬚肩上何所憂。", "遠烟萬劑實行橐，置此雅好吾無求。", "松軒日午片石冷，水中天小雲油油。", "時復窺影且自遣，毫末造化同春秋。", "可能含蓄南國意，洗我滯思如清流。", "方握齊紈却新暑，明月團團滿寰宇。", "馬上塵沙摇不開，空羨江湖鷺輕舉。", "勿因世俗還低頭，義理所在無今古。", "生死只繫簞豆中，誰爲萬鍾移出處。", "六翮沖天觀一飛，所養先須微賤時。"]}