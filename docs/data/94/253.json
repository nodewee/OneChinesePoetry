{"author": "黄裳", "period": "宋", "type": "诗", "title": "尉氏五題 嘯臺", "paragraphs": ["脫身魏晉間，嗣宗南阮英。", "長嘯寫逸興，偶爲臺上行。", "或带竹林醉，獨駕無將迎。", "風月乃所友，相投清與明。", "微引踵中息，稍從唇齒鳴。", "漸漸薄林杪，飄墮令人驚。", "憂憤聞而平，貪濁聞而清。", "蘇門得孫子，答以鸞鳳聲。", "不應乃深應，栖導良自誠。", "當悟嘯中旨，可傳言外情。", "臺在聲不傳，萬籟徒汝爭。"]}