{"author": "黄裳", "period": "宋", "type": "诗", "title": "送范子鎮", "paragraphs": ["東南有人不可攀，生輕義重人所難。", "此風彫落不復見，得公今日如芝蘭。", "千人忽墮風濤間，義氣有感心生寒。", "以情論法不可枉，使法可枉吾寧閒。", "兼遺物己爲虛舟，遂授此屬還平流。", "相逢鷹犬顔何厚，劍水閩山公不朽。", "有恩流到墓中魂，無累乞尋林下友。", "得官西去心膽雄，帳下將軍望公久。", "此生義在公無慚，未到青雲空白首。", "男子屈伸當有時，行置長纓遠夷脰。", "浩歌一闋公臨政，馬上東風曲堤柳。", "卯酒醺醺吹復醒，纖毫謾引無中有。", "灑然得句誰其酬，寄我須煩置郵走。"]}