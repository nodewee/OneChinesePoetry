{"author": "黄裳", "period": "宋", "type": "诗", "title": "次常父著作曝書之韵", "paragraphs": ["內閤儒方集，先朝事不忘。", "曝書開綺席，偃武斂牙璋。", "籤軸陳千古，金朱萃一堂。", "日華窺鳥迹，冰艷照金觴。", "已掃斷簡蠹，更增東壁光。", "士高閒粹語，天近覽幽香。", "見博思唐庫，恩新仰舜廊。", "名山纔向曉，振鷺已成行。", "官職塵勞少，朋從語笑長。", "但慚甘若醴，寧恨冷如漿。", "小說誅瀰漫，雄文薦煒煌。", "培風誰有志，從此好南翔。"]}