{"author": "黄裳", "period": "宋", "type": "诗", "title": "送紀宣教", "paragraphs": ["名利場中化君子，偶得延平二高士。", "王子好談兼好行，行如不及談如傾。", "此生根蒂果安在，寧復計校枯與榮。", "紀子忘知更忘說，行所當然孰云別。", "坐間自有雷霆聲，何事區區論標月。", "二子躬行人所稀，但恐東野無由隨。", "香爐峰前幾時過，興龍禪師故鄉老。", "草堂夜話燈影寒，瞬息春風我先到。"]}