{"author": "黄裳", "period": "宋", "type": "诗", "title": "龍鳳茶寄照覺禪師", "paragraphs": ["有物吞食月輪盡，鳳翥龍驤紫光隠。", "雨前已見纖雲從，雪意猶在渾淪中。", "忽带天香墮吾篋，自有同幹欣相逢。", "寄向仙廬引飛瀑，一簇蠅聲急須腹。", "禪翁初起宴坐間，接見陶公方解顔。", "頤指長鬚運金碾，未白眉毛且須轉。", "爲我對啜延高談，亦使色味超塵凡。", "破悶通靈此何取，兩腋風生豈須御。", "昔云木馬能嘶風，今看茶龍解行雨。"]}