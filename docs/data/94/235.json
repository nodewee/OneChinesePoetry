{"author": "黄裳", "period": "宋", "type": "诗", "title": "送滿龍圖守奉化", "paragraphs": ["臺省兩稱公，郡國三換節。", "海角承重寄，螭頭懷遠別。", "俯仰七遷迅，覺夢一炊熱。", "先生自怡怡，浮世誰惙惙。", "暴霖駕西洛，華艫指東浙。", "香徑摧芰荷，豐厨拾魚鼈。", "窺影入賀鑑，訪古探禹穴。", "未暇登四明，方思白華潔。", "使車貽親榮，閩山迓來轍。", "豈須老萊衣，始能事耆耋。", "往往回首時，千巖看堆雪。", "行觀真卿書，德政滿青碣。"]}