{"author": "黄裳", "period": "宋", "type": "诗", "title": "朱氏天和堂", "paragraphs": ["谷水悠悠水天闊，綠竹漪漪玉龍活。", "天和堂在翠微中，堂上誰誇青瑣闥。", "二俊昔爲才所驅，未識危邦何太愚。", "輕抱雄文走西洛，漫勞黄耳尋中吳。", "豈謂七百有餘載，乃獲夫子營我廬。", "能向平時脫羈絡，爲悟浮雲此生錯。", "通道益深醉隠亭，載鵬風厚逍遙閣。", "萬累紛紛無處尋，須信天和有斯樂。", "彼哉二俊胡不歸，空歎華亭數聲鶴。"]}