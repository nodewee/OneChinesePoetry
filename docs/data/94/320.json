{"author": "黄裳", "period": "宋", "type": "诗", "title": "東湖留題 桃溪庵", "paragraphs": ["灼灼芳意鬧，涓涓朱弦鳴。", "晴光發清淺，翠華相合并。", "寒涘通遊徑，清盃得落英。", "且慰浮生勞，勿念閒名輕。", "桃溪日日流，弗止何獨行。", "桃花年年開，既落還復榮。", "昔聞避世士，有物應混成。", "不行亦不止，不死亦不生。", "祇聞莊學羨，俄失何必驚。", "此語誰與解，住庵如登瀛。"]}