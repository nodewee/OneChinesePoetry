{"author": "韓愈", "period": "唐", "type": "诗", "title": "醉留東野", "paragraphs": ["昔年因讀李白杜甫詩，長恨二人不相從。", "吾與東野生並世，如何復躡二子蹤。", "東野不得官，白首誇龍鍾。", "韓子稍姦黠，自慙青蒿倚長松。", "低頭拜東野，願得終始如駏蛩。", "東野不廻頭，有如寸筳撞鉅鐘。", "我願身爲雲，東野變爲龍。", "四方上下逐東野，雖有離別無由逢。"]}