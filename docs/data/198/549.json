{"author": "歐陽詹", "period": "唐", "type": "诗", "title": "智達上人水精念珠歌", "paragraphs": ["水已清，清中不易當其精。", "精華極，何宜更復加磨拭。", "良工磨拭成貫珠，泓澄洞澈看如無。", "星輝月耀莫之逾，駭雞照乘徒稱殊。", "上人念佛泛貞諦，一佛一珠以爲計。", "既指其珠當佛身，亦欲珠明佛像智。", "咨董母，訪朱公。", "得之玓瓅羣奇中，龍龕鷲嶺長隨躬。", "朝自守持纖掌透，夜來月照紅條空。", "窮川極陸難爲寶，孰說軖璖將瑪瑙。", "連連寒溜下陰軒，熒熒泫露垂秋草。", "皎晶晶，彰煌煌。", "陸離電烻紛不常，凌眸暈目生光芒。", "我來借問修行術，數日殷勤美茲物。", "上人視日授微言，心靜如斯即諸佛。"]}