{"author": "韓愈", "period": "唐", "type": "诗", "title": "和崔舍人詠月二十韻", "paragraphs": ["三秋端正月，今夜出東溟。", "對日猶分勢，騰天漸吐靈。", "未高烝遠氣，半上霽孤形。", "赫奕當躔次，虛徐度杳冥。", "長河晴散霧，列宿曙分螢。", "浩蕩英華溢，蕭疎物象泠。", "池邊臨倒照，簷際送橫經。", "花樹參差見，臯禽斷續聆。", "牖光窺寂寞，砧影伴娉婷。", "幽坐看侵戶，閑吟愛滿庭。", "輝斜通壁練，彩碎射沙星。", "清潔雲間路，空涼水上亭。", "淨堪分顧兔，細得數飄萍。", "山翠相凝綠，林煙共冪青。", "過隅驚桂側，當午覺輪停。", "屬思摛霞錦，追歡罄縹缾。", "郡樓何處望，隴笛此時聽。", "右掖連台座，重門限禁扃。", "風臺觀滉瀁，冰砌步青熒。", "獨有虞庠客，無由拾落蓂。"]}