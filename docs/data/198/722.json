{"author": "柳宗元", "period": "唐", "type": "诗", "title": "哭連州凌員外司馬", "paragraphs": ["廢逐人所棄，遂爲鬼神欺。", "才難不其然，卒與大患期。", "凌人古受氏，吳世夸雄姿。", "寂寞富春水，英氣方在斯。", "六學誠一貫，精義窮發揮。", "著書逾十年，幽頥靡不推。", "天庭掞高文，萬字若波馳。", "記室征西府，宏謀耀其奇。", "輶軒下東越，列郡蘇疲羸。", "宛宛凌江羽，來棲翰林枝。", "孝文留弓劒，中外方危疑。", "抗聲促遺詔，定命由陳辭。", "徒隸肅曹官，征賦參有司。", "出守烏江滸，老遷湟水湄。", "高堂傾故國，葬祭限囚羈。", "仲叔繼幽淪，狂呌唯童兒。", "一門既無主，焉用徒生爲。", "舉聲但呼天，孰知神者誰。", "泣盡目無見，腎傷足不持。", "溘死委炎荒，臧獲守靈帷。", "平生負國譴，骸骨非敢私。", "蓋棺未塞責，孤旐凝寒颸。", "念昔始相遇，腑腸爲君知。", "進身齊選擇，失路同瑕疵。", "本期濟仁義，今爲衆所嗤。", "滅名竟不試，世義安可支。", "恬死百憂盡，苟生萬慮滋。", "顧余九逝魂，與子各何之。", "我歌誠自慟，非獨爲君悲。"]}