{"author": "柳宗元", "period": "唐", "type": "诗", "title": "唐鐃歌妓吹曲十二篇", "paragraphs": ["東蠻有謝氏，冠帶理海中。", "自言我異世，雖聖莫能通。", "王卒如飛翰，鵬鶱駭羣龍。", "轟然自天墜，乃信神武功。", "繫虜君臣人，累累來自東。", "無思不服從，唐業如山崇。", "百辟拜稽首，咸願圖形容。", "如周王會書，永永傳無窮。", "睢盱萬狀乖，咿嗢九譯重。", "廣輪撫四海，浩浩知皇風。", "歌詩鐃鼓閒，以壯我元戎。"]}