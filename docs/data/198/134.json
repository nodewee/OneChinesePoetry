{"author": "韓愈", "period": "唐", "type": "诗", "title": "病鴟", "paragraphs": ["屋東惡水溝，有鴟墮鳴悲。", "青泥揜兩翅，拍拍不得離。", "羣童呌相召，瓦礫爭先之。", "計校生平事，殺却理亦宜。", "奪攘不媿耻，飽滿盤天嬉。", "晴日占光景，高風恣追隨。", "遂凌鸞鳳羣，肯顧鴻鵠卑。", "今者命運窮，遭逢巧丸兒。", "中汝要害處，汝能不得施。", "於吾乃何有，不忍乘其危。", "丐汝將死命，浴以清水池。", "朝餐輟魚肉，暝宿防狐貍。", "自知無以致，蒙德久猶疑。", "飽入深竹叢，飢來傍階基。", "亮無責報心，固以聽所爲。", "昨日有氣力，飛跳弄藩籬。", "今晨忽徑去，曾不報我知。", "僥倖非汝福，天衢汝休窺。", "京城事彈射，豎子不易欺。", "勿諱泥坑辱，泥坑乃良規。"]}