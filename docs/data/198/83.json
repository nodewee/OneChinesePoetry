{"author": "韓愈", "period": "唐", "type": "诗", "title": "苦寒", "paragraphs": ["四時各平分，一氣不可兼。", "隆寒奪春序，顓頊固不廉。", "太昊弛維綱，畏避但守謙。", "遂令黃泉下，萌牙夭句尖。", "草木不復抽，百味失苦甜。", "凶飆攪宇宙，鋩刃甚割砭。", "日月雖云尊，不能活烏蟾。", "羲和送日出，恇怯頻窺覘。", "炎帝持祝融，呵噓不相炎。", "而我當此時，恩光何由沾。", "肌膚生鱗甲，衣被如刀鐮。", "氣寒鼻莫齅，血凍指不拈。", "濁醪沸入喉，口角如銜箝。", "將持匕箸食，觸指如排籤。", "侵爐不覺暖，熾炭屢已添。", "探湯無所益，何況纊與縑。", "虎豹僵穴中，蛟螭死幽潛。", "熒惑喪纏次，六龍冰脫髯。", "芒碭大包內，生類恐盡殲。", "啾啾窗間雀，不知已微纖。", "舉頭仰天鳴，所願晷刻淹。", "不如彈射死，却得親炰燖。", "鸞皇苟不存，爾固不在占。", "其餘蠢動儔，俱死誰恩嫌。", "伊我稱最靈，不能女覆苫。", "悲哀激憤歎，五藏難安恬。", "中宵倚牆立，淫淚何漸漸。", "天王哀無辜，惠我下顧瞻。", "褰旒去耳纊，調和進梅鹽。", "賢能日登御，黜彼傲與憸。", "生風吹死氣，豁達如褰簾。", "懸乳零落墮，晨光入前簷。", "雪霜頓銷釋，土脉膏且黏。", "豈徒蘭蕙榮，施及艾與蒹。", "日萼行鑠鑠，風條坐襜襜。", "天乎苟其能，吾死意亦厭。"]}