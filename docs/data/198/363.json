{"author": "韓愈", "period": "唐", "type": "诗", "title": "嘲鼾睡 二", "paragraphs": ["澹公坐臥時，長睡無不穩。", "吾嘗聞其聲，深慮五藏損。", "黃河弄濆薄，梗澀連拙鮌。", "南帝初舊槌，鑿竅洩混沌。", "迥然忽長引，萬丈不可忖。", "謂言絕於斯，繼出方袞袞。", "幽幽寸喉中，草木森苯䔿。", "盜賊雖狡獪，亡魂敢窺閫。", "鴻蒙總合雜，詭譎騁戾很。", "乍如鬬呶呶，忽若怨懇懇。", "賦形苦不同，無路尋根本。", "何能堙其源，惟有土一畚。"]}