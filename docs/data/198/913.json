{"author": "劉禹錫", "period": "唐", "type": "诗", "title": "送裴處士應制舉詩", "paragraphs": ["裴生久在風塵裏，氣勁言高少知己。", "注書曾學鄭司農，歷國多於孔夫子。", "往年訪我到連州，無窮絕境終日遊。", "登山雨中試蠟屐，入洞夏裏披貂裘。", "白帝城邊又相遇，歛翼三年不飛去。", "忽然結束如秋蓬，自稱對策明光宮。", "人言策中說何事，掉頭不答看飛鴻。", "彤庭翠松迎曉日，鳳銜金榜雲間出。", "中貴腰鞭立傾酒，宰臣委佩觀搖筆。", "古稱射策如彎弧，一發偶中何時無。", "由來草澤無忌諱，努力滿挽當亨衢。", "憶得當年識君處，嘉禾驛後聯牆住。", "垂鉤釣得王餘魚，踏芳共登蘇小墓。", "此事今同夢想間，相看一笑且開顏。", "老大希逢舊鄰里，爲君扶病到方山。"]}