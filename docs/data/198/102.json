{"author": "韓愈", "period": "唐", "type": "诗", "title": "招楊之罘", "paragraphs": ["柏生兩石間，萬歲終不大。", "野馬不識人，難以駕車蓋。", "柏移就平地，馬羈入廄中。", "馬思自由悲，柏有傷根容。", "傷根柏不死，千丈日以至。", "馬悲罷還樂，振迅矜鞍轡。", "之罘南山來，文字得我驚。", "館置使讀書，日有求歸聲。", "我令之罘歸，失得柏與馬。", "之罘別我去，計出柏馬下。", "我自之罘歸，入門思而悲。", "之罘別我去，能不思我爲。", "灑埽縣中居，引水經竹間。", "囂譁所不及，何異山中閑。", "前陳百家書，食有肉與魚。", "先王遺文章，綴緝實在余。", "禮稱獨學陋，易貴不遠復。", "作詩招之罘，晨夕抱飢渴。"]}