{"author": "韓愈", "period": "唐", "type": "诗", "title": "庭楸", "paragraphs": ["庭楸止五株，共生十步間。", "各有藤繞之，上各相鈎聯。", "下葉各垂地，樹顛各雲連。", "朝日出其東，我常坐西偏。", "夕日在其西，我常坐東邊。", "當晝日在上，我在中央間。", "仰視何青青，上不見纖穿。", "朝暮無日時，我且八九旋。", "濯濯晨露香，明珠何聯聯。", "夜月來照之，蒨蒨自生煙。", "我已自頑鈍，重遭五楸牽。", "客來尚不見，肯到權門前。", "權門衆所趨，有客動百千。", "九牛亡一毛，未在多少間。", "往既無可顧，不往自可憐。"]}