{"author": "劉禹錫", "period": "唐", "type": "诗", "title": "送張盥赴舉詩", "paragraphs": ["爾生始懸弧，我作座上賓。", "引箸舉湯餅，祝詞天麒麟。", "今成一丈夫，坎坷愁風塵。", "長裾來謁我，自號廬山人。", "道舊與撫孤，悄然傷我神。", "依依見眉睫，嘿嘿含悲辛。", "永懷同年友，追想出谷晨。", "三十二君子，齊飛凌煙旻。", "曲江一會時，後會已凋淪。", "況今三十載，閱世難重陳。", "盛時一已過，來者日日新。", "不如搖落樹，重有明年春。", "火後見琮璜，霜餘識松筠。", "肅風乃獨秀，武部亦絕倫。", "爾今持我詩，西見二重臣。", "成賢必念舊，保貴在安貧。", "清時爲丞郎，氣力侔陶鈞。", "乞取斗升水，因之雲漢津。"]}