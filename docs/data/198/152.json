{"author": "韓愈", "period": "唐", "type": "诗", "title": "別趙子", "paragraphs": ["我遷於揭陽，君先揭陽居。", "揭陽去京華，其里萬有餘。", "不謂小郭中，有子可與娛。", "心平而行高，兩通詩與書。", "婆娑海水南，簸弄明月珠。", "及我遷宜春，意欲攜以俱。", "擺頭笑且言，我豈不足歟。", "又奚爲於北，往來以紛如。", "海中諸山中，幽子頗不無。", "相期風濤觀，已久不可渝。", "又嘗疑龍蝦，果誰雄牙鬚。", "蚌蠃魚鼈蟲，瞿瞿以狙狙。", "識一已忘十，大同細自殊。", "欲一窮究之，時歲屢謝除。", "今子南且北，豈非亦有圖。", "人心未嘗同，不可一理區。", "宜各從所務，未用相賢愚。"]}