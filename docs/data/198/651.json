{"author": "柳宗元", "period": "唐", "type": "诗", "title": "界圍巖水簾", "paragraphs": ["界圍匯湘曲，青壁環澄流。", "懸泉粲成簾，羅注無時休。", "韻磬叩凝碧，鏘鏘徹巖幽。", "丹霞冠其巔，想像凌虛遊。", "靈境不可狀，鬼工諒難求。", "忽如朝玉皇，天冕垂前旒。", "楚臣昔南逐，有意仍丹丘。", "今我始北旋，新詔釋縲囚。", "采真誠眷戀，許國無淹留。", "再來寄幽夢，遺貯催行舟。"]}