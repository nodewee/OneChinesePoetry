{"author": "韓愈", "period": "唐", "type": "诗", "title": "石鼓歌", "paragraphs": ["張生手持石鼓文，勸我試作石鼓歌。", "少陵無人謫仙死，才薄將奈石鼓何。", "周綱陵遲四海沸，宣王憤起揮天戈。", "大開明堂受朝賀，諸侯劒佩鳴相磨。", "蒐于岐陽騁雄俊，萬里禽獸皆遮羅。", "鐫功勒成告萬世，鑿石作鼓隳嵯峨。", "從臣才藝咸第一，揀選撰刻留山阿。", "雨淋日炙野火燎，鬼物守護煩撝呵。", "公從何處得紙本，毫髮盡備無差訛。", "辭嚴義密讀難曉，字體不類隸與科。", "年深豈免有缺畫，快劒斫斷生蛟鼉。", "鸞翔鳳翥衆僊下，珊瑚碧樹交枝柯。", "金繩鐵索鎖紐壯，古鼎躍水龍騰梭。", "陋儒編詩不收入，二雅褊迫無委蛇。", "孔子西行不到秦，掎摭星宿遺羲娥。", "嗟予好古生苦晚，對此涕淚雙滂沱。", "憶昔初蒙博士徴，其年始改稱元和。", "故人從軍在右輔，爲我度量掘臼科。", "濯冠沐浴告祭酒，如此至寶存豈多。", "氊包席裹可立致，十鼓祗載數駱駝。", "薦諸太廟比郜鼎，光價豈止百倍過。", "聖恩若許留太學，諸生講解得切磋。", "觀經鴻都尚填咽，坐見舉國來奔波。", "剜苔剔蘚露節角，安置妥帖平不頗。", "大廈深簷與蓋覆，經歷久遠期無佗。", "中朝大官老於事，詎肯感激徒媕婀。", "牧童敲火牛礪角，誰復著手爲摩挲。", "日銷月鑠就埋沒，六年西顧空吟哦。", "羲之俗書趁姿媚，數紙尚可博白鵝。", "繼周八代爭戰罷，無人收拾理則那。", "方今太平日無事，柄任儒術崇丘軻。", "安能以此上論列，願借辨口如懸河。", "石鼓之歌止於此，嗚呼吾意其蹉跎。"]}