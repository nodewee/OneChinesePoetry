{"author": "陸游", "period": "宋", "type": "诗", "title": "感舊二首  其一", "paragraphs": ["君不見資中名士有李石，八月秋濤供筆力。", "初爲博士不暖席，晚補臺郎俄復斥。", "諸公熟睨亦太息，摧壓至死終不惜。", "生前何曾一錢直，沒後遺文價金璧。", "後之視今猶視昔，此事誠非一朝夕。", "山城舊廬暗荆棘，羸然諸孫守墳籍。", "撫孤我負朋友責，萬里詩成泪空滴。"]}