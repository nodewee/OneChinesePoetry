{"author": "韓愈", "period": "唐", "type": "诗", "title": "射訓狐", "paragraphs": ["有鳥夜飛名訓狐，矜凶挾狡誇自呼。", "乘時陰黑止我屋，聲勢慷慨非常麤。", "安然大喚誰畏忌，造作百怪非無須。", "聚鬼徵妖自朋扇，擺掉栱桷頹塈塗。", "慈母抱兒怕入席，那暇更護雞窠雛。", "我念乾坤德泰大，卵此惡物常勤劬。", "縱之豈即遽有害，斗柄行拄西南隅。", "誰謂停奸計尤劇，意欲唐突羲和烏。", "侵更歷漏氣彌厲，何由僥倖休須臾。", "咨余往射豈得已，候女兩眼張睢盱。", "梟驚墮梁蛇走竇，一夫斬頸羣雛枯。"]}