{"author": "韓愈", "period": "唐", "type": "诗", "title": "孟生詩", "paragraphs": ["孟生江海士，古貌又古心。", "嘗讀古人書，謂言古猶今。", "作詩三百首，窅默咸池音。", "騎驢到京國，欲和熏風琴。", "豈識天子居，九重鬱沈沈。", "一門百夫守，無籍不可尋。", "晶光蕩相射，旗戟翩以森。", "遷延乍却走，驚怪靡自任。", "舉頭看白日，泣涕下霑襟。", "朅來遊公卿，莫肯低華簪。", "諒非軒冕族，應對多差參。", "萍蓬風波急，桑榆日月侵。", "奈何從進士，此路轉嶇嶔。", "異質忌處羣，孤芳難寄林。", "誰憐松桂性，競愛桃李陰。", "朝悲辭樹葉，夕感歸巢禽。", "顧我多慷慨，窮檐時見臨。", "清宵靜相對，髮白聆苦吟。", "采蘭起幽念，眇然望東南。", "秦吳修且阻，兩地無數金。", "我論徐方牧，好古天下欽。", "竹實鳳所食，德馨神所歆。", "求觀衆丘小，必上泰山岑。", "求觀衆流細，必泛滄溟深。", "子其聽我言，可以當所箴。", "既獲則思返，無爲久滯淫。", "卞和試三獻，期子在秋砧。"]}