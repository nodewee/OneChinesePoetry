{"author": "韓愈", "period": "唐", "type": "诗", "title": "符讀書城南", "paragraphs": ["木之就規矩，在梓匠輪輿。", "人之能爲人，由腹有詩書。", "詩書勤乃有，不勤腹空虛。", "欲知學之力，賢愚同一初。", "由其不能學，所入遂異閭。", "兩家各生子，提孩巧相如。", "少長聚嬉戲，不殊同隊魚。", "年至十二三，頭角稍相疎。", "二十漸乖張，清溝映汙渠。", "三十骨骼成，乃一龍一豬。", "飛黃騰踏去，不能顧蟾蜍。", "一爲馬前卒，鞭背生蟲蛆。", "一爲公與相，潭潭府中居。", "問之何因爾，學與不學歟。", "金璧雖重寶，費用難貯儲。", "學問藏之身，身在則有餘。", "君子與小人，不繫父母且。", "不見公與相，起身自犂鉏。", "不見三公後，寒飢出無驢。", "文章豈不貴，經訓乃菑畬。", "潢潦無根源，朝滿夕已除。", "人不通古今，馬牛而襟裾。", "行身陷不義，況望多名譽。", "時秋積雨霽，新涼入郊墟。", "燈火稍可親，簡編可卷舒。", "豈不旦夕念，爲爾惜居諸。", "恩義有相奪，作詩勸躊躇。"]}