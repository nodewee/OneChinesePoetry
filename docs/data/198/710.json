{"author": "柳宗元", "period": "唐", "type": "诗", "title": "法華寺石門精舍三十韻", "paragraphs": ["拘情病幽鬱，曠志寄高爽。", "願言懷名緇，東峰旦夕仰。", "始欣雲雨霽，尤悅草木長。", "道同有愛弟，披拂恣心賞。", "松谿𥦖窱入，石棧夤緣上。", "蘿葛綿層甍，莓苔侵標牓。", "密林互對聳，絕壁儼雙敞。", "塹峭出蒙籠，墟險臨滉瀁。", "稍疑地脉斷，悠若天梯往。", "結構罩羣崖，廻環驅萬象。", "小劫不逾瞬，大千若在掌。", "體空得化元，觀有遺細想。", "喧煩困蠛蠓，跼蹐疲魍魎。", "寸進諒何營，尋直非所枉。", "探奇極遙矚，窮妙閟清響。", "理會方在今，神開庶殊曩。", "茲遊苟不嗣，浩氣竟誰養。", "道異誠所希，名賓匪余仗。", "超攄藉外獎，俯默有內朗。", "鑑爾揖古風，終焉乃吾黨。", "潛軀委韁鎖，高步謝塵坱。", "蓄志徒爲勞，追縱將焉倣。", "淹留值頹暮，眷戀睇遐壤。", "映日雁聯軒，翻雲波泱漭。", "殊風紛已萃，鄉路悠且廣。", "羈木畏漂浮，離旌倦搖蕩。", "昔人歎違志，出處今已兩。", "何用期所歸，浮圖有遺像。", "幽蹊不盈尺，虛室有函丈。", "微言信可傳，申旦稽吾顙。"]}