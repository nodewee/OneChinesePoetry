{"author": "柳宗元", "period": "唐", "type": "诗", "title": "讀書", "paragraphs": ["幽沈謝世事，俛默窺唐虞。", "上下觀古今，起伏千萬途。", "遇欣或自笑，感戚亦以吁。", "縹帙各舒散，前後互相逾。", "瘴痾擾靈府，日與往昔殊。", "臨文乍了了，徹卷兀若無。", "竟夕誰與言，但與竹素俱。", "倦極便倒臥，熟寐乃一蘇。", "欠伸展肢體，吟詠心自愉。", "得意適其適，非願爲世儒。", "道盡即閉口，蕭散捐囚拘。", "巧者爲我拙，智者爲我愚。", "書史足自悅，安用勤與劬。", "貴爾六尺軀，勿爲名所驅。"]}