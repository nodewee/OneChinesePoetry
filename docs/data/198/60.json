{"author": "陸游", "period": "宋", "type": "诗", "title": "冬日出遊十韵", "paragraphs": ["吳會寒常薄，冬深略未冰。", "荒郊觀雉鬭，大澤見魚騰。", "釣艇頻容借，籃輿漸可乘。", "有時穿密篠，隨處倚枯藤。", "金石秦遺刻，衣冠禹舊陵。", "叢祠祈臘雪，小市試春燈。", "問路鉏畬叟，爭橋乞供僧。", "疏狂違俗久，衰疾與年增。", "干祿雖知耻，懸車愧未能。", "階官有微俸，醉髮任鬅鬙。"]}