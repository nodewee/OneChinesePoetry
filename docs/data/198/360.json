{"author": "韓愈", "period": "唐", "type": "诗", "title": "芍藥歌", "paragraphs": ["丈人庭中開好花，更無凡木爭春華。", "翠莖紅蘂天力與，此恩不屬黃鍾家。", "溫馨熟美鮮香起，似笑無言習君子。", "霜刀翦汝天女勞，何事低頭學桃李。", "嬌癡婢子無靈性，競挽春衫來比並。", "欲將雙頰一晞紅，綠窗磨徧青銅鏡。", "一尊春酒甘若飴，丈人此樂無人知。", "花前醉倒歌者誰，楚狂小子韓退之。"]}