{"author": "柳宗元", "period": "唐", "type": "诗", "title": "種白蘘荷", "paragraphs": ["血蟲化爲癘，夷俗多所神。", "銜猜每腊毒，謀富不爲仁。", "蔬果自遠至，盃酒盈肆陳。", "言甘中必苦，何用知其真。", "華潔事外飾，尤病中州人。", "錢刀恐賈害，飢至益逡巡。", "竄伏常戰慄，懷故逾悲辛。", "庶氏有嘉草，攻禬事久泯。", "炎帝垂靈編，言此殊足珍。", "崎嶇乃有得，託以全余身。", "紛敷碧樹陰，眄睞心所親。"]}