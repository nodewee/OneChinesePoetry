{"author": "韓愈", "period": "唐", "type": "诗", "title": "叉魚招張功曹", "paragraphs": ["叉魚春岸闊，此興在中宵。", "大炬然如晝，長船縛似橋。", "深窺沙可數，靜搒水無搖。", "刃下那能脫，波間或自跳。", "中鱗憐錦碎，當目訝珠銷。", "迷火逃翻近，驚人去暫遙。", "競多心轉細，得雋語時囂。", "潭罄知存寡，舷平覺獲饒。", "交頭疑湊餌，駢首類同條。", "濡沫情雖密，登門事已遼。", "盈車欺故事，飼犬驗今朝。", "血浪凝猶沸，腥風遠更飄。", "蓋江烟羃羃，拂棹影寥寥。", "獺去愁無食，龍疑懼見燒。", "如棠名既誤，釣渭日徒消。", "文客驚先賦，篙工喜盡謠。", "膾成思我友，觀樂憶吾僚。", "自可捐憂累，何須強問鴞。"]}