{"author": "韓愈", "period": "唐", "type": "诗", "title": "送陸暢歸江南", "paragraphs": ["舉舉江南子，名以能詩聞。", "一來取高第，官佐東宮軍。", "迎婦丞相府，誇映秀士羣。", "鸞鳴桂樹間，觀者何繽紛。", "人事喜顛倒，旦夕異所云。", "蕭蕭青雲幹，遂逐荆棘焚。", "歲晚鴻雁過，鄉思見新文。", "踐此秦關雪，家彼吳洲雲。", "悲啼上車女，骨肉不可分。", "感慨都門別，丈夫酒方醺。", "我實門下士，力薄蚋與蚊。", "受恩不即報，永負湘中墳。"]}