{"author": "劉禹錫", "period": "唐", "type": "诗", "title": "令狐相公見示贈竹二十韻仍命繼和", "paragraphs": ["高人必愛竹，寄興良有以。", "峻節可臨戎，虛心宜待士。", "衆芳信妍媚，威鳳難棲止。", "遂於鼙鼓間，移植東南美。", "封以梁國土，澆之浚泉水。", "得地色不移，凌空勢方起。", "新青排故葉，餘粉籠疎理。", "猶復隔牆藩，何因出塵滓。", "茲辰去前蔽，永日勞瞪視。", "槭槭林已成，熒熒玉相似。", "規摹起心匠，洗滌在頤指。", "曲直既瞭然，孤高何卓爾。", "垂梢覆內屏，迸笋侵前戺。", "妓席拂雲鬢，賓階蔭珠履。", "抱琴恣閑翫，執卷堪斜倚。", "露下懸明璫，風來韻清徵。", "堅貞貫四候，標格殊百卉。", "歲晚當自知，繁華豈云比。", "古詩無贈竹，高唱從此始。", "一聽清瑤音，崢然長在耳。"]}