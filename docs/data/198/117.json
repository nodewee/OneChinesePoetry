{"author": "韓愈", "period": "唐", "type": "诗", "title": "調張籍", "paragraphs": ["李杜文章在，光燄萬丈長。", "不知羣兒愚，那用故謗傷。", "蚍蜉撼大樹，可笑不自量。", "伊我生其後，舉頸遙相望。", "夜夢多見之，晝思反微茫。", "徒觀斧鑿痕，不矚治水航。", "想當施手時，巨刃磨天揚。", "垠崖劃崩豁，乾坤擺雷硠。", "惟此兩夫子，家居率荒涼。", "帝欲長吟哦，故遣起且僵。", "翦翎送籠中，使看百鳥翔。", "平生千萬篇，金薤垂琳琅。", "仙官敕六丁，雷電下取將。", "流落人間者，太山一毫芒。", "我願生兩翅，捕逐出八荒。", "精誠忽交通，百怪入我腸。", "刺手拔鯨牙，舉瓢酌天漿。", "騰身跨汗漫，不著織女襄。", "顧語地上友，經營無太忙。", "乞君飛霞佩，與我高頡頏。"]}