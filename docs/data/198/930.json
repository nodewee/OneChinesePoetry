{"author": "劉禹錫", "period": "唐", "type": "诗", "title": "將赴汝州途出浚下留辭李相公", "paragraphs": ["長安舊遊四十載，鄂渚一別十四年。", "後來富貴已零落，歲寒松柏猶依然。", "初逢貞元尚文主，雲闕天池共翔舞。", "相看却數六朝臣，屈指如今無四五。", "夷門天下之咽喉，昔時往往生瘡疣。", "聯翩舊相來鎮壓，四海吐納皆通流。", "久別凡經幾多事，何由說得平生意。", "千思萬慮盡如空，一笑一言真可貴。", "世間何事最殷勤，白頭將相逢故人。", "功成名遂會歸老，請問東山爲近鄰。"]}