{"author": "柳宗元", "period": "唐", "type": "诗", "title": "遊朝陽巖遂登西亭二十韻", "paragraphs": ["謫棄殊隱淪，登陟非遠郊。", "所懷緩伊鬱，詎欲肩夷巢。", "高巖瞰清江，幽窟潛神蛟。", "開曠延陽景，廻薄攢林梢。", "西亭搆其巓，反字臨呀庨。", "背瞻星辰興，下見雲雨交。", "惜非吾鄉土，得以蔭菁茆。", "羈貫去江介，世仕尚函崤。", "故墅即灃川，數畝均肥磽。", "臺館葺荒丘，池塘疏沈坳。", "會有圭組戀，遂貽山林嘲。", "薄軀信無庸，瑣屑劇斗筲。", "囚居固其宜，厚羞久已包。", "庭除植蓬艾，隟牖懸蠨蛸。", "所賴山川客，扁舟枉長梢。", "挹流敵清觴，掇野代嘉肴。", "適道有高言，取樂非絃匏。", "逍遙屏幽昧，淡薄辭喧呶。", "晨雞不余欺，風雨聞嘐嘐。", "再期永日閒，提挈移中庖。"]}