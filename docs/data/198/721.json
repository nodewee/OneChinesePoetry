{"author": "柳宗元", "period": "唐", "type": "诗", "title": "韋道安", "paragraphs": ["道安本儒士，頗擅弓劒名。", "二十遊太行，暮聞號哭聲。", "疾驅前致問，有叟垂華纓。", "言我故刺史，失職還西京。", "偶爲羣盜得，毫縷無餘贏。", "貨財足非恡，二女皆娉婷。", "蒼黃見驅逐，誰識死與生。", "便當此殞命，休復事晨征。", "一聞激高義，眥裂肝膽橫。", "挂弓問所在，趫捷超崢嶸。", "見盜寒磵陰，羅列方忿爭。", "一矢斃酋帥，餘黨號且驚。", "麾令遞束縛，纆索相拄撐。", "彼姝久褫魄，刃下俟誅刑。", "却立不親授，諭以從父行。", "捃收自擔肩，轉道趨前程。", "夜發敲石火，山林如晝明。", "父子更抱持，涕血紛交零。", "頓首願歸貨，納女稱舅甥。", "道安舊衣去，義重利固輕。", "師婚古所病，合姓非用兵。", "朅來事儒術，十載所能逞。", "慷慨張徐州，朱邸揚前旌。", "投區獲所願，前馬出王城。", "轅門立奇士，淮水秋風生。", "君侯既即世，麾下相欹傾。", "立孤抗王命，鐘鼓四野鳴。", "橫潰非所壅，逆節非所嬰。", "舉頭自引[刃]，顧義誰顧形。", "烈士不忘死，所死在忠貞。", "咄嗟徇權子，翕習尤趨榮。", "我歌非悼死，所悼時世情。"]}