{"author": "劉禹錫", "period": "唐", "type": "诗", "title": "吐綬鳥詞", "paragraphs": ["越山有鳥翔寥廓，嗉中天綬光若若。", "越人偶見而奇之，因名吐綬江南知。", "四明天姥神仙地，朱鳥星精鍾異氣。", "赤玉彫成彪炳毛，紅綃翦出玲瓏翅。", "湖煙始開山日高，迎風吐綬盤花絛。", "臨波似染瑯琊草，映葉疑開阿母桃。", "花紅草綠人間事，未若靈禽自然貴。", "鶴吐明珠暫報恩，鵲銜金印空爲瑞。", "春和秋霽野花開，翫景尋芳處處來。", "翠幕雕籠非所慕，珠丸柘彈莫相猜。", "棲月啼煙凌縹緲，高林先見金霞曉。", "三山仙路寄遙情，刷羽揚翹欲上征。", "不學碧雞依井絡，願隨青鳥向層城。", "太液池中有黃鵠，憐君長向高枝宿。", "如何一借羊角風，來聽簫韶九成曲。"]}