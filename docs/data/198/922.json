{"author": "劉禹錫", "period": "唐", "type": "诗", "title": "傷秦姝行", "paragraphs": ["長安二月花滿城，插花女兒彈銀箏。", "南宮仙郎下朝晚，曲頭駐馬聞新聲。", "馬蹄逶遲心蕩漾，高樓已遠猶頻望。", "此時意重千金輕，鳥傳消息紺輪迎。", "芳筵銀燭一相見，淺笑低鬟初目成。", "蜀弦錚摐指如玉，皇帝弟子韋家曲。", "青牛文梓赤金簧，玫瑰寶柱秋鴈行。", "歛蛾收[袂]凝清光，抽弦緩調怨且長。", "八鸞鏘鏘渡銀漢，九雛威鳳鳴朝陽。", "曲終韻盡意不足，餘思悄絕愁空堂。", "從郎鎮南別城闕，樓船理曲瀟湘月。", "馮夷蹁躚舞淥波，鮫人出聽停綃梭。", "北池含煙瑤草短，萬松亭下清風滿。", "秦聲一曲此時聞，嶺泉嗚咽南雲斷。", "來自長陵小市東，蕣華零落瘴江風。", "侍兒掩泣收銀甲，鸚鵡不言愁玉籠。", "博山爐中香自滅，鏡奩塵暗同心結。", "從此東山非昔遊，長嗟人與弦俱絕。"]}