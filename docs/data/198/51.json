{"author": "陸游", "period": "宋", "type": "诗", "title": "感舊二首  其二", "paragraphs": ["君不見蜀師渾甫字伯渾，半生高卧蟆頤村。", "才不得施道則尊，死已骨朽名猶存。", "文章落筆數千言，上友離騷下招魂。", "望之眉宇何軒軒，高談浩若洪河翻。", "范尹敬如綺與園，方飾羔雁登衡門。", "小人謗傷實不根，妄指拱璧求瑕痕。", "窮通在公豈足論，浮雲終散朝陽暾。", "安得此老起九原，入贊國論蘇黎元。"]}