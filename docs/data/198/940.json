{"author": "劉禹錫", "period": "唐", "type": "诗", "title": "和牛相公溪醉歌見寄", "paragraphs": ["脫屣將相守沖謙，唯於山水獨不廉。", "枕伊背洛得勝地，鳴臯少室來軒簷。", "相形面勢默指畫，言下變化隨顧瞻。", "清池曲榭人所致，野趣幽芳天與添。", "有時轉入潭島間，珍木如幄藤爲簾。", "忽然便有江湖思，沙礫平淺草纖纖。", "怪石釣出太湖底，珠樹移自天台尖。", "崇蘭迎風綠泛豔，坼蓮含露紅𧞋襜。", "脩廊架空遠岫入，弱柳覆檻流波霑。", "渚蒲抽芽劒脊動，岸荻迸笋錐頭銛。", "攜觴命侶極永日，此會雖數心無厭。", "人皆置莊身不到，富貴難與逍遙兼。", "唯公出處得自在，決就放曠辭炎炎。", "座賓盡歡恣談謔，媿我掉頭還奮髯。", "能令商於多病客，亦覺自適非沈潛。"]}