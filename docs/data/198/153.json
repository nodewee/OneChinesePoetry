{"author": "韓愈", "period": "唐", "type": "诗", "title": "除官赴闕至江州寄鄂岳李大夫", "paragraphs": ["盆城去鄂渚，風便一日耳。", "不枉故人書，無因帆江水。", "故人辭禮闈，旌節鎮江圻。", "而我竄逐者，龍鍾初得歸。", "別來已三歲，望望長迢遞。", "咫尺不相聞，平生那可計。", "我齒落且盡，君鬢白幾何。", "年皆過半百，來日苦無多。", "少年樂新知，衰暮思故友。", "譬如親骨肉，寧免相可不。", "我昔實愚惷，不能降色辭。", "子犯亦有言，臣猶自知之。", "公其務貰過，我亦請改事。", "桑榆儻可收，願寄相思字。"]}