{"author": "劉禹錫", "period": "唐", "type": "诗", "title": "插田歌", "paragraphs": ["岡頭花草齊，燕子東西飛。", "田塍望如線，白水光參差。", "農婦白紵裙，農父綠蓑衣。", "齊唱郢中歌，嚶儜如竹枝。", "但聞怨響音，不辨俚語詞。", "時時一大笑，此必相嘲嗤。", "水平苗漠漠，煙火生墟落。", "黃犬往復還，赤雞鳴且啄。", "路旁誰家郎，烏帽衫袖長。", "自言上計吏，年幼離帝鄉。", "田夫語計吏，君家儂定諳。", "一來長安道，眼大不相參。", "計吏笑致辭，長安真大處。", "省門高軻峨，儂入無度數。", "昨來補衛士，唯用筒竹布。", "君看二三年，我作官人去。"]}