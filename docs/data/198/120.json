{"author": "韓愈", "period": "唐", "type": "诗", "title": "病中贈張十八", "paragraphs": ["中虛得暴下，避冷臥北窗。", "不蹋曉鼓朝，安眠聽逢逢。", "籍也處閭里，抱能未施邦。", "文章自娛戲，金石日擊撞。", "龍文百斛鼎，筆力可獨扛。", "談舌久不掉，非君亮誰雙。", "扶几導之言，曲節初摐摐。", "半途喜開鑿，派別失大江。", "吾欲盈其氣，不令見麾幢。", "牛羊滿田野，解斾束空杠。", "傾尊與斟酌，四壁堆罌缸。", "玄帷隔雪風，照爐釘明釭。", "夜闌縱捭闔，哆口疏眉厖。", "勢侔高陽翁，坐約齊橫降。", "連日挾所有，形軀頓胮肛。", "將歸乃徐謂，子言得無哤。", "回軍與角逐，斫樹收窮龐。", "雌聲吐款要，酒壺綴羊腔。", "君乃崑崙渠，籍乃嶺頭瀧。", "譬如蟻蛭微，詎可陵崆㟅。", "幸願終賜之，斬拔枿與樁。", "從此識歸處，東流水淙淙。"]}