{"author": "韓愈", "period": "唐", "type": "诗", "title": "寄崔二十六立之", "paragraphs": ["西城員外丞，心迹兩屈奇。", "往歲戰詞賦，不將勢力隨。", "下驢入省門，左右驚紛披。", "傲兀坐試席，深叢見孤羆。", "文如飜水成，初不用意爲。", "四座各低面，不敢捩眼窺。", "升階揖侍郎，歸舍日未敧。", "佳句喧衆口，考官敢瑕疵。", "連年收科第，若摘頷底髭。", "回首卿相位，通途無他岐。", "豈論校書郎，袍笏光參差。", "童穉見稱說，祝身得如斯。", "儕輩妒且熱，喘如竹筒吹。", "老婦願嫁女，約不論財貲。", "老翁不量分，累月笞其兒。", "攪攪爭附託，無人角雄雌。", "由來人間事，翻覆不可知。", "安有巢中鷇，插翅飛天陲。", "駒麛著爪牙，猛虎借與皮。", "汝頭有韁繫，汝脚有索縻。", "陷身泥溝間，誰復稟指撝。", "不脫吏部選，可見偶與奇。", "又作朝士貶，得非命所施。", "客居京城中，十日營一炊。", "逼迫走巴蠻，恩愛座上離。", "昨來漢水頭，始得完孤羇。", "桁挂新衣裳，盎棄食殘糜。", "苟無飢寒苦，那用分高卑。", "憐我還好古，宦途同險巘。", "每旬遺我書，竟歲無差池。", "新篇奚其思，風幡肆逶迤。", "又論諸毛功，劈水看蛟螭。", "雷電生睒睗，角鬣相撐披。", "屬我感窮景，抱華不能摛。", "唱來和相報，媿歎俾我疵。", "又寄百尺綵，緋紅相盛衰。", "巧能喻其誠，深淺抽肝脾。", "開展放我側，方餐涕垂匙。", "朋交日凋謝，存者逐利移。", "子寧獨迷誤，綴綴意益彌。", "舉頭庭樹豁，狂飆卷寒曦。", "迢遞山水隔，何由應塤篪。", "別來就十年，君馬記騧驪。", "長女當及事，誰助出帨縭。", "諸男皆秀朗，幾能守家規。", "文字銳氣在，輝輝見旌麾。", "摧腸與慼容，能復持酒巵。", "我雖未耋老，髮禿骨力羸。", "所餘十九齒，飄颻盡浮危。", "玄花著兩眼，視物隔褷䙰。", "燕席謝不詣，游鞍懸莫騎。", "敦敦凭書案，譬彼鳥黏黐。", "且吾聞之師，不以物自隳。", "孤豚眠糞壤，不慕太廟犧。", "君看一時人，幾輩先騰馳。", "過半黑頭死，陰蟲食枯骴。", "歡華不滿眼，咎責塞兩儀。", "觀名計之利，詎足相陪裨。", "仁者恥貪冒，受祿量所宜。", "無能食國惠，豈異哀癃罷。", "久欲辭謝去，休令衆睢睢。", "況又嬰疹疾，寧保軀不貲。", "不能前死罷，內實慙神祇。", "舊籍在東郡，茅屋枳棘籬。", "還歸非無指，灞渭揚春澌。", "生兮耕吾疆，死也埋吾陂。", "文書自傳道，不仗史筆垂。", "夫子固吾黨，新恩釋銜羈。", "去來伊洛上，相待安罛箄。", "我有雙飲𧣴，其銀得朱提。", "黃金塗物象，雕鐫妙工倕。", "乃令千里鯨，幺麽微螽斯。", "猶能爭明月，擺掉出渺瀰。", "野草花葉細，不辨薋菉葹。", "緜緜相糾結，狀似環城陴。", "四隅芙蓉樹，擢豔皆猗猗。", "鯨以興君身，失所逢百罹。", "月以喻夫道，僶勉勵莫虧。", "草木明覆載，妍醜齊榮萎。", "願君恒御之，行止雜燧觿。", "異日期對舉，當如合分支。"]}