{"author": "柳宗元", "period": "唐", "type": "诗", "title": "貞符", "paragraphs": ["於穆敬德，黎人皇之。", "惟貞厥符，浩浩將之。", "仁函于膚，刃莫畢屠。", "澤熯于爨，𩰾炎以澣。", "殄厥兇德，乃敺乃夷。", "懿其休風，是喣是吹。", "父子熙熙，相寧以嬉。", "賦徹而藏，厚我糗粻。", "刑輕以清，我肌靡傷。", "貽我子孫，百代是康。", "十聖嗣于理，仁后之子。", "子思孝父，易患于已。", "拱之戴之，神具爾宜。", "載揚于雅，承天之嘏。", "天之誠神，宜鑒于仁。", "神之曷依，宜仁之歸。", "濮沿于北，祝栗于南。", "幅員西東，祗一乃心。", "祝唐之紀，後天罔墜。", "祝皇之壽，與地咸久。", "曷徒祝之，心誠篤之。", "神協人同，道以告之。", "俾彌億萬年，不震不危。", "我代之延，永永毗之。", "仁增以崇，曷不爾思。", "有號于天，僉曰嗚呼。", "咨爾皇靈，無替厥符。"]}