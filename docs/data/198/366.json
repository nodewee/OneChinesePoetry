{"author": "韓愈", "period": "唐", "type": "诗", "title": "辭唱歌", "paragraphs": ["抑逼敎唱歌，不解看豔詞。", "坐中把酒人，豈有歡樂姿。", "幸有伶者婦，腰身如柳枝。", "但令送君酒，如醉如憨癡。", "聲自肉中出，使人能逶隨。", "復遣慳恡者，贈金不皺眉。", "豈有長直夫，喉中聲雌雌。", "君心豈無恥，君豈是女兒。", "君敎發直言，大聲無休時。", "君敎哭古恨，不肯復吞悲。", "乍可阻君意，豔歌難可爲。"]}