{"author": "劉禹錫", "period": "唐", "type": "诗", "title": "武昌老人說笛歌", "paragraphs": ["武昌老人七十餘，手把庾令相問書。", "自言少小學吹笛，早事曹王曾賞激。", "往年鎮戍到蘄州，楚山蕭蕭笛竹秋。", "當時買材恣搜索，典却身上烏貂裘。", "古苔蒼蒼封老節，石上孤生飽風雪。", "商聲五音隨指發，水中龍應行雲絕。", "曾將黃鶴樓上吹，一聲占盡秋江月。", "如今老去語尤遲，音韻高低耳不知。", "氣力已微心尚在，時時一曲夢中吹。"]}