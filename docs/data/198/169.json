{"author": "韓愈", "period": "唐", "type": "诗", "title": "南內朝賀歸呈同官", "paragraphs": ["薄雲蔽秋曦，清雨不成泥。", "罷賀南內衙，歸涼曉淒淒。", "綠槐十二街，渙散馳輪蹄。", "余惟戇書生，孤身無所齎。", "三黜竟不去，致官九列齊。", "豈惟一身榮，佩玉冠簪犀。", "滉蕩天門高，著籍朝厥妻。", "文才不如人，行又無町畦。", "問之朝廷事，略不知東西。", "況於經籍深，豈究端與倪。", "君恩太山重，不見酬稗稊。", "所職事無多，又不自提撕。", "明庭集孔鸞，曷取於鳧鷖。", "樹以松與柏，不宜間蒿藜。", "婉孌自媚好，幾時不見擠。", "貪食以忘軀，尠不調鹽醯。", "法吏多少年，磨淬出角圭。", "將舉汝愆尤，以爲己階梯。", "收身歸關東，期不到死迷。"]}