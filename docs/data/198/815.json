{"author": "劉禹錫", "period": "唐", "type": "诗", "title": "送華陰尉張苕赴邕府使幕", "paragraphs": ["昔忝南宮郎，往來東觀頻。", "嘗披燕公傳，聳若窺三辰。", "翊聖崇國本，像賢正朝倫。", "高視緬今古，清風敻無鄰。", "蘭錡照通衢，一家十朱輪。", "酇國嗣侯絕，韋卿世業貧。", "夫子承大名，少年振芳塵。", "青袍仙掌下，矯首凌煙旻。", "公冶本非罪，潘郎一爲民。", "風霜苦搖落，堅白無緇磷。", "一旦逢良時，天光燭幽淪。", "重爲長裾客，佐彼觀風臣。", "分野窮禹畫，人煙過虞巡。", "不言此行遠，所樂相知新。", "雨起巫山陽，鳥鳴湘水濱。", "離筵出蒼莽，別曲多悲辛。", "今朝一杯酒，明日千里人。", "從此孤舟去，悠悠天海春。"]}