{"author": "韓愈", "period": "唐", "type": "诗", "title": "贈徐州族姪", "paragraphs": ["我年十八九，壯氣起胸中。", "作書獻雲闕，辭家逐秋蓬。", "歲時易遷次，身命多厄窮。", "一名雖云就，片祿不足充。", "今者復何事，卑棲寄徐戎。", "蕭條資用盡，濩落門巷空。", "朝眠未能起，遠懷方鬱悰。", "擊門者誰子，問言乃吾宗。", "自云有奇術，探妙知天工。", "既往悵何及，將來喜還通。", "期我語非佞，當爲佐時雍。"]}