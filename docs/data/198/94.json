{"author": "韓愈", "period": "唐", "type": "诗", "title": "燕河南府秀才得生字", "paragraphs": ["吾皇紹祖烈，天下再太平。", "詔下諸郡國，歲貢鄉曲英。", "元和五年冬，房公尹東京。", "功曹上言公，是月當登名。", "乃選二十縣，試官得鴻生。", "羣儒負己材，相賀簡擇精。", "怒起簸羽翮，引吭吐鏗轟。", "此都自周公，文章繼名聲。", "自非絕殊尤，難使耳目驚。", "今者遭震薄，不能出聲鳴。", "鄙夫忝縣尹，愧慄難爲情。", "惟求文章寫，不敢妬與爭。", "還家敕妻兒，具此煎炰烹。", "柿紅蒲萄紫，肴果相扶檠。", "芳荼出蜀門，好酒濃且清。", "何能充歡燕，庶以露厥誠。", "昨聞詔書下，權公作邦楨。", "文人得其職，文道當大行。", "陰風攪短日，冷雨澀不晴。", "勉哉戒徒馭，家國遲子榮。"]}