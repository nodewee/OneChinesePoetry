{"author": "韓愈", "period": "唐", "type": "诗", "title": "雙鳥詩", "paragraphs": ["雙鳥海外來，飛飛到中州。", "一鳥落城市，一鳥集巖幽。", "不得相伴鳴，爾來三千秋。", "兩鳥各閉口，萬象銜口頭。", "春風卷地起，百鳥皆飄浮。", "兩鳥忽相逢，百日鳴不休。", "有耳聒皆聾，有口反自羞。", "百舌舊饒聲，從此恒低頭。", "得病不呻喚，泯默至死休。", "雷公告天公，百物須膏油。", "自從兩鳥鳴，聒亂雷聲收。", "鬼神怕嘲詠，造化皆停留。", "草木有微情，挑抉示九州。", "蟲鼠誠微物，不堪苦誅求。", "不停兩鳥鳴，百物皆生愁。", "不停兩鳥鳴，自此無春秋。", "不停兩鳥鳴，日月難旋輈。", "不停兩鳥鳴，大法失九疇。", "周公不爲公，孔丘不爲丘。", "天公怪兩鳥，各捉一處囚。", "百蟲與百鳥，然後鳴啾啾。", "兩鳥既別處，閉聲省愆尤。", "朝食千頭龍，暮食千頭牛。", "朝飲河生塵，暮飲海絕流。", "還當三千秋，更起鳴相酬。"]}