{"author": "柳宗元", "period": "唐", "type": "诗", "title": "行路難三首 二", "paragraphs": ["虞衡斤斧羅千山，工命采斫杙與椽。", "深林土剪十取一，百牛連鞅摧雙轅。", "萬圍千尋妨道路，東西蹶倒山火焚。", "遺餘毫末不見保，躪躒磵壑何當存。", "羣材未成質已夭，突兀哮豁空巖巒。", "柏梁天災武庫火，匠石狼顧相愁冤。", "君不見南山棟梁益稀少，愛材養育誰復論。"]}