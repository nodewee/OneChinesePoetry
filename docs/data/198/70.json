{"author": "韓愈", "period": "唐", "type": "诗", "title": "送區弘南歸", "paragraphs": ["穆昔南征軍不歸，蟲沙猿鶴伏以飛。", "洶洶洞庭莽翠微，九疑鑱天荒是非。", "野有象犀水貝璣，分散百寶人士稀。", "我遷於南日周圍，來見者衆莫伊俙。", "爰有區子熒熒暉，觀以彝訓或從違。", "我念前人譬葑菲，落以斧引以纆徽。", "雖有不逮驅騑騑，或採於薄漁於磯。", "服役不辱言不譏，從我荆州來京畿。", "離其母妻絕因依，嗟我道不能自肥。", "子雖勤苦終何希，王都觀闕雙巍巍。", "騰蹋衆駿事鞍鞿，佩服上色紫與緋。", "獨子之節可嗟唏，母附書至妻寄衣。", "開書拆衣淚痕晞，雖不敕還情庶幾。", "朝暮盤羞惻庭闈，幽房無人感伊威。", "人生此難餘可祈，子去矣時若發機。", "蜃沈海底氣昇霏，彩雉野伏朝扇翬。", "處子窈窕王所妃，苟有令德隱不腓。", "況今天子鋪德威，蔽能者誅薦受禨。", "出送撫背我涕揮，行行正直慎脂韋。", "業成志樹來頎頎，我當爲子言天扉。"]}