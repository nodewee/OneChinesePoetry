{"author": "韓愈", "period": "唐", "type": "诗", "title": "與張十八同效阮步兵一日復一夕", "paragraphs": ["一日復一日，一朝復一朝。", "秖見有不如，不見有所超。", "食作前日味，事作前日調。", "不知久不死，憫憫尚誰要。", "富貴自縶拘，貧賤亦煎焦。", "俯仰未得所，一世已解鑣。", "譬如籠中鶴，六翮無所搖。", "譬如兔得蹄，安用東西跳。", "還看古人書，復舉前人瓢。", "未知所究竟，且作新詩謠。"]}