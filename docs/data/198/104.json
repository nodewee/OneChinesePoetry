{"author": "韓愈", "period": "唐", "type": "诗", "title": "酬司門盧四兄雲夫院長望秋作", "paragraphs": ["長安雨洗新秋出，極目寒鏡開塵函。", "終南曉望蹋龍尾，倚天更覺青巉巉。", "自知短淺無所補，從事久此穿朝衫。", "歸來得便即遊覽，暫似壯馬脫重銜。", "曲江荷花蓋十里，江湖生目思莫緘。", "樂遊下矚無遠近，綠槐萍合不可芟。", "白首寓居誰借問，平地寸步扃雲巖。", "雲夫吾兄有狂氣，嗜好與俗殊酸鹹。", "日來省我不肯去，論詩說賦相諵諵。", "望秋一章已驚絕，猶言低抑避謗讒。", "若使乘酣騁雄怪，造化何以當鐫劖。", "嗟我小生值強伴，怯膽變勇神明鑒。", "馳坑跨谷終未悔，爲利而止真貪饞。", "高揖羣公謝名譽，遠追甫白感至諴。", "樓頭完月不共宿，其奈就缺行攕攕。"]}