{"author": "韓愈", "period": "唐", "type": "诗", "title": "送張道士", "paragraphs": ["大匠無棄材，尋尺各有施。", "況當營都邑，杞梓用不疑。", "張侯嵩高來，面有熊豹姿。", "開口論利害，劒鋒白差差。", "恨無一尺捶，爲國笞羌夷。", "詣闕三上書，臣非黃冠師。", "臣有膽與氣，不忍死茅茨。", "又不媚笑語，不能伴兒嬉。", "乃著道士服，衆人莫臣知。", "臣有平賊策，狂童不難治。", "其言簡且要，陛下幸聽之。", "天空日月高，下照理不遺。", "或是章奏繁，裁擇未及斯。", "寧當不竢報，歸袖風披披。", "答我事不爾，吾親屬吾思。", "昨宵夢倚門，手取連環持。", "今日有書至，又言歸何時。", "霜天熟柿栗，收拾不可遲。", "嶺北梁可構，寒魚下清伊。", "既非公家用，且復還其私。", "從容進退間，無一不合宜。", "時有利不利，雖賢欲奚爲。", "但當勵前操，富貴非公誰。"]}