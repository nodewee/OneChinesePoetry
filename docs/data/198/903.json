{"author": "劉禹錫", "period": "唐", "type": "诗", "title": "桃源行", "paragraphs": ["漁舟何招招，浮在武陵水。", "拖綸擲餌信流去，誤入桃源行數里。", "清源尋盡花綿綿，踏花覓徑至洞前。", "洞門蒼黑煙霧生，暗行數步逢虛明。", "俗人毛骨驚仙子，爭來致詞何至此。", "須臾皆破冰雪顏，笑言委曲問人間。", "因嗟隱身來種玉，不知人世如風燭。", "筵羞石髓勸客餐，燈爇松脂留客宿。", "雞聲犬聲遙相聞，曉色葱蘢開五雲。", "漁人振衣起出戶，滿庭無路花紛紛。", "翻然恐失鄉懸處，一息不肯桃源住。", "桃花滿溪水似鏡，塵心如垢洗不去。", "仙家一出尋無踪，至今流水山重重。"]}