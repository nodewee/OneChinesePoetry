{"author": "韓愈", "period": "唐", "type": "诗", "title": "落齒", "paragraphs": ["去年落一牙，今年落一齒。", "俄然落六七，落勢殊未已。", "餘存皆動搖，盡落應始止。", "憶初落一時，但念豁可恥。", "及至落二三，始憂衰即死。", "每一將落時，懔懔恒在已。", "叉牙妨食物，顛倒怯漱水。", "終焉捨我落，意與崩山比。", "今來落既熟，見落空相似。", "餘存二十餘，次第知落矣。", "儻常歲落一，自足支兩紀。", "如其落併空，與漸亦同指。", "人言齒之落，壽命理難恃。", "我言生有涯，長短俱死爾。", "人言齒之豁，左右驚諦視。", "我言莊周云，水雁各有喜。", "語訛默固好，嚼廢軟還美。", "因歌遂成詩，持用詫妻子。"]}