{"author": "柳宗元", "period": "唐", "type": "诗", "title": "登蒲州石磯望橫江口潭島深逈斜對香零山", "paragraphs": ["隱憂倦永夜，凌霧臨江津。", "猿鳴稍已疎，登石娛清淪。", "日出洲渚靜，澄明皛無垠。", "浮暉翻高禽，沈景照文鱗。", "雙江匯西奔，詭怪潛坤珍。", "孤山乃北峙，森爽棲靈神。", "洄潭或動容，島嶼疑搖振。", "陶埴茲擇土，蒲魚相與鄰。", "信美非所安，羈心屢逡巡。", "糺結良可解，紆鬱亦已伸。", "高歌返故室，自誷非所欣。"]}