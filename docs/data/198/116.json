{"author": "韓愈", "period": "唐", "type": "诗", "title": "贈張籍", "paragraphs": ["吾老著讀書，餘事不挂眼。", "有兒雖甚憐，敎示不免簡。", "君來好呼出，踉蹡越門限。", "懼其無所知，見則先媿赧。", "昨因有緣事，上馬插手版。", "留君住廳食，使立侍盤𧣴。", "薄暮歸見君，迎我笑而莞。", "指渠相賀言，此是黃金產。", "吾愛其風骨，粹美無可揀。", "試將詩義授，如以肉貫丳。", "開祛露毫末，自得高蹇嵼。", "我身蹈丘軻，爵位不早綰。", "固宜長有人，文章紹編剗。", "感荷君子德，怳若乘朽棧。", "召令吐所記，解摘了瑟僴。", "顧視窗壁間，親戚競覘矕。", "喜氣排寒冬，逼耳鳴睍睆。", "如今更誰恨，便可耕灞滻。"]}