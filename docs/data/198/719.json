{"author": "柳宗元", "period": "唐", "type": "诗", "title": "覺衰", "paragraphs": ["久知老會至，不謂便見侵。", "今年宜未衰，稍已來相尋。", "齒疎髪就種，奔走力不任。", "咄此可奈何，未必傷我心。", "彭聃安在哉？周孔亦已沈。", "古稱壽聖人，曾不留至今。", "但願得美酒，朋友常共酙。", "是時春向暮，桃李生繁陰。", "日照天正綠，杳杳歸鴻吟。", "出門呼所親，扶杖登西林。", "高歌足自快，商頌有遺音。"]}