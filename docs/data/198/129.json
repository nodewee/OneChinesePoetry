{"author": "韓愈", "period": "唐", "type": "诗", "title": "短燈檠歌", "paragraphs": ["長檠八尺空自長，短檠二尺便且光。", "黃簾綠幕朱戶閉，風露氣入秋堂涼。", "裁衣寄遠淚眼暗，搔頭頻挑移近牀。", "太學儒生東魯客，二十辭家來射策。", "夜書細字綴語言，兩目眵昏頭雪白。", "此時提攜當案前，看書到曉那能眠。", "一朝富貴還自恣，長檠高張照珠翠。", "吁嗟世事無不然，牆角君看短檠棄。"]}