{"author": "歐陽詹", "period": "唐", "type": "诗", "title": "福州送鄭楚材赴京時監察劉公亮有感激鄭意", "paragraphs": ["美人河嶽靈，家本滎水濆。", "門承若蘭族，身蘊如瓊文。", "早折青桂枝，俯窺鴻鵠羣。", "邇來丹霄姿，遠逐蒼梧雲。", "有伊光鑒人，惜茲瑤蕙薰。", "中酣前激昂，四座同氛氳。", "海郡梅霪晴，山郵炎景曛。", "迴翔罷南遊，鳴唳期西聞。", "秦塞鸞鳳征，越江雲雨分。", "從茲一別離，佇致如堯君。"]}