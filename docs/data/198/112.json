{"author": "韓愈", "period": "唐", "type": "诗", "title": "聽穎師彈琴", "paragraphs": ["昵昵兒女語，恩怨相爾汝。", "劃然變軒昂，勇士赴敵場。", "浮雲柳絮無根蔕，天地闊遠隨飛揚。", "喧啾百鳥羣，忽見孤鳳皇。", "躋攀分寸不可上，失勢一落千丈強。", "嗟余有兩耳，未省聽絲篁。", "自聞穎師彈，起坐在一旁。", "推手遽止之，濕衣淚滂滂。", "穎乎爾誠能，無以冰炭置我腸。"]}