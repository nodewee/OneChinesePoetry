{"author": "歐陽詹", "period": "唐", "type": "诗", "title": "賦得秋河曙耿耿送郭秀才應舉", "paragraphs": ["月沒天欲明，秋河尚凝白。", "皚皚積光素，耿耿橫虛碧。", "南斗接，北辰連，空濛鴻洞浮高天。", "蕩蕩漫漫皆晶然，實類平蕪流大川。", "星爲潭底珠，雲是波中煙。", "雞唱漏盡東方作，曲渚蒼蒼曉霜落。", "鴈叫疑從清淺驚，鳧聲似在沿洄泊。", "幷州細侯直下孫，才應秋賦懷金門。", "念排雲漢將飛翻，仰之踴躍當華軒。", "夜來陪餞歐陽子，偶坐通宵見深旨。", "心知慷慨日昭然，前程心在青雲裏。"]}