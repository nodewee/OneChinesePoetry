{"author": "劉禹錫", "period": "唐", "type": "诗", "title": "西山蘭若試茶歌", "paragraphs": ["山僧後檐茶數叢，春來映竹抽新茸。", "宛然爲客振衣起，自傍芳叢摘鷹觜。", "斯須炒成滿室香，便酌砌下金沙水。", "驟雨松聲入鼎來，白雲滿盌花俳徊。", "悠揚噴鼻宿酲散，清峭徹骨煩襟開。", "陽崖陰嶺各殊氣，未若竹下莓苔地。", "炎帝雖嘗未解煎，桐君有籙那知味。", "新芽連拳半未舒，自摘至煎俄頃餘。", "木蘭霑露香微似，瑤草臨波色不如。", "僧言靈味宜幽寂，采采翹英爲嘉客。", "不辭緘封寄郡齋，甎井銅爐損標格。", "何況蒙山顧渚春，白泥赤印走風塵。", "欲知花乳清泠味，須是眠雲跂石人。"]}