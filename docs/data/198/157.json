{"author": "韓愈", "period": "唐", "type": "诗", "title": "送僧澄觀", "paragraphs": ["浮屠西來何施爲，擾擾四海爭奔馳。", "構樓架閣切星漢，誇雄鬬麗止者誰。", "僧伽後出淮泗上，勢到衆佛尤恢奇。", "越商胡賈脫身罪，珪璧滿船寧計資。", "清淮無波平如席，欄柱傾扶半天赤。", "火燒水轉掃地空，突兀便高三百尺。", "影沈潭底龍驚遁，當晝無雲跨虛碧。", "借問經營本何人，道人澄觀名籍籍。", "愈昔從軍大梁下，往來滿屋賢豪者。", "皆言澄觀雖僧徒，公才吏用當今無。", "後從徐州辟書至，紛紛過客何由記。", "人言澄觀乃詩人，一座競吟詩句新。", "向風長歎不可見，我欲收歛加冠巾。", "洛陽窮秋厭窮獨，丁丁啄門疑啄木。", "有僧來訪呼使前，伏犀插腦高頰權。", "惜哉已老無所及，坐睨神骨空潸然。", "臨淮太守初到郡，遠遣州民送音問。", "好奇賞俊直難逢，去去爲致思從容。"]}