{"author": "劉禹錫", "period": "唐", "type": "诗", "title": "洞庭秋月行", "paragraphs": ["洞庭秋月生湖心，層波萬頃如鎔金。", "孤輪徐轉光不定，遊氣濛濛隔寒鏡。", "是時白露三秋中，湖平月上天地空。", "岳陽樓頭暮角絕，蕩漾已過君山東。", "山城蒼蒼夜寂寂，水月逶迤繞城白。", "蕩槳巴童歌竹枝，連檣估客吹羗笛。", "勢高夜久陰力全，金氣肅肅開星躔。", "浮雲野馬歸四裔，遙望星斗當中天。", "天雞相呼曙霞出，歛影含光讓朝日。", "日出喧喧人不閑，夜來清景非人間。"]}