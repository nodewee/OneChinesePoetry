{"author": "韓愈", "period": "唐", "type": "诗", "title": "海水", "paragraphs": ["海水非不廣，鄧林豈無枝。", "風波一蕩薄，魚鳥不可依。", "海水饒大波，鄧林多驚風。", "豈無魚與鳥，巨細各不同。", "海有吞舟鯨，鄧有垂天鵬。", "苟非鱗羽大，蕩薄不可能。", "我鱗不盈寸，我羽不盈尺。", "一木有餘陰，一泉有餘澤。", "我將辭海水，濯鱗清冷池。", "我將辭鄧林，刷羽蒙籠枝。", "海水非愛廣，鄧林非愛枝。", "風波亦常事，鱗魚自不宜。", "我鱗日已大，我羽日已修。", "風波無所苦，還作鯨鵬遊。"]}