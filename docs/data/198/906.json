{"author": "劉禹錫", "period": "唐", "type": "诗", "title": "泰娘歌", "paragraphs": ["泰娘家本閶門西，門前綠水環金隄。", "有時妝成好天氣，走上臯橋折花戲。", "風流太守韋尚書，路傍忽見停隼旟。", "斗量明珠鳥傳意，紺幰迎入專城居。", "長鬟如雲衣似霧，錦茵羅薦承輕步。", "舞學驚鴻水榭春，歌傳上客蘭堂暮。", "從郎西入帝城中，貴遊簪組香簾櫳。", "低鬟緩視抱明月，纖指破拔生胡風。", "繁華一旦有消歇，題劍無光履聲絕。", "洛陽舊宅生草萊，杜陵蕭蕭松柏哀。", "妝奩蟲網厚如繭，博山爐側傾寒灰。", "蘄州刺史張公子，白馬新到銅駝里。", "自言買笑擲黃金，月墮雲中從此始。", "安知鵩鳥座隅飛，寂寞旅魂招不歸。", "秦嘉鏡有前時結，韓壽香銷故篋衣。", "山城少人江水碧，斷鴈哀猨風雨夕。", "朱弦已絕爲知音，雲鬢未秋私自惜。", "舉目風煙非舊時，夢尋歸路鄉多參差。", "如何將此千行淚，更灑湘江斑竹枝。"]}