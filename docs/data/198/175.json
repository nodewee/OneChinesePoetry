{"author": "韓愈", "period": "唐", "type": "诗", "title": "讀東方朔雜事", "paragraphs": ["嚴嚴王母宮，下維萬仙家。", "噫欠爲飄風，濯手大雨沱。", "方朔乃豎子，驕不加禁訶。", "偷入雷電室，輷輘掉狂車。", "王母聞以笑，衛官助呀呀。", "不知萬萬人，生身埋泥沙。", "簸頓五山踣，流漂八維蹉。", "曰吾兒可憎，奈此狡獪何。", "方朔聞不喜，褫身絡蛟蛇。", "瞻相北斗柄，兩手自相挼。", "羣仙急乃言，百犯庸不科。", "向觀睥睨處，事在不可赦。", "欲不布露言，外口實諠譁。", "王母不得已，顏嚬口齎嗟。", "頷頭可其奏，送以紫玉珂。", "方朔不懲創，挾恩更矜誇。", "詆欺劉天子，正晝溺殿衙。", "一旦不辭訣，攝身凌蒼霞。"]}