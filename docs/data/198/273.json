{"author": "韓愈", "period": "唐", "type": "诗", "title": "和席八十二韻", "paragraphs": ["絳闕銀河曙，東風右掖春。", "官隨名共美，花與思俱新。", "綺陌朝遊間，綾衾夜直頻。", "橫門開日月，高閣切星辰。", "庭變寒前草，天銷霽後塵。", "溝聲通苑急，柳色壓城勻。", "綸綍謀猷盛，丹青步武親。", "芳菲含斧藻，光景暢形神。", "傍砌看紅藥，巡池詠白蘋。", "多情懷酒伴，餘事作詩人。", "倚玉難藏拙，吹竽久混真。", "坐慙空自老，江海未還身。"]}