{"author": "劉禹錫", "period": "唐", "type": "诗", "title": "送僧仲剬東遊兼寄呈靈澈上人", "paragraphs": ["釋子道成神氣閑，住持曾上清涼山。", "晴空禮拜見真像，金毛五髻卿雲間。", "西遊長安隸僧籍，本寺門前曲江碧。", "松間白月照寶書，竹下香泉灑瑤席。", "前時學得經論成，奔馳象馬開禪扃。", "高筵談柄一麾拂，講下門徒如醉醒。", "舊聞南方多長老，次第來入荆門道。", "荆州本自重彌天，南朝塔廟猶依然。", "宴坐東陽枯樹下，經行居止故臺邊。", "忽憶遺民社中客，爲我衡陽駐飛錫。", "講罷同尋相鶴經，閑來共蠟登山屐。", "一旦揚眉望沃州，自言王謝許同遊。", "憑將雜擬三十首，寄與江南湯慧休。"]}