{"author": "柳宗元", "period": "唐", "type": "诗", "title": "自衡陽移桂十餘本植零陵所住精舍", "paragraphs": ["謫官去南裔，清湘繞靈岳。", "晨登蒹葭岸，霜景霽紛濁。", "離披得幽桂，芳本欣盈握。", "火耕困煙燼，薪採久摧剝。", "道旁且不願，岑嶺況悠邈。", "傾筐壅故壤，棲息期鸞鷟。", "路遠清涼宮，一雨悟無學。", "南人始珍重，微我誰先覺。", "芳意不可傳，丹心徒自渥。"]}