{"author": "劉禹錫", "period": "唐", "type": "诗", "title": "畬田行", "paragraphs": ["何處好畬田，團團縵山腹。", "鑚龜得雨卦，上山燒臥木。", "驚麏走且顧，羣雉聲咿喔。", "紅焰遠成霞，輕煤飛入郭。", "風引上高岑，獵獵度青林。", "青林望靡靡，赤光低復起。", "照潭出老蛟，爆竹驚山鬼。", "夜色不見山，孤明星漢間。", "如星復如月，俱逐曉風滅。", "本從敲石光，遂至烘天熱。", "下種暖灰中，乘陽拆牙孽。", "蒼蒼一雨後，苕頴如雲發。", "巴人拱手吟，耕耨不關心。", "由來得地勢，徑寸有餘金。"]}