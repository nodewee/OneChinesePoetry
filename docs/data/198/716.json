{"author": "柳宗元", "period": "唐", "type": "诗", "title": "與崔策登西山", "paragraphs": ["鶴鳴楚山靜，露白秋江曉。", "連袂度危橋，縈廻出林杪。", "西岑極遠目，毫末皆可了。", "重疊九疑高，微茫洞庭小。", "逈窮兩儀際，高出萬象表。", "馳景泛頹波，遙風遞寒篠。", "謫居安所習，稍厭從紛擾。", "生同胥靡遺，壽比彭鏗夭。", "蹇連困顛踣，愚蒙怯幽眇。", "非令親愛疎，誰使心神悄。", "偶茲遁山水，得以觀魚鳥。", "吾子幸淹留，緩我愁腸繞。"]}