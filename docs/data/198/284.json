{"author": "韓愈", "period": "唐", "type": "诗", "title": "和侯協律詠笋", "paragraphs": ["竹亭人不到，新笋滿前軒。", "乍出真堪賞，初多未覺煩。", "成行齊婢僕，環立比兒孫。", "驗長常攜尺，愁乾屢側盆。", "對吟忘膳飲，偶坐變朝昏。", "滯雨膏腴濕，驕陽氣候溫。", "得時方張王，挾勢欲騰騫。", "見角牛羊沒，看皮虎豹存。", "攢生猶有隙，散布忽無垠。", "詎可持籌算，誰能以理言。", "縱橫公占地，羅列暗連根。", "狂劇時穿壁，橫強幾觸藩。", "深潛如避逐，遠去若追奔。", "始訝妨人路，還驚入藥園。", "萌芽防寖大，覆載莫偏恩。", "已復侵危砌，非徒出短垣。", "身寧虞瓦礫，計擬揜蘭蓀。", "且歎高無數，庸知上幾番。", "短長終不校，先後竟誰論。", "外恨苞藏密，中仍節目繁。", "暫須廻步履，要取助盤飧。", "穰穰疑翻地，森森競塞門。", "戈矛頭戢戢，蛇虺首掀掀。", "婦懦咨料揀，兒癡謁盡髠。", "侯生來慰我，詩句讀驚魂。", "屬和才將竭，呻吟至日暾。"]}