{"author": "韓愈", "period": "唐", "type": "诗", "title": "崔十六少府攝伊陽以詩及書見投因酬三十韻", "paragraphs": ["崔君初來時，相識頗未慣。", "但聞赤縣尉，不比博士慢。", "賃屋得連牆，往來忻莫間。", "我時亦新居，觸事苦難辦。", "蔬飱要同喫，破襖請來綻。", "謂言安堵後，貸借更何患。", "不知孤遺多，舉族仰薄宦。", "有時未朝餐，得米日已晏。", "隔牆聞讙呼，衆口極鵝雁。", "前計頓乖張，居然見真贋。", "嬌兒好眉眼，褲脚凍兩骭。", "捧書隨諸兄，累累兩角丱。", "冬惟茹寒齏，秋始識瓜瓣。", "問之不言飢，飫若厭芻豢。", "才名三十年，久合居給諫。", "白頭趨走裏，閉口絕謗訕。", "府公舊同袍，拔擢宰山澗。", "寄詩雜詼俳，有類說鵬鷃。", "上言酒味酸，冬衣竟未擐。", "下言人吏稀，惟足彪與虥。", "又言致豬鹿，此語乃善幻。", "三年國子師，腸肚習藜莧。", "況住洛之涯，魴鱒可罩汕。", "肯效屠門嚼，久嫌弋者篡。", "謀拙日焦拳，活計似鋤剗。", "男寒澀詩書，妻瘦剩腰襻。", "爲官不事職，厥罪在欺謾。", "行當自劾去，漁釣老葭薍。", "歲窮寒氣驕，冰雪滑磴棧。", "音問難屢通，何由覿清盼。"]}