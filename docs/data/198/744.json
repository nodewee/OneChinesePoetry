{"author": "柳宗元", "period": "唐", "type": "诗", "title": "種朮", "paragraphs": ["守閒事服餌，採朮東山阿。", "東山幽且阻，疲苶煩經過。", "戒徒斸靈根，封植閟天和。", "違爾澗底石，徹我庭中莎。", "土膏滋玄液，松露墜繁柯。", "南東自成畝，繚繞紛相羅。", "晨步佳色媚，夜眠幽氣多。", "離憂苟可怡，孰能知其他。", "爨竹茹芳葉，寧慮瘵與瘥。", "留連樹蕙辭，婉娩採薇歌。", "悟拙甘自足，激清媿同波。", "單豹且理內，高門復如何。"]}