{"author": "劉禹錫", "period": "唐", "type": "诗", "title": "送韋秀才道沖赴制舉", "paragraphs": ["驚禽一辭巢，棲息無少安。", "秋扇一離手，流塵蔽霜紈。", "故侶不可追，涼風日已寒。", "遠逢杜陵士，別盡平生歡。", "逐客無印綬，楚江多芷蘭。", "因居暇時遊，長鋏不復彈。", "閱書南軒霽，絙瑟清夜闌。", "萬境身外寂，一杯腹中寬。", "伊昔玄宗朝，冬卿冠鴛鸞。", "肅穆升內殿，從容領儒冠。", "游夏無措詞，陽秋垂不刊。", "至今羣玉府，學者空縱觀。", "世人希德門，揭若攀峰巒。", "之子尚明訓，鏘如振琅玕。", "一旦西上書，斑衣拂征鞍。", "荆臺宿暮雨，漢水浮春瀾。", "君門起天中，多士如星攢。", "煙霞覆雙闕，抃舞羅千官。", "清漏滴銅壺，仙廚下雕槃。", "熒煌仰金榜，錯落濡飛翰。", "古來才傑士，所嗟遭時難。", "一鳴從此始，相望青雲端。"]}