{"author": "劉禹錫", "period": "唐", "type": "诗", "title": "樂天寄憶舊遊因作報白君以答", "paragraphs": ["報白君，別來已渡江南春。", "江南春色何處好，燕子雙飛故官道。", "春城三百七十橋，夾岸朱樓隔柳條。", "丫頭小兒蕩畫槳，長袂女郎簪翠翹。", "郡齋北軒卷羅幕，碧池逶迤遶畫閣。", "池邊綠竹桃李花，花下舞筵鋪彩霞。", "吳娃足情言語黠，越客有酒巾冠斜。", "坐中皆言白太守，不負風光向杯酒。", "酒酣襞牋飛逸韻，至今傳在人人口。", "報白君，相思空望嵩丘雲。", "其奈錢塘蘇小小，憶君淚點石榴帬。"]}