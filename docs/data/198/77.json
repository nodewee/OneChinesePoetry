{"author": "韓愈", "period": "唐", "type": "诗", "title": "陸渾山火和皇甫湜用其韻", "paragraphs": ["皇甫補官古賁渾，時當玄冬澤乾源。", "山狂谷很相吐吞，風怒不休何軒軒。", "擺磨出火以自燔，有聲夜中驚莫原。", "天跳地踔顛乾坤，赫赫上照窮崖垠。", "截然高周燒四垣，神焦鬼爛無逃門。", "三光弛隳不復暾，虎熊麋豬逮猴猿。", "水龍鼉龜魚與黿，鴉鴟雕鷹雉鵠鵾。", "燖炰煨爊孰飛奔，祝融告休酌卑尊。", "錯陳齊玫闢華園，芙蓉披猖塞鮮繁。", "千鍾萬鼓咽耳喧，攢雜啾嚄沸篪塤。", "彤幢絳旃紫纛旛，炎官熱屬朱冠褌。", "髹其肉皮通䏶臀，頹胸垤腹車掀轅。", "緹顏靺股豹兩鞬，霞車虹靷日轂轓。", "丹蕤縓蓋緋繙㠾，紅帷赤幕羅脤膰。", "𥁃池波風肉陵屯，谽呀鉅壑頗黎盆。", "豆登五山瀛四尊，熙熙釂醻笑語言。", "雷公擘山海水翻，齒牙嚼齧舌腭反。", "電光䃸磹赬目䁔，頊冥收威避玄根。", "斥棄輿馬背厥孫，縮身潛喘拳肩跟。", "君臣相憐加愛恩，命黑螭偵焚其元。", "天闕悠悠不可援，夢通上帝血面論。", "側身欲進叱於閽，帝賜九河湔涕痕。", "又詔巫陽反其魂，徐命之前問何冤。", "火行於冬古所存，我如禁之絕其飧。", "女丁婦壬傳世婚，一朝結讐奈後昆。", "時行當反慎藏蹲，視桃著花可小騫。", "月及申酉利復怨，助汝五龍從九鯤。", "溺厥邑囚之崑崙，皇甫作詩止睡昏。", "辭誇出真遂上焚，要余和增怪又煩，雖欲悔舌不可捫。"]}