{"author": "柳宗元", "period": "唐", "type": "诗", "title": "同劉二十八院長述舊言懷感時書事奉寄澧州張員外使君五十二韻之作因其韻增至八十通贈二君子", "paragraphs": ["弱歲游玄圃，先容幸棄瑕。", "名勞長者記，文許後生誇。", "鷃翼嘗披隼，蓬心類倚麻。", "繼酬天祿署，俱尉甸侯家。", "憲府初收迹，丹墀共拜嘉。", "分行參瑞獸，傳點亂宮鴉。", "執簡寧循枉，持書每去邪。", "鸞鳳標魏闕，熊武負崇牙。", "辨色宜相顧，傾心自不譁。", "金爐仄流月，紫殿啓晨赮。", "未竟遷喬樂，俄成失路嗟。", "還如渡遼水，更似謫長沙。", "別怨秦城暮，途窮越嶺斜。", "訟庭閒枳棘，候吏逐麋䴥。", "三載皇恩暢，千年聖曆遐。", "朝宗延駕海，師役罷梁溠。", "京邑搜貞幹，南宮步渥洼。", "世惟材是梓，人仰驥中驊。", "歘刺苗人地，仍逾贛石崖。", "禮容垂珌琫，戍備響錏鍜。", "寵即郎官舊，威從太守加。", "建旟翻鷙鳥，負弩繞文蛇。", "冊府榮八命，中闈盛六珈。", "肯隨胡質矯，方惡馬融奢。", "褒德符新換，懷仁道併遮。", "俗嫌龍節晚，朝訝介圭賒。", "禹貢輸苞匭，周官賦秉秅。", "雄風吞七澤，異產控三巴。", "即事觀農稼，因時展物華。", "秋原被蘭葉，春渚漲桃花。", "令肅軍無擾，程懸市禁貰。", "不應虞竭澤，寧復歎棲苴。", "蹀躞騶先駕，籠銅鼓報衙。", "染毫東國素，濡印錦溪砂。", "貨積舟難泊，人歸山倍畬。", "吳歈工折柳，楚舞舊傳芭。", "隱几松爲曲，傾罇石作汙。", "寒初榮橘柚，夏首薦枇杷。", "祀變荆巫禱，風移魯婦髽。", "已聞施愷悌，還覩正奇衺。", "慕友慚連璧，言姻喜附葭。", "沈埋全死地，流落半生涯。", "入郡腰恒折，逢人手盡叉。", "敢辭親耻汙，唯恐長疵瘕。", "善幻迷冰火，齊諧笑柏塗。", "東門牛屢飯，中散蝨空爬。", "逸戲看猿鬬，殊音辨馬撾。", "渚行狐作孽，林宿鳥爲𣩈。", "同病憂能老，新聲厲似姱。", "豈知千仞墜，秖爲一毫差。", "守道甘長絕，明心欲自𠜲。", "貯愁聽夜雨，隔淚數殘葩。", "梟族音常聒，豺羣喙競呀。", "岸蘆翻毒蜃，磎竹鬬狂{广/秝/牛}。", "野鶩行看弋，江魚或共扠。", "瘴氛恒積潤，訛火亟生煆。", "耳靜煩喧蟻，魂驚怯怒蛙。", "風枝散陳葉，霜蔓綖寒瓜。", "霧密前山桂，冰枯曲沼蕸。", "思鄉比莊舄，遯世遇眭夸。", "漁舍茨荒草，村橋臥古槎。", "御寒衾用罽，挹水勺仍椰。", "窗蠹惟潛蝎，甍涎競綴蝸。", "引泉開故竇，護藥插新笆。", "樹怪花因槲，蟲憐目待蝦。", "驟歌喉易嗄，饒醉鼻成皻。", "曳捶牽羸馬，垂簑牧艾豭。", "已看能類鼈，猶訝雉爲鷨。", "誰采中原菽，徒巾下澤車。", "俚兒供苦筍，傖父饋酸樝。", "勸策扶危杖，邀持當酒茶。", "道流徵短褐，禪客會袈裟。", "香飯舂菰米，珍蔬折五茄。", "方期飲甘露，更欲吸流霞。", "屋鼠從穿兀，林狙任攫拏。", "春衫裁白紵，朝帽挂烏紗。", "屢歎恢恢網，頻搖肅肅罝。", "衰榮因蓂莢，盈缺幾蝦蟇。", "路識溝邊柳，城聞隴上笳。", "共思捐佩處，千騎擁青緺。"]}