{"author": "柳宗元", "period": "唐", "type": "诗", "title": "龜背戲", "paragraphs": ["長安新技出宮掖，喧喧初徧王侯宅。", "玉盤滴瀝黃金錢，皎如文龜麗秋天。", "八方定位開神卦，六甲離離齊上下。", "投變轉動玄機卑，星流霞破相參差。", "四分五裂勢未已，出無入有誰能知。", "乍驚散漫無處所，須臾羅列已如故。", "徒言萬事有盈虛，終朝一擲知勝負。", "脩門象棋不復貴，魏宮妝奩世所棄。", "豈如瑞質耀奇文，願持千歲壽吾君。", "廟堂巾笥非余慕，錢刀兒女徒紛紛。"]}