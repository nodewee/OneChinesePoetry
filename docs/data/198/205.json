{"author": "韓愈", "period": "唐", "type": "诗", "title": "春雪間早梅", "paragraphs": ["梅將雪共春，彩豔不相因。", "逐吹能爭密，排枝巧妬新。", "誰令香滿座，獨使淨無塵。", "芳意饒呈瑞，寒光助照人。", "𤫩瓏開已徧，點綴坐來頻。", "那是俱疑似，須知兩逼真。", "熒煌初亂眼，浩蕩忽迷神。", "未許瓊華比，從將玉樹親。", "先期迎獻歲，更伴占茲晨。", "願得長輝暎，輕微敢自珍。"]}