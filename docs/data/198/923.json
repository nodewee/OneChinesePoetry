{"author": "劉禹錫", "period": "唐", "type": "诗", "title": "競渡曲", "paragraphs": ["沅江五月平堤流，邑人相將浮綵舟。", "靈均何年歌已矣，哀謠振檝從此起。", "楊桴擊節雷闐闐，亂流齊進聲轟然。", "蛟龍得雨鬐鬛動，螮蝀飲河形影聯。", "刺史臨流褰翠幃，揭竿命爵分雄雌。", "先鳴餘勇爭鼓舞，未至銜枚顏色沮。", "百勝本自有前期，一飛由來無定所。", "風俗如狂重此時，縱觀雲委江之湄。", "綵旂夾岸照蛟室，羅襪凌波呈水嬉。", "曲終人散空愁暮，招屈亭前水東注。"]}