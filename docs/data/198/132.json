{"author": "韓愈", "period": "唐", "type": "诗", "title": "示爽", "paragraphs": ["宣城去京國，里數逾三千。", "念汝欲別我，解裝具盤筵。", "日昏不能散，起坐相引牽。", "冬夜豈不長，達旦燈燭然。", "座中悉親故，誰肯捨汝眠。", "念汝將一身，西來曾幾年。", "名科揜衆俊，州考居吏前。", "今從府公召，府公又時賢。", "時輩千百人，孰不謂汝妍。", "汝來江南近，里閭故依然。", "昔日同戲兒，看汝立路邊。", "人生但如此，其實亦可憐。", "吾老世味薄，因循致留連。", "強顏班行內，何實非罪愆。", "才短難自力，懼終莫洗湔。", "臨分不汝誑，有路即歸田。"]}