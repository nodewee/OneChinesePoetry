{"author": "韓愈", "period": "唐", "type": "诗", "title": "誰氏子", "paragraphs": ["非癡非狂誰氏子，去入王屋稱道士。", "白頭老母遮門啼，挽斷衫袖留不止。", "翠眉新婦年二十，載送還家哭穿市。", "或云欲學吹鳳笙，所慕靈妃嫓蕭史。", "又云時俗輕尋常，力行險怪取貴仕。", "神僊雖然有傳說，知者盡知其妄矣。", "聖君賢相安可欺，乾死窮山竟何俟。", "嗚呼余心誠豈弟，願往敎誨究終始。", "罰一勸百政之經，不從而誅未晚耳。", "誰其友親能哀憐，寫吾此詩持送似。"]}