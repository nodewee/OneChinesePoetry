{"author": "韓愈", "period": "唐", "type": "诗", "title": "送無本師歸范陽", "paragraphs": ["無本於爲文，身大不及膽。", "吾嘗示之難，勇往無不敢。", "蛟龍弄角牙，造次欲手攬。", "衆鬼囚大幽，下覰襲玄窞。", "天陽熙四海，注視首不頷。", "鯨鵬相摩窣，兩舉快一噉。", "夫豈能必然，固已謝黯黮。", "狂詞肆滂葩，低昂見舒慘。", "姦窮怪變得，往往造平澹。", "蠭蟬碎錦纈，綠池披菡萏。", "芝英擢荒榛，孤翮起連菼。", "家住幽都遠，未識氣先感。", "來尋吾何能，無殊嗜昌歜。", "始見洛陽春，桃枝綴紅糝。", "遂來長安里，時卦轉習坎。", "老嬾無鬬心，久不事鉛槧。", "欲以金帛酬，舉室常顑頷。", "念當委我去，雪霜刻以憯。", "獰飆攪空衢，天地與頓撼。", "勉率吐歌詩，慰女別後覽。"]}