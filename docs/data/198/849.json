{"author": "劉禹錫", "period": "唐", "type": "诗", "title": "和董庶中古散調詞贈尹果毅", "paragraphs": ["昔聽東武吟，壯年心已悲。", "如何今濩落，聞君辛苦辭。", "言有窮巷士，弱齡頗尚奇。", "讀得玄女符，生當事邊時。", "借名遊俠窟，結客幽幷兒。", "往來長楸間，能帶雙鞬馳。", "崩騰天寶末，塵暗燕南垂。", "爟火入咸陽，詔徵神武師。", "是時占軍幕，插羽揚金羈。", "萬夫列轅門，觀射中戟支。", "誓當雪國讐，親愛從此辭。", "中宵倚長劒，起視蚩尤旗。", "介馬晨蕭蕭，陣雲竟天涯。", "陰風獵白草，旗槊光參差。", "勇氣貫中腸，視身忽如遺。", "生擒白馬將，虜騎不敢追。", "貴臣上戰功，名姓隨意移。", "終歲肌骨苦，他人印纍纍。", "謁者既清宮，諸侯各罷戲。", "上將賜甲第，門戟不可窺。", "眥血下沾襟，天高問無期。", "却尋故鄉路，孤影空相隨。", "行逢里中舊，撲遬昔所嗤。", "一言合侯王，腰佩黃金龜。", "問我何自苦，可憐真數奇。", "遲回顧徒御，得色懸雙眉。", "翻然悟世途，撫己昧所宜。", "田園已蕪沒，流浪江海湄。", "鷙禽毛翮摧，不見翔雲姿。", "衰容蔽逸氣，孑孑無人知。", "寂寞草玄徒，長吟下書帷。", "爲君發哀韻，若扣瑤林枝。", "有客識其真，潺湲涕交頤。", "飲爾一杯酒，陶然足自怡。"]}