{"author": "劉禹錫", "period": "唐", "type": "诗", "title": "送僧方及南謁柳員外", "paragraphs": ["昔事廬山遠，精舍虎溪東。", "朝陽照瀑水，樓閣虹霓中。", "騁望羨游雲，振衣若秋蓬。", "舊房閉松月，遠思吟江風。", "古寺歷頭陀，奇峰扳祝融。", "南登小桂嶺，却望歸塞鴻。", "衣裓貯文章，自言學雕蟲。", "搶榆念陵厲，覆簣圖穹崇。", "遠郡多暇日，有詩訪禪宮。", "石門聳峭絕，竹院含空濛。", "幽響滴巖溜，晴芳飄野叢。", "海雲懸颶母，山果屬狙公。", "忽憶吳興郡，白蘋正葱蘢。", "願言挹風采，邈若窺華嵩。", "桂水夏瀾急，火山宵焰紅。", "三衣濡菌露，一錫飛煙空。", "勿謂翻譯徒，不爲文雅雄。", "古來賞音者，燋爨得孤桐。"]}