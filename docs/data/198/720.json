{"author": "柳宗元", "period": "唐", "type": "诗", "title": "遊南亭夜還敘志七十韻", "paragraphs": ["夙抱丘壑尚，率性恣遊遨。", "中爲吏役牽，十祀空悁勞。", "外曲徇塵轍，私心寄英髦。", "進乏廓廟器，退非鄉曲豪。", "天命斯不易，鬼責將安逃。", "屯難果見凌，剝喪宜所遭。", "神明固浩浩，衆口徒嗷嗷。", "投跡山水地，放情詠離騷。", "再懷曩歲期，容與馳輕舠。", "虛館背山郭，前軒面江臯。", "重疊間浦溆，邐迤驅巖㟼。", "積翠浮澹灧，始疑負靈鼇。", "叢林留衝飆，石礫迎飛濤。", "曠朗天景霽，樵蘇遠相號。", "澄潭涌沈鷗，半壁跳懸猱。", "鹿鳴驗食埜，魚樂知觀濠。", "孤賞誠所悼，暫欣良足襃。", "留連俯櫺檻，注我壺中醪。", "朵頤進芰實，擢手持蟹螯。", "炊稻視爨鼎，膾鮮聞操刀。", "埜蔬盈傾筐，頗雜池沼芼。", "緬慕鼓枻翁，嘯詠哺其糟。", "退想於陵子，三咽資李螬。", "斯道難爲偕，沈憂安所韜。", "曲渚怨鴻鵠，環洲彫蘭𦺆。", "暮景迴西岑，北流逝滔滔。", "徘徊遂昏黑，遠火明連艘。", "木落寒山靜，江空秋月高。", "歛袂戒還徒，善游矜所操。", "趣淺戢長枻，乘深屏輕篙。", "曠望援深竿，哀歌叩鳴艚。", "中川恣超忽，漫若翔且翱。", "淹泊遂所止，埜風自颾颾。", "澗急驚鱗奔，蹊荒饑獸嗥。", "入門守拘縶，悽戚增鬱陶。", "慕士情未忘，懷人首徒搔。", "內顧乃無有，德輶甚鴻毛。", "名竊久自欺，食浮固雲叨。", "問牛悲釁鐘，說彘驚臨牢。", "永遁刀筆吏，寧期簿書曹。", "中興遂羣物，裂壤分鞬櫜。", "岷凶既云捕，吳虜亦已鏖。", "捍禦盛方虎，謨明富伊咎。", "披山窮木禾，駕海逾蟠桃。", "重來越裳雉，再返西旅獒。", "左右抗槐棘，縱橫羅雁羔。", "三辟咸肆宥，衆生均覆燾。", "安得奉皇靈，在宥解天弢。", "歸誠慰松梓，陳力開蓬篙。", "卜室有鄠杜，名田占灃澇。", "磻溪近餘基，阿城連故濠。", "螟蛑願親燎，荼堇甘自薅。", "飢食期農耕，寒衣俟蠶繰。", "及骭足爲溫，滿腹寧復饕。", "安將蒯及菅，誰慕粱與膏。", "弋林敺雀鷃，漁澤從鰌魛。", "觀象嘉素履，陳詩謝干旄。", "方託麋鹿羣，敢同騏驥槽。", "處賤無溷濁，固窮匪淫慆。", "踉蹌辭束縛，悅懌換煎熬。", "登年徒負版，興役趨代鼛。", "目眩絕渾渾，耳喧息嘈嘈。", "茲焉畢餘命，富貴非吾曹。", "長沙哀糺纆，漢陰嗤桔槔。", "苟伸擊壤情，機事息秋豪。", "海霧多蓊鬱，越風饒腥臊。", "寧唯迫魑魅，所懼齊焄藨。", "知罃懷褚中，范叔戀綈袍。", "伊人不可期，慷慨徒忉忉。"]}