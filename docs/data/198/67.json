{"author": "韓愈", "period": "唐", "type": "诗", "title": "豐陵行", "paragraphs": ["羽衛煌煌一百里，曉出都門葬天子。", "羣臣雜沓馳後先，宮官穰穰來不已。", "是時新秋七月初，金神按節炎氣除。", "清風飄飄輕雨灑，偃蹇旗斾卷以舒。", "逾梁下坂笳鼓咽，嵽嵲遂走玄宮閭。", "哭聲訇天百鳥噪，幽坎晝閉空靈輿。", "皇帝孝心深且遠，資送禮備無贏餘。", "設官置衛鎖嬪妓，供養朝夕象平居。", "臣聞神道尚清淨，三代舊制存諸書。", "墓藏廟祭不可亂，欲言非職知何如。"]}