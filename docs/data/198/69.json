{"author": "韓愈", "period": "唐", "type": "诗", "title": "贈崔立之評事", "paragraphs": ["崔侯文章苦捷敏，高浪駕天輸不盡。", "曾從關外來上都，隨身卷軸車連軫。", "朝爲百賦猶鬱怒，暮作千詩轉遒緊。", "搖毫擲簡自不供，頃刻青紅浮海蜃。", "才豪氣猛易語言，往往蛟螭雜螻蚓。", "知音自古稱難遇，世俗乍見那妨哂。", "勿嫌法官未登朝，猶勝赤尉長趨尹。", "時命雖乖心轉壯，技能虛富家逾窘。", "念昔塵埃兩相逢，爭名齟齬持矛楯。", "子時專場誇觜距，余始張軍嚴韅靷。", "爾來但欲保封疆，莫學龐涓怯孫臏。", "竄逐新歸厭聞鬧，齒髮早衰嗟可閔。", "頻蒙怨句刺棄遺，豈有閑官敢推引。", "深藏篋笥時一發，戢戢已多如束筍。", "可憐無益費精神，有似黃金擲虛牝。", "當今聖人求侍從，拔擢杞梓收楛箘。", "東馬嚴徐已奮飛，枚臯即召窮且忍。", "復聞王師西討蜀，霜風冽冽摧朝菌。", "走章馳檄在得賢，燕雀紛拏要鷹隼。", "竊料二途必處一，豈比恒人長蠢蠢。", "勸君韜養待徴招，不用雕琢愁肝腎。", "牆根菊花好沽酒，錢帛縱空衣可準。", "暉暉簷日暖且鮮，摵摵井梧疎更殞。", "高士例須憐麯糵，丈夫終莫生畦畛。", "能來取醉任喧呼，死後賢愚俱泯泯。"]}