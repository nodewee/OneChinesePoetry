{"author": "韓愈", "period": "唐", "type": "诗", "title": "贈劉師服", "paragraphs": ["羨君齒牙牢且潔，大肉硬餅如刀截。", "我今呀豁落者多，所存十餘皆兀臲。", "匙抄爛飯穩送之，合口軟嚼如牛呞。", "妻兒恐我生悵望，盤中不飣栗與棃。", "祗今年纔四十五，後日懸知漸莽鹵。", "朱顏皓頸訝莫親，此外諸餘誰更數。", "憶昔太公仕進初，口含兩齒無贏餘。", "虞翻十三比豈少，遂自惋恨形於書。", "丈夫命存百無害，誰能點檢形骸外。", "巨緡東釣儻可期，與子共飽鯨魚膾。"]}