{"author": "韓愈", "period": "唐", "type": "诗", "title": "奉和杜相公太清宮紀事陳誠上李相公十六韻", "paragraphs": ["耒耜興姬國，輴欙建夏家。", "在功誠可尚，於道詎爲華。", "象帝威容大，僊宗寶曆賒。", "衛門羅戟槊，圖壁雜龍蛇。", "禮樂追尊盛，乾坤降福遐。", "四真皆齒列，二聖亦肩差。", "陽月時之首，陰泉氣未牙。", "殿階鋪水碧，庭炬坼金葩。", "紫極觀忘倦，青詞奏不譁。", "噌吰宮夜闢，嘈囐鼓晨撾。", "褻味陳奚取，名香薦孔嘉。", "垂祥紛可錄，俾壽浩無涯。", "貴相山瞻峻，清文玉絕瑕。", "代工聲問遠，攝事敬恭加。", "皎潔當天月，葳蕤捧日霞。", "唱妍酬亦麗，俛仰但稱嗟。"]}