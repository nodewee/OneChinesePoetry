{"author": "韓愈", "period": "唐", "type": "诗", "title": "酬藍田崔丞立之詠雪見寄", "paragraphs": ["京城數尺雪，寒氣倍常年。", "泯泯都無地，茫茫豈是天。", "崩奔驚亂射，揮霍訝相纏。", "不覺侵堂陛，方應折屋椽。", "出門愁落道，上馬恐平韉。", "朝鼓矜凌起，山齋酩酊眠。", "吾方嗟此役，君乃詠其妍。", "冰玉清顏隔，波濤盛句傳。", "朝飧思共飯，夜宿憶同氈。", "舉目無非白，雄文乃獨玄。"]}