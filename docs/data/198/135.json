{"author": "韓愈", "period": "唐", "type": "诗", "title": "華山女", "paragraphs": ["街東街西講佛經，撞鐘吹螺鬧宮庭。", "廣張罪福資誘脅，聽衆狎恰排浮萍。", "黃衣道士亦講說，座下寥落如明星。", "華山女兒家奉道，欲驅異敎歸僊靈。", "洗粧拭面著冠帔，白咽紅頰長眉青。", "遂來陞座演真訣，觀門不許人開扃。", "不知誰人暗相報，訇然振動如雷霆。", "掃除衆寺人跡絕，驊騮塞路連椔軿。", "觀中人滿坐觀外，後至無地無由聽。", "抽簪脫釧解環佩，堆金疊玉光青熒。", "天門貴人傳詔召，六宮願識師顏形。", "玉皇頷首許歸去，乘龍駕鶴去青冥。", "豪家少年豈知道，來遶百帀脚不停。", "雲牕霧閣事恍惚，重重翠幕深金屏。", "僊梯難攀俗緣重，浪憑青鳥通丁寧。"]}