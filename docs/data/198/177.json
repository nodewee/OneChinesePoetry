{"author": "韓愈", "period": "唐", "type": "诗", "title": "示兒", "paragraphs": ["始我來京師，止攜一束書。", "辛勤三十年，以有此屋廬。", "此屋豈爲華，於我自有餘。", "中堂高且新，四時登牢蔬。", "前榮饌賓親，冠婚之所於。", "庭內無所有，高樹八九株。", "有藤婁絡之，春華夏陰敷。", "東堂坐見山，雲風相吹噓。", "松果連南亭，外有瓜芋區。", "西偏屋不多，槐榆翳空虛。", "山鳥旦夕鳴，有類澗谷居。", "主婦治北堂，膳服適戚疎。", "恩封高平君，子孫從朝裾。", "開門問誰來，無非卿大夫。", "不知官高卑，玉帶懸金魚。", "問客之所爲，峨冠講唐虞。", "酒食罷無爲，棋槊以相娛。", "凡此座中人，十九持鈞樞。", "又問誰與頻，莫與張樊如。", "來過亦無事，考評道精麤。", "躚躚媚學子，牆屏日有徒。", "以能問不能，其蔽豈可祛。", "嗟我不修飾，事與庸人俱。", "安能坐如此，比肩於朝儒。", "詩以示兒曹，其無迷厥初。"]}