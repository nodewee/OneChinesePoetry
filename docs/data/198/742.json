{"author": "柳宗元", "period": "唐", "type": "诗", "title": "茅簷下始栽竹", "paragraphs": ["瘴茅葺爲宇，溽暑常侵肌。", "適有重膇疾，蒸鬱寧所宜。", "東鄰幸導我，樹竹邀涼颸。", "欣然愜吾志，荷鍤西巖垂。", "楚壤多怪石，墾鑿力已疲。", "江風忽云暮，輿曳還相追。", "蕭瑟過極浦，旖旎附幽墀。", "貞根期永固，貽爾寒泉滋。", "夜牕遂不掩，羽扇寧復持。", "清泠集濃露，枕簟淒已知。", "網蟲依密葉，曉禽棲逈枝。", "豈伊紛囂閒，重以心慮怡。", "嘉爾亭亭質，自遠棄幽期。", "不見野蔓草，蓊蔚有華姿。", "諒無淩寒色，豈與青山辭。"]}