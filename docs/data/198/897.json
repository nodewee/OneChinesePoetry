{"author": "劉禹錫", "period": "唐", "type": "诗", "title": "虎丘寺路宴", "paragraphs": ["青林虎丘寺，林際翠微路。", "立見山僧來，遙從鳥飛處。", "茲峰淪寶玉，千載惟丘墓。", "埋劒人空傳，鑿山龍已去。", "捫蘿披翳薈，路轉夕陰遽。", "虎嘯崖谷寒，猿鳴松杉暮。", "徘徊北樓上，海江窮一顧。", "日映千里帆，鴉歸萬家樹。", "暫因愜所適，果得捐外慮。", "庭暗棲還雲，簷香滴甘露。", "久迷空寂理，多爲聲華故。", "永欲投此山，餘生豈能悞。"]}