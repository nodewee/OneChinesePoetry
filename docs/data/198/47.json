{"author": "陸游", "period": "宋", "type": "诗", "title": "冬夜作短歌", "paragraphs": ["饑鼠窺殘燈，寒犬踏枯葉。", "小室擁燎爐，清笳下危堞。", "老人素多疾，舉動常畏怯。", "衣裘視寒燠，日夜自調燮。", "食必按本草，下箸未嘗輒。", "體安疾自去，藥石無此捷。", "敢學李輕車，霸亭夜遊獵。", "况如馬新息，萬里聽鳶跕。", "欲求神氣住，先戒事物接。", "寧爲子光瘖，不效嗇夫喋。", "明晨一杯粥，趺坐橫白氎。", "無魚何足道，爲爾歌長鋏。"]}