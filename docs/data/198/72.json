{"author": "韓愈", "period": "唐", "type": "诗", "title": "剝啄行", "paragraphs": ["剝剝啄啄，有客至門。", "我不出應，客去而嗔。", "從者語我，子胡爲然。", "我不厭客，困於語言。", "欲不出納，以堙其源。", "空堂幽幽，有秸有莞。", "門以兩板，叢書於間。", "窅窅深塹，其墉甚完。", "彼寧可隳，此不可干。", "從者語我，嗟子誠難。", "子雖云爾，其口益蕃。", "我爲子謀，有萬其全。", "凡今之人，急名與官。", "子不引去，與爲波瀾。", "雖不開口，雖不開關。", "變化咀嚼，有鬼有神。", "今去不勇，其如後艱。", "我謝再拜，汝無復云。", "往追不及，來不有年。"]}