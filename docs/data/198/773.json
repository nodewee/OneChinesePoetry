{"author": "柳宗元", "period": "唐", "type": "诗", "title": "聞黃鸝", "paragraphs": ["倦聞子規嘲暮聲，不意忽有黃鸝鳴。", "一聲夢斷楚江曲，滿眼故園春意生。", "目極千里無山河，麥芒際天搖清波。", "王畿優本少賦役，務閑酒熟饒經過。", "此時晴煙最深處，舍南巷北遙相語。", "翻日迥度昆明飛，凌風邪看細柳翥。", "我今誤落千萬山，身同傖人不思還。", "鄉禽何事亦來此，令我生心憶桑梓。", "閉聲迴翅歸務速，西林紫椹行當熟。"]}