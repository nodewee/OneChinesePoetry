{"author": "劉禹錫", "period": "唐", "type": "诗", "title": "葡萄歌", "paragraphs": ["野田生葡萄，纏繞一枝高。", "移來碧墀下，張王日日高。", "分岐浩繁縟，脩蔓蟠詰曲。", "揚翹向庭柯，意思如有屬。", "爲之立長檠，布濩當軒綠。", "米液溉其根，理疎看滲漉。", "繁葩組綬結，懸實珠璣蹙。", "馬乳帶輕霜，龍鱗曜初旭。", "有客汾陰至，臨堂瞪雙目。", "自言我晉人，種此如種玉。", "釀之成美酒，令人飲不足。", "爲君持一斗，往取涼州牧。"]}