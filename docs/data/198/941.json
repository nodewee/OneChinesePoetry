{"author": "劉禹錫", "period": "唐", "type": "诗", "title": "和浙西李大夫霜夜對月聽小童吹觱篥歌依本韻", "paragraphs": ["海門雙青暮煙歇，萬頃金波湧明月。", "侯家小兒能觱篥，對此清光天性發。", "長江凝練樹無風，瀏慄一聲霄漢中。", "涵胡畫角怨邊草，蕭瑟清蟬吟野叢。", "沖融頓挫心使指，雄吼如風轉如水。", "思婦多情珠淚垂，仙禽欲舞雙翅起。", "郡人寂聽衣滿霜，江城月斜樓影長。", "纔驚指下繁韻息，已見樹杪明星光。", "謝公高齋吟激楚，戀闕心同在羈旅。", "一奏荆人白雪歌，如聞雒客扶風鄔。", "吳門水驛按山陰，文字殷勤寄意深。", "欲識陽陶能絕處，少年榮貴道傷心。"]}