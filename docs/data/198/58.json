{"author": "陸游", "period": "宋", "type": "诗", "title": "治圃", "paragraphs": ["槁蔓殘蕪滿幽圃，多具鉏耰課僮豎。", "非惟吾圃要翦除，亦恐爾輩成惰窳。", "老桂盤壑飽風霜，修篁當軒弄烟雨。", "一松孤立信豪傑，兩槐對植如賓主。", "珍禽揀枝春欲動，蠹穴掃空吾甚武。", "蘼蕪芽蘗已暗長，甘菊根芽亦潜吐。", "山薑澗蒲乃微草，露葉參差看仰俯。", "世間安得有遺才，位置要須令得所。"]}