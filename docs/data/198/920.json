{"author": "劉禹錫", "period": "唐", "type": "诗", "title": "飛鳶操", "paragraphs": ["鳶飛杳杳青雲裏，鳶鳴蕭蕭風四起。", "旗尾飄揚勢漸高，箭頭砉劃聲相似。", "長空悠悠霽日懸，六翮不動凝風煙。", "遊鵾翔鴈出其下，慶雲清景相回旋。", "忽聞饑烏一噪聚，瞥下雲中爭腐鼠。", "騰音礪吻相喧呼，仰天大嚇疑鵷鶵。", "畏人避犬投高處，俛啄無聲猶屢顧。", "青鳥自愛玉山禾，仙禽徒貴華亭露。", "樸遬危巢向暮時，毰毸飽腹蹲枯枝。", "遊童挾彈一麾肘，臆碎羽分人不悲。", "天生衆禽各有類，威鳳文章在仁義。", "鷹隼儀形螻蟻心，雖能戾天何足貴。"]}