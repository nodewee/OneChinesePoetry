{"author": "韓愈", "period": "唐", "type": "诗", "title": "贈別元十八協律六首 一", "paragraphs": ["知識久去眼，吾行其既遠。", "瞢瞢莫訾省，默默但寢飯。", "子兮何爲者，冠珮立憲憲。", "何氏之從學，蘭蕙已滿畹。", "於何翫其光，以至歲向晚。", "治惟尚和同，無俟於謇謇。", "或師絕學賢，不以藝自輓。", "子兮獨如何，能自媚婉娩。", "金石出聲音，宮室發關楗。", "何人識章甫，而知駿蹄踠。", "惜乎吾無居，不得留息偃。", "臨當背面時，裁詩示繾綣。"]}