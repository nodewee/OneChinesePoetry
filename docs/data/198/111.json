{"author": "韓愈", "period": "唐", "type": "诗", "title": "題炭谷湫祠堂", "paragraphs": ["萬生都陽明，幽暗鬼所寰。", "嗟龍獨何智，出入人鬼間。", "不知誰爲助，若執造化關。", "厭處平地水，巢居插天山。", "列峰若攢指，石盂仰環環。", "巨靈高其捧，保此一掬慳。", "森沈固含蓄，本以儲陰奸。", "魚鼈蒙擁護，羣嬉傲天頑。", "翾翾棲託禽，飛飛一何閑。", "祠堂像侔真，擢玉紆煙鬟。", "羣怪儼伺候，恩威在其顏。", "我來日正中，悚惕思先還。", "寄立尺寸地，敢言來途艱。", "吁無吹毛刃，血此牛蹄殷。", "至令乘水旱，鼓舞寡與鰥。", "林叢鎮冥冥，窮年無由刪。", "妍英雜豔實，星瑣黃朱斑。", "石級皆險滑，顛躋莫牽攀。", "龍區雛衆碎，付與宿已頒。", "棄去可奈何，吾其死茅菅。"]}