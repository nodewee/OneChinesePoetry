{"author": "劉禹錫", "period": "唐", "type": "诗", "title": "觀棋歌送儇師西遊", "paragraphs": ["長沙男子東林師，閑讀藝經工弈棋。", "有時凝思如入定，暗覆一局誰能知。", "今年訪予來小桂，方袍袖中貯新勢。", "山人無事秋日長，白晝懵懵眠匡牀。", "因君臨局看鬬智，不覺遲景沈西牆。", "自從仙人遇樵子，直到開元王長史。", "前身後身付餘習，百變千化無窮已。", "初疑磊落曙天星，次見搏擊三秋兵。", "鴈行布陳衆未曉，虎穴得子人皆驚。", "行盡三湘不逢敵，終日饒人損機格。", "自言臺閣有知音，悠然遠起西遊心。", "商山夏木陰寂寂，好處俳徊駐飛錫。", "忽思爭道畫平沙，獨笑無言心有適。", "藹藹京城在九天，貴遊豪士足華筵。", "此時一行出人意，賭取聲名不要錢。"]}