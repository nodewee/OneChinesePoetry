{"author": "柳宗元", "period": "唐", "type": "诗", "title": "遊石角過小嶺至長烏村", "paragraphs": ["志適不期貴，道存豈偷生。", "久忘上封事，復笑昇天行。", "竄逐宦湘浦，搖心劇懸旌。", "始驚陷世議，終欲逃天刑。", "歲月殺憂慄，慵疎寡將迎。", "追遊疑所愛，且復舒吾情。", "石角恣幽步，長烏遂遐征。", "磴廻茂樹斷，景晏寒川明。", "曠望少行人，時聞田鸛鳴。", "風篁冒水遠，霜稻侵山平。", "稍與人事閒，益知身世輕。", "爲農信可樂，居寵真虛榮。", "喬木餘故國，願言果丹誠。", "四支反田畝，釋至東臯耕。"]}