{"author": "韓愈", "period": "唐", "type": "诗", "title": "送諸葛覺往隨州讀書", "paragraphs": ["鄴侯家多書，插架三萬軸。", "一一懸牙籤，新若手未觸。", "爲人強記覽，過眼不再讀。", "偉哉羣聖文，磊落載其腹。", "行年五十餘，出守數已六。", "京邑有舊廬，不容久食宿。", "臺閣多官員，無地寄一足。", "我雖官在朝，氣勢日局縮。", "屢爲丞相言，雖懇不見錄。", "送行過滻水，東望不轉目。", "今子從之遊，學問得所欲。", "入海觀龍魚，矯翮逐黃鵠。", "勉爲新詩章，月寄三四幅。"]}