{"author": "劉禹錫", "period": "唐", "type": "诗", "title": "送李策秀才還湖南因寄幕中親故兼簡衡州呂八郎中", "paragraphs": ["深春風日淨，晝長幽鳥鳴。", "僕夫前致詞，門有白面生。", "攝衣相問訊，解帶坐南榮。", "端志見眉睫，苦言發精誠。", "因出懷中文，調孤詞亦清。", "悄如促柱弦，掩抑多不平。", "乃言本蜀士，世降岷山靈。", "前人秉藝文，高視來上京。", "曳綬司徒府，所從信國楨。", "析薪委寶林，善響繼家聲。", "何處翳附郭，幾人思郈成。", "雲天望喬木，風水悲流萍。", "前與計吏西，始列貢士名。", "森然就筆札，從試春官卿。", "帝城岐路多，萬足伺晨星。", "茫茫風塵中，工拙同有營。", "寒女勞夜織，山苗榮寸莖。", "侯門方擊鐘，衣褐誰將迎。", "弱羽果摧頹，壯心鬱怦怦。", "諒無蟠木容，聊復蓬累行。", "昨日訊靈龜，繇言利艱貞。", "當求捨拔中，必在審已明。", "誓將息薄遊，焦思窮筆精。", "蒔蘭在幽渚，安得揚芬馨。", "曰余摧落者，散質負華纓。", "一聆苦辛詞，再動伊鬱情。", "身棄言不動，愛才心尚驚。", "恨無羊角風，使爾化北溟。", "論罷情益親，涉旬忘歸程。", "日攜邑中客，閑眺江上城。", "晝憩命金罍，宵談轉璿衡。", "薰風香麈尾，月露濡桃笙。", "忽被戒羸驂，薄言事南征。", "火雲蔚千里，旅思浩已盈。", "湘江含碧虛，衡嶺浮翠晶。", "豈伊山水異，適與人事幷。", "油幕侶昆丘，粲然疊瑤瓊。", "庾樓見清月，孔坐多綠醽。", "復有衡山守，本自雲龍庭。", "抗志在靈府，發越侔咸英。", "一揮出滎陽，惠彼嗤嗤氓。", "隼旟辭灞水，居者皆涕零。", "惟昔與伊人，交歡經宿齡。", "一從雲雨散，滋我鄙吝萌。", "北渚不堪愁，南音誰復聽。", "離憂若去水，浩漾無時停。", "嘗聞祝融峰，上有神禹銘。", "古石琅玕姿，秘文螭虎形。", "聖功奠遠服，神物擁休禎。", "賢人在其下，彷彿疑蓬瀛。", "君行歷郡齋，大袂拂雙旌。", "飾容遇朗鑒，肝鬲可以呈。", "昔日馬相如，臨邛坐盡傾。", "勉君刷羽翰，蚤取凌青冥。"]}