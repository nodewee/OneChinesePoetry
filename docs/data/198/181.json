{"author": "韓愈", "period": "唐", "type": "诗", "title": "和裴僕射相公假山十一韻", "paragraphs": ["公乎真愛山，看山旦連夕。", "猶嫌山在眼，不得着脚歷。", "枉語山中人，匄我澗側石。", "有來應公須，歸必載金帛。", "當軒乍駢羅，隨勢忽開坼。", "有洞若神剜，有巖類天劃。", "終朝巖洞間，歌鼓燕賓戚。", "孰謂衡霍期，近在王侯宅。", "傅氏築已卑，磻溪釣何激。", "逍遙功德下，不與事相摭。", "樂我盛明朝，於焉傲今昔。"]}