{"author": "歐陽詹", "period": "唐", "type": "诗", "title": "李評事公進示文集因贈之", "paragraphs": ["風雅不墜地，五言始君先。", "希微嘉會章，杳冥河梁篇。", "理蔓語無枝，言一意則千。", "往來更後人，澆蕩醨前源。", "傾筐實不收，樸樕華爭繁。", "大教護微旨，哲人生令孫。", "高飆激頹波，坐使橫流翻。", "昔日越重阻，側聆滄海傳。", "逮茲覿清揚，幸覩青琅編。", "泠泠中山醇，片片崑丘璠。", "一杯有餘味，再覽增光鮮。", "對寶人皆鑒，握鞶良自妍。", "吾其告先師，六義今還全。"]}