{"author": "柳宗元", "period": "唐", "type": "诗", "title": "跂烏詞", "paragraphs": ["城上日出羣烏飛，鵶鵶爭赴朝陽枝。", "刷毛伸翼和且樂，爾獨落魄今何爲。", "無乃慕高近白日，三足妬爾令爾疾。", "無乃飢啼走道旁，貪鮮攫肉人所傷。", "翹肖獨足下叢薄，口銜低枝始能躍。", "還顧泥涂備螻蟻，仰看棟梁防燕雀。", "左右六翮利如刀，踊身失勢不得高。", "支離無趾猶自免，努力低飛逃後患。"]}