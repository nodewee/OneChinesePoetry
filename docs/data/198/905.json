{"author": "劉禹錫", "period": "唐", "type": "诗", "title": "九華山歌", "paragraphs": ["奇峰一見驚魂魄，意想洪罏始開闢。", "疑是九龍夭矯欲攀天，忽逢霹靂一聲化爲石。", "不然何至今，悠悠億萬年，氣勢不死如騰仚。", "雲含幽兮月添冷，月凝暉兮江漾影。", "結根不得要路津，逈秀長在無人境。", "軒皇封禪登雲亭，大禹會寄臨東溟。", "乘樏不來廣樂絕，獨與猨鳥愁青熒。", "君不見敬亭之山黃索漠，兀如斷岸無稜角。", "宣城謝守一首詩，遂使聲名齊五岳。", "九華山，九華山。", "自是造化一尤物，焉能籍甚乎人間。"]}