{"author": "韓愈", "period": "唐", "type": "诗", "title": "答柳柳州食蝦蟆", "paragraphs": ["蝦蟆雖水居，水特變形貌。", "強號爲蛙蛤，於實無所校。", "雖然兩股長，其奈脊皴皰。", "跳躑雖云高，意不離濘淖。", "鳴聲相呼和，無理只取鬧。", "周公所不堪，灑灰垂典敎。", "我棄愁海濱，恒願眠不覺。", "叵堪朋類多，沸耳作驚爆。", "端能敗笙磬，仍工亂學校。", "雖蒙句踐禮，竟不聞報效。", "大戰元鼎年，孰強孰敗橈。", "居然當鼎味，豈不辱釣罩。", "余初不下喉，近亦能稍稍。", "常懼染蠻夷，失平生好樂。", "而君復何爲，甘食比豢豹。", "獵較務同俗，全身斯爲孝。", "哀哉思慮深，未見許回櫂。"]}