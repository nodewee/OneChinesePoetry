{"author": "韓愈", "period": "唐", "type": "诗", "title": "南溪始泛三首 二", "paragraphs": ["南溪亦清駛，而無檝與舟。", "山農驚見之，隨我觀不休。", "不惟兒童輩，或有杖白頭。", "饋我籠中瓜，勸我此淹留。", "我云以病歸，此已頗自由。", "幸有用餘俸，置居在西疇。", "囷倉米穀滿，未有旦夕憂。", "上去無得得，下來亦悠悠。", "但恐煩里閭，時有緩急投。", "願爲同社人，雞豚燕春秋。"]}