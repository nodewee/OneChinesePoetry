{"author": "韓愈", "period": "唐", "type": "诗", "title": "和虞部盧四酬翰林錢七赤藤杖歌", "paragraphs": ["赤藤爲杖世未窺，臺郎始攜自滇池。", "滇王掃宮避使者，跪進再拜語嗢咿。", "繩橋拄過免傾墮，性命造次蒙扶持。", "途經百國皆莫識，君臣聚觀逐旌麾。", "共傳滇神出水獻，赤龍拔鬚血淋漓。", "又云羲和操火鞭，暝到西極睡所遺。", "幾重包裹自題署，不以珍怪誇荒夷。", "歸來捧贈同舍子，浮光照手欲把疑。", "空堂晝眠倚牖戶，飛電著壁搜蛟螭。", "南宮清深禁闈密，唱和有類吹塤篪。", "妍辭麗句不可繼，見寄聊且慰分司。"]}