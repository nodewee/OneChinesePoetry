{"author": "劉禹錫", "period": "唐", "type": "诗", "title": "有獺吟", "paragraphs": ["有獺得嘉魚，自謂天見憐。", "先祭不敢食，捧鱗望青玄。", "人立寒沙上，心專眼悁悁。", "漁翁以爲妖，舉塊投其咽。", "呼兒貫魚歸，與獺同烹煎。", "關關黃金鶚，大[翅]搖江煙。", "下見盈尋魚，投身擘洪連。", "攫拏隱鱗去，哺雛林岳巔。", "鴟烏欲伺隙，遙噪莫敢前。", "長居青雲路，彈射無由緣。", "何地無江湖，何水無鮪鱣。", "天意不宰割，菲祭徒虔虔。", "空餘知禮重，載在淹中篇。"]}