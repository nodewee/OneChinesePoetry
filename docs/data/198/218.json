{"author": "韓愈", "period": "唐", "type": "诗", "title": "詠雪贈張籍", "paragraphs": ["只見縱橫落，寧知遠近來。", "飄颻還自弄，歷亂竟誰催。", "座暖銷那怪，池清失可猜。", "坳中初蓋成，垤處遂成堆。", "慢有先居後，輕多去却回。", "度前鋪瓦隴，發本積牆隈。", "穿細時雙透，乘危忽半摧。", "舞深逢坎井，集早值層臺。", "砧練終宜擣，階紈未暇裁。", "城寒裝睥睨，樹凍裹莓苔。", "片片勻如翦，紛紛碎若挼。", "定非燖鵠鷺，真是屑瓊瑰。", "緯繣觀朝萼，冥茫矚晚埃。", "當窗恒凜凜，出戶即皚皚。", "壓野榮芝菌，傾都委貨財。", "娥嬉華蕩瀁，胥怒浪崔嵬。", "磧迥疑浮地，雲平想輾雷。", "隨車翻縞帶，逐馬散銀桮。", "萬屋漫汗合，千株照曜開。", "松篁遭搓抑，糞壤獲饒培。", "隔絕門庭遽，擠排陛級纔。", "豈堪裨嶽鎮，強欲效鹽梅。", "隱匿瑕疵盡，包羅委瑣該。", "誤雞宵呃喔，驚雀暗裴回。", "浩浩過三暮，悠悠帀九垓。", "鯨鯢陸死骨，玉石火炎灰。", "厚慮填溟壑，高愁㨖斗魁。", "日輪埋欲側，坤軸壓將頹。", "岸類長蛇攪，陵猶巨象豗。", "水官夸傑黠，木氣怯胚胎。", "著地無由卷，連天不易推。", "龍魚冷蟄苦，虎豹餓號哀。", "巧借奢華便，專繩困約災。", "威貪陵布被，光肯離金罍。", "賞翫捐他事，歌謠放我才。", "狂敎詩硉矹，興與酒陪鰓。", "惟子能諳耳，諸人得語哉。", "助留風作黨，勸坐火爲媒。", "雕刻文刀利，搜求智網恢。", "莫煩相屬和，傳示及提孩。"]}