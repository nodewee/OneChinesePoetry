{"author": "陸游", "period": "宋", "type": "诗", "title": "冬日感興十韵", "paragraphs": ["霧雨天昏曀，陂湖地阻深。", "蔽空鴉作陣，暗路棘成林。", "有客風埃裏，頻年老病侵。", "夢魂來二豎，相法欠三壬。", "舊憤開孤劍，新愁感斷砧。", "唐衢惟痛哭，莊舄正悲吟。", "瘦跨秋門馬，寒生夜店衾。", "但思全舊璧，敢冀訪遺簪。", "樓上蒼茫眼，燈前破碎心。", "長謠傾濁酒，慷慨壓層陰。"]}