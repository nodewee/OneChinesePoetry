{"author": "柳宗元", "period": "唐", "type": "诗", "title": "掩役夫張進骸", "paragraphs": ["生死悠悠爾，一氣聚散之。", "偶來紛喜怒，奄忽已復辭。", "爲役孰賤辱，爲貴非神奇。", "一朝纊息定，枯巧無妍媸。", "生平勤皂櫪，剉秣不告疲。", "既死給槥櫝，葬之東山基。", "奈何值崩湍，蕩析臨路垂。", "髐然暴百骸，散亂不復支。", "從者幸告余，睠之涓然悲。", "猫虎獲迎祭，犬馬有蓋帷。", "佇立唁爾魂，豈復識此爲。", "畚鍤載埋瘞，溝瀆護其危。", "我心得所安，不謂爾有知。", "掩骼著春令，茲焉適其時。", "及物非吾事，聊且顧爾私。"]}