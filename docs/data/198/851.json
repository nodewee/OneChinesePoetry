{"author": "劉禹錫", "period": "唐", "type": "诗", "title": "遊桃源一百韻", "paragraphs": ["沅江清悠悠，連山鬱岑寂。", "回流抱絕巘，皎鏡含虛碧。", "昏旦遞明媚，煙嵐分委積。", "香蔓垂綠潭，暴龍照孤磧。", "淵明著前志，子驥思遠蹠。", "寂寂無何鄉，密爾天地隔。", "金行太元歲，漁者偶探賾。", "尋花得幽踪，窺洞穿闇隙。", "依微聞雞犬，豁達值阡陌。", "居人互將迎，笑語如平昔。", "廣樂雖交奏，海禽心不懌。", "揮手一來歸，故溪無處覓。", "綿綿五百載，市朝幾遷革。", "有路在壺中，無人知地脉。", "皇家感至道，聖祚自天錫。", "金闕傳本枝，玉函留寶曆。", "禁山開秘宇，復戶潔靈宅。", "蘂檢香氛氳，醮壇煙冪冪。", "我來塵外躅，瑩若朝星析。", "崖轉對翠屏，水窮留畫鷁。", "三休俯喬木，千級扳峭壁。", "旭日聞撞鐘，綵雲迎躡屐。", "遂登最高頂，縱目還楚澤。", "平湖見草青，遠岸連霞赤。", "幽尋如夢想，綿思屬空闃。", "夤緣且忘疲，耽玩近成癖。", "清猨伺曉發，瑤草凌寒坼。", "祥禽舞葱蘢，珠樹搖玓瓅。", "羽人顧我笑，勸我稅歸軛。", "霓裳何飄颻，童顏潔白皙。", "重巖是藩屏，馴鹿受羈靮。", "樓居彌清霄，蘿蔦成翠帟。", "仙翁遺竹杖，王母留桃核。", "姹女飛丹砂，青童護金液。", "寶氣浮鼎耳，神光生劒脊。", "虛無天樂來，僁窣鬼兵役。", "丹丘肅朝禮，玉札工紬繹。", "枕中淮南方，牀下阜鄉舄。", "明燈坐遙夜，幽籟聽淅瀝。", "因話近世仙，聳然心神惕。", "乃言瞿氏子，骨狀非凡格。", "往事黃先生，羣兒多侮劇。", "謷然不屑意，元氣貯肝膈。", "往往游不歸，洞中觀博弈。", "言高未易信，猶復加訶責。", "一旦前致辭，自云仙期迫。", "言師有道骨，前事常被謫。", "如今三山上，名字在真籍。", "悠然謝主人，後歲當來覿。", "言畢依庭樹，如煙去無跡。", "觀者皆失次，驚追紛絡繹。", "日暮山徑窮，松風自蕭槭。", "適逢脩蛇見，瞋目光激射。", "如嚴三清居，不使恣搜索。", "唯餘步綱勢，八趾在沙礫。", "至今東北隅，表以壇上石。", "列仙徒有名，世人非目擊。", "如何庭廡際，白日振飛翮。", "洞天豈幽遠，得道如咫尺。", "一氣無死生，三光自遷易。", "因思人間世，前路何狹窄。", "瞥然此生中，善祝期滿百。", "大方播羣類，秀氣肖翕闢。", "性靜本同和，物牽成阻厄。", "是非鬬方寸，葷血昏精魄。", "遂令多夭傷，猶喜見斑白。", "喧喧車馬馳，苒苒桑榆夕。", "共安緹繡榮，不悟泥途適。", "紛吾本孤賤，世業在逢掖。", "九流宗指歸，百氏旁捃摭。", "公卿偶慰薦，鄉曲繆推擇。", "居安白社貧，至傲玄纁辟。", "功名希自取，簪組俟揚歷。", "書府蚤懷鉛，射宮曾發的。", "起草香生帳，坐曹烏集柏。", "賜燕聆簫韶，侍祠閱琮璧。", "嘗聞履忠信，可以行蠻貊。", "自述希古心，忘恃干時畫。", "巧言忽成錦，苦志徒食蘗。", "平地生峰巒，深心有矛戟。", "層波一震盪，弱植忽淪溺。", "北渚弔靈均，長岑思亭伯。", "禍來昧幾兆，事去空歎息。", "塵累與時深，流年隨漏滴。", "才能疑木鴈，報施迷夷跖。", "楚奏縶鍾儀，商歌勞甯戚。", "稟生非懸解，對鏡方感激。", "自從嬰網羅，每事問龜策。", "王正降雷雨，環玦賜遷斥。", "倘伏夷平人，誓將依羽客。", "買山構精舍，領徒開講席。", "冀無身外憂，自有閑中益。", "道芽期日就，塵慮乃冰釋。", "且欲遺姓名，安能慕竹帛。", "長生尚學致，一溉豈虛擲。", "芝朮資糇糧，煙霞拂巾幘。", "黃石履看墮，洪崖肩可拍。", "聊復嗟蜉蝣，何煩哀虺蜴。", "青囊既深味，瓊葩亦屢摘。", "縱無西山資，猶免長戚戚。"]}