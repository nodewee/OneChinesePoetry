{"author": "韓愈", "period": "唐", "type": "诗", "title": "李花二首 一", "paragraphs": ["平旦入西園，梨花數株若矜夸。", "旁有一株李，顏色慘慘似含嗟。", "問之不肯道所以，獨繞百帀至日斜。", "忽憶前時經此樹，正見芳意初萌牙。", "奈何趁酒不省錄，不見玉枝攢霜葩。", "泫然爲汝下雨淚，無由反斾羲和車。", "東風來吹不解顏，蒼茫夜氣生相遮。", "冰盤夏薦碧實脆，斥去不御慚其花。"]}