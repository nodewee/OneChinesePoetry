{"author": "劉禹錫", "period": "唐", "type": "诗", "title": "送鴻舉遊江[西]", "paragraphs": ["禪客學禪兼學文，出山初似無心雲。", "從風卷舒來何處，繚繞巴山不得去。", "山州古寺好閑居，讀盡龍王宮裏書。", "使君灘頭揀石硯，白帝城邊尋野蔬。", "忽然登高心瞥起，又欲浮杯信流水。", "煙波浩淼魚鳥情，東去三千三百里。", "荆門峽斷無盤渦，湘平漢闊清光多。", "廬山霧開見瀑布，江西月淨聞漁歌。", "鍾陵八郡多名守，半是西方社中友。", "與師相見便談空，想得高齋獅子吼。"]}