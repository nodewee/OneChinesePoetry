{"author": "韓愈", "period": "唐", "type": "诗", "title": "遊青龍寺贈崔大補闕", "paragraphs": ["秋灰初吹季月管，日出卯南暉景短。", "友生招我佛寺行，正值萬株紅葉滿。", "光華閃壁見神鬼，赫赫炎官張火傘。", "然雲燒樹火實駢，金烏下啄赬虬卵。", "魂翻眼倒忘處所，赤氣沖融無間斷。", "有如流傳上古時，九輪照燭乾坤旱。", "二三道士席其間，靈液屢進玻黎盌。", "忽驚顏色變韶稚，却信靈僊非怪誕。", "桃源迷路竟茫茫，棗下悲歌徒纂纂。", "前年嶺隅鄉思發，躑躅成山開不算。", "去歲羇帆湘水明，霜楓千里隨歸伴。", "猿呼鼯嘯鷓鴣啼，惻耳酸腸難濯澣。", "思君攜手安能得，今者相從敢辭懶。", "由來鈍騃寡參尋，況是儒官飽閑散。", "惟君與我同懷抱，鋤去陵谷置平坦。", "年少得途未要忙，時清諫疏尤宜罕。", "何人有酒身無事，誰家多竹門可款。", "須知節候即風寒，幸及亭午猶妍暖。", "南山逼冬轉清瘦，刻畫圭角出崖窾。", "當憂復被冰雪埋，汲汲來窺戒遲緩。"]}