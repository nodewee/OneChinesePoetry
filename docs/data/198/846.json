{"author": "劉禹錫", "period": "唐", "type": "诗", "title": "武陵觀火詩", "paragraphs": ["楚鄉祝融分，炎火常爲虞。", "是時直突煙，發自晨炊徒。", "盲風扇其威，白晝曛陽鳥。", "操綆不暇汲，循牆還避踰。", "怒如列缺光，迅與芬輪俱。", "聯延掩四遠，赫弈成洪鑪。", "洶疑雲濤翻，颯若鬼神趨。", "當前迎惞𨹮，是物同膏腴。", "金烏入梵天，赤龍遊玄都。", "騰煙透窻戶，飛燄生欒櫨。", "火山摧半空，星雨灑中衢。", "瑤壇被髹漆，寶樹攢珊瑚。", "光縣與琴焦，旗亭無酒濡。", "市人委百貨，邑令遺雙鳧。", "餘勢下隈隩，長熛烘舳艫。", "吹焚照水府，炙浪愁天吳。", "災罷雲日晚，心驚視聽殊。", "高灰辨廩庾，黑土連闉闍。", "衆燼合星羅，遊氛鑠人膚。", "厚地藏宿熱，遙林呈驟枯。", "火德資生人，庸可一日無。", "御之失其道，敲石彌天隅。", "晉庫走龍劒，吳宮傷燕雛。", "五行有沴氣，先哲垂訏謨。", "宋鄭同日起，時當賢大夫。", "無苛自可樂，弭患非所圖。", "賢守恤人瘼，臨煙駐驪駒。", "弔場色慘忸，顏失詞劬愉。", "下令蠲里布，指期輕市租。", "閈垣適未立，苫蓋自相娛。", "山木行剪伐，江泥宜墐途。", "邑臣不必曾，何用徵越巫。"]}