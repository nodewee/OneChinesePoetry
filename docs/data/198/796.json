{"author": "劉禹錫", "period": "唐", "type": "诗", "title": "百花行", "paragraphs": ["長安百花時，風景宜輕薄。", "無人不沽酒，何處不聞樂。", "春風連夜動，微雨凌曉濯。", "紅焰出牆頭，雪光映樓角。", "繁紫韻松竹，遠黃繞籬落。", "臨路不勝愁，輕煙去何託。", "滿庭蕩魂魄，照廡成丹渥。", "爛熳簇顛狂，飄零勸行樂。", "時節易晼晚，清陰覆池閣。", "唯有安石榴，當軒慰寂寞。"]}