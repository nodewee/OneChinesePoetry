{"author": "韓愈", "period": "唐", "type": "诗", "title": "孟東野失子", "paragraphs": ["失子將何尤，吾將上尤天。", "女實主下人，與奪一何偏。", "彼於女何有，乃令蕃且延。", "此獨何罪辜，生死旬日間。", "上呼無時聞，滴地淚到泉。", "地祇爲之悲，瑟縮久不安。", "乃呼大靈龜，騎雲款天門。", "問天主下人，薄厚胡不均。", "天曰天地人，由來不相關。", "吾懸日與月，吾繫星與辰。", "日月相噬齧，星辰踣而顛。", "吾不女之罪，知非女由因。", "且物各有分，孰能使之然。", "有子與無子，禍福未可原。", "魚子滿母腹，一一欲誰憐。", "細腰不自乳，舉族常孤鰥。", "鴟梟啄母腦，母死子始翻。", "蝮蛇生子時，坼裂腸與肝。", "好子雖云好，未還恩與勤。", "惡子不可說，鴟梟蝮蛇然。", "有子且勿喜，無子固勿歎。", "上聖不待敎，賢聞語而遷。", "下愚聞語惑，雖敎無由悛。", "大靈頓頭受，即日以命還。", "地祇謂大靈，女往告其人。", "東野夜得夢，有夫玄衣巾。", "闖然入其戶，三稱天之言。", "再拜謝玄夫，收悲以歡忻。"]}