{"author": "劉禹錫", "period": "唐", "type": "诗", "title": "平齊行二首 二", "paragraphs": ["泰山沈寇六十年，旅祭不享生愁煙。", "今逢聖君欲封禪，神使陰兵來阻戰。", "妖氛掃盡河水清，日觀杲杲卿雲見。", "開元黃帝東封時，百神受職爭奔馳。", "千鈞猛簴順流下，洪波涵淡浮熊羆。", "侍臣燕公秉文筆，玉檢告天無媿詞。", "當今睿孫承聖祖，岳神望幸河宗舞。", "青門大道屬車塵，共待葳蕤翠華舉。"]}