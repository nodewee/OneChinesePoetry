{"author": "韓愈", "period": "唐", "type": "诗", "title": "南山有高樹行贈李宗閔", "paragraphs": ["南山有高樹，花葉何衰衰。", "上有鳳皇巢，鳳皇乳且棲。", "四旁多長枝，羣鳥所托依。", "黃鵠據其高，衆鳥接其卑。", "不知何山鳥，羽毛有光輝。", "飛飛擇所處，正得衆所希。", "上承鳳皇恩，自期永不衰。", "中與黃鵠羣，不自隱其私。", "下視衆鳥羣，汝徒竟何爲。", "不知挾丸子，心默有所規。", "彈汝枝葉間，汝翅不覺摧。", "或言由黃鵠，黃鵠豈有之。", "慎勿猜衆鳥，衆鳥不足猜。", "無人語鳳皇，汝屈安得知。", "黃鵠得汝去，婆娑弄毛衣。", "前汝下視鳥，各議汝瑕疵。", "汝豈無朋匹，有口莫肯開。", "汝落蒿艾間，幾時復能飛。", "哀哀故山友，中夜思汝悲。", "路遠翅翎短，不得持汝歸。"]}