{"author": "韓愈", "period": "唐", "type": "诗", "title": "辛卯年雪", "paragraphs": ["元和六年春，寒氣不肯歸。", "河南二月末，雪花一尺圍。", "崩騰相排拶，龍鳳交橫飛。", "波濤何飄揚，天風吹旛旂。", "白帝盛羽衛，鬖髿振裳衣。", "白霓先啓途，從以萬玉妃。", "翕翕陵厚載，譁譁弄陰機。", "生平未曾見，何暇議是非。", "或云豐年祥，飽食可庶幾。", "善禱吾所慕，誰言寸誠微。"]}