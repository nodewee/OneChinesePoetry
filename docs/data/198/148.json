{"author": "韓愈", "period": "唐", "type": "诗", "title": "初南食貽元十八協律", "paragraphs": ["鱟實如惠文，骨眼相負行。", "蠔相黏爲山，百十各自生。", "蒲魚尾如蛇，口眼不相營。", "蛤即是蝦蟆，同實浪異名。", "章舉馬甲柱，鬬以怪自呈。", "其餘數十種，莫不可歎驚。", "我來禦魑魅，自宜味南烹。", "調以鹹與酸，芼以椒與橙。", "腥臊始發越，咀吞面汗騂。", "惟蛇舊所識，實憚口眼獰。", "開籠聽其去，鬱屈尚不平。", "賣爾非我罪，不屠豈非情。", "不祈靈珠報，幸無嫌怨幷。", "聊歌以記之，又以告同行。"]}