{"author": "柳宗元", "period": "唐", "type": "诗", "title": "寄韋珩", "paragraphs": ["初拜柳州出東郊，道旁相送皆賢豪。", "廻眸炫晃別羣玉，獨赴異域穿蓬蒿。", "炎煙六月咽口鼻，胷鳴肩舉不可逃。", "桂州西南又千里，灕水鬬石麻蘭高。", "陰森野葛交蔽日，懸蛇結虺如蒲萄。", "到官數宿賊滿野，縛壯殺老啼且號。", "饑行夜坐設方略，籠銅枹鼓手所操。", "奇瘡釘骨狀如箭，鬼手脫命爭纖毫。", "今年噬毒得霍疾，支心攪腹戟與刀。", "邇來氣少筋骨露，蒼白瀄汩盈顛毛。", "君今矻矻又竄逐，辭賦已復窮詩騷。", "神兵廟略頻破虜，四溟不日清風濤。", "聖恩倘忽念行葦，十年踐蹈久已勞。", "幸因解網入鳥獸，畢命江海終遊遨。", "願言未果身益老，起望東北心滔滔。"]}