{"author": "韓愈", "period": "唐", "type": "诗", "title": "和李相公攝事南郊覽物興懷呈一二知舊", "paragraphs": ["燦燦辰角曙，亭亭寒露朝。", "川原共澄暎，雲日還浮飄。", "上宰嚴祀事，清途振華鑣。", "圓丘峻且坦，前對南山標。", "村樹黃復綠，中田稼何饒。", "顧瞻想巖谷，興歎倦塵囂。", "惟彼顛瞑者，去公豈不遼。", "爲仁朝自治，用靜兵以銷。", "勿憚吐捉勤，可歌風雨調。", "聖賢相遇少，功德今宣昭。"]}