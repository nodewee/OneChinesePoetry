{"author": "韓愈", "period": "唐", "type": "诗", "title": "人日城南登高", "paragraphs": ["初正候纔兆，涉七氣已弄。", "靄靄野浮陽，暉暉水披凍。", "聖朝身不廢，佳節古所用。", "親交既許來，子妷亦可從。", "盤蔬冬春雜，尊酒清濁共。", "令徵前事爲，觴詠新詩送。", "扶杖凌圮阯，刺船犯枯葑。", "戀池羣鴨回，釋嶠孤雲縱。", "人生本坦蕩，誰使妄倥傯。", "直指桃李闌，幽尋寧止重。"]}