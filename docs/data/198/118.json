{"author": "韓愈", "period": "唐", "type": "诗", "title": "盧郎中雲夫寄示送盤谷子詩兩章歌以和之", "paragraphs": ["昔尋李愿向盤谷，正見高崖巨壁爭開張。", "是時新晴天井溢，誰把長劒倚太行。", "衝風吹破落天外，飛雨白日灑洛陽。", "東蹈燕川食曠野，有饋木蕨芽滿筐。", "馬頭溪深不可厲，借車載過水入箱。", "平沙綠浪榜方口，雁鴨飛起穿垂楊。", "窮探極覽頗恣橫，物外日月本不忙。", "歸來辛苦欲誰爲，坐令再往之計墮眇芒。", "閉門長安三日雪，推書撲筆歌慨慷。", "旁無壯士遣屬和，遠憶盧老詩顛狂。", "開緘忽覩送歸作，字向紙上皆軒昂。", "又知李侯竟不顧，方冬獨入崔嵬藏。", "我今進退幾時決，十年蠢蠢隨朝行。", "家請官供不報答，何異雀鼠偷太倉。", "行抽手版付丞相，不待彈劾還耕桑。"]}