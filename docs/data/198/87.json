{"author": "韓愈", "period": "唐", "type": "诗", "title": "東都遇春", "paragraphs": ["少年氣真狂，有意與春競。", "行逢二三月，九州花相暎。", "川原曉服鮮，桃李晨妝靚。", "荒乘不知疲，醉死豈辭病。", "飲噉惟所便，文章倚豪橫。", "爾來曾幾時，白髮忽滿鏡。", "舊遊喜乖張，新輩足嘲評。", "心腸一變化，羞見時節盛。", "得閑無所作，貴欲辭視聽。", "深居疑避仇，默臥如當暝。", "朝曦入牖來，鳥喚昏不醒。", "爲生鄙計算，鹽米告屢罄。", "坐疲都忘起，冠側懶復正。", "幸蒙東都官，獲離機與穽。", "乖慵遭傲僻，漸染生弊性。", "既去焉能追，有來猶莫騁。", "有船魏王池，往往縱孤泳。", "水容與天色，此處皆綠淨。", "岸樹共紛披，渚牙相緯經。", "懷歸苦不果，即事取幽迸。", "貪求匪名利，所得亦已併。", "悠悠度朝昏，落落捐季孟。", "羣公一何賢，上戴天子聖。", "謀謨收禹績，四面出雄勁。", "轉輸非不勤，稽逋有軍令。", "在庭百執事，奉職各祗敬。", "我獨胡爲哉，坐與億兆慶。", "譬如籠中鳥，仰給活性命。", "爲詩告友生，負愧終究竟。"]}