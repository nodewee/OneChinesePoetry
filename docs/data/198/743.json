{"author": "柳宗元", "period": "唐", "type": "诗", "title": "種仙靈毗", "paragraphs": ["窮陋闕自養，癘氣劇囂煩。", "隆冬乏霜霰，日夕南風溫。", "杖藜下庭際，曳踵不及門。", "門有野田吏，慰我飄零魂。", "及言有靈藥，近在湘西原。", "服之不盈旬，蹩𨇨皆騰鶱。", "笑忭前即吏，爲我擢其根。", "蔚蔚遂充庭，英翹忽已繁。", "晨起自採曝，杵臼通夜喧。", "靈和理內藏，攻疾貴自源。", "擁覆逃積霧，伸舒委餘暄。", "奇功苟可徵，寧復資蘭蓀。", "我聞畸人術，一氣中夜存。", "能令深深息，呼吸還歸跟。", "疎放固難效，且以藥餌論。", "痿者不忘起，窮者寧復言。", "神哉輔吾足，幸及兒女奔。"]}