{"author": "劉禹錫", "period": "唐", "type": "诗", "title": "八月十五日夜桃源翫月", "paragraphs": ["塵中見月心亦閑，況是清秋仙府間。", "凝光悠悠寒露墜，此時立在最高山。", "碧虛無雲風不起，山上長松山下水。", "羣動翛然一顧中，天高地平千萬里。", "少君引我昇玉壇，禮空遙請真仙官。", "雲軿欲下星斗動，天樂一聲肌骨寒。", "金霞昕昕漸東上，輪欹影促猶頻望。", "絕景良時難再幷，他年此日應惆悵。"]}