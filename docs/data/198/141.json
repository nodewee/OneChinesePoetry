{"author": "韓愈", "period": "唐", "type": "诗", "title": "瀧吏", "paragraphs": ["南行逾六旬，始下昌樂瀧。", "險惡不可狀，船石相舂撞。", "往問瀧頭吏，潮州尚幾里。", "行當何時到，土風復何似。", "瀧吏垂手笑，官何問之愚。", "譬官居京邑，何由知東吳。", "東吳遊宦鄉，官知自有由。", "潮州底處所，有罪乃竄流。", "儂幸無負犯，何由到而知。", "官今行自到，那遽妄問爲。", "不虞卒見困，汗出媿且駭。", "吏曰聊戲官，儂嘗使往罷。", "嶺南大抵同，官去道苦遼。", "下此三千里，有州始名潮。", "惡溪瘴毒聚，雷電常洶洶。", "鱷魚大於船，牙眼怖殺儂。", "州南數十里，有海無天地。", "颶風有時作，掀簸真差事。", "聖人於天下，於物無不容。", "比聞此州囚，亦在生還儂。", "官無嫌此州，固罪人所徙。", "官當明時來，事不待說委。", "官不自謹慎，宜即引分往。", "胡爲此水邊，神色久戃慌。", "㼚大缾甖小，所任自有宜。", "官何不自量，滿溢以取斯。", "工農雖小人，事業各有守。", "不知官在朝，有益國家不。", "得無虱其間，不武亦不文。", "仁義飭其躬，巧姦敗羣倫。", "叩頭謝吏言，始慚今更羞。", "歷官二十餘，國恩竝未酬。", "凡吏之所訶，嗟實頗有之。", "不即金木誅，敢不識恩私。", "潮州雖云遠，雖惡不可過。", "於身實已多，敢不持自賀。"]}