{"author": "韓愈", "period": "唐", "type": "诗", "title": "喜雪獻裴尚書", "paragraphs": ["宿雲寒不卷，春雪墮如簁。", "騁巧先投隙，潛光半入池。", "喜深將策試，驚密仰簷窺。", "自下何曾汙，增高未覺危。", "比心明可燭，拂面愛還吹。", "妬舞時飄袖，欺梅併壓枝。", "地空迷界限，砌滿接高卑。", "浩蕩乾坤合，霏微物象移。", "爲祥矜大熟，布澤荷平施。", "已分年華晚，猶憐曙色隨。", "氣嚴當酒換，灑急聽窗知。", "照曜臨初日，玲瓏滴晚澌。", "聚庭看嶽聳，掃路見雲披。", "陣勢魚麗遠，書文鳥篆奇。", "縱歡羅豔黠，列賀擁熊螭。", "履敝行偏冷，門扃臥更羸。", "悲嘶聞病馬，浪走信嬌兒。", "竈靜愁煙絕，絲繁念鬢衰。", "擬鹽吟舊句，授簡慕前規。", "捧贈同燕石，多慚失所宜。"]}