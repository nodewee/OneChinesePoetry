{"author": "韓愈", "period": "唐", "type": "诗", "title": "月蝕詩效玉川子作", "paragraphs": ["元和庚寅斗插子，月十四日三更中。", "森森萬木夜僵立，寒氣屓奰頑無風。", "月形如白盤，完完上天東。", "忽然有物來噉之，不知是何蟲。", "如何至神物，遭此狼狽凶。", "星如撒沙出，攢集爭強雄。", "油燈不照席，是夕吐燄如長虹。", "玉川子，涕泗下，中庭獨行。", "念此日月者，爲天之眼睛。", "此猶不自保，吾道何由行。", "嘗聞古老言，疑是蝦蟆精。", "徑圓千里納女腹，何處養女百醜形。", "杷沙脚手鈍，誰使女解緣青冥。", "黃帝有四目，帝舜重其明。", "今天祗兩目，何故許食使偏盲。", "堯呼大水浸十日，不惜萬國赤子魚頭生。", "女於此時若食日，雖食八九無嚵名。", "赤龍黑鳥燒口熱，翎鬣倒側相搪撐。", "婪酣大肚遭一飽，飢腸徹死無由鳴。", "後時食月罪當死，天羅磕帀何處逃汝刑。", "玉川子立於庭而言曰，地行賤臣仝。", "再拜敢告上天公，臣有一寸刃。", "可刳凶蟆腸，無梯可上天。", "天階無由有臣蹤，寄牋東南風。", "天門西北祈風通，丁寧附耳莫漏泄。", "薄命正值飛廉慵，東方青色龍。", "牙角何呀呀，從官百餘座。", "嚼啜煩官家，月蝕汝不知。", "安用爲龍窟天河，赤鳥司南方。", "尾禿翅觰沙，月蝕于汝頭。", "汝口開呀呀，蝦蟆掠汝兩吻過。", "忍學省事不以汝觜啄蝦蟆，於菟蹲於西。", "旗旄衛毿㲚，既從白帝祠。", "又食於蜡禮有加，忍令月被惡物食。", "枉於汝口插齒牙，烏龜怯姦。", "怕寒縮頸，以殼自遮。", "終令夸蛾抉汝出，卜師燒錐鑽灼滿板如星羅。", "此外內外官，瑣細不足科。", "臣請悉埽除，慎勿許語令啾譁。", "幷光全耀歸我月，盲眼鏡淨無纖瑕。", "弊蛙拘送主府官，帝箸下腹嘗其皤。", "依前使兔操杵臼，玉階桂樹閑婆娑。", "姮娥還宮室，太陽有室家。", "天雖高，耳屬地。", "感臣赤心，使臣知意。", "雖無明言，潛喻厥旨。", "有氣有形，皆吾赤子。", "雖忿大傷，忍殺孩穉。", "還汝月明，安行于次。", "盡釋衆罪，以蛙磔死。"]}