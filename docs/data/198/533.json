{"author": "歐陽詹", "period": "唐", "type": "诗", "title": "荅韓十八駑驥吟", "paragraphs": ["故人舒其憤，昨示駑驥篇。", "駑以易售陳，驥以難知言。", "委曲感既深，咨嗟詞亦殷。", "伊情有遠瀾，余志遜其源。", "室在周孔堂，道通堯舜門。", "調雅聲寡同，途遐勢難翻。", "顧茲萬恨來，假彼二物云。", "賤貴而貴賤，世人良共然。", "巴蕉一葉妖，茙葵一花妍。", "畢無才實資，手植堦墀前。", "楩柟十圍瑰，松柏百尺堅。", "罔念梁棟功，野長丘墟邊。", "傷哉昌黎韓，焉得不迍邅。", "上帝本厚生，大君方建元。", "寶將庇羣甿，庶此規崇軒。", "班爾圖永安，掄擇期精專。", "君看廣廈中，豈有樹庭萱。"]}