{"author": "韓愈", "period": "唐", "type": "诗", "title": "送進士劉師服東歸", "paragraphs": ["猛虎落檻穽，坐食如孤㹠。", "丈夫在富貴，豈必守一門。", "公心有勇氣，公口有直言。", "奈何任埋沒，不自求騰軒。", "僕本亦進士，頗嘗究根源。", "由來骨鯁材，喜被軟弱吞。", "低頭受侮笑，隱忍硉兀冤。", "泥雨城東路，夏槐作雲屯。", "還家雖闕短，指日親晨飧。", "攜持令名歸，自足貽家尊。", "時節不可翫，親交可攀援。", "勉來取金紫，勿久休中園。"]}