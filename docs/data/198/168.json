{"author": "韓愈", "period": "唐", "type": "诗", "title": "記夢", "paragraphs": ["夜夢神官與我言，羅縷道妙角與根。", "挈攜陬維口瀾翻，百二十刻須臾間。", "我聽其言未云足，捨我先度橫山腹。", "我徒三人共追之，一人前度安不危。", "我亦平行蹋𠿕𧇠，神完骨蹻脚不掉。", "側身上視溪谷盲，杖撞玉版聲彭𦨻。", "神官見我開顏笑，前對一人壯非少。", "石壇坡陀可坐臥，我手承頦肘拄座。", "隆樓傑閣磊嵬高，天風飄飄吹我過。", "壯非少者哦七言，六字常語一字難。", "我以指撮白玉丹，行且咀噍行詰盤。", "口前截斷第二句，綽虐顧我顏不歡。", "乃知仙人未賢聖，護短憑愚邀我敬。", "我能屈曲自世間，安能從汝巢神山。"]}