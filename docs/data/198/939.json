{"author": "劉禹錫", "period": "唐", "type": "诗", "title": "採菱行", "paragraphs": ["白馬湖平秋日光，紫菱如錦彩鴛翔。", "蕩舟遊女滿中央，採菱不顧馬上郎。", "爭多逐勝紛相向，時轉蘭橈破輕浪。", "長鬟弱袂動參差，釵影釧文浮蕩漾。", "笑語哇咬顧晚暉，蓼花緣岸扣舷歸。", "歸來共到市橋步，野蔓繫船萍滿衣。", "家家竹樓臨廣陌，下有連檣多估客。", "攜觴薦芰夜經過，醉踏大隄相應歌。", "屈平祠下沅江水，月照寒波白煙起。", "一曲南音此地聞，長安北望三千里。"]}