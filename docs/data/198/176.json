{"author": "韓愈", "period": "唐", "type": "诗", "title": "譴瘧鬼", "paragraphs": ["屑屑水帝魂，謝謝無餘輝。", "如何不肖子，尚奮瘧鬼威。", "乘秋作寒熱，翁嫗所駡譏。", "求食歐泄間，不知臭穢非。", "醫師加百毒，熏灌無停機。", "灸師施艾炷，酷若獵火圍。", "詛師毒口牙，舌作霹靂飛。", "符師弄刀筆，丹墨交橫揮。", "咨汝之胄出，門戶何巍巍。", "祖軒而父頊，未沫於前徽。", "不修其操行，賤薄似汝稀。", "豈不忝厥祖，靦然不知歸。", "湛湛江水情，歸居安汝妃。", "清波爲裳衣，白石爲門畿。", "呼吸明月光，手掉芙蓉旂。", "降集隨九歌，飲芳而食菲。", "贈汝以好辭，咄汝去莫違。"]}