{"author": "劉禹錫", "period": "唐", "type": "诗", "title": "謁柱山會禪師", "paragraphs": ["我本山東人，平生多感慨。", "弱冠遊咸京，上書金馬外。", "結交當世賢，馳聲溢四塞。", "勉修貴及早，狃捷不知退。", "錙銖揚芬馨，尋尺招瑕纇。", "淹留郢南都，摧頹羽翰碎。", "安能咎往事，且欲去沈痗。", "吾師得真如，寄在人寰內。", "哀我墮名網，有如翾飛輩。", "瞳瞳揭智燭，照使出昏昧。", "靜見玄關啓，歆然初心會。", "夙尚一何微，今得信可大。", "覺路明證入，便門通懺悔。", "悟理言自忘，處屯道猶泰。", "色身豈吾寶，慧性非形礙。", "思此靈山期，未卜何年載。"]}