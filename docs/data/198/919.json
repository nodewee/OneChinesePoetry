{"author": "劉禹錫", "period": "唐", "type": "诗", "title": "百舌吟", "paragraphs": ["曉星寥落春雲低，初聞百舌間關啼。", "花樹滿空迷處所，搖動繁英墜紅雨。", "笙簧百囀音韻多，黃鸝吞聲燕無語。", "東方朝日遲遲升，迎風弄景如自矜。", "數聲不盡又飛去，何許相逢綠楊路。", "綿蠻宛轉似娛人，一心百舌何紛紛。", "酡顏俠少停歌聽，墜珥妖姬和睡聞。", "可憐光景何時盡，誰能低回避鷹隼。", "廷尉張羅自不關，潘郎挾彈無情損。", "天生羽族爾何微，舌端萬變乘春暉。", "南方朱鳥一朝見，索漠無言蒿下飛。"]}