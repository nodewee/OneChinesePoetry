{"author": "柳宗元", "period": "唐", "type": "诗", "title": "酬婁秀才將之淮南見贈之什", "paragraphs": ["遠棄甘幽獨，誰云值故人。", "好音憐鎩羽，濡沫慰窮鱗。", "困志情惟舊，相知樂更新。", "浪遊輕費日，醉舞詎傷春。", "風月歡寧間，星霜分益親。", "已將名是患，還用道爲鄰。", "機事齊飄瓦，嫌猜比拾塵。", "高冠余肯賦，長鋏子忘貧。", "晼晚驚移律，睽攜忽此辰。", "開顏時不再，絆足去何因。", "海上銷魂別，天邊弔影身。", "秖應西澗水，寂寞但垂綸。"]}