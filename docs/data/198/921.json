{"author": "劉禹錫", "period": "唐", "type": "诗", "title": "秋螢引", "paragraphs": ["漢陵秦苑遙蒼蒼，陳根腐葉秋螢光。", "夜空寥寂金氣淨，千門九陌飛悠揚。", "紛綸暉映互明滅，金爐星噴鐙花發。", "露華洗濯清風吹，低昂不定招搖垂。", "高麗罘罳照蛛網，斜歷璇題舞羅幌。", "曝衣樓上拂香帬，承露臺前轉仙掌。", "槐市諸生夜讀書，北窗分明辨魯魚。", "行子東山起征思，中郎騎省悲秋氣。", "銅雀人歸自入簾，長門帳開來照淚。", "誰言向晦常自明，兒童走步嬌女爭。", "天生有光非自衒，遠近低昂暗中見。", "撮蚊妖鳥亦夜起，翅如車輪而已矣。"]}