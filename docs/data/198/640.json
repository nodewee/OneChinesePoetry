{"author": "柳宗元", "period": "唐", "type": "诗", "title": "眎民詩", "paragraphs": ["帝眎民情，匪幽匪明。", "慘或在腹，已如色聲。", "亦無動威，亦無止力。", "弗動弗止，惟民之極。", "帝懷民眎，乃降明德。", "乃生明翼，明翼者何。", "迺房迺杜，惟房與杜。", "實爲民路，迺定天子。", "迺開萬國，萬國既分。", "迺釋蠹民，迺學與仕。", "迺播與食，迺器與用。", "迺貨與通，有作有遷。", "無遷無作，士實蕩蕩。", "農實董董，工實蒙蒙。", "賈實融融，左右惟一。", "出入惟同，攝儀以引。", "以遵以肆，其風既流。", "品物載休，惟天子守。", "乃二公之久，惟天子明。", "乃二公之成，惟百辟正。", "乃二公之令，惟百辟穀。", "乃二公之祿，二公行矣。", "弗敢憂縱，是獲憂共。", "二公居矣，弗敢泰止。", "是獲泰已，既柔一德。", "四夷是則，四夷是則，永懷不忒。"]}