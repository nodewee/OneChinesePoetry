{"author": "劉禹錫", "period": "唐", "type": "诗", "title": "踏潮歌", "paragraphs": ["屯門積日無回飆，滄波不歸成踏潮。", "轟如鞭矻石且搖，亘空欲駕黿鼉橋。", "驚湍蹙縮悍而驕，大陵高岸失岧嶤。", "四邊無阻音響調，背負元氣掀重霄。", "介鯨得性方逍遙，仰鼻噓吸揚朱翹。", "海人狂顧迭相招，罽衣髽首聲嘵嘵。", "征南將軍登麗譙，赤旗指麾不敢囂。", "翌日風回沴氣消，歸濤納納景昭昭。", "烏泥白沙復滿海，海色不動如青瑤。"]}