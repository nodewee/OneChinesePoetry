{"author": "韓愈", "period": "唐", "type": "诗", "title": "酬裴十六功曹巡府西驛塗中見寄", "paragraphs": ["相公罷論道，聿至活東人。", "御史坐言事，作吏府中塵。", "遂令河南治，今古無儔倫。", "四海日富庶，道途隘蹄輪。", "府西三百里，候館同魚鱗。", "相公謂御史，勞子去自巡。", "是時山水秋，光景何鮮新。", "哀鴻鳴清耳，宿霧褰高旻。", "遺我行旅詩，軒軒有風神。", "譬如黃金盤，照耀荆璞真。", "我來亦已幸，事賢友其仁。", "持竿洛水側，孤坐屢窮辰。", "多才自勞苦，無用祗因循。", "辭免期匪遠，行行及山春。"]}