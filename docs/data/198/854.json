{"author": "劉禹錫", "period": "唐", "type": "诗", "title": "有僧言羅浮事因爲詩以寫之", "paragraphs": ["君言羅浮上，容易見九垠。", "漸高元氣壯，洶湧來翼身。", "夜宿最高峰，瞻望浩無鄰。", "海黑天宇曠，星辰來逼人。", "是時當朏魄，陰物恣騰振。", "日光吐鯨背，劒影開龍鱗。", "倏若萬馬馳，旌旗聳奫淪。", "又如廣樂奏，金石含悲辛。", "疑其有巨靈，怪物盡來賓。", "陰陽迭用事，乃俾夜作晨。", "咿喔天雞鳴，扶桑色昕昕。", "赤波千萬里，湧出黃金輪。", "下視生物息，霏如隙中塵。", "醯雞仰甕口，亦謂雲漢津。", "世人信耳目，方寸度大鈞。", "安知視聽外，怪愕不可陳。", "悠悠想大方，此乃桮水濱。", "知小天地大，安能識其真。"]}