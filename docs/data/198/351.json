{"author": "韓愈", "period": "唐", "type": "诗", "title": "鄆州谿堂詩", "paragraphs": ["帝奠九廛，有葉有年。", "有荒不條，河岱之間。", "及我憲考，一收正之。", "視邦選侯，以公來尸。", "公來尸之，人始未信。", "公不飲食，以訓以徇。", "孰飢無食，孰呻孰歎。", "孰冤不問，不得分願。", "孰爲邦蟊，節根之螟。", "羊很狼貪，以口覆城。", "吹之喣之，摩手拊之。", "箴之石之，膊而磔之。", "凡公四封，既富以彊。", "謂公吾父，孰違公令。", "可以師征，不寧守邦。", "公作谿堂，播播流水。", "淺有蒲蓮，深有葭葦。", "公以賓燕，其鼓駭駭。", "公燕谿堂，賓校醉飽。", "流有跳魚，岸有集鳥。", "既歌以舞，其鼓考考。", "公在谿堂，公御琴瑟。", "公暨賓贊，稽經諏律。", "施用不差，人用不屈。", "谿有薲苽，有龜有魚。", "公在中流，右詩左書。", "無我斁遺，此邦是庥。"]}