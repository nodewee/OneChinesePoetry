{"author": "歐陽詹", "period": "唐", "type": "诗", "title": "益昌行", "paragraphs": ["驅馬至益昌，倍驚風俗和。", "耕夫隴上謠，負者途中歌。", "處處川復原，重重山與河。", "人煙遍餘田，時稼無閑坡。", "問業一何脩，太守德化加。", "問身一何安，太守恩懷多。", "賢哉我太守，在古無以過。", "愛人甚愛身，治郡如治家。", "雲雷既奮騰，草木遂萌芽。", "乃知良二千，德足爲國華。", "今時固精求，漢帝非徒嗟。", "四海有青春，衆植佇揚葩。", "期當作說霖，天下同雱𩃱。"]}