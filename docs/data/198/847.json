{"author": "劉禹錫", "period": "唐", "type": "诗", "title": "崔元受少府自貶所還遺山薑花以詩答之", "paragraphs": ["故人博羅尉，遺我山薑花。", "採從碧海上，來自謫仙家。", "雲濤潤孤根，陰火照晨葩。", "靜搖扶桑日，豔對瀛洲霞。", "世人愛芳辛，搴擷忘幽遐。", "傳名入帝里，飛驛辭天涯。", "王濟本尚味，石崇方鬬奢。", "雕盤多不識，綺席乃增華。", "驛馬損筋骨，貴人滋齒牙。", "顧予藜藿士，持此重咨嗟。"]}