{"author": "劉禹錫", "period": "唐", "type": "诗", "title": "客有爲余話登天壇遇雨之狀因以賦之", "paragraphs": ["清晨登天壇，半路逢陰晦。", "疾行穿雨過，却立視雲背。", "白日照其上，風雷走於內。", "滉瀁雪海翻，槎牙玉山碎。", "蛟龍露鬐鬣，神鬼含變態。", "萬狀互生滅，百音以繁會。", "俯觀羣動靜，始覺天宇大。", "山頂自晶明，人間已霶霈。", "豁然重昏歛，渙若春冰潰。", "反照入松門，瀑流飛縞帶。", "遙光泛物色，餘韻吟天籟。", "洞府撞仙鐘，村墟起夕靄。", "却見山下侶，已如迷世代。", "問我何處來，我來雲雨外。"]}