{"author": "劉禹錫", "period": "唐", "type": "诗", "title": "平齊行二首 一", "paragraphs": ["胡塵昔起薊北門，河南地屬平盧軍。", "貂裘代馬繞東岳，嶧陽孤桐削爲角。", "地形十二虜意驕，恩澤含容歷四朝。", "魯人皆解帶弓箭，齊人不復聞簫韶。", "今朝天子聖神武，手握玄符平九土。", "初哀狂童襲故事，文告不來方振怒。", "去秋詔下誅東平，官軍四合猶嬰城。", "春來羣烏噪且驚，氣如壞山墮其庭。", "牙門大將有劉生，夜半射落欃槍星。", "帳中虜血流滿地，門外三軍舞連臂。", "驛騎函首過黃河，城中無賊天氣和。", "朝廷侍郎來慰撫，耕夫滿野行人歌。"]}