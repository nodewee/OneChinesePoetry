{"author": "陸游", "period": "宋", "type": "诗", "title": "秋穫歌", "paragraphs": ["牆頭累累柿子黄，人家秋穫爭登場。", "長碓擣珠照地光，大甑炊玉連村香。", "萬人牆進輸官倉，倉吏{炙火=肉}冷不暇嘗。", "訖事散去喜若狂，醉卧相枕官道傍。", "數年斯民阨兇荒，轉徙溝壑殣相望。", "縣吏亭長如餓狼，婦女怖死兒童僵。", "豈知皇天賜豐穰，畝收一鍾富萬箱。", "我願鄰曲謹蓋藏，縮衣節食勤耕桑。", "追思食不饜糟糠，勿使水旱憂堯湯。"]}