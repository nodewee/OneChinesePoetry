{"author": "韓愈", "period": "唐", "type": "诗", "title": "雪後寄崔二十六丞公", "paragraphs": ["藍田十月雪塞關，我興南望愁羣山。", "攢天嵬嵬凍相映，君乃寄命於其間。", "秩卑俸薄食口衆，豈有酒食開容顏。", "殿前羣公賜食罷，驊騮蹋路驕且閑。", "稱多量少鑒裁密，豈念幽桂遺榛菅。", "幾欲犯嚴出薦口，氣象硉兀未可攀。", "歸來殞涕揜關臥，心之紛亂誰能刪。", "詩翁憔悴斸荒棘，清玉刻佩聯玦環。", "腦脂遮眼臥壯士，大弨挂壁無由彎。", "乾坤惠施萬物遂，獨於數子懷偏慳。", "朝欷暮唶不可解，我心安得如石頑。"]}