{"author": "韓愈", "period": "唐", "type": "诗", "title": "贈崔立之", "paragraphs": ["昔年十日雨，子桑苦寒飢。", "哀歌坐空室，不怨但自悲。", "其友名子輿，忽然憂且思。", "搴裳觸泥水，裹飯往食之。", "入門相對語，天命良不疑。", "好事漆園吏，書之存雄詞。", "千年事已遠，二子情可推。", "我讀此篇日，正當寒雪時。", "吾身固已困，吾友復何爲。", "薄粥不足裹，深泥諒難馳。", "曾無子輿事，空賦子桑詩。"]}