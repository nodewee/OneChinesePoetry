{"author": "胡仲弓", "period": "宋", "type": "诗", "title": "念昔遊四首  其二", "paragraphs": ["昔遊金山寺，一葦破滄溟。", "怒濤正拍天，風雨歘晦冥。", "江豚急吹浪，水面轟雷霆。", "滿船失顔色，莫辨死與生。", "此時婁師德，高卧看長鯨。", "過午忽開霽，濟岸猶登瀛。", "清風泛我衣，陽光射簷楹。", "舟人相慰勞，山僧笑出迎。", "行行金鼇背，月鑑浮空明。", "波平濛天影，潮靜聞經聲。", "殿閣耀金碧，守護真龍形。", "繫纜少沉吟，紅輪江西傾。", "炬火爍江面，直使潜鱗驚。", "因成一宿覺，問津維揚城。", "重來知幾時，未計歲月成。"]}