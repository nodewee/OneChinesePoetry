{"author": "蕭立之", "period": "宋", "type": "诗", "title": "謝包宏齋著述科目之薦", "paragraphs": ["有美人兮天一方，欲往從之道阻長。", "翩其乘風來帝旁，巍然一桂扶明堂。", "冰盤玉果君賜酒，進講歸來坐清晝。", "却從閩嶠望蓬萊，海氣渾黄天影瘦。", "春風一箋入明光，牛鐸可使調宮商。", "低頭再拜避三舍，世謂唐晉無文章。", "先生閲人亦多矣，定不尋常種桃李。", "法鼓一震波旬驚，爨下之桐作焦尾。", "爾來世道婙喧啾，百練化作繞指柔。", "茫茫萬古落我後，傳世豈必皆王侯。", "紅泉碧澗石齒齒，菖蒲著梅弄徑蕊。", "我思脫我馬口銜，歸去從公給薪水。"]}