{"author": "利登", "period": "宋", "type": "诗", "title": "和希聲蓮華樵人遇仙行", "paragraphs": ["蘆溪之山高插天，蓮峰更壓蘆溪山。", "峰頭青壁幾千年，誰知玉闕藏神仙。", "平明採樵陳氏子，五雲深處樓臺起。", "中有七仙白玉冠，方瞳射人秋自寒。", "臺前一道白蓮泉，七始花開一成蓮。", "固知此子無仙骨，祇以{彳空}㣚入仙室。", "低頭乞命却走回，尚復褰裳取蓮實。", "歸來疑信互相傳，朴哉此子非妄言。", "安知瓊樓玉室峭千尺，即非面前崔嵬一片石。", "安知世人俗氣厚如山，翻把瓊樓玉室作石看。", "亦非仙人幻作石，世人俗眼自不識。", "安得鴻都道士白玉簪，持我此詩扣青壁。"]}