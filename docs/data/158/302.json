{"author": "胡仲弓", "period": "宋", "type": "诗", "title": "題葉山甫見惠古琴走筆以謝", "paragraphs": ["南風之歌久絕響，生民不作聲希想。", "聲音之道與政通，審音知政惟絲桐。", "堪嗟世道多翻覆，幾度桑田變陵谷。", "摩挲古物憶當年，人在春風和氣天。", "治世之音安以樂，斯琴當年羽衣作。", "物換星移閲幾周，不圖今日爲君留。", "袖來贈與無絃客，得之何啻如珪璧。", "籀文篆古未爲奇，我思古人珍秘時。", "古人不可得而見，見琴如見當時面。", "安得尋聲問爨人，爲吾一洗琴上塵。"]}