{"author": "蕭立之", "period": "宋", "type": "诗", "title": "壽何府判易齋", "paragraphs": ["我欲壽公酒，酒薄不敢斟。", "我欲壽公詩，詩調不成音。", "酌公試酌鄞江水，頌公請頌鄞人心。", "江水之清有涇渭，人心之同無古今。", "紛紛巧捷褰裳趨，公獨坦履垂紳裾。", "研桑心計論錙銖，公獨一飯不顧餘。", "王謝子弟山澤癯，葵莧之腹貯詩書。", "燕居如齊好嗜無，澹然文君對相如。", "試從邦人數前後，監州頗見有此否。", "日邊催整早朝車，堂上且傾初度酒。", "欲晴未晴霜淡濃，欲香未香梅信風。", "眼前時事好閉口，只折梅花來壽公。"]}