{"author": "利登", "period": "宋", "type": "诗", "title": "走佛岩道中", "paragraphs": ["避亂走佛岩，依依絕溪水。", "有客六弟昆，遮予訪行事。", "一云分路亡，庶或一不死。", "一云相爲命，生死同所值。", "遠逝宿無舂，近逃寇能至。", "垂涕贈之言，此身苦難避。", "山剽無崖巔，兵驕有城市。", "共守固已非，分逃豈云是。", "風聞宜邑郛，聚落復烟燬。", "沸鼎無清鱗，四瞻誰善地。", "不辰自至斯，乾坤古無際。"]}