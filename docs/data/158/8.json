{"author": "蕭立之", "period": "宋", "type": "诗", "title": "砥柱亭同寮分韻得雨字", "paragraphs": ["西風吹老寒香圃，瘦碧林塘秋幾許。", "官閑飲思生渴吻，載酒聯翩無客主。", "亭深城遠地自寒，鴈鶩不來蘚苔古。", "秋枰爭道較一勝，長纓颯颯翠裾舞。", "百年有幾開口笑，底用研桑枉心膂。", "吟情正屬杯中物，暮色已催城上鼓。", "嗟予負愧斗粟戀，出位乖逢鑊焦苦。", "向來胸中亦磊磈，書傳消磨着塵土。", "徑須大白得我醉，歸卧黄紬聽夜雨。"]}