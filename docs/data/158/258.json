{"author": "胡仲弓", "period": "宋", "type": "诗", "title": "念昔遊四首  其一", "paragraphs": ["昔年遊徑山，身在九天上。", "倚欄少徘徊，八極歸一望。", "秋容澹如洗，景物呈萬狀。", "松風奏琴筑，烟嶼列屏障。", "清遠嘯枯藤，野鶴唳幽曠。", "僧僮課梵唄，婉娩如學唱。", "解带臨西風，灑落無盡藏。", "緇流亦可人，邀往坐清曠。", "盤飧飣黄獨，侑之茅柴釀。", "感師有古意，愧我無酒量。", "長嘯下山來，一路時膽壯。", "重作記遊篇，付之覆瓿醤。"]}