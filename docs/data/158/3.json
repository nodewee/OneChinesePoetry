{"author": "蕭立之", "period": "宋", "type": "诗", "title": "送沈時父隨沈使君歸西湖", "paragraphs": ["卧龍山下仙人家，瓊璫玉佩明春華。", "平生所聞蒼玉洞，投老有意窮烟霞。", "妄希刀圭亦仙去，仙人掉頭不我顧。", "天荒地老崖谷寒，九虎關深隔雲雨。", "向來結客江湖裏，走馬馱金花下醉。", "酒邊題字墨猶香，已墮黄壚兩行淚。", "眼前吟友今幾人，東陽公子下筆親。", "胸中風味見大雅，往往有似吾元賓。", "半年同往仙人國，書來相知不相識。", "豈不欲往畏簡書，紫騮銜口鳥鷙翼。", "西湖藕香鱸鱠肥，錦囊一路載詩歸。", "天津橋上望閩嶠，落日惟有南鳶飛。", "漫郎空復蕪城住，風雨荒寒舊瓜圃。", "蕭蕭短髮簿書塵，慎勿湖邊語鷗鷺。"]}