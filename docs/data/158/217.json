{"author": "吳勢卿", "period": "宋", "type": "诗", "title": "壽宗室", "paragraphs": ["海珠吐月海水紅，翠竹巖近蓬萊宮。", "晨遊東華天帝所，望舒前導參豐隆。", "帝曰炎圖億萬載，往哉汝諧盤石宗。", "授之虹玉金斗印，一佛出世群仙從。", "麟兮定兮已爲瑞，綵袖接武葛氏龍。", "憶昔京畿得賢輔，胥濤欲囓粒食空。", "百萬生靈袵席上，三日事業方寸中。", "至今途歌與里詠，活民生佛稱我公。", "公侯衮衮世罕有，初心本願皆陰功。", "枌榆社內木連理，華萼樓間天九重。", "邦臣未識買臣貴，天子應知劉向忠。", "未央前殿催元會，天詔傳宣一字封。", "武夷之山三十六，僕居八曲鼓子峰。", "白馬仙人向我說，高牙今駐秦甬東。", "起看梅花玉的皪，記得誕日今重逢。", "去年已獻鶴飛曲，今年作詩尤未工。", "一年一軸從今始，鄴架軸少詩無窮。"]}