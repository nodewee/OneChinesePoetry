{"author": "胡仲弓", "period": "宋", "type": "诗", "title": "中秋望月呈諸友", "paragraphs": ["長空萬里琉璃滑，冰輪碾上黄金闕。", "清光爍盡滿天星，桂枝摇落蟾蜍活。", "故園此夕盡翹首，望殺陰精眼瀝血。", "烏鵲遶樹飛且鳴，世間晝夜無分別。", "詩人兀坐冰壺中，清氣蕭蕭透毛骨。", "玉簫何處招鳳凰，更抱琵琶對風撥。", "可人來赴今秋期，共舉霞觴酌明月。", "醉邊且盡今宵歡，後會相望隔閩越。"]}