{"author": "蕭立之", "period": "宋", "type": "诗", "title": "郡圃欄梅分韻得手字同寮邀飲", "paragraphs": ["江南不見梅花久，一夜寒香吹戶牖。", "明朝十客山下亭，萬里春風一杯酒。", "霜痕卷水天不動，月逼雲收凈如帚。", "花枝圍燭白紅吐，艷歌聒醉棲烏走。", "坐窗不遨今幾日，簿書厭人目生垢。", "茲晨不待折簡招，行車纍纍魚貫柳。", "廣文玉碎磨不磷，令尹風生談滿口。", "幕中佳士檄颯颯，著我其間慚老醜。", "龍門風流千載事，歐梅賓客文禧守。", "便須畫作欄梅圖，却恨丹青無好手。"]}