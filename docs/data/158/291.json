{"author": "胡仲弓", "period": "宋", "type": "诗", "title": "送懷玉之越謁秋房使君", "paragraphs": ["紛紛人海中，有客面如鐵。", "前日方遊吳，今日又走越。", "一身天地間，行役勞歲月。", "問子去何爲，豈是事干謁。", "往訪蓬萊翁，欲換詩仙骨。", "此行遇故知，茂林有清樾。", "元龍百尺樓，千鈞引一髮。", "妙年負壯志，三軍不可奪。", "不見韓致光，虎鬚手曾捋。", "不見燭之武，雖老更奇崛。", "一杯壯行色，肯作兒女別。", "朔風正凝寒，柳已不堪折。", "贈子一枝梅，掉我三寸舌。", "臨風語未終，長江櫓聲發。"]}