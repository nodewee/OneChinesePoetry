{"author": "蕭立之", "period": "宋", "type": "诗", "title": "送厚齋陳持正歸括蒼效山谷體有贈", "paragraphs": ["贈君白紵白且鮮，絡綉機杼秋風前。", "爲君裁作山人衣，披雲拂石弄潺湲。", "贈君紙帳清且華，機綃水底溪工家。", "夜深擁被蝴蝶床，滿身明月卧蘆花。", "聊厚不爲薄，中有故人心。", "平生湖海交，詎得商淺深。", "飛鳶亭下闌干雨，蒼玉洞前斜日樹。", "詩來一鏃箭鋒直，直置本初何足數。", "恨我不與柴桑期，多君且賦羌村詩。", "細君迎笑兒女舞，床頭酒香鷄鶩肥。", "一城行色人催動，回首龍山烟翠重。", "敲推不定起尋君，前度莓苔千里夢。"]}