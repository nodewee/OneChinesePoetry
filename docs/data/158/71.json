{"author": "釋文珦", "period": "宋", "type": "诗", "title": "驂服騰飛行", "paragraphs": ["有客乘車建其，四牡驂服騰飛。", "華綬雜佩陸離，指顧綽有餘輝。", "賁然到我柴扉，我生靡識輕肥。", "旋穿敝屣粗衣，延之欲語襟期。", "客言子其病而，胡不與世推移。", "余曰子言誠非，窮達有命有時。", "與其如脂如韋，孰若飯糗羹藜。", "顔子陋巷寒饑，尼父嘗稱庶幾。", "恬淡道德之基，不義富貴奚爲。", "將子勿復致辭，吾志非君所知。"]}