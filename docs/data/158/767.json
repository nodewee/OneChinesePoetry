{"author": "胡仲弓", "period": "宋", "type": "诗", "title": "醜婦謠", "paragraphs": ["人知醜婦醜，不知醜婦妍。", "醜婦安乎醜，婦德或可全。", "荆釵與布裙，常坐紡織邊。", "妍婦巧於人，玉貌長娟娟。", "嫵媚及依阿，萬態隨方圓。", "醜者妍之實，妍者醜之端。", "醜者妍之德，妍者醜之賊。", "人皆惡其醜，我以醜爲則。", "人皆愛其妍，我以妍爲惑。", "丁寧醜婦人，莫效妍婦顰。", "欲保醜婦德，莫學妍婦色。", "人鑑不可欺，妍醜自明白。"]}