{"author": "利登", "period": "宋", "type": "诗", "title": "野燒", "paragraphs": ["初如螢燈一點明，須臾數點如疎星。", "忽然聯亙勢不斷，儼如金蛇破夜驚縱橫。", "又如長虹百尺渴奔飲江罷，蜿蜒夭矯勢欲凌青冥。", "奇光異色不可以正視，倒影茅屋但覺燁弈光熒熒。", "我聞昔者王家有寶鏡，鏡橫八寸名紫珍。", "塗以金膏傅珠粉，碧光絳氣連屬日月含天庭。", "又聞西方聖者釋迦子，祇林演法導群生。", "祥光自頂湧不盡，三千世界合作一色白月明。", "今之奇光異色無乃是，不然安得有此瑞彩突兀來崢嶸。", "天公有妙手，變化誰能名。", "忽從青青現有象，還復槁滅歸無形。", "遺燼尚足澤萬物，生意行又盈乾坤。", "乃知元氣本不死，不逐火化常存存。", "君看餘澤滋萌達，豈彼死灰能神靈。", "秋風浩蕩吹萬寶，拭目千室倉箱盈。"]}