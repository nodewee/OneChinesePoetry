{"author": "蕭立之", "period": "宋", "type": "诗", "title": "賀歐西湖登第兼呈宏齋", "paragraphs": ["去年君上西湖船，白紵如雪春風前。", "今年君上天街馬，柳汁澆袍生色畫。", "人生窮達那得知，宰相正用時來爲。", "愛君負大積者厚，萬里轉軸辭門畿。", "蹇予食籍閩州飯，書桉塵深鬢絲短。", "西風一夜入山城，南雁無情秋夢遠。", "宏齋老師魯靈光，乞身不許猶周行。", "老臣政爾仗經濟，世道亦復關行藏。", "零陵千官閑言語，重見箋詩出烏府。", "瀼西白石渡頭船，且喚漫郎聽夜雨。", "一官局束爲人鞿，宇宙風物皆危機。", "短章醉墨江南路，却愛當年未第時。"]}