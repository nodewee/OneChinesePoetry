{"author": "利登", "period": "宋", "type": "诗", "title": "青陽洞天呈青陽主人曾少裕", "paragraphs": ["兩崖蒼蒼峭天柱，停策崖邊喚舟渡。", "青巾羽客打舟來，驚起靈蛇絕溪去。", "千年神漿不自惜，萬里晴天安得雨。", "但見飛流落半空，空中此水來何處。", "岩下猶涵太古泉，安知上不通銀浦。", "蒼藤半濕苔蘚昏，石罅無根迸孤樹。", "洞門一隙僅通人，可惜鑿空開洞府。", "乾坤明晦自有時，突然棟宇那非數。", "開闢豈無人到來，岩崖尚絕猿猱路。", "先生朝昏息丹岩，萬壑歸心心不語。", "瑶磬一聲天壁寒，白雲紫霧驚相顧。"]}