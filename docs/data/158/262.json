{"author": "胡仲弓", "period": "宋", "type": "诗", "title": "夜夢蒙仲書監作二象笏與余各分其一覺而有賦", "paragraphs": ["古人創一物，在理不在飾。", "持此非備忘，潔白貴彰德。", "世無骨鯁臣，朝夕侍君側。", "善惡欠書諫，唾駡誰擊賊。", "吏進思效忠，官執欲稱職。", "姦回濁天縡，孰任排格力。", "願爲顧少連，勿學元友直。", "上意方簡在，竹符畀泥軾。", "政成秉介圭，入覲朝北極。", "簪筆裹紫囊，玉立凜正色。", "顧余初筮令，寒餓日驅迫。", "手板非倒持，倚席懼引慝。", "分我意何厚，榻前便指畫。", "一夢雖難憑，品秩從此得。", "毋但嘯西爽，清談更何益。", "課最璽書來，洗眼看黄敕。", "汲引會有期，并力扶社稷。"]}