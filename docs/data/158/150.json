{"author": "利登", "period": "宋", "type": "诗", "title": "盜犯金川境扶侍母妹復走興安有懷", "paragraphs": ["歉歲古多盜，于今起豐年。", "村村遞遷偪，旗鼓莽相聯。", "蚍蝣信有力，復此走興安。", "淋漓雨萬壑，駭浪驚前山。", "携持母妹孤，寄此一葉寒。", "猶勝去年冬，我身落梅川。", "母子各一方，而中隔妖躔。", "呼酒相勞苦，茲猶幸團欒。", "百年幾星霜，十九落憂患。", "人生亦何樂，四顧愁我顔。", "平生百事貧，所得惟林泉。", "亦復不過取，溢量常恐顛。", "天公尚不與，謂我取傷廉。", "前登馬崗雲，回首東南天。", "惻惻不得語，蕭然淚潺湲。"]}