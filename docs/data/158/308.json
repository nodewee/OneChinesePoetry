{"author": "胡仲弓", "period": "宋", "type": "诗", "title": "抱拙以三通鼓爲韻見寄次韻", "paragraphs": ["夜闌缺月浸寒潭，亂山倒影空中涵。", "此時萬籟寂無語，碧雲鬰結如晴嵐。", "可人已趁春風去，舉盃對影成三三。", "割席賦詩鬭擊鉢，舟中醉卧推枕函。", "紅塵瞇目空相蒙，千金市駿輕花驄。", "何如濃墨恣揮灑，筆鋒掃退江文通。", "錦繡叢中燕鶑侶，惜花愛作風光主。", "何如揮麈共清談，朝訪安石暮夷甫。", "焚香燒燭恣狂吟，管甚鼕鼕催五鼓。"]}