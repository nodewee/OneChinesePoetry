{"author": "釋文珦", "period": "宋", "type": "诗", "title": "運有榮枯行", "paragraphs": ["運有榮枯，道有隆汙。", "吉凶福禍，相爲乘除。", "歷覽舊載，變滅紛如。", "或以貪殘，或以逼誅。", "莫知其端，爲之長吁。", "予少愚蠢，不能奔趨。", "翛然物表，與古爲徒。", "彼是兩忘，乃道之樞。", "庶幾中庸，匪疾匪徐。", "不事王侯，不遊國都。", "高尚其事，猗那其居。", "煙霞沖澹，松竹扶疎。", "來往忘機，山澤之癯。", "荷裳芰製，可曳可婁。", "竺墳魯誥，可卷可舒。", "逍遥林壑，寧畏簡書。", "臨清坐茂，洽比禽魚。", "自守玄默，死生弗渝。", "安時處順，其樂只且。"]}