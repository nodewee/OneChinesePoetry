{"author": "胡仲弓", "period": "宋", "type": "诗", "title": "晉安城東溫泉", "paragraphs": ["女媧補天愁天破，石底千年埋宿火。", "火蒸泉脈爲溫湯，鑿開浴沼涵天光。", "美人含羞弄清泚，一朶芙蓉蘸秋水。", "起來無力著纖裳，冰肌縹緲輕雲香。", "人間何福能堪此，好與天家浴仙子。", "曾聞前代有華清，玉龍活動真妮驚。", "吾皇仁聖格天地，天錫玄符地呈瑞。", "風雷奔擊鬼神呼，溫泉一夕移燕都。"]}