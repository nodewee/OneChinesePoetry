{"author": "胡仲弓", "period": "宋", "type": "诗", "title": "念昔遊四首  其四", "paragraphs": ["昔遊半山寺，木落山欲童。", "秋高嵐氣旺，曉日出曈矓。", "杖藜破莽蒼，舉步生清風。", "登堂發一笑，絕倒臨川公。", "舊像人所祠，新法人所攻。", "空使百年後，直筆誅姦雄。", "不知老瞿曇，衲被和頭蒙。", "是非不到耳，靜坐薝蔔叢。", "自吹無空笛，聖處時一中。", "我亦有髮僧，誤踏京塵紅。", "來此欲安禪，懶性學虛空。", "入門被師喝，歸去成匆匆。"]}