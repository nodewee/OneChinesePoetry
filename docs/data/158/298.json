{"author": "胡仲弓", "period": "宋", "type": "诗", "title": "夜聞琵琶", "paragraphs": ["金波西流雲路潔，千星萬星猶點纈。", "身世如在冰壺中，高卧風櫺賞清絕。", "誰家撥動鬰輪袍，自抱心聲細推說。", "猝然聞之耳亦清，徐聽令人心欲裂。", "八音獨有絲聲哀，似此琵琶聲更切。", "龍香動處絃欲折，自撥一聲三擊節。", "湓浦有人曾話別，舟中夜聞金縷掣。", "司馬酒腸剛似鐵，淚珠亦就青衫結。", "清音巧作聲嗚咽，此器特爲愁人設。", "韻如寒泉清且冽，安得曹綱同一撥。", "曲終忽作裂帛聲，萬籟沉沉天地闊。"]}