{"author": "利登", "period": "宋", "type": "诗", "title": "雜興  其三", "paragraphs": ["滯凍釋陽淵，嫩和改陰囿。", "草色誰與媒，青青一何驟。", "美人振長袖，竚立傷年少。", "芳紅不少留，况乃飄殘照。", "飄零可柰何，四氣如環珂。", "白雲雖有反，不反亦已多。", "曲流傷直水，遠蔭無近柯。", "誰令天有漢，杳杳隔秋娥。", "桂林有秋色，洞庭有秋波。", "濯衣千仞溪，滌垢非悅眼。", "涓辰萬里遊，寧以霖雨緩。", "丈夫秉道心，摧挫志逾勉。", "豈如甘與橙，南北隨所變。", "大鵬擊逍遥，鷦粒有餘羨。", "嗜好非固殊，夫亦各所願。"]}