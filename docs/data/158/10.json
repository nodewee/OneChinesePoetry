{"author": "蕭立之", "period": "宋", "type": "诗", "title": "邀同寮飲鍾學正第一枝", "paragraphs": ["前溪後溪兩玉虹，半村半郭地百弓。", "上有車蓋青童童，下有一畝幽人宮。", "築亭方方羅十客，八面玲瓏受風日。", "楣間誰扁第一枝，雪裏寒梅破孤寂。", "我如愛竹王子猷，不問主人携共遊。", "衙聲已送白鳥遠，醉倒更爲斜陽留。", "馬嘶人散橋南道，燈火匆匆城閉早。", "一川風雨酒醒時，明月簿書塵壓帽。"]}