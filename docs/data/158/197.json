{"author": "利登", "period": "宋", "type": "诗", "title": "臨平春日有懷", "paragraphs": ["少年賤生理，嗜書彊解事。", "長懷希南風，趨數慚北鄙。", "乾坤雙鬢改，日月寸心死。", "誓從鹿豕遊，乃復叨一第。", "兩年三作別，雲霧生馬耳。", "臨平二月春，花事歸桃李。", "獨尋處士梅，三肅湖邊水。", "一官未得仕，畏首復畏尾。", "旁觀未知羞，自愧已無地。", "懸知簪紱禽，擾擾事萬起。", "終當綠霧中，友彼乘龜子。", "南柯不世勳，僅足雄衆蟻。"]}