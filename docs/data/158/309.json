{"author": "胡仲弓", "period": "宋", "type": "诗", "title": "寄懶庵", "paragraphs": ["天寒日短道路長，白雲飛處知吾鄉。", "大江之東渭之北，念我故人何可忘。", "別來楊柳春依依，只今開到梅花香。", "扁舟漫浪歸未得，京塵海裏安行藏。", "身名未立仰天笑，牀頭夜夜鳴干將。", "羨師物外無寵辱，庭前柏樹常蒼蒼。", "吁嗟無羽飛不到，二千里外空相望。", "五雲前墜滿室光，報師之意無以將。", "篇詩濃墨纔淋浪，一聲鴈過天南翔。"]}