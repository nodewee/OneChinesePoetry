{"author": "釋文珦", "period": "宋", "type": "诗", "title": "青陽代謝行", "paragraphs": ["青陽已代謝，赤帝方司衡。", "草木日繁廡，黄鳥鳴嚶嚶。", "維彼造化者，密運何神靈。", "不知爲所遷，但見白髮生。", "囿身天地間，所衛唯生經。", "宜令心氣平，毋使疾癘嬰。", "順此陰陽序，四體當安寧。", "凱風吹棘薪，夭夭長枝莖。", "懷念父母恩，有淚如雨傾。", "仰觀仍俯察，因之捈中情。"]}