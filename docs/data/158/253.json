{"author": "胡仲弓", "period": "宋", "type": "诗", "title": "石軒席上分韻得石字", "paragraphs": ["解衣坐虛窗，夜闌萬籟寂。", "月出東南隅，照我樓半壁。", "對影欲起舞，袖短不成拍。", "浩歌慰心賞，歡聲動金石。", "拊欄發長嘯，清風生兩腋。", "吟聲鬼神悲，醉眼江湖窄。", "吾自樂吾生，光陰似過客。", "物我打一塊，天地失形跡。", "山鶴從何來，點破春空碧。", "我欲從之遊，八荒隨所適。", "戛然鳴一聲，雲深何處覓。"]}