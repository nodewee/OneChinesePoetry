{"author": "胡仲弓", "period": "宋", "type": "诗", "title": "芳庭爲作希聖二字以詩謝之", "paragraphs": ["貫休鐵畫天下奇，芳庭心法今似之。", "偃波垂露久不作，雲煙灑灑光陸離。", "北山塔穎健筆卓，西湖倒瀉爲研池。", "長空萬里紙一幅，等閑揮翰摇坤維。", "大書姓氏牋金闕，書仙驚問子爲誰。", "安定後人希聖父，曾披骨鯁干龍墀。", "公權筆諫粗有志，未知所遇何如時。", "書仙聞言發一笑，風雲際會須有期。", "何當濃墨寫竹帛，千古萬古長昭垂。"]}