{"author": "章公權", "period": "宋", "type": "诗", "title": "長江問對篇", "paragraphs": ["問長江，以汝衛南邦，北人遥想心已降。", "方今大勢全倚汝，不知汝亦許不許。", "國人皆悠悠，我心良獨憂。", "長城已坦道，黄河已安流。", "淮邊日夜風颼颼，汝今孤矣非昔比。", "問汝若何真可倚。", "長江對，壯爾南邦以吾在。", "今來古往只東流，人世興亡自更改。", "句踐臨齊晉，劉裕入長安，項王北渡黄河西破關。", "北方或可取，吾不爲君阻。", "赤壁中流曾喪兵，廣陵望見波濤驚，瓜步欲渡說虛聲。", "南方長可守，吾獨爲君有。", "吾之勢何但抵長城，長城今已平。", "吾之力可以當百萬，百萬昔嘗散。", "吾能限南北，不能輸事力。", "吾能鼓風濤，不能用英豪。", "君不見吳之末，陳之季，豈必斯時吾獨異。", "朝無政事國無人，烏有長江專可倚。", "辱君有問答君知，正恐知之亦忽之。", "煩君奉此獻之國，索裘勿俟大寒時。"]}