{"author": "歐陽守道", "period": "宋", "type": "诗", "title": "題興善院凈師月巖圖", "paragraphs": ["君不見長安市，擾擾行人如聚蟻。", "不惟賈客與廛民，往往冠紳大夫士。", "投身閙處思山林，欲歸未歸長苦心。", "夜深燈火如白晝，嘔啞絃管喧繁音。", "孤客欲眠眠不得，四更五更人暫息。", "忽然車轂鳴枕中，百官朝早傳呼亟。", "我時起坐一喟然，推窗孤月方流天。", "嗟哉市朝不知夜，挹此清景何由緣。", "歸求重覓麋鹿伴，塵勞餘業猶羈絆。", "高僧過我出畫圖，月照巖心僧仰看。", "有巖有月儘佳哉，僧叉不俗何方來。", "此巖豈是南海觀，不然五臺峨眉鴈蕩與天台。", "巖空月圓僧靜坐，不用話頭勞勘破。", "人言腰錢騎鶴上揚州，何如巖中月下從僧遊。"]}