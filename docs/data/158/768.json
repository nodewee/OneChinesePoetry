{"author": "胡仲弓", "period": "宋", "type": "诗", "title": "題金粟洞", "paragraphs": ["名山洞府三十六，若擬帽峰猶未足。", "有人曾此坐丹爐，有人曾此安碁局。", "一朝悟道歸去來，依舊紫雲鎖林屋。", "武榮賈客來洛陽，手携尺書叩巖谷。", "覿面親逢呂洞賓，有眼不辨鄭文叔。", "功成行滿欲度人，酬之遺以半升粟。", "豈知粒粒皆金砂，一服可但能辟穀。", "先嗔後喜來重尋，癡心纔動隔山谷。", "故老相傳金粟仙，凌霄有塔蒼標玉。", "乾坤外物號無塵，凡夫到此懶著脚。", "我來稽首問先生，若爲乞得壺中藥。", "刀圭分與醫國人，却入深山抱幽獨。", "先生道我亦不塵，且走千巖并萬壑。", "它時相過岳陽樓，定把奇書與君讀。"]}