{"author": "利登", "period": "宋", "type": "诗", "title": "野農謠", "paragraphs": ["去年陽春二月中，守令出郊親勸農。", "紅雲一道擁歸騎，村村鏤榜粘春風。", "行行蛇蚓字相續，野農不識何由讀。", "唯聞是年秋，粒顆民不收。", "上堂對妻子，炊多糴少饑。", "號啾下堂見官吏，稅多輸少喧征求。", "呼官視田吏視釜，官去掉頭吏不顧。", "內煎外迫兩無計，更以饑軀受笞箠。", "古來丘壠幾多人，此日孱生豈難棄。", "今年二月春，重見勸農文。", "我勤自鍾惰自釜，何用官司勸我氓。", "農亦不必勸，文亦不必述。", "但願官民通有無，莫令租吏打門叫呼疾。", "或言州家一年三百六十日，念及我農惟此日。"]}