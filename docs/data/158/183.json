{"author": "利登", "period": "宋", "type": "诗", "title": "梅川行", "paragraphs": ["我來蒼山未一日，平固弄兵剽寧邑。", "此時烏合猶懼官，風鶴入耳心早寒。", "來無與角去無捕，堂堂墟邑自來去。", "墮軍長寇那可言，初時數百俄數千。", "受旗翕忽亙千里，聚落一燼如捲水。", "就中閨女尤可愁，肩緡背篋步牽牛。", "重重闕地搜伏窖，謂無白日再天曉。", "我時避盜逃佛岩，親眼見盜循山南。", "紅葛蒙頭履躔頂，縈身錦被翻紅浪。", "招賢三尺刃如霜，夾以巨盾張朱鎗。", "皇皇我寨神呵護，山上澄明山下霧。", "路迷躑躅不敢前，依依遂犯連湖去。", "六盜飛紅登其巔，環山叫呼聲連天。", "紛紛毬雪半空落，赤子甘心自投壑。", "州忘縣邑縣忘鄉，我實自弱非賊彊。", "捐金買靜恐不售，尸祝鼠輩拖朱黄。", "何人此日不爲盜，已矣獨嘆吾生忙。", "已矣獨嗟吾生忙，乾坤回首空斜陽。"]}