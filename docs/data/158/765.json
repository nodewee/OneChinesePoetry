{"author": "胡仲弓", "period": "宋", "type": "诗", "title": "海月堂觀濤", "paragraphs": ["青天與海連，羲娥代吞吐。", "封姨助餘威，陽侯倏起舞。", "或奔千丈龍，或轟萬疊鼓。", "蓬弱此路通，祇界一斥鹵。", "浩浩無津涯，尾閭闢地戶。", "嬴女驅鮫人，獻怪扶桑府。", "琛球來百蠻，玭珠還合浦。", "獨立象岡外，身世等一羽。", "宇宙納溟渤，萬山齊傴僂。", "清風與明月，造物不禁取。", "臨流喜得句，玉欄失笑拊。", "眺望此一時，澒洞注千古。", "安得捲上天，霈作天下雨。"]}