{"author": "蕭立之", "period": "宋", "type": "诗", "title": "銅瓶歌爲趙廣文生日", "paragraphs": ["平生愛此雙瓶古，千里携持走塵土。", "滑如女膚色馬肝，間著花枝相媚嫵。", "鄞江博士諸王孫，無氈坐客今三年。", "群仙招手喚歸去，紫薇怨殺春風前。", "華堂此日春風酒，顧我覊窮無一有。", "發囊得此雙銅瓶，啄詩包裹爲君壽。", "瓶之體兮正而不阿，瓶之質兮朴而無華。", "虛中不足稱儲粟，汲冷澗水供煎茶。", "此君清苦於君似，擬人以倫正如此。", "相看一笑姑置之，金石結交從此始。"]}