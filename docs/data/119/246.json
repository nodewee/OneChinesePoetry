{"author": "田錫", "period": "宋", "type": "诗", "title": "擬古  其一五", "paragraphs": ["赫赫英豪士，韓侯令子孫。", "千金募死士，博浪報君冤。", "國耻尚未雪，驥足俄驚奔。", "待搏如猛虎，未耀同朝暾。", "霸略師黄石，大計當鴻門。", "談笑定安危，功業遂隆尊。", "鸞皇不啄粟，麒麟不駕轅。", "將從赤松遊，高謝漢皇恩。", "一旦君臣中，奮宗物論喧。", "片詞爲密勿，四皓如飛翻。", "進退存亡間，以智爲身潘。"]}