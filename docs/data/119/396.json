{"author": "張詠", "period": "宋", "type": "诗", "title": "留別博州推官楊丹", "paragraphs": ["郊亭欲別時，霜葉翻空日。", "男兒志在乘長風，去便離憂慘顔色。", "鏌鋣煌煌對尊酒，醉舞不成空握手。", "恥唱悠悠易水歌，羞折絲絲關外柳。", "我欲爲君操峻節，研清詞，古來賢聖同驅馳。", "連城白璧不足道，濟時才略爲藩籬。", "一以答惠貺，再欲酬心知。", "從今明月夜，應有遠相思。"]}