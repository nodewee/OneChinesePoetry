{"author": "田錫", "period": "宋", "type": "诗", "title": "李謩吹笛歌", "paragraphs": ["洛陽少年稱李謩，衆推橫笛多功夫。", "當時教坊第一部，算得比衣皆不如。", "天津楊柳籠橋綠，朧月澹煙何處宿。", "不怕金吾禁夜嚴，偷得新翻禁中曲。", "曲中次第能記持，盡向喬欄闇譜之。", "性聰心慧歸來習，分明把向月中吹。", "五音嘈囋相攙出，呼宮吸徵尤奇崛。", "誰羨曹綱善琵琶，未說陽陶能觱栗。", "纏聲不斷如連環，重聲忽轉如迴山。", "清新不比落梅曲，飄颻乍象霓裳翻。", "碎節繁音交砉騞，南箕鼓風簫籟窄。", "一斛明珠一索穿，撒落金盤催曲拍。", "錚摐大抵聲雄豪，歷歷出羣宮調高。", "豐隆驚得蛟螭起，雨趁雲隨初嘯嗥。", "每到換頭多頓挫，一聲忽迸疑轟破。", "玲瓏祇許牙枝催，清脆不容他樂和。", "宮城響應聲更輝，夜靜月明諸處聞。", "何人懶憶馬南郡，知予已勝桓將軍。", "明皇上樓初聽得，聽罷沈呤都不測。", "宣令徧詢坊巷中，旋使王人捕入宮。", "李謩悉心以實封，皇慈由是寬其罪。", "後來落魄如散仙，扁舟玩月江湖天。", "繡囊探出金線管，揚眉舐脣徒自憐。", "驚神動鬼吹一曲，指法尤高氣海圓。", "波浪無風帖然靜，千里水面鋪輕煙。", "水族精靈潛鼓舞，老龍變見來相顧。", "因將鐵笛相對吹，李謩未識無驚怖。", "乃知藝但出衆奇，不獨人知鬼亦知。"]}