{"author": "田錫", "period": "宋", "type": "诗", "title": "贈別琅邪評事兼寄兩制舊交", "paragraphs": ["醴泉少府王評事，秀氣神清好奇異。", "讀書擊劍善彈琴，仲容信是青雲器。", "我從蜀國來咸秦，長安久客多風塵。", "因此移居清渭北，與君在彼初相識。", "相識經今二十年，支離契闊長相憶。", "去年罷直西掖垣，君亦醴泉方解官。", "關中路遥宛丘道，不遠千里來相看。", "我忝淮陽知郡事，郡齋喜聞嘉客至。", "槐花橫時初到來，菊花開時言欲迴。", "主人苦留留不住，爲君采菊登高臺。", "高臺臨古道，北走還京秋已老。", "白日遠長安，西歸出關天已寒。", "神仙作尉道雖在，骨肉爲累心且寬。", "與君俱年五十一，老去時光轉堪惜。", "況今秋暮冬欲殘，七十唯餘十八年。", "未知十八年之間，悲歡得喪與險艱。", "到得七十即爲幸，此外浮生何足言。", "明日正逢重九日，未忍與君張祖席。", "樽前新菊含露滋，茱萸丹實星離離。", "茱萸擷芳菊延壽，壽酒滿滿莫固辭。", "淮陽郡吏若早替，帝鄉即有相見期。", "兩制交朋若相問，爲我勤勤多謝之。"]}