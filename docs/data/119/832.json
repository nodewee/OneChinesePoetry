{"author": "晁逈", "period": "宋", "type": "诗", "title": "清風十韻", "paragraphs": ["仙御來相慰，解顔良會稀。", "病蠲宜養素，趣遠欲忘機。", "懲躁能無漸，延齡或可祈。", "影摇珠箔細，聲泛細箏微。", "委恨餘班扇，流歡入楚衣。", "陶潛知夢穩，韓壽畏香飛。", "氣爽蒼龍闕，凉生白虎闈。", "健資雞距筆，偷撼獸鐶扉。", "松下琴心逸，江東鱠縷肥。", "宿懷真隠處，終約與同歸。"]}