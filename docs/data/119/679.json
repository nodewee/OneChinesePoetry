{"author": "古成之", "period": "宋", "type": "诗", "title": "五僊觀二首  其二", "paragraphs": ["玄元分古觀，南鎮越王城。", "五石空留瑞，羣仙不記名。", "丹砂雖久煉，雞犬自長生。", "檻簇鰲頭景，門通鶴頸程。", "煙霞隨砌起，花木逐時榮。", "古井涵虛碧，疏鐘入戶清。", "荒蕪憐夜色，寒溜引秋聲。", "丹竈封苔老，芝田積雨平。", "風光齊嶽麓，音信接朱明。", "願將身從此，乘雲到平京。"]}