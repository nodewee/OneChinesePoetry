{"author": "吳淑", "period": "宋", "type": "诗", "title": "題義門胡氏華林書院", "paragraphs": ["高隠仙山下，依山携草堂。", "窮年樂石水，切意玩縑緗。", "竹徑來嵇阮，魚梁集惠莊。", "論文探致極，尋古襲遺芳。", "沉意詩書苑，游心翰墨場。", "海鵬潜羽翼，露豹郁文章。", "俠洽千門慶，聯翩却桂香。", "活和資勝景，變化得神方。", "虛檻臨寒水，平皋占夕陽。", "溪雲蒸柱礎，嵐氣潤衣裳。", "露葉飄書幌，風花落酒觴。", "往還乘月喜，酬唱爲春忙。", "宗族傳雍睦，門閭被寵光。", "高情誰可及，積善不能量。", "顧我何爲者，多年別故鄉。", "他時歸計遂，依附葺雲房。"]}