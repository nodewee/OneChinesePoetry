{"author": "白居易", "period": "唐", "type": "诗", "title": "新製綾襖成感而有詠", "paragraphs": ["水波文襖造新成，綾軟綿勻溫復輕。", "晨興好擁向陽坐，晚出宜披蹋雪行。", "鶴氅毳疎無實事，木棉花冷得虛名。", "宴安往往歡侵夜，臥穩昏昏睡到明。", "百姓多寒無可救，一身獨煖亦何情。", "心中爲念農桑苦，耳裏如聞飢凍聲。", "爭得大裘長萬丈，與君都蓋洛陽城。"]}