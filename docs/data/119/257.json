{"author": "田錫", "period": "宋", "type": "诗", "title": "曉鶑", "paragraphs": ["春宵已闌更點急，煙柳濛濛露花溼。", "畫堂深邃樓閣寒，碧紗窗中月華入。", "早鶑百囀催朝陽，簧言綺語何鏗鏘。", "雲飛雨敬夢初破，聞時滿枕梨花香。", "聲宛轉，十三弦高指撥軟。", "宮喉徵舌多改變，圓於珠，細於線。", "韻玲瓏，湘妃調瑟煙靄中。", "珠纓寶玦遽相觸，江風細響修篁叢。", "或纖柔兮同彩縷，繡得輕煙纖微雨。", "或輕麗兮如彩毫，畫成曉景描春朝。", "間關歷落意不盡，花中似索鸞皇饒。", "逡巡曙色浮林際，菊花毛衣金作袂。", "一片蘇張俊辯心，長與春皇巧遊說。"]}