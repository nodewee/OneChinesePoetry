{"author": "張秉", "period": "宋", "type": "诗", "title": "清風十韻", "paragraphs": ["何處來蘋末，蕭騷盡四鄰。", "金莖吹曉露，玉宇動輕塵。", "易水離歌闋，齊紈怨思新。", "泛蘭迷舊澤，落帽會佳辰。", "籬菊飄香遠，庭桐墜葉頻。", "帆開五湖客，槎去九霄人。", "曲沼鋪紋簟，平蕪偃綠茵。", "鴻飛資羽翮，鷹擊助精神。", "仙馭歸堪待，琴松韻更真。", "披襟同楚樹，千古自相親。"]}