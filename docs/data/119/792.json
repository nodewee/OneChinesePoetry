{"author": "晁逈", "period": "宋", "type": "诗", "title": "倣歸去來辭", "paragraphs": ["陶令曾言歸去來，解印還家不迴首。", "屏貴都遺身外名，忘憂酷嗜杯中酒。", "白傅曾言歸去來，了知浮世非長久。", "獨步逍遥自得場，飲食寢興隨所偶。", "羅隠曾言歸去來，濩落生涯何所有。", "明日船中竹一竿，要學江湖釣魚手。", "晁叟亦言歸去來，抗表辭榮養衰朽。", "京洛紅塵舊滿衣，總脫臨風都抖擻。"]}