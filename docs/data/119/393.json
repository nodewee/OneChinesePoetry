{"author": "張詠", "period": "宋", "type": "诗", "title": "驚棲曲", "paragraphs": ["天昏昏，月娟娟，驚棲之烏伊啞而翩翾。", "豈非海寒天風惡，扶桑半折枝巢落。", "又非鵰鶚之不仁，鄧林何苦難容身。", "吁嚱哉，雛雛弄翼出蓬蒿，欲就鸞凰高壘巢。", "安巢待何時，平林容低枝。", "低枝苦賤良可越，却厭爭飛笑鵜鴂。", "星稀夜寒啼轉多，恐作枝間斷腸血。", "人生功名難與期，聽之永夜生憂思。", "援琴欲理驚棲曲，調苦聲悲不相續。"]}