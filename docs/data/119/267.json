{"author": "田錫", "period": "宋", "type": "诗", "title": "采蓮曲", "paragraphs": ["南谿秋水深淪漣，南村美人來采蓮。", "蓮花灼灼葉田田，芳桂輕橈蘭作船。", "采采紅蓮幾成束，蓮枝交衮相撐綠。", "蓮蕊滿衣金粉撲，蓮子爲盃葉爲足。", "唱歌相並畫舸舷，願得采賢如采蓮。", "樊姬昔時進燕趙，幾人精彩朝霞鮮。", "中有二人賢於己，柔明婉順君王前。", "堪嗤羊侃錦繡妾，艷歌留怨朱絲弦。"]}