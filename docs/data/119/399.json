{"author": "張詠", "period": "宋", "type": "诗", "title": "寄晁同年", "paragraphs": ["昔同白日昇穹碧，還同水國司民籍。", "三年不見頻寄書，兩月相過忘行役。", "桃花江上雪霏霏，黄鶴樓中風力微。", "幽勝逼人魂欲飛，此時不醉無與歸。", "人間美事應有主，別馬蹄霑邊塞土。", "南樓一望心凄迷，昨夜疏簷滴寒雨。", "休誇筆力敺真風，勿憶雲山千萬重。", "但偶西風一行雁，殺青相問莫辭慵。"]}