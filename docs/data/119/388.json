{"author": "張詠", "period": "宋", "type": "诗", "title": "緝書齋", "paragraphs": ["綠流北面桃花中，書齋閑鎖塵蒙籠。", "紗窗挂戶明月空，階前草深鳴細蟲。", "千書閟久陰生蠹，治世之文欲無緒。", "彫梁語燕不復歸，華池皓鶴先飛去。", "我來憩駕吟青春，呼奴嘯匠連揮斤。", "一日整庭戶，二日芟荆榛。", "薙草留蕙若，掃逕連松筠。", "千花萬木似得意，幽香細韻來相親。", "衆口藉藉道，一以如初新。", "伊余世上耽書客，古今萬事羅胸臆。", "運海摶風當振翼，任是青天更高碧。"]}