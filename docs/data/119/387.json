{"author": "張詠", "period": "宋", "type": "诗", "title": "愍農", "paragraphs": ["悠悠世事稱無窮，千靈萬象生虛空。", "活人性命由百穀，還須著意在耕農。", "自有奸民逃禁律，農夫倍費耕田力。", "青巾短褐皮膚乾，不避霜風與毒日。", "暮即耕兮朝即耘，東坻南壠無閑人。", "春秋生成一百倍，天下三分二分貧。", "天意昭昭憐下土，英賢比跡生寰宇。", "懲奸濟美號長材，來救黎元暗中苦。", "我聞愍農之要簡而平，先銷坐食防兼并。", "更禁貪官與豪吏，愍農之道方始行。"]}