{"author": "白居易", "period": "唐", "type": "诗", "title": "府西池北新葺水齋即事招賓偶題十六韻", "paragraphs": ["繚繞府西面，潺湲池北頭。", "鑿開明月峽，決破白蘋洲。", "清淺漪瀾急，夤緣浦嶼幽。", "直衝行徑斷，平入臥齋流。", "石疊青稜玉，波翻白片鷗。", "噴時千點雨，澄處一泓油。", "絕境應難別，同心豈易求。", "少逢人愛翫，多是我淹留。", "夾岸鋪長簟，當軒泊小舟。", "枕前看鶴浴，牀下見魚遊。", "洞戶斜開扇，疎簾半上鉤。", "紫浮萍泛泛，碧亞竹修修。", "讀罷書仍展，碁終局未收。", "午茶能散睡，卯酒善銷愁。", "簷雨晚初霽，窗風涼欲休。", "誰能伴老尹，時復一閑遊。"]}