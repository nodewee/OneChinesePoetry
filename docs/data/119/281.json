{"author": "田錫", "period": "宋", "type": "诗", "title": "酬宋湜賈黄中二學士菊花之什兼呈諸廳學士", "paragraphs": ["靖節先生曾賞菊，東籬有霜花正開。", "翰林主人共賞菊，北門吟詠有餘才。", "一唱再和才力健，兼金酬以瑛瓊瑰。", "善歌使人繼其志，遠寄淮陽知郡吏。", "淮陽郡中方燕居，跪讀重緘尺素書。", "中有五章章八句，復有三章同一處。", "五章千葉菊花詞，一章副翰學士詩。", "一章酬和季左司。", "人前再讀與三復，人從日邊初到時。", "歛手先問諸學士，駭目乍闚文字奇。", "兩制別來今已久，朝寄苑丘權太守。", "眼底唯嫌簿領繁，耳冷不聞騷雅言。", "重陽錫宴不得與，湛露空思奉至尊。", "忽捧新詩若爲意，聞詩勝得千金賜。", "受知益感恩顧深，吟賞請言清麗致。", "清如玉樹生天風，麗若露花開錦宮。", "水精盤中置明月，絳火珊瑚枝葉紅。", "珍則難酬青玉案，文律詞鋒併化工。", "因事喻懷堪自惜，神化丹青與刀尺。", "丹青暈淡刀尺裁，先春雪中生早梅。", "春饒桃李及時發，牡丹占斷芳菲來。", "芍藥羞人嬌且妬，玫瑰倚欄笑欲語。", "帝里春從何處歸，巫山雨散朝雲飛。", "遺紅墮翠歸天下，不失年年三月期。", "天生百卉各有時，彼何太盛此何遲。", "兼葭蒼蒼凝白露，西風蕭蕭向秋暮。", "月華籬落有霜華，映籬叢薄生黄花。", "花寒葉冷無蜂蝶，固無寶馬與香車。", "每因九月當重九，暫時采擷浮樽酒。", "金鈿浮動萬歲盃，爲君慶祝南山壽。", "菊不能言爲作歌，金壺酒傾生綠波。", "重臺千葉若堪賞，栽培好近金鑾坡。"]}