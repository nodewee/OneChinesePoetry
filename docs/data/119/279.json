{"author": "田錫", "period": "宋", "type": "诗", "title": "酬桐廬知縣刁衎歌", "paragraphs": ["詔守江西新定郡，二年撫俗誰相問。", "白浪青山繞郡城，卧理煙霞稱嘉遯。", "帝鄉迢迢天一涯，子牟戀闕人不知。", "慷慨情懷何企慕，宋璟政事杜牧詩。", "六縣萬家人輯睦，魚鹽利人茶貨足。", "公家事簡案牘稀，芳草疏籬映空獄。", "楊柳湖邊觀釣魚，芙蓉池上靜看書。", "優游天爵浩然性，貴如三入承明廬。", "靖節先生來訪我，欣然延入皇堂坐。", "歛襟欲坐先發言，捧出尺書雙袖間。", "七軸好詞同跪授，儒雅禮豐情意厚。", "主人識鑒非延陵，金石何煩榮固陋。", "且置瓊瑶未暇看，高談如綺有餘歡。", "黄鸝百囀天欲暮，客去斜陽已半軒。", "焚香道院無人到，風花拂几收真誥。", "却取文編一一看，南朝體制多淵奧。", "兩軸七字五字詩，珠貫纍纍樂府詞。", "古於禪月畫羅漢，麗於范蠡進西施。", "議論精微窮理窟，賦詠升高能體物。", "一篇序送周子通，飄飄思若翻冥鴻。", "自有滄浪高尚志，因人命筆生詞鋒。", "嘗聞水國清輝殿，曾事吳王侍文宴。", "田園未遂歸去來，嚴子臺邊知一縣。", "古人窮則善一身，達則惠澤如陽春。", "一邑生靈如受賜，何須兼濟方爲貴。", "金門吏隠能安身，何必棄官爲逸人。", "桐廬山水幸堪賞，歌詩酬唱且相親。"]}