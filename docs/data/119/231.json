{"author": "田錫", "period": "宋", "type": "诗", "title": "投杼詞", "paragraphs": ["孝爲百行本，至性由天資。", "曾參善事母，母氏賢且慈。", "馨膳以饋進，承意唯歡怡。", "高堂既自樂，纖室閑鳴機。", "飛語忽來告，明識潛深思。", "蓋念事吾孝，安得殺人爲。", "亟聞寧不信，投杼遂生疑。", "用知君臣際，反以交朋推。", "道德難結固，恩情有合離。", "毀譽苟不入，讒間無以施。", "景慕魏文侯，滿篋留謗詞。", "樂羊在山中，委遇終不衰。"]}