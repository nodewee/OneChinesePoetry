{"author": "柳開", "period": "宋", "type": "诗", "title": "贈夢英詩", "paragraphs": ["晝光夜魄陰陽祖，五緯天立五行父。", "萬靈蕃昌根此樹，剛柔各鬭清濁聚。", "形類紛然填下土，精英閒見羣寧侶。", "雄劇唯神時可主，功格無先明競睹。", "捨羊犬猪用彪虎，氣包茫昧廓區宇。", "刓髮披緇心有取，蛻免羈跼脫潜去。", "身投西佛學東魯，塵視諸徒飈遠舉。", "狂呼飽醉賤今古，公室侯庭迎走戶。", "如攀喬柯腰俯僂，搜經抉誥將完補。", "聲號大荒鏗簨簴，筆詬斯冰卑爾汝。", "戟枝曳陣孰禦侮，二十游秦老還楚。", "蛟蟠枯泓驥追鼠，停舟湘濆吾興語。", "歸返終南恨睽阻。"]}