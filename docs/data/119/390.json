{"author": "張詠", "period": "宋", "type": "诗", "title": "勸酒惜別", "paragraphs": ["春日遲遲輾空碧，綠楊紅杏描春色。", "人生年少不再來，莫把青春枉拋擲。", "思之可不令人驚，中有萬恨千愁并。", "今日就花始暢飲，座中行客酸離情。", "我欲爲君舞長劍，劍歌苦悲人苦厭。", "我欲爲君彈瑶琴，淳風死去無回心。", "不如轉海爲飲花爲幄，贏取青春片時樂。", "明朝匹馬嘶春風，洛陽花發臙脂紅。", "車馳馬走狂似沸，家家帳幕臨晴空。", "天子盛明君正少，勿恨功名苦不早。", "富貴有時來，偷閒强歡笑。", "莫與離憂賈生老。"]}