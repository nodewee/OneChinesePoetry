{"author": "張詠", "period": "宋", "type": "诗", "title": "悼蜀四十韻", "paragraphs": ["蜀國富且庶，風俗矜浮薄。", "奢僭極珠貝，狂佚務娛樂。", "虹橋吐飛泉，煙柳閉朱閣。", "燭影逐星沈，歌聲和月落。", "鬭雞破百萬，呼盧縱大噱。", "遊女白玉璫，驕馬黄金絡。", "酒肆夜不扃，花市春慚怍。", "禾稼暮雲連，紈繡淑氣錯。", "熙熙三十年，光景倏如昨。", "天道本害盈，侈極禍必作。", "當時布政者，岡思救民瘼。", "不能宣淳化，移風復儉約。", "情性非方直，多爲聲色著。", "從欲竊虛譽，隨性縱貪攫。", "蠶食生靈肌，作威恣暴虐。", "佞岡天子聽，所利唯剝削。", "一方仇恨興，千里攘臂躍。", "火氣烘寒空，雪彩揮蓮鍔。", "無人能却敵，何暇施擊柝。", "害物黜貨輩，皆爲白刃爍。", "瓦礫積臺榭，荆棘迷城郭。", "里第鎖苔蕪，庭軒喧燕雀。", "斗粟金帛市，束蒭羅綺博。", "悲夫驕奢民，不能飽葵藿。", "朝廷命元戎，帥師盪兇惡。", "虎旅一以至，梟巢一何弱。", "燎毛焰晶熒，破竹鋒熠爚。", "兵驕不可戢，殺人如戲謔。", "悼耄皆麗誅，玉石何所度。", "朱能翦强暴，爭先謀剽掠。", "良民生計空，賒死心隕穫。", "四野搆豺狼，五畝孰耕鑿。", "出師不以律，餘孽何由却。", "鄙夫熾蜂蠆，寡術能籠絡。", "邊陲未肅清，胡顔食天爵。", "世方尚奔競，誰復振謇諤。", "黄屋遠萬里，九重高寥廓。", "時稱多英雄，才豈無衛霍。", "近聞命良臣，拭目觀奇略。"]}