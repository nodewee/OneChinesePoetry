{"author": "張詠", "period": "宋", "type": "诗", "title": "與進士宋嚴話別", "paragraphs": ["人之相知須知心，心通道氣情轉深。", "凌山跨陸不道遠，躡屩佩劍來相尋。", "感君見我開口笑，把臂要我談王道。", "幾度微言似愜心，投杯著地推案叫。", "此事置之無復言，且須舉樂催金船。", "人生通塞未可保，莫將閒事縈心田。", "興盡忽告去，挑燈夜如何。", "彈琴起雙舞，拍手聊長歌。", "我輩本無流俗態，不教離恨上眉多。"]}