{"author": "李至", "period": "宋", "type": "诗", "title": "桃花犬歌呈修史錢侍郎", "paragraphs": ["宮中有犬桃花名，絳繒圍頸懸金鈴。", "先皇爲愛馴且異，指顧之間知上意。", "珠簾未卷扇未開，桃花援尾常先至。", "夜靜不離香砌眠，朝饑祇傍御床餧。", "彩雲路熟不勞牽，瑶草風微有時吠。", "無何軒后鑄鼎成，忽遺弓劍棄寰瀛。", "迢迢松闕伊川上，遠逐龍輴十數程。", "兩眥漣漣似垂淚，骨見毛寒頓顦悴。", "萬人見者倍傷心，微物感恩猶若是。", "韓盧備獵何足嘉，西旅充庭豈爲瑞。", "聞君奉詔修實錄，一字爲褒應不曲。", "白魚赤雁且勿書，願君書此懲浮俗。"]}