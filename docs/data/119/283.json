{"author": "田錫", "period": "宋", "type": "诗", "title": "留別句中正學士", "paragraphs": ["玉人欲歸留不住，南山出雲作朝雨。", "雨中却柅使車輪，主人重得延嘉賓。", "嘉賓有詩留別我，句句高奇字字新。", "新若新花凝宿露，高似秋天曉星布。", "奇於雲起成峰巒，鮫人淚珠盈玉盤。", "浪大月照如金線，金線交加珠可貫。", "玦離環合間珠圓，風生玉步聲珊珊。", "珍奇若此爲重賜，齋沐焚香然後看。", "三復吟看既忘倦，命筆和來才思緩。", "桃李難酬瓊玖珍，野老美芹聊贄獻。", "與君俱是錦江人，今幸星軺來過陳。", "鄉情交分忍輕別，少留可待早秋辰。", "秋光月華伴行色，步步隨君歸紫宸。"]}