{"author": "田錫", "period": "宋", "type": "诗", "title": "苦寒行", "paragraphs": ["昨日北風高，霏霏滿天雪。", "千里六出花，六日飛不歇。", "深山深一丈，樹木凍欲折。", "平地盈數尺，布肆不成列。", "覆物生輝光，照人清皎潔。", "紫塞羣玉峰，滄溟白銀闕。", "篁竹爲琅玕，松風篩玉悄。", "官吏來參賀，物情亦感悅。", "瘴癘已消除，豐穰及時節。", "長吏因疾恚，請假來一月。", "病眼爲寒昏，風頭因冷發。", "湯藥厭服餌，酒肉悉罷輟。", "夾幕映重簾，爐茵與衾袍。", "祿粟不憂饑，帑俸無乏絕。", "江海主恩深，素餐心激切。", "兒童溫且飽，當風泝凜冽。", "朝索暖寒酒，暮須湯餠設。", "不知有饑寒，燈火夜暖熱。", "越人輕活計，舂稅供膏血。", "及至風雪時，日給多空竭。", "樵蘇與綱捕，負薪冰路滑。", "口噤無言語，股慄衣疏葛。", "藜藿不充饑，凍餓多不活。", "慚惶襦褲恩，徬徨空殞越。", "因作苦寒行，聊與兒童說。"]}