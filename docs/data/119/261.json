{"author": "田錫", "period": "宋", "type": "诗", "title": "風箏歌", "paragraphs": ["白蘋洲暖春風生，畫樓檻上銀箏鳴。", "鏗鏘節奏急復慢，空中一部天樂聲。", "三十六宮深窈窕，繡楣藻井光相照。", "十三弦上千般聲，朝靄微吟暮煙嘯。", "夜來親向月中聞，繁音錯節何紛紜。", "碎如鸞鈴與珂珮，巫山隊仗迎湘君。", "晚來金屋愁微雨，風細箏聲不全舉。", "依希嬪妾怕人知，啾啾切切私相語。", "洪纖斷續何所拘，鳳凰著對飛鸞孤。", "梧桐枝邊泊未穩，琅玕島上鳴相呼。", "有時主奏俄中絕，宮商斗頓如刀截。", "杏花露重鴛鴦寒，空見如霜滿庭月。", "有時半日全無風，一一暮天樓閣紅。", "唯聞鳥雀啄弦上，暖珠寒玉何玲瓏。", "清音朝朝與暮暮，誤聲不管周郎顧。", "祗嫌雅鄭交奏時，寶鐸丁冬闇相妬。"]}