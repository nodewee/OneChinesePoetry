{"author": "田錫", "period": "宋", "type": "诗", "title": "進瑞雪歌", "paragraphs": ["聖德昭彰動天地，歲歲豐穰爲上瑞。", "明年有閏節氣遲，冬深有雪方及時。", "三農但喜及時雪，天心帝力豈得知。", "臣忝頌條居近輔，勸課農桑理輿賦。", "宛丘之下爲封部，宣布皇恩愧襦褲。", "王澤流而有頌聲，因而拜手獻歌行。", "歌云歲云暮兮日云暮，白雲初向斜陽度。", "斜陽韜掩雲舒布，慘慘陰風生北戶。", "風來带得霏霏花，花輕片片如瓊葩。", "凍黏寒綴紛交加，陌上逡巡鋪玉沙。", "琪樹瑶臺相間出，落梅墮絮初堆積。", "映箔橫沾翡翠紋，拂窗斜度瑠璃隙。", "飄飄千里度龍山，袤丈蕭關與玉關。", "海上銀臺對金闕，水精簾櫳鑒明月。", "萬年枝上夜輝光，上林先似梨花發。", "黎元有望既滿望，手足舞之而蹈之。", "因思去歲在京師，國家將議改元時。", "時雪未呈盈尺瑞，百神奔走應禱祈。", "海風吹起澄江練，織女金刀碎裁剪。", "剪作天花撒翠微，茫茫六合生光輝。", "明月宮中玉臼杵，霜兔擣藥雲母飛。", "風篩乍似琅玕寶，翔鸞飛下啄瑶墀。", "金門廊廡龍尾道，賀雪千官趁朝早。", "吾皇爲喜表豐年，六出飛花不令掃。", "樞相侍臣初奉宣，宣赴中書賜御筵。", "光祿移厨供玉饌，上樽賜酒中官勸。", "宣令不醉不得歸，席上仍令各賦詩。", "詩成封進同奏謝，御制歌行競傳寫。", "拜舞歡呼感聖明，千年遭遇作門生。", "微臣忝幸在兩制，得以歌詩樂太平。", "而今出典淮陽郡，組綬輝華佩金印。", "才微任重副憂勤，履薄臨深守廉慎。", "聖人德澤如陽春，陽春及物無不均。", "微臣懷抱如葵藿，葵藿向陽堪喻身。", "今因瑞雪獻歌詠，西垣再願縯絲綸。"]}