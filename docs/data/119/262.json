{"author": "田錫", "period": "宋", "type": "诗", "title": "聖方平戎歌", "paragraphs": ["玉關秋早霜飛速，代馬新羈逞南牧。", "胡人背信闚漢邊，刻箭爲書召戎族。", "漁陽烽火照甘泉，疆吏飛牋至御前。", "睿謀英武何神速，鑾輿自欲平三邊。", "百萬羽林隨駕出，殺氣皇威先破敵。", "賊臣喪陣遽奔逃，漳水波清因駐蹕。", "宮錦戰袍花鬭新，繡韉珠絡金麒麟。", "天顔威武不可犯，垂鞭按轡視羣臣。", "金吾隊仗如鱗萃，環衛旌旗徑千里。", "漢皇曾上單于臺，壯心磊落侔風雷。", "比量英武不足數，聖文神武雙全才。", "勢可驅山塞滄海，紫氣逶迤龍鳳蓋。", "金花簇歛若星羅，寶細乘輿翼雲旆。", "塗山禹帝戮防風，涿鹿蚩尤死戰鋒。", "鋒鋩俱染玄黄血，爭如不陳而成功。", "示暇皇歡有餘意，御筆題詩饒綺思。", "翰林承旨先受宣，西掖詞臣及近侍。", "詔命交酬繼和來，君臣道合何如是。", "和氣感天天地寧，日融瑞景籠八紘。", "風生旗旆翻龍鳳，霜嚴鼓角喧雷霆。", "海神來受軍門職，太上禱兵尊帝德。", "牢籠萬國頓天綱，天綱恢恢恩信廣。", "胡兒潰散何比之，大明升空逃魍魎。", "漳川地闊霜草平，合闈會獵布天兵。", "六師雄勇一百萬，六班侍衛交縱橫。", "鐵衣間耀金鎖甲，鼓旗雜錯槍刀鳴。", "霓旌似係單于頸，獵騎如破匈奴營。", "鵰鶚猙獰搦狐兔，花驄躍龍驕在御。", "弓圓明月金鏃飛，妖狐中鏃駭天機。", "兵師會合如波注，山呼萬歲震邊陲。", "東海爲樽盛美酒，斟酌酒漿摻北斗。", "鸞刀割肉若邱陵，軍聲洶如獅子吼。", "三公拜舞百辟隨，鳴珂飛鞚星離離。", "雲舒二十有四纛，傳宣罷獵整魚麗。", "勝氣威聲壓千古，堪笑驪山稱講武。", "直館微臣樂扈隨，太平盛事今親睹。", "會看金泥封禪儀，拜章別獻新歌詩。", "歌詩何以容易進，爲受文明天子知。"]}