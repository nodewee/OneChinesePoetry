{"author": "田錫", "period": "宋", "type": "诗", "title": "歸去來", "paragraphs": ["歸去來，詩不云乎，王事一埤遺我兮。", "終日孜孜，心力疲勞齒髮衰。", "爾今已年五十二，前去七十幾多時。", "爾性雖拙頗好學，爾才雖短頗好詩。", "文學歌詩之外非樂爲。", "金門玉堂若無分，隨分官職胡不歸。", "苟能遣得婚嫁累，又何苦憂伏臘資。", "爾不聞仲尼曰，飯疏食飲水。", "曲肱而枕之，樂亦在其中，浮雲富貴非爾宜。", "表聖表聖，爾當念茲而在茲，勿使無其實而有其詞。", "爾若捨靈龜而觀朵頤，無乃見爾癡爾癡。"]}