{"author": "李建中", "period": "宋", "type": "诗", "title": "奉酬楊少監見寄退居遣興之什", "paragraphs": ["賢哲道相扶，經綸本近侍。", "風雲如有會，霄漢寧無志。", "月窟桂抱林，粉闈丹漆地。", "一何華給束，而謂浮名遂。", "堆積圖史書，朝昏鉛槧事。", "登瀛才力劣，對問神魂愧。", "步驟古人蹤，含虛郡子器。", "獻言既無狀，出守連移次。", "持憲懷真剛，退藏生寤寐。", "欲邀丘壑老，靜坐樵魚帥。", "顥氣留丹田，尺宅分品位。", "寥寥洞府境，落落煙霞意。", "金簡題上青，與茲塵土異。"]}