{"author": "張詠", "period": "宋", "type": "诗", "title": "贈劉吉", "paragraphs": ["天地有至私，劉生與英氣。", "學必摘其真，文能取諸類。", "叫回堯舜天，聒破周孔耳。", "通寒不我知，要在歡生意。", "居危不苟全，憑艱立忠義。", "歸國有賢名，天子聞之喜。", "倒海塞橫流，掀天建高議。", "冒死雪忠臣，讜言警貴侍。", "四海多壯夫，望風毛骨起。", "如今竟陵城，榷司茶菽利。", "鶴情終是孤，仁性困亦至。", "勞勞憂衆民，咄咄駡貪吏。", "方期與叫閽，此實不可棄。", "如何不自持，稍負纖人累。", "酣歌引酒徒，亂入垂楊市。", "狂來拔劍舞，踏破青苔地。", "羣口咤若奇，我心憂爾碎。", "請料高陽徒，何如東山器。", "請料酒仙人，何如留侯志。", "去矣劉跋江，深心自爲計。"]}