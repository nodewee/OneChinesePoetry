{"author": "李建中", "period": "宋", "type": "诗", "title": "開垣曲山路成", "paragraphs": ["爲郡同卧理，民情識我情。", "三秋得公事，一月遶山行。", "砥柱全拋險，黄河日接平。", "周遭到垣曲，尊大近神京。", "借助林鹽潤，增饒國計成。", "虞州訪遺跡，吳坂念長鳴。", "董澤蒲侵綠，巫咸水傍清。", "人懷絳縣老，地嘆夏臺傾。", "下馬聽泉發，登原待月生。", "盤桓讀碑版，扶持立刀兵。", "晚靄聞鐘斷，微陽喜雨晴。", "峭空崖背落，斗截嶺西橫。", "仙恐臨王屋，高疑見析城。", "去車知軌轍，連畝有農耕。", "彩錯翻朝旆，錚鏦擊夜鉦。", "鑿開青石壁，填貯白雲坑。", "舊幕憐才俊，嘉言許道亨。", "何當議險阻，始信說分明。", "不倦共廉使，常存濟物誠。", "計時聊就筆，千古愧題名。"]}