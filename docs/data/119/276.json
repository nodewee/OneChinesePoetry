{"author": "田錫", "period": "宋", "type": "诗", "title": "酬陳處士詠雪歌", "paragraphs": ["潁川處士情高古，閑卧煙霞向南浦。", "忘却簞瓢陋巷貧，耽嗜琴書醉歌舞。", "昨日西風生凜冽，江天慘慘陰雲結。", "雲色蒼黄千里同，晚來旋旋飛輕雪。", "寒條黏綴生梨花，梅飄絮蕩相交加。", "危樓粉飾軒窗冷，橫橋玉碾欄干斜。", "高人嘯傲吟情動，醉拾江毫呵曉凍。", "狂才意度若元白，滿牋靈怪如麟鳳。", "因遣橘僮封寄余，門者稱有陳君書。", "殿開詠雪六十字，水晶盤中明月珠。", "字字纍纍可編貫，句句綿綿意不斷。", "恨無瑛瓊奉報酬，勝得美人錦繡段。", "君不聞吾皇在上致太平，地不藏珍天降靈。", "時聞刺吏奏河清，又報諸侯賀景星。", "君心幸有經綸術，休向江湖隠聲迹。", "雲眠雪嘯意雖高，爭似金鑾侍赭袍。", "不民虹綸十二犗，明月爲鉤釣臣鼇。"]}