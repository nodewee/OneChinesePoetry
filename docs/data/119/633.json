{"author": "柳開", "period": "宋", "type": "诗", "title": "袁姬哀辭", "paragraphs": ["彼美袁姬兮，柔芳懿懿。", "瑶沈蕣瘁兮，追惟弗洎。", "陰質弱卑兮，資陽望貴。", "壽康攸遂兮，夭愆所利。", "北塞南荒兮，偕行萬里。", "寧期不修兮，溘然而逝。", "奔服勤劬兮，喪爾母子。", "恫毒我懷兮，摧傷骨髓。", "高旻孔仁兮，皇適予委。", "明知有生兮，亦必有死。", "無如奈何兮，情思岡已。", "倏焉胡往兮，音容莫寄。", "餘玩遺香兮，忍孰爲視。", "桂山嶄嶄兮，翠攢若指。", "曷能可忘兮，我心於此。", "西流之日兮，東流之水。", "瞬息一去兮，終天遠矣。"]}