{"author": "劉昌言", "period": "宋", "type": "诗", "title": "釣臺  其一", "paragraphs": ["漢業中微炎祚衰，四海姦豪竊神器。", "南陽龍虎方鬭爭，赤伏真人正天位。", "先生高隠來富春，耕耒青山自如意。", "一竿漁釣樂幽深，七里溪光弄蒼翠。", "朝中天子思故人，物色寰中引其類。", "先生獨步衣羊裘，咳唾浮雲輕富貴。", "足加帝腹傍無人，星動天文失躔次。", "卓哉光武真聖君，終使狂奴畢高志。", "雲臺千尺盡功臣，誰肯回顧釣臺地。"]}