{"author": "張詠", "period": "宋", "type": "诗", "title": "登崇陽縣美美亭", "paragraphs": ["萬象盤迴處，年來此創亭。", "喧闐當邑地，清絕倚禪扃。", "砌迥波流碧，空凉洞壑青。", "人家晴渡口，漁釣暖沙汀。", "岸竹風成韻，皋禽曉曬翎。", "栽花多是藥，題壁半書經。", "遠客憑銷恨，高僧與勒銘。", "掃苔朝復暮，閑日醉還醒。", "不可窮吟思，將須列畫屏。", "浮虛莫輕賞，美美獨丁寧。"]}