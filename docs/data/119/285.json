{"author": "田錫", "period": "宋", "type": "诗", "title": "送韓援赴闕", "paragraphs": ["逢君南浦落花時，送君南浦草離離。", "離魂自與白雲斷，兩槳去時乘夕暉。", "昔時漢家稱八使，登車便有澄清意。", "吾皇宵旰念黎民，歌詠皇華遣使臣。", "昭文館殿選學士，巡撫使名名號新。", "二人分得淮南道，人自日邊來既早。", "敷宣朝旨達君恩，淮陽父老私有言。", "言逢太平歌且舞，利病達聰皆悉聞。", "我昔南宮與西掖，後來謫宦爲遷客。", "慶澤量移往單州，長淮塗次泊孤舟。", "昌黎工部未相識，一見怡然如舊遊。", "詩酒論交各相許，何如李白杜工部。", "海上往來將月餘，煙波寄詩兼寄書。", "書裏情深若江漢，詩中意重若瓊琚。", "今說歸京忍輕別，別夜波光蕩明月。", "若到朝廷話鄙夫，爲說子牟心戀闕。", "闕下交游憶者誰，翰林蘇畢韓損之。", "憑君與達相思意，夢向金鑾欵北扉。"]}