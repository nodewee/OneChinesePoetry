{"author": "田錫", "period": "宋", "type": "诗", "title": "贈朱玄進士", "paragraphs": ["憶昔長安道，與君初相識。", "密雲滿天來，不見南山色。", "美酒斗十千，一醉情歡然。", "胸中雲夢澤，眼底高陽客。", "狂呼月華人，撫弄雲和瑟。", "揮鞭過渭川，館第相留連。", "朝簾杏花露，暮樓楊柳煙。", "流輝今六稔，交情益相審。", "忽忽披君文，如截機頭錦。", "過本生天涯，散金常破家。", "東方上書志，高欲凌丹霞。", "安能常戚促，雀啄秋田粟。", "海路與天遥，鸞皇好相逐。"]}