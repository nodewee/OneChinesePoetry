{"author": "張詠", "period": "宋", "type": "诗", "title": "送韓使君赴任越州十一韻", "paragraphs": ["聖皇憂越人，與之求良牧。", "矗侯簡帝心，受詔荒東服。", "再拜陳苦詞，臣生非碌碌。", "未得滅匈奴，雖榮亦爲辱。", "戎醜方款盟，宸恩倦兵黷。", "難展窮北威，遂作東南福。", "況有重慎資，足致奸巢覆。", "況有明恕懷，可使夷人伏。", "行歌烟靄空，坐嘯江山綠。", "無憂報政遲，只怕徵還速。", "他日遺遠書，幸勿忘蘭菊。"]}