{"author": "曾致堯", "period": "宋", "type": "诗", "title": "題劉居士江樓", "paragraphs": ["劉八江樓雅，詩家不易言。", "春風花對岸，夜月水當軒。", "簾捲青山入，窗開白浪翻。", "畫來須妙手，夢去亦清魂。", "吟稱雲初滿，登宜雪正繁。", "魚龍慣燈火，鷗鷺識琴樽。", "波動簷摇影，潮回砌露痕。", "勢雄鄰碧落，景好怕黄昏。", "未許凡蹤到，寧教俗態存。", "主人憑檻處，寥廓共誰論。"]}