{"author": "張詠", "period": "宋", "type": "诗", "title": "二月二日遊寶曆寺馬上作", "paragraphs": ["春遊千萬家，美女顔如花。", "三三兩兩映花立，飄颻盡似乘烟霞。", "我身豈比浮遊輩，蜀地重來治凋瘵。", "見人非理即傷嗟，見人歡樂生慈愛。", "花間歌管媚春陽，花外行人欲斷腸。", "更覺花心妒蘭麝，風來繞郭聞輕香。", "昔賢孜孜戒驕蕩，猖狂不是風流樣。", "但使家肥存禮讓，歲歲春光好遊賞。"]}