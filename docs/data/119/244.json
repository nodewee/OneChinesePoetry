{"author": "田錫", "period": "宋", "type": "诗", "title": "擬古  其一三", "paragraphs": ["余聞靈鳳膠，可以續繼弦。", "又聞返魂香，招魂以其煙。", "因念三季時，人爲世態遷。", "遷之不自覺，純信成險艱。", "中含妬與忌，外即怡溫顔。", "覆人如覆舟，先示其甘言。", "中夜蹈虎尾，霧海生波瀾。", "投彼機會時，傾亡果忽然。", "願得靈鳳膠，續之於仁賢。", "願得返魂香，返其淳化源。", "免令古樂府，高歌行路難。"]}