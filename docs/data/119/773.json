{"author": "薛映", "period": "宋", "type": "诗", "title": "清風十韻", "paragraphs": ["爽氣乘秋至，凉飆蕩暑初。", "泠泠含遠籟，槭槭動輕裙。", "翠幕波無際，修篁韻有餘。", "潛驚塞草綠，乍拂井桐疏。", "素髮悲郎將，霜紈感婕妤。", "窗光流熠耀，簾影亂蟾蜍。", "塵襲青絲騎，香飄紺幰車。", "故宮經馺娑，別館度儲胥。", "薄暮來金埒，凌晨上玉除。", "寧同起窮巷，賸欲賦愁予。"]}