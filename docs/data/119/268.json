{"author": "田錫", "period": "宋", "type": "诗", "title": "紫雲曲", "paragraphs": ["沈沈鸞殿垂珠箔，祥烟瑞氣含樓閣。", "三十六宮明月中，夜靜無風花自落。", "寶屏珠帳一夢時，靈仙初降趨丹墀。", "煙衣霞綬赤瑛珮，鈞天樂部前參差。", "合奏鏗鏘向金屋，云是仙鄉紫雲曲。", "朱弦遠召舜湘靈，鳳管應呼秦弄玉。", "天漢星流夜既闌，露零珠樹彤庭寒。", "芙蓉枕上夢初覺，猶聞庭際聲珊珊。", "上曉五音十二律，仙曲計持心歷歷。", "金線龍頭紅玉笛，新聲吹得情飄逸。", "應是夔襄樂府魂，翻得雅音聞至尊。", "俾與霓裳羽衣曲，遞相奏向梨花園。"]}