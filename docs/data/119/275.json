{"author": "田錫", "period": "宋", "type": "诗", "title": "琢玉歌", "paragraphs": ["藍谿中，荆山峰，結靈凝粹生羣玉，飛英蕩彩如長虹。", "野人初向深崖得，蹋著雲根風雨黑。", "滿把晶熒雪霜色，特達天姿幾人識。", "治玉之工初琢成，熒熒輝彩鏘鏘聲。", "方瑚圓璉薦宗廟，蒼珮玄圭頒帝庭。", "堯兵曾用丹浦戰，漢斗已碎鴻門營。", "我願琢爲北斗柄，指麾五星齊七政。", "庶使陰陽造化機，四時六氣隨吾令。"]}