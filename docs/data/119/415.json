{"author": "張詠", "period": "宋", "type": "诗", "title": "筵上贈小英", "paragraphs": ["天教傳百花，摶作小英明如花。", "住近桃花坊北面，門庭掩映如仙家。", "美人宜稱言不得，龍腦熏衣香入骨。", "維揚軟縠如雲英，毫郡輕紗若蟬翼。", "我疑天上婺女星之精，偷入筵中名小英。", "又疑王母侍兒初失意，謫向人間爲飲妓。", "不然何得膚如紅玉初碾成，眼似秋波雙臉橫。", "舞態因風欲飛去，歌聲遏雲長且清。", "有時歌罷下香砌，幾人魂魄遥相驚。", "人看小英心不足，我看小英心本足。", "爲我高歌送一杯，我今贈爾新翻曲。"]}