{"author": "田錫", "period": "宋", "type": "诗", "title": "華清宮詞", "paragraphs": ["繡嶺葱蘢浮瑞氣，雲樓靄闕明珠翠。", "禁城緣嶺連九天，一片笙歌如鼎沸。", "我恐紫麟丹鳳洲，移於近甸資宸遊。", "東將太華爲城雉，北以渭川爲御溝。", "又疑西王開月圃，白雲仙都紫雲府。", "碧瑶新宮初搆成，借與明皇自爲主。", "開元之末天寶初，天下太平方晏如。", "萬幾多暇頻遊宴，青門道上馳鑾輿。", "長樂岐頭霸陵岸，新豐市井驪山畔。", "百里煙波錦繡明，寶馬香車若珠貫。", "宮中湯泉瑟瑟文，潺湲長以蘭麝薰。", "白玉蓮花蹙飛浪，珠堂繡殿溫如春。", "貴妃承恩貌傾國，三千宮女朝霞飾。", "謝家有女名阿蠻，歌舞織柔柳無力。", "頻喚入宮恩寵厚，金粟臂鐶頒賜得。", "秋來嶺上霜月明，光照組練金吾兵。", "槐煙柳露咽宮漏，玉笛一轟巖壑驚。", "春來嶺下春波綠，夜聽琵琶將理曲。", "幽咽輕攏慢撚聲，鸞皇引雛啄珠玉。", "嘗記乘輿避暑時，御衣輕似紅蕖絲。", "翠輦將遊石渠寺，探得姚崇乘小駟。", "往來綠樹影中行，清凉適稱逍遥意。", "荔支顔色燕脂紅，生於南海煙瘴中。", "南海地遥一萬里，使臣日貢華清宮。", "六宮每從鸞輿到，遺珠落翠長安道。", "百司既奉玉乘歸，湯宮橫鎖黄金扉。", "門戈陛戟旨繡衣，朝鐘暮鼓含清輝。", "參差天上朝元閣，往往紫煙飛皓鶴。", "至今碧落星宿繁，猶似當時掛珠箔。"]}