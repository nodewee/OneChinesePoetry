{"author": "田錫", "period": "宋", "type": "诗", "title": "贈宋小著", "paragraphs": ["紫皇御天方視事，將擇靈官補仙吏。", "金波古殿寒星簾，虹節蜺旌觀就試。", "白晰仙人皆尋衣，衣冠森列蟾蜍墀。", "寶盤初賜紅霞饌，斗魁挹酒空淋漓。", "水精地上宮花折，枝柯渥丹花艷白。", "高於建木老於椿，其名仙桂長含春。", "又有驪龍長萬尺，波濤爲屋淵爲室。", "逆鱗滿頷如鋒鋩，觸之則怒無人當。", "旁有明珠夜月光，宛轉炫耀生靈芒。", "能探驪珠折得桂，方許驂鸞駕鳳皇，方令碧落爲星郎。", "君曾再對珠旒試，君才堪作仙宮吏。", "驪珠粲粲蟾枝香，紫煙華綬黄霓裳。", "風裝雲馭慣升陟，太霄瀚海嘗翱翱。", "願以橫天之鵬爲逸駕，垂天之虹作飛梁。", "馳雷走電以驚策，叱風揮雨前啟行。", "結水精珮雲錦章，隨君一至於仙鄉。"]}