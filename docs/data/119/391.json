{"author": "張詠", "period": "宋", "type": "诗", "title": "解嘲", "paragraphs": ["我本高陽徒，平生意氣凌清虛。", "詞鋒即日未見試，壯年束手來窮途。", "蛟龍豈是池中物，風雨不夾狂不得。", "五都年少莫相猜，鸞鳳雞犬非朋儕。", "志士抱全節，愚下焉復知。", "寧作鸞鳳饑，不爲雞犬肥。", "君不見淮陰漢將未逢時，市人頗解相輕欺。", "又不聞宣尼孜孜救亂治，厄宋圍陳亦何已。", "往者尚有然，余生勿多恥。", "休誇捷給饒聲光，莫以柔滑勝剛方。", "我愛前賢似松柏，肯隨秋草凋寒霜。", "道在康民致堯禹，豈要常徒論可否。", "興來轉脚上青雲，何必贏馿苦相侮。"]}