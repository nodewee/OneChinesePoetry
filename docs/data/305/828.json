{"author": "徐元杰", "period": "宋", "type": "诗", "title": "送郡守", "paragraphs": ["郎圍師閫重王人，朝績民庸簡帝宸。", "屈此偏州何小小，偉哉仁牧自肫肫。", "下車福十餘萬戶，褒璽朞三百六旬。", "廉恕公勤持四字，癢疴疾痛切吾身。", "顯幽一理初開鎮，撫字丹心肅告神。", "動有發明基學力，略無凝滯見情真。", "智常周物能容物，政每近民深得民。", "居理家庭培玉植，燭臨官吏皎冰輪。", "行其無事州閭靖，急所當先夙夜寅。", "溪以玉名聞瑩潔，巖如日色共晶新。", "吟肩峭若靈峰峙，詩骨清於南澗濱。", "坐嘯中和堂上邃，猶存正始古音淳。", "無心雲出當年岫，有脚陽生此地春。", "不忍一毫傷赤子，了知方寸即蒼旻。", "邦人鏤膽交相語，糴事關心尤至仁。", "往者過征罹暴虐，甚而乾沒啟囂嚚。", "炎天陸運枯膏血，累月肩擔摧骨筋。", "五百里程陪搭斛，四千錢費各沾巾。", "農夫搔動征夫苦，行者攫挐居者嗔。", "所幸天高常耳下，惟公露禱悉言諄。", "一分寬受一分賜，半減誰知半減因。", "問穀幾何先給直，作舟用濟廣通津。", "聽民樂與官爲市，如己隠憂眉輒顰。", "怨氣收聲回逸樂，歡謠鼓腹飽輪囷。", "時暘時雨孚祈禱，不豫不遊忘苦辛。", "泉漏有恩詳審處，藥傷無地不咨詢。", "昔襦今袴同歌范，萬口一辭方借恂。", "邦計索程隨日了，後來成軌要人遵。", "眷懷趣趁周行武，德意難忘召父親。", "將指觀風兼畀節，舉頭近日蚤垂紳。", "甘棠蔽芾思留躅，英簜瞻依忍出闉。", "倪旄攀轅風解慍，旌旗遮道雨清塵。", "筠籠映日成清閟，秧馬銜烟布綠茵。", "舊治密鄰新治壤，徐行便直部行巡。", "建臺及境雖迎徯，過闕留班定侃誾。", "準擬助和商鼎鼐，雍容成道漢絲綸。", "職親地近訏謨密，言聽諫行膏澤均。", "局面轉新棋著定，方書如古藥材掄。", "公私節用紓民力，勇智合謀恢地垠。", "襄漢經營蠶路闢，江淮聯絡雁臣賓。", "年登所至糧棲畝，令信何難楮即緡。", "君相簡知惟篤實，古今難泯只忠純。", "吾家自有青氈物，時節合參洪化鈞。", "一州一道推而準，此土此民同所珍。", "自揆偶然聲氣叶，相親深處髓肌淪。", "送行萬兔難寫盡，歌此以旌良吏循。"]}