{"author": "呂本中", "period": "宋", "type": "诗", "title": "喜章仲孚朝奉見過十韻", "paragraphs": ["苦語不難好，舊交今則無。", "但能留客坐，已勝折腰趨。", "只有連根煮，初非滿眼酤。", "苔痕記拄杖，雪影傍跏趺。", "語道我恨晚，說詩公不迂。", "丁寧入漢魏，委曲上唐虞。", "歷歷有全體，匆匆或半塗。", "真當置度外，不敢望庭隅。", "日月換新歲，江山非故吾。", "他年佳句在，與畫密庵圖。"]}