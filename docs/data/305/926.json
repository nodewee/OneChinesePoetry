{"author": "呂本中", "period": "宋", "type": "诗", "title": "外弟趙才仲數以書來論詩因作此答之", "paragraphs": ["君才如長刀，大窽當一割。", "正須礱其鋒，却立望容髮。", "平生江海念，不救文字渇。", "茫然攬轡來，六驥仰朝秣。", "病夫百無用，念子故疏闊。", "未能即山林，頗復便裘褐。", "前時少年累，如燭今見跋。", "胸中塵埃去，漸喜詩語活。", "孰知一杯水，已見千里豁。", "初如彈丸轉，忽若秋兔脫。", "旁觀不知妙，可受不可奪。", "君看擲白盧，乃是中箭筈。", "不聞鐵甲利，反畏彊弩末。", "輿薪遵大路，過眼有未察。", "君能探虎穴，不但鬚可捋。"]}