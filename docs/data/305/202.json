{"author": "釋心月", "period": "宋", "type": "诗", "title": "善禪人登徑山侍癡絕", "paragraphs": ["三年共住不相識，眉目橫分鼻脩直。", "狹路逢渠何所之，欲上凌霄峰頂立。", "凌霄一峰插天高，餘峰起伏皆兒曹。", "我曾眺目察秋毫，三千剎海空勞勞。", "峰頂老人八十二，湛湛雙眸映秋水。", "戲笑怒駡謦欬聲，總是吾家第一義。", "老人問汝來何從，進前叉手宜當胸。", "更看武步生清風，何愁老人無笑容。"]}