{"author": "周弼", "period": "宋", "type": "诗", "title": "建寧浦城李頻行祠", "paragraphs": ["建安梨嶽老梨木，刻作唐朝建州牧。", "香爐忽動吹寒灰，浦城環翠陰風來。", "嶺頭頑石盡能走，澗下奔泉皆倒回。", "猿猱啼兮鬼嘯野，六玄虬兮四驪馬。", "想須吟遶碧草亭，舉手高翻白雲寫。", "峰爲文通名夢筆，楊公書堂曾散帙。", "麗月鮮霞付與誰，煙墅有人還築室。", "田父何所祈，贈爾青麰黑桑椹。", "里儒何所求，贈爾黄糧布囊枕。", "萬歲兮千秋，既往兮復留。", "抽蘭心，拆椒口。", "簸南箕，挹北斗。", "不假竹枝歌，何須折楊柳。", "只用秦原妙絕詞，傳入神絃薦春酒。"]}