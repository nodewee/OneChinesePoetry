{"author": "周弼", "period": "宋", "type": "诗", "title": "煙波亭避暑", "paragraphs": ["澄江橫匹練，月洗黄羅扇。", "捲盡白雲衣，常星撒沙見。", "天低欲就人，夜色凝深淀。", "欻吸動微光，時絣斗間線。", "凉亭逼曠野，軒楹敞三面。", "萬象悉鋪陳，隨機互遷變。", "十歲逃虛空，得此方一遍。", "相對坐談玄，終宵亦無倦。", "只恐駸駸催曉箭，湧上東方老銅片。", "須著干求大帝君，莫使陽烏眼睛轉。"]}