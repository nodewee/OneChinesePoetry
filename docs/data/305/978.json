{"author": "呂本中", "period": "宋", "type": "诗", "title": "寄周司理", "paragraphs": ["日月走劻勷，舟楫卧煩暑。", "涼秋在萬里，客子安得語。", "周侯磊落人，憐我自熬煮。", "殷勤半月留，可得一笑許。", "别来今幾日，坐此百里阻。", "清風不時来，曉月仍半吐。", "卷簾看脩竹，忽似對眉宇。", "人生行樂耳，舍此皆自苦。", "終期卜隣歸，重聽對牀雨。", "雖無嗚嗚歌，亦有坎坎鼓。"]}