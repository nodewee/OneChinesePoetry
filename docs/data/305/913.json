{"author": "呂本中", "period": "宋", "type": "诗", "title": "贈浹上人一上人", "paragraphs": ["君行南山南，我在北山北。", "不聞浴鵠白，但見染絲黑。", "老境欲垂垂，快意須得得。", "孰知百雉堅，而有一日克。", "浹如澗底松，縱老終不踣。", "一如雲間鶴，不復可覊勒。", "我如千里風，遇此兩鴻鵠。", "明珠脫氛翳，曉日破昏塞。", "宿障不盡除，胸次猶筆墨。", "君看說詩口，乃是拔山力。", "冷霜卧偃蹇，歲月飽封殖。", "誰能窺藩籬，未易得閫閾。", "政當歛光芒，不必須緣飾。", "相從無何鄉，敗衲依破裓。", "更令好事人，妙語添一則。"]}