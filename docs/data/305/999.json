{"author": "呂本中", "period": "宋", "type": "诗", "title": "聽琴", "paragraphs": ["君不見龍門之下百尺桐，漂霰飛雪愁寒空。", "何年班爾落君手，小窗伴坐歌南風。", "恍然如著山巖裏，不知身在塵埃中。", "初聞平野飛鴻鵠，欻聽金盤起珠玉。", "遶壇古樹鬱嵯峨，六月吹霜作寒綠。", "折楊黄華不須道，别鶴離鸞尚堪續。", "君不見開元天子醉西都，音聲十院留歡娱。", "當時臨軒奏此曲，徑須解穢煩花奴。", "乃知恬淡世莫識，無弦之趣何時無。", "歸家愁厭筝笛耳，此聲一聽還已矣。", "會須流水訪鍾期，試向爐中覓焦尾。"]}