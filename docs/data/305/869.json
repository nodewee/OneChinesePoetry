{"author": "唐士恥", "period": "宋", "type": "诗", "title": "庭下青書带", "paragraphs": ["庭下青書带，書带瑞康成。", "康成還遁世，行藏理則明。", "六經具縑冊，儒先效勳績。", "誰知百世下，其功明且亟。", "易首純乾稱六龍，六龍御天風雲從。", "書始唐堯大中世，蕩蕩如天莫可蹤。", "詩則二南淵且奧，春秋賞罰王道通。", "禮樂灰於秦火酷，然其遺意和且雍。", "漢儒掇拾無遺力，兀守章句非從容。", "二京之末康成出，六經將出逢此翁。", "然而本無超俗姿，猶寄視聽於盲聾。", "豈如先生一理貫，洞照六籍羅心胸。", "歷數帝王如一二，天地由我方全功。", "仲尼春秋欲成日，麟出魯郊殊超軼。", "孔道大哉雖不用，所感亦大非凡質。", "區區一康成，書带瑞已形。", "先生非此比，況茲道既行。", "當使麟鳳輩，雜沓更縱橫。"]}