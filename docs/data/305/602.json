{"author": "釋善珍", "period": "宋", "type": "诗", "title": "題逸少真蹟", "paragraphs": ["淳化東都羣玉府，光蟠虹霓氣龍虎。", "墨池筆冢千歲精，鸞鶱鳳翥來帝庭。", "帝好文似虬鬚主，盜奪鬼偷離復聚。", "珠宮玉函雷電護，犀辟塵埃芸辟蠹。", "崇寧別置書學員，司空無畏博士顛。", "鉤黨牽連穎與玄，氈包駝載遷幽燕。", "司卿巨卿怒裂眥，手攬脫身兵火裏。", "江南不得練兒評，流落無人識真僞。"]}