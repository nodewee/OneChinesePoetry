{"author": "釋心月", "period": "宋", "type": "诗", "title": "送一默翁入浙", "paragraphs": ["有佛處不得住，鐵鞭擊碎珊瑚樹。", "無佛處急走過，澄潭不許蒼龍卧。", "三千里外莫錯舉，剔起眉毛眼卓堅。", "與麽則不去也，百城烟水難圖畫。", "摘楊花，摘楊花，未容眨眼早忘家。", "趙州舌本懸千日，石火電光追莫及。", "紙燈吹滅便知歸，落在吾家第二機。", "翻身倒握烏藤去，千聖羅籠不肯住。", "何時砥柱障頹波，大扇真風滿寰宇。"]}