{"author": "周弼", "period": "宋", "type": "诗", "title": "將適毗陵道中遇居簡上人", "paragraphs": ["姑蘇觀下逢居簡，帽子欹斜衣懶散。", "自言契闊漫東西，雖老猶能青白眼。", "知音不在禪床久，抱刺懷書謹奔走。", "反舌無聲亂草間，回首盡成獅子吼。", "荒蕪野寺孤城外，赤葉黄蘆日相對。", "午睡雙鳩喚欲醒，起傍生臺炙肩背。", "弄筆濡毫總蕭索，尚餘酒量添於昨。", "語盡橫塘笛未終，東風滿面楊花落。", "匆匆解纜攙程去，從此相期更何處。", "一碗官酤般若湯，把手同看獨孤樹。"]}