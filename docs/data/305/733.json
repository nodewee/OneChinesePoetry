{"author": "釋善珍", "period": "宋", "type": "诗", "title": "祭粹古雲代", "paragraphs": ["烏乎古雲，蔚有時譽。", "執古刀尺，割棄華組。", "宿鈔成山，臆斷意取。", "羣疑塞胸，耳領心悟。", "汲汲著書，恢恢養士。", "猗公之起，惟皇有旨。", "猗法之嗣，惟北峰有子。", "遠矣北峰，曰公是似。", "胡不百年，後學之思。", "公不百年，後學思之。", "矧予卜鄰，歲寒疇依。", "稚予閲朋，至老無幾。", "惟茲不磨，昭然永垂。"]}