{"author": "釋心月", "period": "宋", "type": "诗", "title": "偈頌一百五十首  其一○六", "paragraphs": ["五九四十五，太陽開門戶。", "一點微雲何處來，散作人間三日雨。", "曉來忽推窗，所見非常處。", "白玉作樓臺，爛銀爲國土。", "鹽官王老師，歡喜無著處。", "拈起須彌槌，擊動虛空皷。", "清音聞遠近，雅韻貫今古。", "法眼和一通，聽之猶莽鹵。", "古人有言兮，千年田，八百主。"]}