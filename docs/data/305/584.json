{"author": "釋善珍", "period": "宋", "type": "诗", "title": "和徐國錄韻", "paragraphs": ["當今稱文宗，斗南一和仲。", "掣鯨力倒海，蘭苕不同夢。", "百年日苦短，千載事誰共。", "賦詩推義山，論舊數季重。", "客持邀我讀，歡喜蹋破甕。", "疾抄畏紙盡，饑誦忘漿凍。", "欲傳換骨方，伎工恐無用。", "塗窗謾成鴉，過門任題鳳。", "唐僧句月鍊，一步不敢縱。", "高參鬼僊吟，下比古佛頌。", "湖江大國楚，宮闕天府雍。", "小大材則殊，未易求折衷。", "公文如珠玉，盛世盍包貢。", "一鶚剡交騰，萬牛挽難動。", "造物或困之，鬰怒使快痛。", "晉康名遠郡，侯印亦久弄。", "蜃噓橫跨海，龍潜中興宋。", "年豐秔稌多，守醉賓客從。", "時時寫烏絲，虹光穿屋棟。", "祖帳在何時，行色當倥傯。", "相期遠公社，後會邈澒洞。", "擬辦酒椀招，更出虎溪送。"]}