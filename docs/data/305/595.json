{"author": "釋善珍", "period": "宋", "type": "诗", "title": "送福帥吳侍郎趨朝", "paragraphs": ["恕齋視民猶視兒，先憂兩字寒與饑。", "三冬氣和春有脚，旱歲箋天天雨粟。", "愛杜呼母宗呼爺，史書弄筆人傳誇。", "異類鳴冤古有麽，神明循吏只一箇。", "風伯叫閽稱急報，政聲漲天怕天破。", "龍章夜下五雲間，玉宸喚歸碧落班。", "日邊馹騎催數數，截𩍐留公不停轂，安得雙輪生四角。"]}