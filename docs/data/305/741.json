{"author": "釋善珍", "period": "宋", "type": "诗", "title": "祭愚谷", "paragraphs": ["前春還閩，道傳公病。", "聰明忽癡，醫不識證。", "石門迎見，悲喜深省。", "莫年客土，相依爲命。", "太白殘月，同光共影。", "吾曹恢疎，世路機穽。", "身猶棄遺，奚顧墮甑。", "古琴絕絃，缺鐺折柄。", "二子談禪，時隠几聽。", "退士獻書，阿婆窺鏡。", "鬼笑揶揄，人笑齒冷。", "少日與公，講明素定。", "丹心如鐵，空橐如罄。", "千載意長，百年俄頃。", "一死一生，遇此衰境。", "薑鹽鬻茶，油葱澆餠。", "喚公不應，老淚泉迸。"]}