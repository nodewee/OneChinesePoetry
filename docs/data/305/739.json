{"author": "釋善珍", "period": "宋", "type": "诗", "title": "祭侃古樵塔", "paragraphs": ["嘉定之間，公壯我少。", "意氣盡同，豈但同調。", "衆誇蠅聲，而出蚓竅。", "一唱十和，撫掌稱妙。", "公獨雄渾，間見奇峭。", "如行空麟，如追風驃。", "擁絮曦簷，煬袍夜燎。", "俄聚忽散，人事難料。", "遥睇吳雲，夐絕閩徼。", "每得尺書，恍陪色笑。", "龍鍾出嶺，隻影自弔。", "回思歲月，真過野燒。", "僂指舊游，半墮縹渺。", "叫公不應，一燈誰紹。", "銖香後時，幸毋我誚。", "飛錫何之，山深猨嘯。"]}