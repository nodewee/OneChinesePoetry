{"author": "呂本中", "period": "宋", "type": "诗", "title": "示內", "paragraphs": ["貧賤不可忘，富貴安足羡。", "我生未三十，種種厭貧賤。", "宦情肱九折，老味金百鍊。", "稍回功名心，來結香火願。", "平生所知人，久已焚筆硯。", "是中無真實，不在儒術緣。", "有如退飛鷁，更借逆風便。", "病妻頗癡絕，可與共開宴。", "小女真吾兒，語學春鳥囀。", "初非本来有，且作夢中見。", "君看手捉鼻，絕勝扇障面。", "他年從我居，同入隱士傳。"]}