{"author": "釋善珍", "period": "宋", "type": "诗", "title": "東湖行", "paragraphs": ["湖埆埆，泥駮駮，千夫萬夫鉏剝剝。", "菰蒲濛濛深復鑿，湖水渾黄車漉漉。", "朝車暮鑿聲不已，土山矗矗黄埃裏。", "山成蕢土不知幾，上頭望見滄海水。", "我疑神山海外八萬里，山憑鰲戴無根蔕。", "陽侯潜乘鰲力瘁，夜半負走倦復置。", "鼓紞紞，湖邊市。", "騮馬嘶，使君至。", "使君一犒炙千牛，酒舁銀甕糟成丘。", "工出農隙財出州，民肥官瘠農知不。", "君不見淮水頭，田荒白骨無人收。", "僧廬箕歛供防秋，健胡長戈舂爾喉。", "使君告爾農，汝今一勞永不憂，汝今一勞永不憂。"]}