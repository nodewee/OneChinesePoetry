{"author": "周弼", "period": "宋", "type": "诗", "title": "湘東苑", "paragraphs": ["湘東王好開芳甸，亭臺環繞朱欄遍。", "就中應教誰最多，庾信江淹日歡宴。", "七十里圍高木柵，花柳燒殘少顔色。", "取次華林建鄴邊，奚不移歸帝王宅。", "曾經行處蘋蕪漫，頼此名存悉歆羨。", "安知飛來不是舊時鶑，舞去都非昔年燕。", "風擘殘桃過短牆，更無人管任斜陽。", "惜春猶有傷心者，認作徐娘半面粧。"]}