{"author": "釋善珍", "period": "宋", "type": "诗", "title": "祭介石", "paragraphs": ["末俗住山，尤貴黄紙。", "造物畀公，共衰病至。", "既病之矣，復遇歲艱。", "當八面風，撐百漏船。", "漫刺銜袖，臨齋乞米。", "驕兒索飯，饑嗔飽喜。", "我行四方，閲士如牆。", "小智虛夸，妄夫荒唐。", "宣紹命脈，乾淳氣魄。", "天慳地閟，神盍寶惜。", "冷灰粟焰，將曉景星。", "泯滅甚易，佛法替陵。", "同時愛憎，異世悲慨。", "諸君不信，有遺錄在。", "我作苦語，模寫虛空。", "淚盡血續，夫豈爲公。"]}