{"author": "釋善珍", "period": "宋", "type": "诗", "title": "又題", "paragraphs": ["李耳西游丘泣麟，戰國十二終一秦。", "祖龍坑儒儒不死，溺冠復生赤龍子。", "有孫作帝癡求仙，茂陵松柏荒蒼烟。", "瞿曇說法忉利天，下視塵世磨蟻旋。", "丈六身坐黄金蓮，孔老仰望不及肩。", "魏晉隋唐如過鳥，雲外高人眠未曉。", "坡乘剛風爲奎星，白舒逸氣追長鯨，淵明醉鼾猶雷聲。"]}