{"author": "唐士恥", "period": "宋", "type": "诗", "title": "送許寺丞五十韻", "paragraphs": ["漢家循吏傳，表表是龔黄。", "奏最承恩寵，高才躐廟堂。", "身隨名不朽，功與賞相當。", "汗簡時逾久，攀轅事莫詳。", "何如身際幸，合有頌揄揚。", "維古蕭州上，騰精斗度旁。", "國初新畫壤，餉目舊如岡。", "昨歲乾仍潦，頻年儉且霜。", "幾成炊易子，那恃黍登場。", "饑饉連千屋，焦勞自一王。", "深仁推惻隠，遴選及慈祥。", "捐廩雖蒙澤，安貧亦振綱。", "腸空朝息怒，骨立暮生光。", "盡反三農業，交騰五袴章。", "誠通俄頃刻，雩應不尋常。", "原表猶多穫，人間亟小康。", "何門無囷積，有土盡金穰。", "薄試爲霖手，聊施活國方。", "一豐能造次，再稔更芬芳。", "將見紅囷粟，全登白粲檣。", "飭儒殫富教，考課冠循良。", "出入操脩並，淵源學問長。", "躬修香寢旨，驩奉綵衣觴。", "坐嘯庭多暇，行軒樂未央。", "孝心常翼翼，和氣兩洋洋。", "帝扆疇三俊，民庸格九閶。", "爰班少府節，屬護左江鄉。", "風力先軺駟，光華襲鏤鍚。", "銜餘資煮摘，陳腐足倉箱。", "使指星遲御，仙山劍削鋩。", "清詩真度越，勝地不淒涼。", "更上然犀渚，還尋怨鶴坊。", "練江殊泚泚，蠡匯特汪汪。", "賜履馳駒隙，飛環振鷺行。", "唐虞優廣厦，臯稷佐垂裳。", "北漢棲裘罽，西崑貢栗肪。", "謀圖心既遠，經濟術方彰。", "此去真期運，于思謾感藏。", "遥知均燕雀，何況在門牆。", "并合時難再，趨承德叵量。", "永言追雅頌，博採逮康莊。", "筆墨嗟孱弱，辭華乏激昂。", "勤拳頻寘念，展轉屢回腸。", "樂古聯羲禊，遺恩比召棠。", "祇疑靈雨至，復作應龍驤。", "漲浪連芳草，輕烟護綠楊。", "遷鶑偏睍睆，歸鴈遠翺翔。", "物色隨時轉，風光觸處忙。", "詔條春婉娩，祖帳酒淋浪。", "閣皂非塵境，低眉似送將。"]}