{"author": "周弼", "period": "宋", "type": "诗", "title": "靈巖上方", "paragraphs": ["嵯峨樓觀青山頭，昔曾避暑離宮遊。", "吳王旌旆墮冥漠，至今古木涵清秋。", "誰聽白紵歌聲接，細撲飛塵石榴葉。", "銀燭吹灰別淚殘，夜半虛廊響行屧。", "美人何處凝嬌魂，五色定化蝴蝶翻。", "幾人深閨有餘怨，當晝巨櫟號驚猿。", "千年惟見春風在，綠草雖存顔色改。", "寂寞欄干繞斷腸，滿徑寒香不堪採。", "朝雲爲我光徘徊，須臾徑入姑蘇臺。", "遺蹤滅跡竟難望，葉落空林歸鳥哀。"]}