{"author": "釋心月", "period": "宋", "type": "诗", "title": "蜆子贊  其一", "paragraphs": ["師荒村古廟兮，人紺宇蓮宮。", "師紙錢堆裏兮，人瓔珞聚中。", "師撈{丷/八}摝蜆兮，人打鳳羅龍。", "師鱣鮮枯槁兮，人玉食雍容。", "師與人隠顯各異兮，卷舒一同。", "爲華嚴之弟兮，不入華嚴保社。", "爲洞山之子兮，不紹洞山門風。", "欲遯其迹迹愈著，欲晦其名名愈崇。", "夫能謹初護末，不沿他酒臺盤兮，人莫知師之所知。", "師獨樂其樂，樂亦無窮。", "果如是兮，安有今日。", "持短尺以量虛空，磨淡墨以邈虛空者哉。"]}