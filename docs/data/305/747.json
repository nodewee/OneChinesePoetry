{"author": "徐元杰", "period": "宋", "type": "诗", "title": "送上饒皇甫宰", "paragraphs": ["天下邑無不可爲，在人忍耐自爲之。", "信能寧心辦堅苦，事到難處天扶持。", "民吾同胞痛癢切，何忍橫斂類剝肌。", "心誠求之若子保，人亦懷之如母慈。", "上饒邇來號凋劇，苟焉稱貸負頼隨。", "况多權官慘剝割，又肆席捲公化私。", "吏奸得售科罰計，等第輸錢與斷詞。", "詞人欲休休不得，充庭塞獄纏纍纍。", "公來憤悱感動處，與認前時已貸貲。", "謂令親民民必及，民固可欺天莫欺。", "民脂民膏供我祿，胡寧又割民膏脂。", "催科僅僅欲逃責，毫分不忍科罰施。", "奉公洗手附庸邑，一孔一粒歸州司。", "請俸有時不給用，月索莊課來助支。", "屢典緡錢代月解，幾回過我同攢眉。", "聽訟元不以憚煩，使之無訟而民宜。", "相安田里閒耆保，懶出市廛謳耄倪。", "日長喧雀堪羅設，星散饑烏靡孑遺。", "花酣滿縣春風遍，草茂虛囹天意滋。", "君之來也蹙頞告，蹈此湯鑊出未期。", "屢效淵明歸去感，不求赫赫聲名馳。", "自甘陽城書考下，誰曰悶悶政術卑。", "隠隠綽有棠陰地，忽乃遽及瓜戍期。", "自上而下有公論，轅轍依依動去思。", "吏卒將迎相告語，東君政化尤可推。", "義居孝友能爲長，睦族慈幼存成規。", "里仁爲美典型在，居家既理官可移。", "此番政事行無事，默與古者氣象追。", "君今既展朝天旆，行人路上口成碑。", "予豈栖栖爲佞者，特告方來共鑒茲。"]}