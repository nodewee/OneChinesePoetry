{"author": "釋善珍", "period": "宋", "type": "诗", "title": "壽曾大監", "paragraphs": ["公家中朝第一人，一門兄弟皆朱輪。", "公材吏能固無敵，筆端亦自回千鈞。", "我生不識平津閣，晚識老監猶絕倫。", "長松閲世傲雲壑，萬牛回首山嶙峋。", "清都夢斷薄冠冕，三生髣髴賀季真。", "巋然靈光獨殿魯，閑似商皓深避秦。", "園林陰成鐘鼓樂，風波不駭鷗鷺馴。", "千卷賜書善和宅，萬金買石平泉春。", "古來此事總輸公，六環金带何足珍。", "封胡歲歲捧壽樽，蟠桃積核齊崑崙。"]}