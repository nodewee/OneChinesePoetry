{"author": "周弼", "period": "宋", "type": "诗", "title": "春濃曲", "paragraphs": ["雨膏蒸土蘭芽熱，粉魂淡艷凝緗纈。", "柳條無力受東風，桃葉春江弄花月。", "枕函墜髮昏眠重，綺帳驚寒替花恐。", "屏瑣蟲棲化粉蛾，簾甲蜂鑽抱殘蛹。", "麥門冬長柔堪結，桐輪輾盡棠梨雪。", "門掩車箱銅較閑，瓶敲井榦青絲絕。", "君不見楚王宮中樂酣宴，嫌怕旁人說春晚。", "玉釵埋遍細腰人，章華臺上蒼苔滿。"]}