{"author": "唐士恥", "period": "宋", "type": "诗", "title": "時賢明鑒裁", "paragraphs": ["時賢明鑒裁，鑒裁信奇歟。", "識此希世寶，謂其曾區區。", "未冠已溢聲，賢書上宸庭。", "不一而止足，竟壓四海英。", "直入九華招隠遁，化工尤物殊不吝。", "文章光焰勝燃犀，遠至牛渚爥無盡。", "歸來紀事滿縑帛，却屑米鹽繁密訊。", "天公終不屈大器，稱表直上幾晝晉。", "倚伏之機真叵測，庖丁全牛有餘刃。", "先生道大何所容，顔淵今用退爲進。", "一以涵養使莫折，一以淑我邦之俊。", "然而鑒裁還合明，孔席未暖五鶚并。", "此時廟謨正陶鬰，驅屏塵翳須昇平。", "驅屏塵翳須昇平，要當迅召文武卿。", "時來時來烏可禦，譬如南海雲鵬程。", "他年功業就，縑冊傳永久。", "劣哉魏無知，僅此遮拙醜。", "皇家褒舉者，曠典華衮右。"]}