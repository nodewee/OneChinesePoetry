{"author": "周弼", "period": "宋", "type": "诗", "title": "牡丹", "paragraphs": ["江南牡丹凡有幾，德安打頭歙爲二。", "金陵舊物間有之，池陽吳郡皆居次。", "地近京畿種偏好，鄂城栽接不草草。", "舂土篩泥繞畫欄，石甃方壇浄如掃。", "當頭第一带鞓紅，膩紫嬌黄別作叢。", "盤盂擎出最迎日，碧玉萬片藏春風。", "寶葉絲絲带縷金，錦斑酒暈間攢心。", "翻騰梔茜亂朱粉，樣各數名分淺深。", "低樹猶高五六尺，花重剛枝反無力。", "迥出層陰轉耐看，始悟年深有真色。", "晚添細雪來相簇，露醒香魂冷方浴。", "倚柱黄昏眼倍明，頓覺夜闌須秉燭。", "洛水芳林應更多，不禁飛雨洗銅駝。", "酥煎送酒有人在，草沒故園無柰何。", "莫對餘春起嘆嗟，最難保守是繁華。", "君看南渡百年內，看到子孫能幾家。"]}