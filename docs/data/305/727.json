{"author": "釋善珍", "period": "宋", "type": "诗", "title": "騷詞  其二", "paragraphs": ["山曇曇兮起雲，山浪浪兮流水。", "神何爲兮山中，豈懷忠兮放棄。", "沃牛炙兮療饑，挈壺兮荷鍤隨之，生不封侯兮死何廟食爲。", "是耶非耶，余不得而知。", "女巫兮擊鼓，坎坎兮祠之下。", "帝不下招兮遺怒，馘長蛟兮縛雄虎。", "野無烽兮海無瀾，馬不用兮都且閑，都且閑兮神乎何以爲御。", "振策而風兮回軒爲雨，風雨時兮多黍稌，風休雨止兮神何處所。", "桂橑兮蘭楣，朝雲出游兮莫雲來歸。", "雲輝輝兮神來歸，雲霏霏兮神來歸。"]}