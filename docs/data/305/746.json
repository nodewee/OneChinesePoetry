{"author": "徐元杰", "period": "宋", "type": "诗", "title": "和金兄", "paragraphs": ["大學融智門，至善在所止。", "明德與新民，貫通無異理。", "萬折水必東，千古吾晦翁。", "考亭追杏壇，猶存舞雩風。", "昔者學易堂，粵山寬閒野。", "此道聞而知，篤信無虛假。", "尚有劉靜春，至理共樂循。", "我登二老門，天方壽斯文。", "服膺善恐失，適正杜邪曲。", "當時片言下，問道不隔宿。", "學易堂已空，誰與鞭凡庸。", "靜春正耆龐，摳衣儘從容。", "襟誼子崇篤，遠來顧煢獨。", "作詩念清新，愧我言腐熟。", "四海皆弟兄，尚友惟輔仁。", "春草正碧色，話別同敷陳。"]}