{"author": "釋善珍", "period": "宋", "type": "诗", "title": "題三教三隠三仙三賢畫軸", "paragraphs": ["瞿曇李耳東家丘，不生虞夏生衰周。", "世亂殺奪無時休，佛現身作大慈舟。", "老務靜治銷戈矛，孔以筆誅著春秋。", "學佛亦有絕世流，學老曾見飛昇不。", "最後三人師孔氏，氣節雖同窮達異。", "淵明不仕義熙歲，傾家釀秫供一醉。", "翰林謫仙與蘇二，卒以蛾眉招衆忌。", "脫靴偶忤高力士，觸撥玉環良細事。", "誰知紹述丞相嗔，銅駝陌上荒荆榛。", "僧伽擁扶度鯨海，虜酋過墳禁樵採，使我掩卷增感慨。"]}