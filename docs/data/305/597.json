{"author": "釋善珍", "period": "宋", "type": "诗", "title": "山溪謠", "paragraphs": ["山溪流㶁㶁，山田半砂礫。", "羸牛領破耕不息，午饑眼花在牛脊。", "我饑田舍無糟糠，但願天常雨粟盈官倉。", "官租吏征有故常，官糴吏橫如虎狼。", "君不見先年春旱牛遇疫，妻兒挽犁代牛力。", "又不見前年龠米抵金璧，僵屍橫草烏不食。", "吏姦積久爲農患，吏愛穀貴農愛賤。", "使君道上聞農歎，下車蠲糴不待旦。", "令行去姦如疾風，心寧負官不負農。", "溪流帖帖船上下，左司文成高紙價。"]}