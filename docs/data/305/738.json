{"author": "釋善珍", "period": "宋", "type": "诗", "title": "祭崇福肇老", "paragraphs": ["兄主兩山，無頃刻暇。", "踆踆走俗，類古普化。", "人始不識，睢盱猜訝。", "徐察情真，有樸無詐。", "翕然同聲，真本色者。", "未幾廢宇，耽耽大厦。", "昔瓶無粟，今廩多稼。", "松彎易地，筋力已謝。", "猶命肩輿，日謁百舍。", "車殆馬煩，途遠將夜。", "一身破甑，萬事飄瓦。", "追惟何及，撫事悲吒。", "飛書別我，歷舉昔話。", "云何良友，天不少借。", "一香永訣，老淚盈把。"]}