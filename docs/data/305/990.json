{"author": "呂本中", "period": "宋", "type": "诗", "title": "寄外弟趙柟才仲", "paragraphs": ["長年更多疾，念爾不能忘。", "夢去關山静，書來道里長。", "形骸且憔悴，草木自蒼唐。", "古縣疏還往，微官絕簸揚。", "頗聞能吏事，仍不廢文章。", "客舍襄江下，人家筑水傍。", "屢成千里目，虛斷九迴腸。", "我老知無用，身閑欲半藏。", "預愁章服裹，仍怯簿書忙。", "事業煩詩卷，生涯在藥囊。", "得非嵇叔懶，寧似次公狂。", "野檜多鱗甲，寒松半雪霜。", "高天一雁遠，小徑百年荒。", "每惜朱絲斷，空懷素錦張。", "舊交渾潦倒，此語更微茫。", "欲判五斗米，先尋百本桑。", "殘羮得共啜，薄酒要同嘗。", "匣裏出鳴劍，眼中除眯糠。", "未容窺突奧，虚自倚門牆。", "指點飛鴻路，何人識故鄉。"]}