{"author": "釋善珍", "period": "宋", "type": "诗", "title": "祭靜江帥曾吏部", "paragraphs": ["公掾富沙，來就師語。", "少服師訓，稱公豪舉。", "後二十年，麾節煌煌。", "老客輦寺，傳公除郎。", "桂聯荆渚，朔風孔棘。", "見公起家，大刀長戟。", "冠彈復挂，印刻復銷。", "羨公槍榆，如摶扶摇。", "如生馬駒，不受控勒。", "如鋼百鍊，愈不改色。", "士不患才，患不身脩。", "脩身既才，奚訾奚尤。", "士挾一能，足以駴世。", "公百其藴，而不盡試。", "私嘗嘖嘖，歎公不逢。", "公笑謂予，子何褊胸。", "墳寺虛席，乃命掃洒。", "曰子非我，子豈肯下。", "感激懷人，慷慨受知。", "愧無黄金，鑄鍾子期。", "事與心違，公又仙去。", "精靈地下，知予心事。", "哭西州門，何必羊侯。", "萬事宛如，華屋山丘。"]}