{"author": "周弼", "period": "宋", "type": "诗", "title": "戴式之垂訪村居", "paragraphs": ["故人手持一緘書，扁舟清晨造我廬。", "爲問舟從何方來，欲應未應先長吁。", "長安平旦朱門開，曳裾靸履喧春雷。", "獨有詩人貨難售，朔雪寒風常滿袖。", "孤館青燈不自聊，短帽鶉衣競相就。", "獬豸峨冠豈無事，不觸姦邪觸詩士。", "雖當聖世尚寬容，滔滔寧免言爲諱。", "軒瑟齊竽本難遇，長編巨軸添憂慮。", "松菊荒蕪歸計遲，欲向何門誦佳句。", "君不見古者防川不禁口，里諺村謠無不有。", "美刺箴規三百篇，刪取皆經聖人手。", "漢魏著述充層雲，采擷花草香紛紛。", "其間國政最親切，世許少陵能愛君。", "交衢謗木求胥誨，盛若勛華猶不改。", "風雅遺音儻尚存，篇篇遒鐸皆應採。", "小人幾度邪侵正，何嘗斷隔無歌詠。", "風雨蕭蕭雞自鳴，誰顧寒莎響蛙黽。", "但恐君詩未工耳，工則奚愁强疵毀。", "益藉譏評達九重，送起聲名赤霄裏。", "况於時事無交涉，仿郊寒山題木葉。", "千齡得失寸心知，笑爾隨群走干謁。", "請君頭上巾，爲君抖却岐路塵。", "解君身上衣，爲君拂去京洛緇，三濯三洗清泠池。", "一日失機械，二日忘是非，三日天籟呼吸吹。", "勇將漫刺付流水，開口盡作歡喜辭。", "天台石橋春已知，別有野鶴相追隨，苟欲避世不可遲。", "請君歸，君勿疑。"]}