{"author": "唐士恥", "period": "宋", "type": "诗", "title": "代趙守上韓平原生辰五十韻", "paragraphs": ["天佑升平主，時生不世賢。", "源流多柱石，勳業滿雲烟。", "昔者謀深幄，今茲壓細氈。", "三登裨聖化，八表仰英躔。", "初度光輝發，重侯鼎鼐傳。", "台符明炳炳，壽秩啟綿綿。", "良月初弦上，珍蓂八葉鮮。", "門弧喬木茂，床笏慶枝連。", "芝玉更麟鳳，干戈雜豆籩。", "食牛增氣概，卜弁借騰鶱。", "會遇真神比，亨通正吉先。", "龍翔雲五色，璧合歷千年。", "密借留侯策，端同仲父權。", "鉞旄交粲爛，師揆却蟬聯。", "輦轂殊庭暇，圭茅錫祉堅。", "圖回無間隟，運用獨周旋。", "生息寧屯澤，才猷入大甄。", "十年如一日，廣照及重淵。", "物在由儀詠，人懷頌德篇。", "汗編深以刻，銀筆大如椽。", "慶歷并元祐，商高若漢宣。", "開禧仍酌古，堯舜欲無前。", "幾許彌縫力，初無緩急弦。", "有年偏總總，束帛倍戔戔。", "合副蒼生望，高居赤舄筵。", "白麻榮盛世，黄閣度羣仙。", "禮絕千官上，心馳四裔邊。", "偉謀殊磊落，漢磧定聯翩。", "又是韓扶趙，幾何薊且燕。", "三宗時晦永，九帝版圖全。", "憶昨嬰兼臼，應關地與天。", "蚤開明聖祚，竟脫虎蛟涎。", "獻子存孤意，遷書振代銓。", "雲礽知有寄，似續更增妍。", "每自殫葵向，那能憚手胼。", "治平多節操，嘉祐浹淵泉。", "人力端惟及，神謀信比專。", "渥洼駒抹電，太華藕如船。", "盤薄應鍾岳，芬芳了合荃。", "氈青渾白璧，題黑未華顛。", "梅蘂南枝綻，鴻飛北塞穿。", "澄空添浩蕩，昱曜政蟬娟。", "竹傲冰梢瘦，松堅寶蓋圓。", "恭祈齡算遠，敢借物情延。", "僕也叨乘障，心焉願執鞭。", "掃門情莫效，賀客履難駢。", "吉亥真盈數，佳辰洽九乾。", "明良那偶爾，時節共歡然。", "宣勸分榮露，恩涯吸巨川。", "千秋金鑑錄，不日却拳拳。"]}