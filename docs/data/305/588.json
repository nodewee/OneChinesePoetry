{"author": "釋善珍", "period": "宋", "type": "诗", "title": "送傅左司赴袁州  其二", "paragraphs": ["宜春古郡聯荆渚，曩年嘗夢公補處。", "崢嶸老氣橫九州，直前莫作分外慮。", "秋田旱渴思霖雨，君命敢徐寧畏暑。", "擊强鉏姦雷破柱，仰山古佛亦肯許。", "州黌一記最奇古，機綜遠祖昌黎愈。", "眼前瑣尾相品署，知公千百未一取。", "秋空仰瞻鴻鵠舉，政恐是中有新句。", "三年奏課返林塢，煮茶賀公公莫拒。"]}