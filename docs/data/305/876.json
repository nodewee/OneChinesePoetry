{"author": "唐士恥", "period": "宋", "type": "诗", "title": "鳳山逸士周遇仙謠", "paragraphs": ["信雲步謁洞霄宮，飯罷從游西復東。", "唇笛嘯時吹白日，詩腸開處嚼清風。", "兀兀騰騰心了足，灣灣屈屈水欹曲。", "玲瓏綠影萬株松，瀟灑清空二畝竹。", "天風吹泉飛雪花，溪石漱玉磨銀牙。", "白雲破碎漏天碧，青靄牽連遮日華。", "玉溜幾聲鳴綠薺，金藤千尺走青蛇。", "羊腸蟠路上天去，鹿角枯槎連日墜。", "一雙素足已昇騰，萬頃紅霞留不住。", "擘破青空見太清，飛連寶殿非凡成。", "水晶樓閣奏金韻，翡翠簾櫳振佩聲。", "白雪翩翻霜鶴舞，綵雲縹緲花鸞鳴。", "中有真人鼎玉立，晴光閃電瓊波溢。", "笑整霓裳曳絳霞，紅雲影裏輕相挹。", "琳琅清徹語希夷，嚼玉吐瓊聲不移。", "素手擘開碧玉匣，青空飛出丹虹蜺。", "蟠摇活走遶天闕，衝透太虛光皎潔。", "須臾直上紫霄中，寶篆飛騰羅日月。", "影摇六合金色光，丹鳳對躍蒼龍驤。", "回頭指點青空裏，玉籙丹臺已籍紀。", "低頭招手令向前，漏泄天機歛不已。", "等閒贈我赭丹砂，行滿功成歸我家。", "天上逍遥多快樂，人間紛擾無垠涯。", "丹砂接得便吞了，回首雲軿俱杳杳。", "樓閣烟霞景萬般，一時不見青天曉。", "世人世人知不知，既知何必生遲疑。", "早求一闢大羅月，千古萬古生光輝。", "人生在世空汩沒，自從形骸朽膚骨。", "爲求名利不閒心，名利既來心恍惚。", "何不煉內丹絕外物，笑著雲衣傲朱紱。", "靈丹養就出神爐，慧劍飛騰超月窟。", "且無俗事更關心，一段光明耀古今。", "聲迹超騰青嶂外，影形飛入白雲深。", "脚跟不點紅塵起，指甲時挑碧玉琴。", "莫道神仙無實語，世間幾箇是知音。"]}