{"author": "唐士恥", "period": "宋", "type": "诗", "title": "兩溪", "paragraphs": ["矧今兩溪間，溪間足風物。", "水清石泚泚，林橫山兀兀。", "春日鳴倉庚，夏夜風月清。", "秋畆金穎秀，冬洲暮雪平。", "比爲二皇所旁薄，赤松屹立羊縱橫。", "叱石而興真戯耳，可羨人家好弟兄。", "西則三洞足仙靈，奇哉石穴聲鏗鏗。", "瀑泉噴寫資照耀，儼如冰蠶之所成。", "夕陽斜带九華度，何媿芙蓉崢且嶸。", "鼎湖遥望在其東，翠氣鬰鬰初日爭。", "或資登覽逸杖屨，或供睇望煩留情。", "山川如此足所産，所産足以冠羣英。", "聖明常重育才地，遴選鴻儒爲博士。", "儻膺是選真出羣，禮樂詩書四不悖。", "有如孔門來不拒，迪以至理滋無外。", "將見吳邦如魯國，魯多君子非虛僞。", "我公未期年，弦歌溢民編。", "論其淑吾邦，不爲淹巨賢。", "旦夕會詔至，四大豈在邊。"]}