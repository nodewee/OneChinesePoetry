{"author": "周弼", "period": "宋", "type": "诗", "title": "鄱陽湖", "paragraphs": ["鄱陽湖浸東南境，有人曾量三十六萬頃。", "我昔乘槎渤澥間，眇視天溟坎蛙井。", "浪何爲而起於青雲之底，日何爲而碎於泥沙之裏。", "太極初分一物無，天水相包若雞子。", "揚瀾可供李白青州杓，彭蠡付與盧敖洗龜殻。", "斗大孤山沒處藏，斸取來搘鼎鐺脚。", "胸中八九吞雲夢，似此蹄涔亦何用。", "安得快意大荒之東東復東，指麾魚鼈騎蒼龍。"]}