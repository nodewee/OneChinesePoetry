{"author": "釋善珍", "period": "宋", "type": "诗", "title": "吳歌", "paragraphs": ["吳兒鳴艣吳波裏，作勞耳熱歌聲起。", "初猶哇咬雜吁嚱，後方激訐如怨詈。", "芳洲日夕西風來，含情宛轉聲更哀。", "君不見杜老行吟曲江曲，楚臣羈思蘼蕪綠。", "世知忠義鑄偉辭，不知正是阮籍唐衢哭。", "吳時明月梧宮秋，月光曾照吳王愁。", "國人悲憐子胥死，寫出高臺草荒麋鹿游。", "詞亡千古留遺調，南楫北帆昏復曉。", "盡知往事祇蒼烟，渺渺漫漫飛白鳥。"]}