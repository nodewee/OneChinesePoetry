{"author": "釋善珍", "period": "宋", "type": "诗", "title": "辭觀文趙忠惠墳", "paragraphs": ["公歸兜率，局面屢變。", "青雲交絕，珠履客散。", "白傅草堂，裴公經院。", "僧定未起，樵柯將爛。", "老鶴倦飛，不慕霄漢。", "駑馬戀主，非貪豆棧。", "風雨憂愁，常占春半。", "昔倚山岳，今悲露電。", "語猶在耳，事不如願。", "病憶故鄉，一筇易辦。", "受恩莫報，遲回眷眷。", "入西州門，淚流被面。", "知音永已，絃斷琴爨。", "袖香告辭，用寫繾綣。"]}