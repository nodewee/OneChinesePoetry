{"author": "釋善珍", "period": "宋", "type": "诗", "title": "祭果南澗南叔凱", "paragraphs": ["我憩閩北，叔凱枉顧。", "出南澗書，劇談至暮。", "言昔之夜，得夢怪奇。", "當與藏叟，會阿耨池。", "想耶因耶，一笑眇邈。", "執手告戒，義均骨肉。", "心平行粹，愛南澗翁。", "人百忤之，而無慍容。", "凱病且貧，戶滿客屨。", "翁常解衣，騷騷治具。", "嘉翁風致，古人所難。", "鄙夫慳嗇，拔毫如山。", "吁嗟衰年，失二益友。", "耨池西方，遊必俱不。", "晝詩絕吟，永帖罷揮。", "猨哀鶴怨，金環不歸。", "弔既後時，奠復不早。", "瓣香懺悔，淚濕春草。"]}