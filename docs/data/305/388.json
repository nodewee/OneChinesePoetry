{"author": "周弼", "period": "宋", "type": "诗", "title": "寓宿黄觀復書堂晨至海棠花下走筆呈蘇召叟", "paragraphs": ["春風忽來花滿樹，海棠最多繞欄吐。", "客愁纔動不復安，兩脚春泥踏春雨。", "高枝背面辭曉喧，低枝濕透揮未乾。", "胭脂深重粉亦殷，顔色滑膩脂肉寒。", "五雲忽卷晨粧畢，曉來姿態俱已失。", "悔不敲門請君出，喫酒忍饑看半日。", "疾呼盃酌傾已遲，但驚野雪掃還飛。", "可能就賜醉眠者，爛嚼落花聽鳥啼。"]}