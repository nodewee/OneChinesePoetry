{"author": "釋善珍", "period": "宋", "type": "诗", "title": "祭端明尤木石", "paragraphs": ["昔大慧師，道鳴東南。", "率先伏膺，橫浦紫岩。", "繇是徧交，渡江諸老。", "鉤黨牽連，優游嶺島。", "至今微言，皎若日星。", "公忽開卷，如暗得燈。", "遂登蓬山，乃掌太史。", "金鑾應制，倚馬萬字。", "平生補衮，用功最深。", "群媢衆嫉，獨天賞音。", "寶祐一疏，據經引義。", "申救大臣，惟有去耳。", "疑公前身，即二張公。", "與大慧師，所立一同。", "末劫浮榮，磨滅誰紀。", "晚節芬芳，公真不死。", "公於大慧，世異心通。", "儒喜詆佛，公愈推宗。", "紫岩之銘，過者必式。", "酷哉秦火，毀珠隕璧。", "公重感慨，伐石再鎸。", "著語未了，騎鯨翩然。", "某疇昔親奉麈尾，霏屑冰座，墨妙堆几。", "俛仰之間，事往迹陳。", "更幾百年，復生斯人。"]}