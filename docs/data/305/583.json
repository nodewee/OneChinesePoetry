{"author": "釋善珍", "period": "宋", "type": "诗", "title": "和忠獻堂諸官韻", "paragraphs": ["魏王爲將過頗牧，轉佐功高蕭相國。", "洗光日轂上天衢，海宇竦瞻如立鶴。", "定儲不用招四老，知公狐鼠視産祿。", "青苗一疏更奇偉，時宰喙硬心愧服。", "當時元老不在廷，中外知非宗社福。", "至今荒棘沒銅駝，志士淚盡以血續。", "故祠金貂色已暗，英風可掃炎海酷。", "尚想喬嶽初降靈，鳳采龍文照山麓。", "聞孫來補翁祖處，玉題繡井新前躅。", "落成舉盃文字飲，高臺何必糟丘築。", "百年往事陵谷改，故國蒼然但喬木。", "公歸補衮居上前，諫草家藏皆可覆。", "才如蘇梅宇內少，流落應憐猶未復。", "曉枝蝶閙不足云，晚節要看秋圃菊。"]}