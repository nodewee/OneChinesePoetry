{"author": "釋善珍", "period": "宋", "type": "诗", "title": "送徐國錄守英德", "paragraphs": ["君侯少舉摩天翮，筆陣堂堂萬人敵。", "上書自請斗大州，不獨愛閑猶愛石。", "愛閑庭訟自簡寂，愛石不同牛李癖。", "參軍主簿公舉刺，何必喜怒見顔色。", "高臺盛貯錦屠蘇，何如烟林土花碧。", "公餘共賞有歡伯，語妙一笑欲墮幘。", "假令鰲禁未遭遇，傳至雞林能別識。", "大材小用從古然，善舞豈曾嫌地窄。", "愧無膚寸可及物，疊蓋重金竟何益。", "霜寒繫舟峽江側，應念坡仙撫遺跡。", "江流可沿深可𣂏，此水至潔能納汙。"]}