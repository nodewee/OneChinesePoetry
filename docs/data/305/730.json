{"author": "釋善珍", "period": "宋", "type": "诗", "title": "祭觀文忠惠趙節齋", "paragraphs": ["公真天人，謫墮塵世。", "方朔歲星，傅說箕尾。", "又疑山林，一念差耳。", "樂全僧身，忠宣佛位。", "夙弘願力，出濟事會。", "作民司命，壽國元氣。", "神皇布政，夐古鮮儷。", "誰爲謗書，陰受風旨。", "疾雷破柱，公不失匕。", "關弓射羿，公愈薦禰。", "山藪高深，天球粹美。", "出夷入險，更使迭帥。", "長淮虜衝，孽雛旁睨。", "飛囊走羽，秉鉞危寄。", "初聞謝公，語誤客異。", "復傳孔明，食少敵喜。", "牋病乞閑，易蘇舊治。", "大星竟隕，白雞告祟。", "撫公平生，竹帛光煒。", "諒公精爽，河岳流峙。", "萬鍾千駟，濁世糠粃。", "五龍九鯤，乘雲謁帝。", "某閩衲野鶴難繫，公呼來霅，獲望簪履。", "酒闌燭跋，孤客末至。", "香烟未散，三生彈指。", "紓百結腸，儲一升淚。", "上悲法門，下哭知己。"]}