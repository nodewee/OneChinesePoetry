{"author": "呂本中", "period": "宋", "type": "诗", "title": "送一上人之京師", "paragraphs": ["東風吹雲十日雨，卧聽城頭打衙鼓。", "道人遠自山中來，共坐南窗濯泥土。", "自然高韻到羲皇，豈止微言變齊魯。", "萬牛回首不震掉，一葉横江且掀舞。", "未能入水取蛟蜃，尚欲投戈代貔虎。", "念公守此非一朝，木病磈瘣無枝條。", "已盡千峰西嶺雪，更夢八月錢塘潮。", "京城塵沙深一尺，是中莫留公履迹。", "權門蹲𠴲兒女笑，我一思之不能食。", "片帆無事早歸来，爲公一洗山中石。"]}