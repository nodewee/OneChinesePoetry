{"author": "釋善珍", "period": "宋", "type": "诗", "title": "騷詞  其一", "paragraphs": ["獲印兮汾陽，結茆兮湘之崗。", "湘之岳兮帝宮謁帝，帝不敢驕兮奔魑魅而走蜚龍。", "余行兮余意，一笑兮足驚一世。", "人不知兮謂余立異，豈人見兮勝帝。", "調古兮湘童，大道兮壺之中。", "白璧蒼蠅兮何污，噤不敢陳兮君怒。", "蒼蒼上兮皇皇下，樂莫樂兮郴之土。", "藐郴城兮楚涯，身非余兮辱余奚爲。", "策空鳴兮余去，人曰吾能料生不能料死。", "生可玩兮不可留，宛故廬兮風翛翛。"]}