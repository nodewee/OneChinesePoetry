{"author": "呂本中", "period": "宋", "type": "诗", "title": "符離阻雨", "paragraphs": ["東風吹船窗，未曉天復雨。", "篙師促添纜，卧聽泥㶁㶁。", "不知城北園，春事今幾許。", "舊游如宿昔，花柳黙可數。", "鄰里先後来，頗復相勞苦。", "東家獻牛酒，西家饋雞黍。", "感渠長久情，愧我無所取。", "汪侯哦詩處，積水敗環堵。", "念此不忍行，不但出入阻。", "七年此端居，畏病如畏虎。", "故人饒與黎，此老可出語。"]}