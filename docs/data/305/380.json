{"author": "周弼", "period": "宋", "type": "诗", "title": "菰菜", "paragraphs": ["江邊野灘多老菰，抽心作穗秋滿湖。", "拂開細穀芒敷舒，中有一米連三稃。", "剖之粒粒皆尖小，整齊遠過占城稻。", "不煩舂簸即晨炊，更勝青精顔色好。", "尋常艱得此欣逢，默計五升當百叢。", "雨多水長倍加益，十里定收三十鍾。", "野人獲之亦自足，何用虛靡太倉粟。", "連日秋風思故鄉，况復家田有茅屋。", "墜網重腮鱸已鮮，蓴絲牽葉又流涎。", "急歸收穫蘋溪畔，細撥蘆花撐釣船。"]}