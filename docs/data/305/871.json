{"author": "唐士恥", "period": "宋", "type": "诗", "title": "綠槐陰", "paragraphs": ["槐陰似尼父，軼軌追前蹤。", "絕塵非學步，所産夐無雙。", "今此于越東，鍾孕亦鴻龐。", "朅來于越西，掌教開羣迷。", "羣迷於今正有頼，肯使玉佩從他之。", "昔人種槐根細細，坐閲日月蟬已棲。", "歷聘轍環嗟不遇，豈若今日廊廟歸。", "要俾六經日益明，俗還唐虞熙又熙。", "槐陰雖異道則一，彼不見用吾登躋。", "宇宙雖云宏且邈，理焉所在成均齊。", "槐陰槐陰異今昔，一則不用一明陟。", "道在六經道固存，道出六經道還得。", "洪哉尼父懷此道，今日誰知歸探討。", "探討既力道不殊，三都遂隳陳常討。", "天驕立可傾，神州立可清。", "一祖八宗地，教化登升平。", "先生爲黄髮，自可七六經。"]}