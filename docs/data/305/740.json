{"author": "釋善珍", "period": "宋", "type": "诗", "title": "祭雙杉塔", "paragraphs": ["甲午之冬，一笑分袂。", "交游累千，名字難記。", "公雖它鄉，常在眼底。", "公今隔世，猶見夢寐。", "念昔與公，情同昆弟。", "老離閩山，再飲吳水。", "三十年間，死盡流輩。", "顧瞻浮圖，洪木翳翳。", "叢林凋疎，變習日異。", "願起公死，爲砭爲劑。", "爲師爲承，爲祥爲瑞。", "千載追難，百年滿易。", "意長景促，人往物是。", "春寒野陰，感慨歔欷。"]}