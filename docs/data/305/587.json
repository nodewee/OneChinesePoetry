{"author": "釋善珍", "period": "宋", "type": "诗", "title": "送傅左司赴袁州  其一", "paragraphs": ["長安貂蟬賤如土，故家文獻餘一縷。", "平生粗疎不媚嫵，直語豈知犯張禹。", "腰間金印丈二組，我自棄置君自取。", "兒時翰墨跨諸父，投老爲郎方齒敘。", "天關耽耽守九虎，一節臨遣復不與。", "介堂卜築開宿莽，誰知公意頗有主。", "眼明沙鷗喜欲舞，便請衣冠挂神武。", "聖朝留戣非爲愈，勿薄淮陽宜叱馭。"]}