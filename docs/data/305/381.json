{"author": "周弼", "period": "宋", "type": "诗", "title": "海棠", "paragraphs": ["海棠最佳須老叢，遠及百年花始紅。", "歷看名葩此爲盛，剛柯硬葉交相映。", "倚石攢青二三丈，雨膏倒吸胭脂上。", "仿佛璇霄發曙光，細族蓬萊綉旗仗。", "露欲收珠色轉深，香玉萬顆藏春陰。", "輕風欲透紫絲障，一片朝霞傾入林。", "鳳城多少栽花處，低嫩俱無可觀樹。", "相對令人憶故山，年年雕萼掃朱欄。", "只今惟有溪童在，應放高枝棲白鷴。"]}