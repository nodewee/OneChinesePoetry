{"author": "釋心月", "period": "宋", "type": "诗", "title": "雪峰真覺禪師贊", "paragraphs": ["出嶺超方，九上三到。", "一槌便成，未是性燥。", "誦過水偈，聞色空義。", "攪炒肝腸，睡不成睡。", "棒頭領旨，句下明宗。", "夜半鰲山，如鶴拋籠。", "象骨岩高，中有鱉鼻。", "千五百人，中傷者幾。", "三毬並輥，大用全提。", "石火莫及，電光罔追。", "大地撮來，如粟米粒。", "今昔行人，看之不出。", "望州烏石，日炙風吹。", "萬福曾郎，眼戴雙眉。"]}