{"author": "釋心月", "period": "宋", "type": "诗", "title": "趙通判請贊觀音", "paragraphs": ["輪數珠，泛蓮舟。", "覺天雲靜，性海風休。", "以悲爲心，救衆生苦。", "以慈爲眼，觀衆生憂。", "衆生何憂，憂忘內修。", "衆生何苦，苦於外求。", "故現宰官身，所說宰官法。", "不出乎盡忠孝，守名節，保祿位，教子孫，勿墜於箕裘。", "夫如是普門一十九類，楞嚴三十二應，熙怡微笑，唯唯點頭。", "公堂日永篆煙浮，誓與慈容同去留。"]}