{"author": "周弼", "period": "宋", "type": "诗", "title": "題葛稚川移家圖", "paragraphs": ["稚川移家入空谷，手招白雲守茅屋。", "惟恐人窺鍊藥鑪，鎖斷青巒瀉垂瀑。", "只留一徑通飛鳥，其間想透三仙島。", "野童猶摘鳳文梨，村老閑鋤燕胎草。", "人將外物爲真物，反笑山棲衰草窟。", "玉臼丹成兔欲眠，蚯蚓黄蒿幾鑽骨。", "此去世間應不遠，尚存猶可分苔蘚。", "兩幅生綃若可憑，先寄胡麻與雞犬。"]}