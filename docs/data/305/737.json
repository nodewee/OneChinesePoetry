{"author": "釋善珍", "period": "宋", "type": "诗", "title": "祭見首座", "paragraphs": ["佛法下衰，衆魔崢嶸。", "如虎而祴，白晝市行。", "晚交得君，如黄河清。", "君與予談，洞見底裏。", "予建一事，君曰可紀。", "予出一辭，君曰入理。", "狂猘狺狺，嗾之者誰。", "君躡予足，怒形于辭。", "古有徇義，捨父背師。", "曷不千指，曷不百歲。", "神祐靡專，貴姦壽悖。", "謂天昭昭，天實茫昧。", "君素清苦，簡潔自持。", "如政黄牛，標韻過之。", "有德操才，得疾亦奇。", "浮華眼前，道義千古。", "昔有微言，噤不敢吐。", "含哀以告，君必領悟。"]}