{"author": "唐士恥", "period": "宋", "type": "诗", "title": "送臨江交代張司理", "paragraphs": ["子房帝王師，溢慶流裔孫。", "朅來之蕭灘，快覩芝眉溫。", "亭亭起黄氣，中有陰德存。", "宜哉孔融表，輻輳排天閽。", "通籍何足道，履聲還青氈。", "嗟我一何幸，夤緣踵符文。", "自顧菲且愚，續貂誠所難。", "承顔一甲子，夙昔披晤言。", "柳濃烟冥冥，鷁舟江吐吞。", "順流急如箭，催鼓且勿喧。", "爲語徒作惡，且盡沙頭尊。"]}