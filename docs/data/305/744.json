{"author": "徐元杰", "period": "宋", "type": "诗", "title": "題竹洲", "paragraphs": ["人之生也直，此君亦如是。", "我酷愛此君，臭味本相似。", "方其出地初，一種根萌異。", "剛特儼不回，鈞石莫障蔽。", "日夜之所息，雨露之所漬。", "玉成脩茂姿，表表在天地。", "其靜專似仁，其動闢似智。", "其肅然似禮，其凝然似義。", "虛中純白生，似信不容僞。", "在人該五常，在天足五氣。", "六月蒼蒼寒，不附炎熱勢。", "雨雪披猖中，彈壓萬凋瘁。", "似正色立朝，忠誠著於世。", "似廣厦萬間，其蔭足以庇。", "似聞伯夷風，頑廉懦立志。", "似堅子卿節，夷險無二致。", "似見魯仲連，不復論鄙事。", "似識元紫芝，頓消名與利。", "子陵釣嚴灘，太公釣璜渭。", "風月一竿中，相從神骨契。", "持此叩竹洲，考功言外意。"]}