{"author": "釋善珍", "period": "宋", "type": "诗", "title": "送靜江曾帥", "paragraphs": ["嶺西支郡聯荆湖，時危選帥勞廟謨。", "公才健如天馬駒，胸中戈甲敵萬夫。", "向來持節犯賊區，賊降不用丈二殳。", "浮雲散盡明月孤，世間公論何時無。", "煌煌丹詔來天衢，陰風策策隨兵符。", "大旗十丈車前驅，弓刀武騎前後趨。", "我占福星歲在吳，孱虜數盡當磔誅。", "籠烽平安羽檄疎，玉帳亦可吟撫鬚。", "奏功入覲乘鋒車，峨冠儤直承明廬。", "公家事業青史書，公家祖相兄鴻樞。"]}