{"author": "呂本中", "period": "宋", "type": "诗", "title": "京師贈大有叔", "paragraphs": ["尊酒相逢十載前，綠髮紅顔俱少年。", "尊酒相逢十載後，皮黄肉皺俱白首。", "叔如鴻鵠但高飛，姪似麕鼯更深走。", "南来行李初一逢，長安舊第冰雪中。", "閉門不識故人面，豪氣直欲輕元龍。", "平生爲道不爲食，少小所期皆目撃。", "何時相就過江南，同訪曾游舊泉石。"]}