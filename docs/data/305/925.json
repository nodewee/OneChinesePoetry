{"author": "呂本中", "period": "宋", "type": "诗", "title": "奉送子之還京師", "paragraphs": ["日月老投閑，文字今削跡。", "便然腰十圍，欲吐啄三尺。", "頗懷平生友，相就語肝膈。", "諸江好兄弟，夫子眉最白。", "詞林三二公，子實門下客。", "布帆千里来，許我間賓席。", "階庭出蘭樹，户牖照圭璧。", "詩如駕高浪，萬頃隨筆力。", "寧爲首陽餓，不作嬖奚獲。", "乃知工語言，要是飽糠覈。", "茫然李杜壇，未免陳蔡厄。", "出門觀善陣，歛手避勍敵。", "澄江搖夜霜，歲晚見沙石。", "釵頭罥蛛絲，即有梁宋役。", "士生多艱虞，道遠自古昔。", "相期逍遥游，不計天地窄。", "名聲了三黜，談笑供百謫。", "别君爲此言，可當繞朝策。"]}