{"author": "徐元杰", "period": "宋", "type": "诗", "title": "館中分韻餞李大著出守上饒", "paragraphs": ["赤城烏府家，忠信以爲寶。", "當年璧海珍，摛文絢春藻。", "光焰萬丈餘，膏丐淵浩浩。", "梯級丹霄寬，聲名日杲杲。", "幾載造筍班，細武歷蓬島。", "恬淡簡世味，真實契穹昊。", "興感秋風蓴，夢繞春色草。", "有欲爲留行，不可奪所抱。", "乃睠古江城，姑煩寄牙纛。", "除目出脩門，驩頌生野老。", "清透溪冰寒，明映巖月好。", "心傾子衿青，魄褫猾隸皂。", "饑歲忍流甿，烈風助淫潦。", "其如來暮何，弗翅蘇雨槁。", "疾驅召父車，增峻尹鐸堡。", "顧余學獨晚，遇李愧弗早。", "茲尾羣士僚，乃階二天造。", "恩休到松檟，慶色滿粱稻。", "賦別無佳言，劼毖有真禱。", "祇恐難久外，端不竢及考。", "寵褒騰璽書，虛竚副旒璪。", "其以公之歸，出手扶世道。"]}