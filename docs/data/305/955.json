{"author": "呂本中", "period": "宋", "type": "诗", "title": "山水圖歌", "paragraphs": ["君不見南江老龍夜不眠，令我破屋開青天。", "千巖倒壁卷角上，一榻却在洪濤前。", "又不見江頭古木一尺圍，猿猱接手懸高枝。", "雨中寒蘆披靡去，天際風帆先後歸。", "陳生故是可憐人，筆雖未到心已親。", "南村北村渴欲死，怪此一室無纖塵。", "鄭虔祁嶽不解奇，韓幹畫馬空多肥。", "萬里咫尺君得之，更看湘江雷雨垂。"]}