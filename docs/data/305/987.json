{"author": "呂本中", "period": "宋", "type": "诗", "title": "寄李商老", "paragraphs": ["竹不可一日無，酒不可飲不醉。", "平生嗜酒愛風竹，此意不許凡兒會。", "南来經年飽塵垢，袖手甘隨百夫後。", "文章漫作無功身，只了兒曹補窗竇。", "黄沙障日江漫流，青山喚我十年舊。", "憶昔泊船鵝翎口，把酒遥爲故人壽。", "只今身在心已老，千巖想像靈芝秀。", "君家兄弟固不凡，解挽三友勤相就。", "中郎卧病過春晚，昔則酒狂今詩瘦。", "山房大名不墜地，諸老風流未宜棄。", "老檜参天可乞盟，粢食鉶羮乃無味。", "如君高韻千載同，可更托身三數公。", "丈夫勁挺要長久，百萬叩關一夫守。", "胸中江海不須道，此流何必計升斗。", "眼前勃窣訴二友，聽客所爲公絕口。"]}