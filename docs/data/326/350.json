{"author": "沈遼", "period": "宋", "type": "诗", "title": "送曾處善赴寶應尉", "paragraphs": ["我初隱身治蓬藟，餘生不復人間世。", "左山右山白雲上，一動一静浮塵外。", "齊山山上老夫庵，青谿谿南侍中第。", "朱顔公子不易識，短衣款段来相際。", "長堤相望雖甚遠，有意即行終不計。", "東鄰竹閣長夏熱，我構雲巢方自蔽。", "斕斑石臺始一眺，寂静庵基猶未薙。", "随雲步訪胡矮老，放懷止得殊師利。", "石橋寺前夜月冷，金雞峰下秋霖霽。", "君恃馬足下憚遠，我駕藍輿随處稅。", "六峰老師氣軒豁，九華雌山苦陰晦。", "庵前菜茹常不厭，城裏羊肩難數置。", "漫天風雪一暢目，滿榻春陽欣炙背。", "裴休自參黄蘗禪，梅福豈是南昌尉。", "相見終年已解空，分襟一别那成滯。", "拍江春水浮鷁首，萬里青天運鵬翅。", "順風莫寄南來書，老夫柴門多自閉。"]}