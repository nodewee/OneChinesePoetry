{"author": "黄希旦", "period": "宋", "type": "诗", "title": "和賈鴻舉移竹", "paragraphs": ["琳房珠館何虛寂，寶砌無塵苔蘚碧。", "仙翁倚檻靜吟哦，卻憶篔簹拂巖石。", "勁節虛心守歲寒，未嘗暫變風霜色。", "移來迢遞不辭勞，深根訝向瑤臺植。", "漸承春意葉青青，時惹天香煙冪冪。", "月籠翠影尚蕭疏，露被繁枝讒滴瀝。", "迎風閑夜擬龍吟，結實他年期鳳食。", "非才終約老煙霞，此際謬當親採擇。", "寄言紅紫莫相猜，彼此無情蒙化力。", "逢時剪拂任他人，沈去葛陂都咫尺。"]}