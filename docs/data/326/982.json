{"author": "孔武仲", "period": "宋", "type": "诗", "title": "雁翅夾作", "paragraphs": ["川險固可畏，順風胡不行。", "維舟雁翅浦，安此水一泓。", "宗慤萬里意，謝安江海情。", "子何獨惴惴，不慕天地鵬。", "傳聞此洲外，飛廉正豪横。", "萬馬拖縞練，千山雪飜崩。", "舟師亦無苦，老子悲震驚。", "此語真不遷，我懐諒難勝。", "從容把巵酒，坐對離騷經。", "起見皖山曲，沉沉夕煙生。", "開簾待明月，穏聽波瀾聲。"]}