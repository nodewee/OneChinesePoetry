{"author": "沈遼", "period": "宋", "type": "诗", "title": "寄贈舒州徐處士", "paragraphs": ["昔愛灊川遊，青林覆幽石。", "道人攜手行，蕭然名山客。", "誰知墮世路，譬如羈飛翮。", "林皋未脫去，紛紛頭欲白。", "輕負皇人經，猶懷稚川策。", "幸已棄韋带，遠謝功名迹。", "聊希閉關士，正苦身爲役。", "别來二千日，還丹應有獲。", "毋忘絳囊贈，使我昇仙籍。", "將酧金鐶脆，青綾三萬尺。"]}