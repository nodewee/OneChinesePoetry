{"author": "沈遼", "period": "宋", "type": "诗", "title": "蘇武歸漢圖一首", "paragraphs": ["蘇武不辱漢廷節，生辭匈奴歸北闕。", "胡服椎髻李将軍，反袂悲號與武别。", "陰山茫茫天将雪，北風吹旗旗欲裂。", "金瓶釃酒具未設，胡兒解鞍沙上歇。", "使者左驂黄金玦，紫騮白顛推奇骨。", "山前牧羊原野濶，漢日正斜發未發。", "從官揮涕不敢謁，摻袪欲究胸中說。", "青海厄窮十九年，來時壮強今白髪。", "同行吏士半物故，韜中節旄盡落脱。", "将軍鷙忿不可奪，老母已誅族已滅。", "心知罪惡上通天，甘死胡塵同斷枿。", "功名逆順雖不類，胡漢死生從此决。", "夙昔遺芳在圖史，追想山川一騷屑。", "巧工寓意在恍惚，墨妙筆精世稱絕。", "唯有千秋不斷情，至今亭亭隴頭月。"]}