{"author": "韋驤", "period": "宋", "type": "诗", "title": "觀江都王畫拳毛騧", "paragraphs": ["憶昔曾觀名畫記，畫馬獨貴江都王。", "當時所畫拳毛騧，聲名氣格凌有唐。", "太宗愛之自題識，縑素翕赩生輝光。", "何年流落傳人間，至今不冺猶珍藏。", "高堂邂逅一注目，彷彿神駿如騰驤。", "拳毛騧非凡馬匹，天駟之精爲時出。", "虬鬚英主數跨鞍，出入戈鋋勢飄逸。", "穀州洺水血戰酣，電轉風馳萬人屈。", "欃槍掃盡社稷牢，歸來始覺金創密。", "江都能事妙入神，落筆奪得造化真。", "星瞳月頰批竹耳，一毫不謬誠絕倫。", "時移物化丹青在，後世乃識真騏驎。", "寂寥莫繼數百載，世間唯有曹将軍。", "將軍畫馬超儔侣，於此區區奚足數。", "爲圖謾雜師子花，忍使龍媒失其處。", "予知此畫名實兼，虚美安能動今古。", "歎嗟不足聊一歌，却愧辭華非杜甫。"]}