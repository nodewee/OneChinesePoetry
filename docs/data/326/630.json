{"author": "劉季孫", "period": "宋", "type": "诗", "title": "三高祠詠古三首  其三", "paragraphs": ["人物盛東南，莫如吳郡陸。", "漢季逮唐來，班班聞史牘。", "門庭迭輝赫，龍虎爭馳逐。", "風流郁蘭桂，氣象鮮車服。", "魯望乃其裔，清標映宗族。", "文章及者鮮，意趣超然獨。", "寧從一瓢飲，不枉萬鍾祿。", "雲煙藹巾袖，星斗粲胸腹。", "來居笠澤旁，蕭蕭數間屋。", "廚中甑起塵，筆下珠盈斛。", "吟須僧舍題，醉就友人宿。", "醒將太玄解，臥把離騷讀。", "心惟近漁釣，跡亦混樵牧。", "韻高誰可聽，皮子往還熟。", "唱酬數百篇，名流必雌伏。", "業書類有道，不賦長沙鵩。", "晚泊松江上，遺圖見眉目。", "分明孤鶴姿，軒昂駭鷄騖。"]}