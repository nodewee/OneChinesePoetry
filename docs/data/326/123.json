{"author": "沈遼", "period": "宋", "type": "诗", "title": "和宋平叔莫子謠", "paragraphs": ["南方氣候多不叙，茫茫萬生亦殊趣。", "人性雖或異所宜，莫不知愛膚與肌。", "時方盛夏困多旱，髙堂方喜遂我私。", "有蟲名爲物甚小，樸樸無狀安能爲。", "諸公所賦雖甚美，盛道嘴吻良見欺。", "虎豹齒牙利如兵，我尚不畏矧此微，微物曾不如蚊虻。", "天生有命各有情，何用譏侮起紛爭。", "我心坦然如日月，我若呶呶我當罰。"]}