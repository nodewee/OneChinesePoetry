{"author": "曹輔", "period": "宋", "type": "诗", "title": "次韻無咎戲贈兼呈同舍諸公", "paragraphs": ["少年落魄走四方，看山聽水興難忘。", "深林誰復知孤芳，十載江湖稱漫郎。", "紫溪風月幽思長，綠水如鏡煙蒼蒼。", "追隨豪俊多清狂，春風爛醉胥山堂。", "下瞰群峰聳如槍，吳儂棹歌笛靈羌。", "攀蘿捫壁疲獲臧，經旬選勝行齎糧。", "客兒經臺倚高岡，共臥明月吟胡床。", "投身忽落崑崙傍，征西萬馬隨騰驤。", "官軍夜半填賊隍，食盡師老催歸裝。", "將軍數奇設鷹揚，斬捕不能酬失亡。", "曲突徙薪語莫償，幕中病客非智囊。", "扁舟夷猶憶吳鄉，晁侯平日丈人行。", "生駒今始見驌驦，伯樂一盼過老南。", "恐是稟質蒼龍房，尤工吳語放降王。", "叔敖抵掌對燭光，秋英落盡金鈿黄。", "玉甕浮春醅潑香，九天廣樂來新涼。", "笑談聊此共一觴，天街六翮將翱翔。", "正值羿彀遊中央，我老委翅無復望。", "洞庭橘熟千林霜，行當拂衣解銀章。", "買取百花洲畔莊，世外日月何曾忙。", "翛然一室生吉祥，車馬還能過我牆。", "夜具茗飲與柘漿，更看君詩雲綿張。"]}