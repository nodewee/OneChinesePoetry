{"author": "沈遼", "period": "宋", "type": "诗", "title": "甲辰年五月十五日夜澧陽觀月", "paragraphs": ["少年悵不樂，明日何爲哉。", "揚眉一遐賞，寂寂更傷懷。", "念昔吾州樂，泛舟湖上來。", "佳賓適所好，歡計成金罍。", "妖歌有送響，度曲清且哀。", "留連夕陽下，夜色起山隈。", "光明水晶域，素彩中天開。", "龍香弄微風，四顧絕纖埃。", "澄波照上下，倒影出瑤臺。", "紅燭漸向微，始知夜漏催。", "美人屢更衣，含笑玉山隤。", "歡樂殊未央，鼓枻中洲迴。", "人生無憂患，遇樂且銜杯。", "悵余失交臂，萬里來天涯。", "羈愁那無感，情慮長如灰。", "神遊忽自笑，安知顧形骸。"]}