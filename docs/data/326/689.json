{"author": "袁默", "period": "宋", "type": "诗", "title": "君山", "paragraphs": ["君不聞吹簫得仙雙帝子，宅門敕牌金書字。", "又不聞馬家堂宇色未昏，宅門題作奉誠園。", "古來將相多高第，今不爲園即爲寺。", "吾觀黄歇相楚時，豈意異時真似此。", "晚周諸國勢相傾，齊趙信陵爭下士。", "何術能令楚復強，三千賓客多珠履。", "一旦不謀毋望人，身亡家破神朱英。", "嗟乎養士漫如許，得失何異一老兵。", "吳墟索莫故城在，庭殿但聞鐘磬聲。", "猿哀鶴怨松風裏，遺恨江流終未平。"]}