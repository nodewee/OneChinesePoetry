{"author": "沈遼", "period": "宋", "type": "诗", "title": "奉送志國赴舉", "paragraphs": ["青谿八月菰蒲老，山城飄瀟秋氣早。", "弄水亭前萬斛船，一帆直上青雲杪。", "沄川公子久論討，筦庫卑棲欲輕矯。", "阿閣鳯雛誰不知，渥洼龍種人間少。", "拔薦當如頷下髭，收科真探懷中寶。", "人生得意須自奮，何用米鹽長擾擾。", "齊山病夫樂枯槁，相見清歡慚老倒。", "它時不忘金玉音，爲記雲巢髙縹緲。"]}