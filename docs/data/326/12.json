{"author": "沈遼", "period": "宋", "type": "诗", "title": "贈有道者", "paragraphs": ["昔吾知養生，始自皇人經。", "其說乃浩博，隱奥通神靈。", "錦囊固申行，夢寐嗟沉冥。", "十年不一開，未甘遂遺形。", "矯矯髙平生，真訣炳丹青。", "要妙不在多，一言如發硎。", "使人久滯念，霍如病已醒。", "豈徒固衰朽，且將延百齡。", "我雖欲亟試，未能廣娉婷。", "明年走浚上，要當宅重扃。", "信如君所說，誓將鄙心銘。", "爲報不易言，髙山柏亭亭。"]}