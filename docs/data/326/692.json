{"author": "袁默", "period": "宋", "type": "诗", "title": "石女塚", "paragraphs": ["君不見湘江不流湘水清，悲風愁雨能無情。", "靈妃寶瑟聲未絕，九疑雲鎖蒼梧深。", "又不見霸陵路入新豐道，顧念邯鄲意悽惱。", "夫人鼓瑟君爲歌，北山爲槨吾將老。", "古來死者不勝計，歷歷道旁猶可記。", "人言梁女好鼓瑟，琴心未許人知意。", "高山流水聲已虛，想像當時足幽思。", "九原可作誰與歸，秋風蕭蕭草淒淒，邱墟之下多狐狸。"]}