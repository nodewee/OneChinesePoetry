{"author": "沈遼", "period": "宋", "type": "诗", "title": "與公詡遊西禪新閣", "paragraphs": ["清谿水浮青油幕，漾漾輕舟上西郭。", "髙林參天轉山脚，山上黄葉山前落。", "西禪道人屹重閣，松風泠泠半天作。", "左江右湖若可酌，青山四圍走巘崿。", "道逢支遁躡禪屩，方水幽尋同一噱。", "世事區區爲名縛，生死去來一丘貉。", "不如林間寄冲漠，笑傲髙明秋氣索。", "日斜回舟興不薄，有意重來何用約。", "吾歸南岡若孤鶴，新月纖纖下簾箔。", "坐想行臺夜更樂，橋下水聲鳴鑿鑿。"]}