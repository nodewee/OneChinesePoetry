{"author": "沈遼", "period": "宋", "type": "诗", "title": "贈磻翁龍尾硯", "paragraphs": ["龍尾山盤八十里，龍尾有潭下無底。", "秋月亭亭潭氣黑，其中有石色如墨。", "山川秀氣散不爲，風雲頑不爲砂礫。", "融結至寶有物主，水上經營無處所，經年始獲不敢賈。", "我昔遊江南，有客遺我誇龍子。", "吾知龍能變化，是或不可制。", "追琢爲巨硯，大筆揮離騷。", "中圓體天形，外方作地象。", "精光熠熠角生浪，熟視乃有紺羅文。", "瑩潤無與比，玩愛何可論。", "我今樗散無所事，特贈華陽鴻筆麗藻人。", "吾聞蜀都多學士，寘諸文府爲戰具。", "君如窮經遂絕筆，請典大軸傳後嗣。"]}