{"author": "劉季孫", "period": "宋", "type": "诗", "title": "贈賈收處士十韻", "paragraphs": ["君家霅溪上，日食霅溪魚。", "無錢買釣艇，貌古常有餘。", "遇人喜談笑，貰酒日不虛。", "浩歌出塵表，白鳥來徐徐。", "清風入窗牖，散亂床頭書。", "有琴壞徽軫，淵明意何如。", "我欲脫塵網，築室鄰君居。", "有地植松竹，有水種芙蕖。", "作詩賦生理，起居當和予。", "相顧可忘老，醉飽遺君諸。"]}