{"author": "沈遼", "period": "宋", "type": "诗", "title": "禅僧巖", "paragraphs": ["瀟湘山水窮欲偏，最後乃得禅僧巖。", "禅僧成道久已化，獨有崖崿青巉巉。", "降身入洞不甚險，突兀三室誰彫劖。", "東西有道若蛇竇，白雲羃羃門無緘。", "持火旁行不知際，七穿八竅遥相銜。", "涓涓乳泉白如雪，由來此地殊仙凡。", "主人引我復深入，行指岰穴尤嵌巖。", "中間石鼓有異響，擊拊想可參韶咸。", "吾身久病苦下溼，復畏神怪來邀攙。", "直趣出洞上南巘，豁若巨海張雲帆。", "山花斕斑出竹杪，亦有禽鳥聲諵諵。", "欲還未可復小駐，日脚已過東岡杉。"]}