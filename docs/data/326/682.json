{"author": "傅概", "period": "宋", "type": "诗", "title": "石井聯句", "paragraphs": ["山川百千景，斯並誠敻絕。", "靈源若神湧，怪石肖天裂。", "不與濁流並，恐是眾泉傑。", "銀漢河分派，玉壺冰借潔。", "中夜聲激愴，四時光秀澈。", "涇渭恥淆雜，潢潦愧涸竭。", "潤如周孔教，清比夷齊節。", "觀魚思文望，對巖夢武說。", "我欲斷諂佞，汲此洗劍血。", "我欲安廟社，磨此鏤勳碣。", "詩以誌本心，書之非詭說。"]}