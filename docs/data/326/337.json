{"author": "沈遼", "period": "宋", "type": "诗", "title": "奉送次翁", "paragraphs": ["君爲秋浦令，我迺老遷客。", "相見雖不數，臨風若相得。", "老病捐世故，茆茨寄山脊。", "不識河陽花，豈有澹臺跡。", "山前逢野叟，人能頌休德。", "惠利春陽敷，清泠秋月白。", "前日解墨綬，青雲振鵬翼。", "枉駕一笑别，迴首幽林隔。", "人生幸逢時，功名不遺力。", "不煩别後問，我若南岡石。"]}