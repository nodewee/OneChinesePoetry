{"author": "釋了元", "period": "宋", "type": "诗", "title": "長歌", "paragraphs": ["野鳥啼，野鳥啼時時有思。", "有思春氣桃花發，春氣桃花發滿枝。", "滿枝鶯雀相呼喚，鶯雀相呼喚巖畔。", "巖畔花紅似錦屏，花紅似錦屏堪看。", "堪看山，山秀麗，秀麗山前煙霧起。", "山前煙霧起清浮，清浮浪促潺湲水。", "浪促潺湲水景幽，景幽深處好，深處好追遊。", "追遊傍水花，傍水花似雪，似雪梨花光皎潔。", "梨花光皎潔玲瓏，玲瓏似墜銀花折。", "似墜銀花折最好，最好柔茸溪畔草。", "柔茸溪畔草青青，雙雙蝴蝶飛來到。", "蝴蝶飛來列落花，落花林裏鳥啼叫。", "林裏鳥啼叫不休，不休爲憶春光好。", "爲憶春光好楊柳，楊柳枝枝春色秀。", "春色秀時常共飲，時常共飲春濃酒。", "春濃酒似醉，似醉閑行春色裏。", "閑行春色裏相逢，相逢競憶遊山水。", "競憶遊山水心息，心息悠悠歸去來，歸去來休休役役。"]}