{"author": "曹輔", "period": "宋", "type": "诗", "title": "呈鄧張晁蔡", "paragraphs": ["都城薄祿才二釜，白髮朱衫污黄土。", "九人同日鎖重闈，一夜濤聲卷秋雨。", "投身雖喜豪俊窟，刺手如逢虎方乳。", "鄧侯相逢十載後，清骨巉巖詩思苦。", "張晁自是天下才，黄卷聊同聖賢語。", "蔡子彎弓欲射胡，拔劍酒酣時起舞。", "何當連袂上霄垠，速致時康開外戶。", "病夫行矣老江湖，容我徜徉載樽俎。"]}