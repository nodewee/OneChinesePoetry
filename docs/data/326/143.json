{"author": "沈遼", "period": "宋", "type": "诗", "title": "次酬韻李正甫對雪", "paragraphs": ["苦寒冽冽日夜增，朔風軒軒勢相凌。", "遙山頑碧空崚嶒，髙堂閑坐擁敝繒。", "欲釂一杯意已仍，浩歌黄竹但伏膺。", "愁雲漫漫方四騰，海氣上薄初不勝。", "雪霰雜下風作稜，漸著弱柳頭鬅鬙。", "半積軒砌發幽層，枯樹兀兀愁饑鷹。", "紛然不已失溝塍，一飲一斗心易矜。", "試步薄冰猶戰兢，圓圭方璧降復登。", "憶昔前年正嚴凝，攝事大蜡清晨興。", "平生看雪實未曾，健僕駿馬半醉乘。", "或前或後望交朋，不辨明河與玉澠。", "烈火萬炬氣不蒸，被面惟有凍與冰。", "歸來心目如水澄，喜看道旁刳作燈。", "豐年爲瑞古有稱，凍死何暇談鄒滕。", "欲邀君飲恨不能，相酬莫問準與繩。"]}