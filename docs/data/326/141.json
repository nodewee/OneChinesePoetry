{"author": "沈遼", "period": "宋", "type": "诗", "title": "走筆奉酬正夫即次元韻", "paragraphs": ["樂府古有行路難，但悲白髪憐朱顔。", "時命多向賢才慳，詰屈不平萬世間。", "壯心欲馳步輒跚，試出鋒穎官已瘝。", "中心忽忽惓且煩，不如歸去江海閑。", "要懸大刀數撫鐶，何陋九夷與八蠻。", "自顧鄙性疏且頑，誰能隨時事黠姦。", "從來多病筋力孱，正當落魄卧深山。", "敝廬數椽粗可跧，安居里巷鎖重關。", "終日無人踐茅菅，冠带不修衣袂黫。", "髙歌一曲舞雲鬟，比鄰有酒時見頒。", "春風秋月與我閑，夜靜佩玉鳴珊珊。", "髙人逸士或往還，蓬舟自訪來前灣。", "行歌紅藥與香蘭，已憎俗物近塵寰。", "一身蕭然念早鰥，髭鬚憔悴半已斑。", "誰能更問秃與鬝，旦聽溪水聲潺潺。", "强來爲吏腰少彎，幸讀君詩錦繡篇。", "相望鬱鬱何可刪，君豈久居五兩綸。"]}