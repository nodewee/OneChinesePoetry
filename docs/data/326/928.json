{"author": "孔武仲", "period": "宋", "type": "诗", "title": "初秋大熱", "paragraphs": ["金神整霜仗，昨日從西回。", "謂當有爽氣，吹蕩滄溟開。", "誰知祝融軍，執熱䟃𧽼來。", "六龍駐長安，無風動浮埃。", "窗筠氣烜赩，庭鶴羽摧頽。", "向晚蚊聲號，轟轟漸成雷。", "徑思去塵囂，登臨千丈臺。", "披襟迎清颸，俯聽驚鴻哀。", "僕羸不能駕，我馬亦虺隤。", "閉關吟愁雲，履迹亂蒼苔。", "炎凉自交戰，我輩能忘懐。"]}