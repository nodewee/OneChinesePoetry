{"author": "沈遼", "period": "宋", "type": "诗", "title": "春日中和堂", "paragraphs": ["春風何處來，婉婉不暫停。", "芳林二三月，赤白鬭敷榮。", "我念造化始，有誰主其平。", "天地不相干，世人强經營。", "陽光肆燠沐，幽禽弄和聲。", "春風迎我笑，宛轉入軒楹。", "雖非少年客，感事豈忘情。", "拂拭久懸榻，開簾敞髙明。", "衰病無可樂，聊兹寄平生。", "彭殤付一夢，吾已能逃名。"]}