{"author": "孔武仲", "period": "宋", "type": "诗", "title": "龜石", "paragraphs": ["平川洶洶經南國，匹練横拖半天碧。", "洪瀾巨浪之中央，忽見頽嵬太古石。", "此石由來幾許時，混元一氣初開闢。", "神功割破混沌胎，劃落半空隨霹靂。", "非黿非鼇不可辨，有若神龜見蹤跡。", "精剛不待媧皇錬，渾樸寧從巨靈擘。", "我知神物本天性，推移運轉非人力。", "當時大禹走天下，驅至九江爲納錫。", "萬牛攅車載不動，鐡軸峥嶸自堆積。", "秦皇鞭山移四海，怒視不能移咫尺。", "至今獨立猶驚人，地志山經不能測。", "千靈萬狀誰復知，一片堅頑粗可識。", "昂頭突出翠濤中，跪足横蹯九泉脈。", "勁殻縱横竇穴穿，當心一搭莓苔黑。", "淵潜不見曵尾狀，日爍猶驚負圖色。", "青髯剥落向何處，秋草綏綏晨露滴。", "勁徤曾支玉女床，斕斑似點乖龍額。", "漁翁未網先自駭，靈蓍欲伏安可得。", "黿鼉縮首不敢近，蝦蟇巡行夜戰惕。", "歲冬大寒百聖伏，圜圜勁勢無欹側。", "風磨霜錬無日休，髪鬢皴痕成兆坼。", "負才不免刳腸累，至珍惟藉天公惜。", "灼以炎皇之火精，釁以少昊之金液。", "神鑚鬼卜不見形，陰陽造化無遺策。", "大哉龜者物之精，歲久已化爲真形。", "有時月黑無人夜，繞岸光芒芒自生。", "下駭深潭恠蜃窟，上應中天玄武星。", "萬衆森森下相向，來决吉凶真僞情。", "奸狐妖鼠已破胆，山魑野魅見亦驚。", "波神吞氣不敢喘，四面長漪鋪席平。", "吾聞溪老記往歲，半夜風雨來冥冥。", "剨然曵轉大潭左，百里震驚如雷霆。", "妬憎摧折雖萬狀，崔嵬孤高終自靈。", "吁哉天地至奇物，何爲流落于江城。", "銅馬猶聞標漢殿，神羊昔亦馴堯廷。", "便當推置玉堂上，古貌岌岌無欹傾。", "姦臣猾豎作狐媚，見之頳面先吞聲。", "凶荒水旱必可卜，倉卒變恠皆先明。", "匈奴喪魄萬里外，慉縮不敢窺天兵。", "龜乎龜乎用不用，壯士與爾同死生。"]}