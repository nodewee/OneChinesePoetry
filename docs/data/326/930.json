{"author": "孔武仲", "period": "宋", "type": "诗", "title": "內閤錢公寵惠高麗扇以梅州大紙報之仍賦詩", "paragraphs": ["昨夜秋風來户庭，殘燈閃滅微凉生。", "得公團扇未及用，挂向空堂神骨清。", "但將遠趣醒耳目，不獨暑月排歊蒸。", "慚當厚意無以報，前詩空說玖與瓊。", "漆箱猶有南中紙，濶似棋枰净如水。", "傳聞造之自梅州，蠻奴赤脚踏溪流。", "銀波滲徹雲蟾髓，入軸萬杵光欲浮。", "收藏終恐非吾物，寶劍銀鈎有時失。", "不如包卷歸文房，錢公家世能文章。", "五日京兆聊爾耳，歸步金鑾上玉堂。", "玉堂不復知吏事，紫槖華簮奉天子。", "鳳閣曾觀思湧泉，謫仙今振辭如綺。", "不似冷官太苦辛，吟哦風月愁山鬼。"]}