{"author": "沈遼", "period": "宋", "type": "诗", "title": "走筆奉酬伯昌示瀟湘煙竹圖", "paragraphs": ["三年瀟湘客，不厭瀟湘游。", "二水相會處，下有白蘋洲。", "洲上多美竹，出沒清淺流。", "森森百頃青，玉簳長與修煙浮。", "歲久無人採，往往半折古岸頭。", "坡陁上下不知際，直接九疑千古愁。", "當時古人相會處，至今作亭在林幽。", "最愛苦雨時，吾甞棹輕舟。", "樂與漁人相往返，其意豈在網與鈎。", "由來古人能放達，何必傲王侯。", "洛陽公子有佳致，落筆直與造化侔。", "方拏抨圖止數尺，寫出瀟湘千里秋。", "南山老夫謝世故，一榻静卧如浮漚。", "遣使持書遠相示，欲與老夫醒病眸。", "老夫困瘁不知報，世上誰爲王子猷。"]}