{"author": "沈遼", "period": "宋", "type": "诗", "title": "初創二山", "paragraphs": ["左山叢古木，縈带多美竹。", "右山少平地，硱磳斷蒼玉。", "於此豈無竹，蕭疏倚巖谷。", "上參九頂道，俯浸青谿澳。", "於彼豈無石，嵌崖大如屋。", "景業讀書處，基構有遺躅。", "始吾購二山，何爲不相属。", "中間古蘭若，臺觀當山腹。", "巖洞九十七，龍蛇所潛伏。", "昔人作軒榭，髙深寄林麓。", "我乃巢西崦，手自親鋤斸。", "青溪漫無際，島嶼相重複。", "雨餘山更佳，春流漲平峪。", "下矙池陽市，修煙弄芬馥。", "大江天上來，淮山點眉綠。", "老夫豈無意，落日傲鴻鵠。", "東嶺亦誅茆，小庵粗容足。", "六峰引南睇，九華勢相續。", "白雲與誰期，千載媚平陸。", "清曠無俗韻，修明資遠目。", "去秋已種麥，今春復栽粟。", "野老豈余欺，東坡幸膏沐。", "二山誰與適，最與枯藤熟。", "相見詎無人，顧我真麋鹿。", "百年一瞬事，何暇知委曲。", "得此化餘年，不問君平卜。"]}