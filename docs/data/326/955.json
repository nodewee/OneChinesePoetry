{"author": "孔武仲", "period": "宋", "type": "诗", "title": "瓊花畫軸", "paragraphs": ["我欲遊廣陵，江湖浩難涉。", "喜有瓊花枝，相隨在巾篋。", "北人初不識，謂是玉蝴蝶。", "天妃絕世艷，乃以方妓妾。", "古祠惟一株，他種不欲接。", "春風亂百草，紅紫鬭紛煜。", "皓然姑射姿，豈少朱粉頰。", "鐡幹已峥嶸，雲朶正稠叠。", "書林日清閒，萬慮坐收攝。", "悠然對妙筆，頗與幽興愜。", "彷彿未易得，吟思舌徒囁。"]}