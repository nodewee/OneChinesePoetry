{"author": "釋淨端", "period": "宋", "type": "诗", "title": "答陸蒙老韻", "paragraphs": ["枕上浮生過半百，短髮毿毿霜樣白。", "西溪河上舊家山，歲歲故鄉歸似客。", "船頭漸進古松門，云是吳筠讀書宅。", "煙雲半嶺望層樓，鰲頂崢嶸蘂宮窄。", "有人掛衲歸盤陀，稜稜瘦骨真維摩。", "幾年面壁舌不動，忽然拍手賡漁歌。", "秋來滿船載明月，俄驚雨笠仍煙蓑。", "黄梅渡口水流急，五湖深處任風波。"]}