{"author": "沈遼", "period": "宋", "type": "诗", "title": "寄昭慶闍黎", "paragraphs": ["二年客江漢，不知春與秋。", "東來望吳越，歷記昔時遊。", "蕭山江水西，萬屋白雲迷。", "地勢既灑落，家家臨水隄。", "中有一大士，法與天台齊。", "至行通神明，多果無階梯。", "吾昔屢入室，遂能離筌蹄。", "誰言似金粟，真已謝荆溪。", "憫憫强冠带，悠悠恨乖暌。", "仍作趙魏行，何年造幽棲。", "臨風一問訊，深已愧提撕。"]}