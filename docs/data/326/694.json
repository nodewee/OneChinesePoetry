{"author": "袁默", "period": "宋", "type": "诗", "title": "白龍洞", "paragraphs": ["開元年中關輔旱，靈岳神祠禱幾徧。", "少監馮生能畫龍，明皂命試新池殿。", "落筆婉蜒勢未已，素鬣冰鱗濕如洗。", "池波洶湧雷電驚，雲氣之門白龍起。", "吾觀馮豈作霖人，畫龍能雨疑有神。", "深山大澤多窟穴，不應杳眇不似真。", "澄江接海連空白，泓深當是神龍宅。", "螭虬狡獪非其倫，河伯江妃敢驅役。", "霜鎖煙關晝不開，時傾膏雨蘇民災。", "一爐香火動誠意，風馬雲車天際來。", "吾聞澤國多水患，淮甸地乾多苦早。", "願均神力遍四方，無令水旱常相半。"]}