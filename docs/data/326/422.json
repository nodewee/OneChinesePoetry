{"author": "沈遼", "period": "宋", "type": "诗", "title": "圓明師爲余鼓琴作昭君操因感其意辭以贈之", "paragraphs": ["王昭君，漢宮女。", "生如桃李花，皖皖託朝露。", "不向春風榮，摧折在泥土。", "恥將黄金市顔色，空得君王一迴顧。", "黄門扶我上車去，遙望漢宮隔煙霧。", "十年簾下學畫眉，不知還被蛾眉誤。", "中間悲怨或易忘，如今羈愁那可論。", "夢中時復作歌舞，滿目異類誰與語。", "胡風日夜驚吹沙，不知春來復秋去。", "一生此恨終難言，獨自援琴傳作譜。", "傳作譜，一曲未終淚如雨。", "我來都城下，黄塵厭羈旅。", "道人爲我試一彈，使我超然爲懷古。"]}