{"author": "韋驤", "period": "宋", "type": "诗", "title": "别李世美", "paragraphs": ["御茶貢了文書閴，静一堂深生晝寂。", "木蘭花謝葉成陰，霽日輝輝蕩輕碧。", "主人爲我開芳筵，灧灔金樽泛春色。", "舉杯相屬念我行，贈以長篇重圭璧。", "聯官共職誠意鈞，踰歲光陰駒過隙。", "自慚老鈍於事疏，每幸高才見禆益。", "招攜地寶溢課輸，立遣訟筒平鬰抑。", "隔州移粟賑疲甿，指日敺兵斬狂賊。", "走章馳檄公事外，間有賡酬副清適。", "搜羅絕景窮造化，鋪寫幽情露胸臆。", "今朝飲别接殷勤，判袂分岐在朝夕。", "萍蓬邂逅難期度，魚雁附託宜頻的。", "願聆三節促歸軒，聊慰馳情想風格。"]}