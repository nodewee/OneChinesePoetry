{"author": "韋驤", "period": "宋", "type": "诗", "title": "和鄧舍人讀之罘碑二十韻", "paragraphs": ["之罘之碑何所刻，昔者秦人紀秦德。", "風鎪日鑠斷璞昏，雨暴冰殘老龜坼。", "微芒遺字三四行，容易歷年千五百。", "文詞事實可考求，賴有子長修簡策。", "始皇末年氣益矜，輕視天下夸功名。", "玉墀金戶厭宫殿，不遠萬里爲游行。", "鼓鐘帷帳不移徙，所至毫髮皆如情。", "温寒凊暑迴造化，絕深度險安經營。", "徐市盧生巧窺測，浪語神仙致君惑。", "東巡亟欲見三山，從此海壖来轍跡。", "神仙杳邈不可攀，六龍迴首滄波碧。", "從臣無以慰躊躇，請陳勳業刊諸石。", "高文大句如形容，将以榮耀傳無窮。", "銀鈎玉箸勒未久，變故恍惚如飄風。", "人心恚望鬼神怒，滈池神怪俄符同。", "禍秦非胡日在國，長城未畢咸陽空。", "空遺此石蒼崖裏，萬古悠悠辨終始。", "雖然篆刻半缺訛，至今不得藏虚美。", "世人往往愛瑰奇，蠟澤松烟印之紙。", "覽觀莫不哀所爲，豈獨玩焉而已矣。"]}