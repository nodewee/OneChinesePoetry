{"author": "黄廉", "period": "宋", "type": "诗", "title": "勸學", "paragraphs": ["河東人物氣勁豪，澤州學者如牛毛。", "大家子弟弄文墨，其次亦復誇弓刀。", "去年校射九百人，五十八人同賜袍。", "今年兩科取進士，十子釣海頓靈鼇。", "邇來習俗益遷善，家家門戶爭相高。", "驅兒市上買書讀，寧使田間禾不薅。", "我因行縣飽聞見，訪問終日忘勤勞。", "太平父老知此否，語汝聖世今難遭。", "欲令王民盡知教，先自鄉里蒸群髦。", "古云將相本無種，從今著意鞭兒曹。"]}