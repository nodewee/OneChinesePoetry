{"author": "沈遼", "period": "宋", "type": "诗", "title": "德相所示論書聊復戯酬", "paragraphs": ["野舍老餘生，雅尚今已愜。", "不逃世憂患，餘事寄巾蹀。", "行尋青山轉，坐對青山疊。", "欲随白雲去，儻與幽人接。", "盤桓太清洞，悵望長江艓。", "昔時古錦嚢，今還白羽箑。", "不復叔夜煆，真得孫登攝。", "九華一枯藜，青溪一孤楫。", "得喪苟自達，死生安足惵。", "朱顔久不駐，白髪何爲鑷。", "羣物自流轉，吾生寄天燮。", "德相屡相過，老夫寧足躡。", "由來廢井水，不如長劍鋏。", "往往論書法，軒軒兩目睫。", "中郎石經在，元常表軍捷。", "漢魏多傳人，至宋有遺帖。", "唐室初最盛，漸衰自中葉。", "歐虞緬誰嗣，顔桞何足躐。", "篆籕昔難工，草聖誰敢輙。", "巨山作散隸，雄古掀龍鬛。", "貞觀喜飛白，凌厲騰春蝶。", "豈特豁神觀，直可祛鬼魘。", "古人有所寓，天性難必協。", "所志有小大，其材有勇怯。", "或憚懦文雅，或軒昂豪俠。", "或轉戰鞍馬，或驅馳弋獵。", "或發於止諫，或得於訟牒。", "或奮奪床陛，或造成械槢。", "或爲神所追，或自執所劫。", "或醉以賈禍，或詐以行諜。", "或習於娛樂，或勞於呿嗋。", "有燦如文錦，有勁如金梜。", "有倚如戈鋒，有點如山嶪。", "有駛或如波，有媚或如靨。", "或騰如煙霏，或落如鳥跕。", "淵妙欲飛動，拙惡愧偏擪。", "當寢或不寐，當晝亦忘饁。", "有譽終甚微，或毁則羣囁。", "爲功有不至，考古安能厭。", "十年幸能就，萬金毫豈浥。", "金玉敷卷軸，龍蛇閟箱笈。", "是惟小夫技，寧當丈夫業。", "譬如論唐虞，何曾道郇葉。", "如君負髙識，於此何足挾。", "一戰雖未霸，遐心豈即怗。", "朝廷方洽熙，四夷皆遠懾。", "坐復洮河地，直擣幽燕脇。", "朝夕奏奇功，羣儒争鼓篋。", "太平任文治，戰血何煩喋。", "道德以爲宇，威武以爲堞。", "豈比叔孫生，雜用隨何頰。", "吾衰何可道，不死同原涉。"]}