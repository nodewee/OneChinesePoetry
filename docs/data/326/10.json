{"author": "沈遼", "period": "宋", "type": "诗", "title": "讀酈生傳", "paragraphs": ["秦人被塗炭，酈生自清狂。", "暴吏不得加，髙懷信旁洋。", "山東赤龍長，興嘯取功名。", "馮軾下全齊，其身先就烹。", "古人不輕死，何嘗貴其生。", "顧已有所造，二途皆一征。", "有誰憐是翁，欲以身狥榮。", "未卒杯酒樂，蒼茫禍來嬰。", "所懷奄不救，焉如監門清。", "乃知謬厝置，視世已皆輕。", "死者良可歎，世俗方營營。", "至仁吾所師，但欲窮山耕。"]}