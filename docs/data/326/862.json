{"author": "韋驤", "period": "宋", "type": "诗", "title": "上太守陳少卿十韻", "paragraphs": ["風流富川盛，善政久濡霑。", "市價童無惑，關譏盜不潛。", "賣刀人向本，讓路俗知謙。", "明府精區處，圜扉絕滯淹。", "青綸方調補，內屏幸趨瞻。", "直道爰來遇，孤蹤豈自嫌。", "有時申讞議，仰見霽威嚴。", "志得寧辭賤，公閑倍養恬。", "爰須祈汲引，足以慰清廉。", "靜念官居樂，長言孰可箝。"]}