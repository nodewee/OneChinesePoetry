{"author": "孔武仲", "period": "宋", "type": "诗", "title": "五鼓", "paragraphs": ["夜枕回遠夢，北窗覺微明。", "遙知扶桑曲，萬頃搖光晶。", "江海已瀺灂，魚龍俱震驚。", "大哉陽德敏，頃刻周四溟。", "天星黯餘照，林飈颯先聲。", "栖鳥不安巢，世務新營營。", "陽德固主動，與物皆流行。", "君子法天時，燕居嘗夙興。", "流火感隙駒，翰音伺雞鳴。", "焚香奉真祠，篝衣尋六經。", "夜氣猶未曉，神觀則愈清。", "力省功或倍，心虚思彌精。", "道要處戒定，自伐如刀兵。", "書紳以自勸，因之遺友生。"]}