{"author": "沈遼", "period": "宋", "type": "诗", "title": "送超禪師", "paragraphs": ["老夫結庵南山前，此生終不蹈世緣。", "邂逅雲門亦何言，白雲無心媚青天。", "禪師来自廬江壖，一住秋浦逾十年。", "不露鋒角常坦然，四方禪客芒屩穿。", "朝来擊鼓登法筵，一鉢出置行路邊。", "笑謝大衆如雲連，欲以此身老林泉。", "秋風飄飄江上船，想見玄沙扣船舷。", "諸方有人問病孱，爲道如今不參禪。"]}