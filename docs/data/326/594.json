{"author": "劉季孫", "period": "宋", "type": "诗", "title": "登介亭", "paragraphs": ["使君中和堂，六月無炎溽。", "隨呼眾賓集，一笑清風足。", "復爲曲水飲，石面湧寒淥。", "持杯襟袂涼，酒出金鯨腹。", "旌旗登鳳皇，羽翼在林麓。", "半空老崖斷，千載靈藥伏。", "松杉各雄枝，螭蜃傍奔逐。", "古韻豈塵世，遐瞻有天目。", "霸國荒故壇，墠社移新屋。", "霞標起山近，潮勢卷江速。", "物外得長涼，樽前尋往躅。", "有客告將行，遲留待珠玉。", "欣然點鼠鬚，萬象歸一幅。", "終篇燦燦動，滿座琅琅讀。", "此時天樂奏，到夜山鬼哭。", "和之慚豈敢，來者信難續。", "粉壁鑑相射，香媒塵不觸。", "醉歸掃雙堵，字字照巖谷。", "星辰眾所仰，富貴公豈欲。", "一言換凡骨，芝朮誰能服。"]}