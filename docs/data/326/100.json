{"author": "沈遼", "period": "宋", "type": "诗", "title": "陽羨浮翠亭", "paragraphs": ["江南山川若奔鹿，下照江流翠相矚。", "朝望長干暮石牌，山頭年年春草綠。", "我昔長愛江南遊，當時少年今白頭。", "人生匆匆寄幻事，六朝得喪惟荒丘。", "陽羨本自江南州，水邊孤烟千古愁。", "沙禽關關夜相呼，稻粱自足知何求。", "我生已如不繋舟，投老爲誰計沉浮。", "腰間墨綬亦偶爾，此地欣與心相投。", "行歸三吳卜幽隱，不復更到枚回洲。", "漁父丈人莫相笑，解带於此聊遲留。"]}