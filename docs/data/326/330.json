{"author": "沈遼", "period": "宋", "type": "诗", "title": "五言贈别博明二古", "paragraphs": ["三年客零陵，所得惟二古。", "彼室雖屢空，髙誼詒先矩。", "顧我被遷斥，數過南山塢。", "攘臂豈無人，久要何足數。", "君無一樽酒，我無一柈黍。", "相見動移晷，不及市朝語。", "博古練世故，黑白誰敢侮。", "明古喜方術，虚懷安疾苦。", "古人處其道，足以察臧否。", "何用輕薄兒，口舌賣州府。", "度直始詩書，襟靈各翹楚。", "陰德有陽報，終當大門户。", "老夫趣北歸，顧予求所處。", "昏悖何可言，愧汗欲如雨。", "詩人慎加飡，斯意亦可取。", "不忘雙鯉魚，遥想瀟湘渚。"]}