{"author": "孔武仲", "period": "宋", "type": "诗", "title": "伏中作二首  其二", "paragraphs": ["去歲復今日，清槐繫扁舟。", "手攜笻竹杖，朝上龜山頭。", "百川合爲一，浩渺蟠天流。", "徙倚弄佳音，嘯歌懐舊邱。", "京都偶爲客，歲月復臨秋。", "蓬轉近千里，星回將一周。", "酷暑雖暫解，餘威難速收。", "金火兩相摶，火壯金欲流。", "恐有鬰蒸陳，當代作戈矛。", "且當事紈扇，未可窺狐裘。"]}