{"author": "杜純", "period": "宋", "type": "诗", "title": "送中濟侍郎帥慶得乘字", "paragraphs": ["羌馬軼河西，詔下絕貢聘。", "自是封疆臣，都俞命彌敬。", "莫如小司徒，欽哉往臨慶。", "貔貅十萬人，大半爵公乘。", "恩將懷其心，威足繫其頸。", "牧無南向塵，指揮罔不定。", "邊氓歌夜耕，更續公劉政。", "今日燕西園，愧接儒林盛。", "陽關斷誰腸，笑把金鍾聽。", "家世本詩書，無勞霍去病。"]}