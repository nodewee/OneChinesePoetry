{"author": "孔武仲", "period": "宋", "type": "诗", "title": "秋夜對月", "paragraphs": ["月行青天入重雲，金波洩洩穿魚鱗。", "須臾雲收境亦静，虚空表裏無纎塵。", "寒光正與人相射，碧琉璃中低玉盆。", "微風更入北窗竹，餘聲颯洒清心魂。", "頗疑碧落在步履，廣寒清都相與鄰。", "乘槎去後事寂寞，至今織室臨河津。", "却思白日走城郭，浮埃馬足何紛紛。", "勞之以晝逸以夜，天意儻欲甘苦均。", "人生南北無定所，浪自轉徙隨燕秦。", "關河渺邈鄉井異，惟有明月來相親。", "﨑嶇萬里如咫尺，圓缺帷有年年新。", "如兹久要乃可喜，相對可不羅壺樽。", "黄金如不付酒媪，雖富不如長賤貧。", "重城沉沉桂魄下，蘿永愧山中人觀。"]}