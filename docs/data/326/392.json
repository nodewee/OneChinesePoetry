{"author": "沈遼", "period": "宋", "type": "诗", "title": "奉送安行弟赴愽羅守", "paragraphs": ["愽羅四十雪上鬚，前年将兵出髙奴。", "直取金湯癿名帳，卷旗夜過烏波涂。", "黠羌倉惶不暇戰，即時破蕩禽作俘。", "槖馳牛馬以萬計，白米青鹽歸我儲。", "朝廷下令趣軍賞，丹砂書檄黄金書。", "愽羅解甲入帥府，歸功老成爲後圖。", "漢兵百萬若虓虎，弓劍勁利無全胡。", "不知黠羌欲送死，夭樂給事先六軀。", "羣帥無功坐待命，天子神聖貸不誅。", "愽羅奮髯笑呼盧，黄綬却參朝士裾。", "踰年都城困塵土，乞得一麾南海隅。", "江外山川舊遊好，擊鼓鳴笳聯舳艫。", "秋風翻浪白如雪，美酒滿船誰要酤。", "齊山老翁謝世故，不知門外賢與愚。", "相見欣然拂棋局，不妨遊戯爲歡娱。", "灊山金丹久已就，仙夫道友來相呼。", "愽羅俯首竊自笑，薄命若爾何爲乎。", "圖形不止凌煙閣，迅步扶我青雲衢。", "豈如小邦苟廪祿，畫諾足以嬉朝晡。", "嗣宗已卜匡山宅，雙林工簏青谿魚。", "子歸當在十載外，老境共寄江南墟。"]}