{"author": "沈遼", "period": "宋", "type": "诗", "title": "奉送醇老", "paragraphs": ["近世考吏師，誰如李荆州。", "斯人不可作，伊洛青松丘。", "江上逢故客，揚名談舊遊。", "蚤被北海薦，不向龍門羞。", "三年州從事，利刀無全牛。", "毁譽豈無人，春夢空悠悠。", "乃知雲臺棟，當向華岱求。", "潢汙一尺水，豈能縱呑舟。", "老夫卧山野，自将麋鹿儔。", "雖云相見晚，笑語欣相投。", "曠不入州府，何由接綢繆。", "江南二月春，坐想潁水流。", "適當及瓜代，哂笑豈不優。", "它年青雲路，六翮固已修。", "嵩杪有髙士，爲記南山幽。"]}