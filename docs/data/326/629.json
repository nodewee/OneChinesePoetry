{"author": "劉季孫", "period": "宋", "type": "诗", "title": "三高祠詠古三首  其二", "paragraphs": ["吳江淨如鏡，吳艇輕如飛。", "吳山遠如畫，此景天下稀。", "秋風曉槭槭，秋雨涼霏霏。", "誰將菰菜擷，正是鱸魚肥。", "時有季鷹者，懷此知所歸。", "浩歌有餘樂，肯樂首陽饑。", "親朋不可挽，飄忽雲邊衣。", "亦聞有富貴，大第嚴朱扉。", "食必列鐘鼎，侍妾鳴珠璣。", "簪裾望顔色，賓從生光輝。", "一言轉造化，枯朽生芳菲。", "功高責更重，勢或干天威。", "福深禍亦稱，顛覆始知機。", "斯人悟茲理，弔世潛歟欷。", "浮沉顧寵祿，安能與心違。", "滄波浩無際，草木情依依。", "可以恣幽步，白雲藏釣磯。", "靜引一杯酒，高歌憐昨非。", "數峰太湖上，斜陽明翠微。", "虛亭展遺像，想見猶忘機。"]}