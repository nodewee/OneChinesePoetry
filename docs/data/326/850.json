{"author": "韋驤", "period": "宋", "type": "诗", "title": "武夷游仙詠", "paragraphs": ["崔嵬倚天蒼翠勻，羅列百里清無塵。", "氣象不與凡山鈞，舉目已訝非前聞。", "悠悠官道行溪濱，不陟峻險仙源分。", "穿松度竹微荆榛，古觀壮麗依嶙峋。", "道人鶴氅烏紗巾，引我舉棹來長津。", "横灘激浪花如銀，舟子敏捷妙入神。", "縈紆逆泝山之根，兩壁萬仞干青雲。", "如庵如室如倉囷，奇蹤怪状何紛紛。", "仰觀持久頭酸辛，開蓬偃卧望始真。", "遺機斷脱罏不燻，漆棺不朽藏何身。", "雞窠亂草宛若新，舟航六七排魚鱗。", "半入崖厂誰施陳，輒疑構置因昔人。", "留此詭異矜常倫，却看危峭無攀捫。", "下插萬丈深潭淪，雖有智力何由伸。", "此莫謾詰徒自勤，手披舊記煩咨詢。", "逖想會仙奚所存，兩峰最大勢最尊。", "當時曾集三千賓，幔亭鋪設紫雲茵。", "酒味醇潔餚羞珍，鳳兒荷香藝絕羣。", "賓雲奏徹更幾春，飲散祇以夸曾孫。", "神仙渺茫難重論，此會此語相傳云。", "儼然遺跡尚不冺，嚴祠唯奉武夷君。", "潛有惠澤均斯民，我遊自午至夕醺。", "目力所能纔逡巡，長言記錄濡毫頻。", "師仙術異非所欣，但悵勝概無緣鄰。"]}