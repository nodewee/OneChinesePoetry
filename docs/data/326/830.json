{"author": "韋驤", "period": "宋", "type": "诗", "title": "古金章", "paragraphs": ["黄金鑄印龜爲紐，埋沒郊原已綿久。", "春泥深處襯耕蹄，臘雪銷時經獵走。", "臘去春來幾百年，年年寂寞無收夤緣。", "不知何代何王賜，於此奚爲獨墜捐。", "由來至寶寧長棄，一旦光輝難自秘。", "牧兒蕘子兩窺觀，不識彫章祇知利。", "里胥白官官爲收，歘從下邑歸之州。", "發囊啟襲生精彩，十目爭視寒星流。", "粲然五字分明在，蒼龍副将軍所佩。", "将軍安在惟空名，方寸堅剛終不潰。", "物否而通理所宜，在人誰謂殊於斯。", "請看金印雜瓦礫，未逢採拾毋輕嗤。"]}