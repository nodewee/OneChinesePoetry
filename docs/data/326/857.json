{"author": "韋驤", "period": "宋", "type": "诗", "title": "追詠西園海棠", "paragraphs": ["西園正月月欲殘，海棠一株花正繁。", "滂葩灧灧鬭朝日，露洗蜀錦紅光寒。", "回環桃李競無色，卓爾獨秀當朱欄。", "兩春行役不及見，今日偶幸官身閒。", "擬開金罇恣歡賞，酬酢宿恨開衰顔。", "無何職事忽牽制，遽戒舟楫乘波瀾。", "却嗟逐物猶带芥，未免回首興長嘆。", "悠悠清夜入寤寐，往往蝶夢曾飛還。", "歸來綠葉空滿枝，正與老態相追攀。", "須知樂事少如欲，誰謂天意於人慳。"]}