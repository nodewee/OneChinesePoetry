{"author": "程頤", "period": "宋", "type": "诗", "title": "聞侯舅應辟南征詩", "paragraphs": ["辭華奔競至道離，茫茫學者爭驅馳。", "先生獨奮孟軻舌，扶持聖教增光輝。", "志期周禮制區夏，人稱孔陰生闕西。", "當途聞聲交薦牘，蒼生無福徒爾爲。", "道大不爲當世用，著書將期來者知。", "今朝有客關內至，聞從大幕征南垂。", "南垂凶冠陷州郡，久張螳臂抗天威。", "聖皇赫怒捷書緩，虎侯秉鉞驅熊罷。", "宏才未得天下宰，良謀且作軍中師。", "蕞爾小蠻何足殄，庶幾聊吐胸中奇。"]}