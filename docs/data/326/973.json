{"author": "孔武仲", "period": "宋", "type": "诗", "title": "歸舍吟", "paragraphs": ["長堤夾天溝，浩蕩東南流。", "上有騎馬客，枯髯清兩眸。", "馬後無飛蓋，馬前無鳴騶。", "進無趦趄謁，退無輕俠遊。", "攜金入市賣，十舖不一售。", "包裹却歸舍，置之床一頭。", "半夜光滿屋，潜知是精鏐。", "貴物莫賤貨，不如深巷收。", "一旦遇知者，堆斗價可求。", "寄謝路傍子，神珠難闇投。"]}