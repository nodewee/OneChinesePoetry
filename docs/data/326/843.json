{"author": "韋驤", "period": "宋", "type": "诗", "title": "得鹿", "paragraphs": ["呦呦山中鹿，倉卒出深藪。", "車徒歘以至，驚顧却衝走。", "荷篋適當之，觝觸難措手。", "一夫不能勝，掎角賴前後。", "我馬止其所，險隘不敢驟。", "思欲縱之去，騰突懼反受。", "𨃪𨈌縶四足，憤氣徒陰吼。", "更番耦八肩，雙隻度九堠。", "順風率汗背，暮達行館右。", "解徽置中庭，微息已絕脰。", "事殊注虞旗，難以公私剖。", "臠割遇善屠，騞砉聲隨肘。", "均霑及兵隸，不使或薄厚。", "投醪古所重，况此徧羣口。", "聞音不食肉，兹義予獨守。", "猗嗟鹿之微，共命殆非偶。", "不由馳獵窘，不以罟擭誘。", "逡巡赴死地，有若杵投臼。", "無乃失所向，猖狂自貽咎。", "彼類榛莽間，知而能警否。"]}