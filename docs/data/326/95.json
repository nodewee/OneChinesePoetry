{"author": "沈遼", "period": "宋", "type": "诗", "title": "張公洞下", "paragraphs": ["道人升天久不迴，至今洞門向北開。", "當時仙仗人不識，白雲繚繞山間來。", "闖然初望燒香臺，百步九折多蒼苔。", "仙官委蛇劍佩肅，霓旌羽蓋光漼漼。", "鶴馭欲下風作媒，雪猿白鳳勢欲頹。", "嵌巖石乳誰敢飲，洞下風水聲如雷。", "龍車遙遙斷消息，數百年來化爲石。", "六朝人物丘墓壞，白骨盡爲泥土蝕。", "吾昔已煉九華丹，欣尋二洞窮幽寂。", "稚川方求句漏令，長史亦賴旌陽力。", "手種青精期可擇，未能脫去空羈靮。", "籃輿往來不憚勤，搔首山前髪斑白。"]}