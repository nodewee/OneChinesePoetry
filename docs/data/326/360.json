{"author": "沈遼", "period": "宋", "type": "诗", "title": "寄題野翁無悶堂", "paragraphs": ["餘不衣冠故吾里，上下三吳一谿水。", "方山峨峨出清泚，野翁卜築當山趾。", "春氣來自楊桞始，不待葩華著桃李。", "蓮生半卷未猒眼，已在紅蕖明鏡裏。", "秋風瑟瑟最先至，千里蒼煙接山起。", "車聲馬足不得到，無悶主人方隱几。", "想見野翁形氣古，少年詞華奮瓌瑋。", "春秋八十尚不倦，一篇一詠無餘晷。", "有材無用古所嘆，知命不憂方可喜。", "神完貌固得所養，從來軒冕如糠粃。", "嗟余跋疐亦可鄙，老向江南治蓬藟。", "隱身齊山絕人跡，獨與白雲同作止。", "白雲無心歸故山，故山自與野翁閑。", "聊上南岡一引領，落日已在桑榆間。"]}