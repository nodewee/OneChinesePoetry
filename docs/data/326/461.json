{"author": "釋了元", "period": "宋", "type": "诗", "title": "送劉貢父悴海陵", "paragraphs": ["吾儕客京師，晨夕厭歡聒。", "僦舍八九椽，鬱溽增煩渴。", "有如轍中魚，噞喁不可活。", "百鳥趨高門，䟃𧽼互揮喝。", "論辯苦難裁，氣焰欻相奪。", "所喪或捐軀，所得未易撮。", "我聞江湖間，連山翠如抹。", "山下走滄波，山巔富松栝。", "鳧鴨亂菰蒲，魚黿聚坡堨。", "世事劇飛電，人生真漂沫。", "誰其違樂遊，而此卷顰額。", "君直秘書閣，日趨黄金闥。", "忽思雲水行，飄然誰能遏。", "朝出都門東，襟胸迥披豁。", "放舟下淮楚，天地頓空闊。", "莫苦道路難，暑令怳已末。", "君看日月疾，俯仰換裘葛。", "無謂監州微，孔孟猶短褐。", "時來發光華，春陽奮枯枿。", "惟君飽才術，流輩服穎脫。", "早作歸朝期，豈學弦與筈。"]}