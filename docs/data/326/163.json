{"author": "沈遼", "period": "宋", "type": "诗", "title": "戲呈慶復乞畫", "paragraphs": ["鷙鳥寧有種，詩書多不傳。", "豈期猛厲氣，專美鷹與鸇。", "有客畫鴉鶻，古紙含秋烟。", "羽毛被玄甲，爪角森戈鋋。", "想見太公望，桓桓統中權。", "何如鄞中尉，側目誰敢前。", "吾方病拘鬱，逍遙溪水邊。", "賞此神駿物，霜風相孤騫。", "從公乞妙墨，小齋伴衰孱。", "何以報雅况，作詩致拳拳。"]}