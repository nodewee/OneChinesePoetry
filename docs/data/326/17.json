{"author": "沈遼", "period": "宋", "type": "诗", "title": "將去錢塘望烏峰有感", "paragraphs": ["海燕謝故巢，明年復來棲。", "遊人去故里，飄飄困東西。", "三年豈云遠，往往遂乖睽。", "猶如水中木，那得有定稽。", "青山爲無聊，野水含悽悽。", "人生百年樂，中復失故蹊。", "悲歌夜半清，收涙不可啼。", "深愧社中翁，生死守一谿。", "無榮安得辱，萬事皆可齊。", "吾性樂幽閑，未遂親鋤犁。", "爲約平生遊，終不爲世迷。", "箕潁有夙心，老將守田畦。"]}