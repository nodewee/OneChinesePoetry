{"author": "韋驤", "period": "宋", "type": "诗", "title": "暮夜還家得清叟所留二詩因以謝", "paragraphs": ["暑雲結雨殊蒸鬰，騎馬天街塵土沕。", "汗漬巾冠溜墨珠，兩目昏眵睛忽忽。", "入門下馬意歘紓，一派清風偶飄拂。", "豁然自喜方自疑，短軸碧牋僮捧出。", "開卷知爲清叟詩，濯熱蠲煩一何疾。", "清叟之詩豪且麗，筆力滂葩少儔匹。", "上篇首吟東府西壁之畫竹，彷彿龍孫見奇質。", "繼言手植湘川斑，一一琅玕露蕭瑟。", "次篇追憶錢塘西湖之荷花，十里紅香夢難必。", "形容摸寫極纖妙，造物無心爲之屈。", "繄余何幸併獲觀，冰飲玉壺清澈骨。", "須臾狂霔轟雷車，至寶似難安陋室。", "欲還却記古人言，在處護藏宜有物。", "且攄鄙思酢所貽，無以續貂還見詰。"]}