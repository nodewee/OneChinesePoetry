{"author": "韋驤", "period": "宋", "type": "诗", "title": "觀劈石", "paragraphs": ["籃輿遠冒西山色，宛轉羊腸踏寒碧。", "巖涯深處屢騰聲，何事晴雲多霹靂。", "尋聲迤邐過枯林，始見羣工劈山石。", "斧斤鋒刃奚足云，鐵楔縱横乃爲力。", "隨文察理以段致，大或尋常小盈尺。", "心冥手應出自然，不啻庖丁操騞砉。", "問其勤苦将胡爲，驅車運致希酬直。", "牛山濯濯罹採伐，萌蘖悄如無夜息。", "此山遭值甚牛山，攻撃何年可終極。", "石頑人智其奈何，智巧反爲天地賊。"]}