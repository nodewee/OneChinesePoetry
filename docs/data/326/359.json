{"author": "沈遼", "period": "宋", "type": "诗", "title": "太古師彈琴示道輔", "paragraphs": ["我卧南山正如夢，朝来欲過左史洞。", "陽羡羽人惠相訪，三尺焦桐行自從。", "山上赤日烈如火，洞裏石泉凝作凍。", "揮手一奏離騷曲，促軫重作髙山弄。", "巖下隱隱白雲生，松風泠泠幽鳥哢。", "誰識襄陽魏夫子，緇衣遠來自崤雍。", "身出重圍戰不死，振翼江南若孤鳯。", "數日相從甘淡薄，不與人間同倥偬。", "夫子能知琴中趣，不叱老夫無世用。", "三人出洞日已斜，青山茫茫煙瞢瞢。"]}