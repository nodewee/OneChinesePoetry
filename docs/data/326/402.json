{"author": "沈遼", "period": "宋", "type": "诗", "title": "奉酬伯昌志國所示古調", "paragraphs": ["餘景避世讙，棲遲在丘壑。", "公子引車騎，相訪南山崿。", "長離舞員嵩，同爲九皐鶴。", "晚節雖殊途，彷彿當年樂。", "間關幽鳥哢，凌亂餘花落。", "春風豈有意，羣生自回薄。", "夙昔欽二妙，聯函得佳作。", "顧予非季子，何足聞古樂。", "葩華玩洒藻，銀鈎窺雅愽。", "故知霄鴻意，不爲塵埃鑠。", "吾蚤拙世用，投老更衰索。", "慚無錦繡叚，何由報金錯。"]}