{"author": "袁默", "period": "宋", "type": "诗", "title": "秦望山", "paragraphs": ["海上仙山與凡絕，迢迢弱水不可涉。", "鷙膺蜂准豈不知，長生不死心未滅。", "雄伯關中亦一時，並吞六國猶指揮。", "白矜功德愚黔黎，驅山塞海疑有之。", "吾聞盧生言，辟惡真人至。", "又聞徐市言，蓬萊藥可致。", "願捕巨魚連弩射，史遷記此不及彼，古老相傳恐真是。", "岷峨一夜失崔嵬，峨耳山從蜀道來。", "嗟乎六丁汝狂斐，區區爲役長城鬼。"]}