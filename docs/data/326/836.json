{"author": "韋驤", "period": "宋", "type": "诗", "title": "謝中書張侍郎分惠賜冰", "paragraphs": ["蒸雲熾結炎威稔，紫禁傳宣馳內品。", "頒冰首及輔臣家，三伏歘成秋氣凛。", "寒光瑩澈带恩輝，圭角峥嶸出天禀。", "紅塵不敢傍朱門，溽暑何由近華寢。", "無瑕獨愜水精盤，薦冷潛被文石枕。", "池鳳應思引輕喙，鼎梅亦覬清餘餁。", "蝸廬窮處厭煩酷，嘉惠分霑幸尤甚。", "兒童驚目且相懽，蠅蚋竄身寧自審。", "荷公借潤變焦枯，食蘖肺腸方渴飲。", "強持累句冒鈞衡，深愧才華非鮑沈。"]}