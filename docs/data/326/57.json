{"author": "沈遼", "period": "宋", "type": "诗", "title": "諷仕  其二", "paragraphs": ["聖人不出世，斯民憂倒縣。", "仁心欲援手，寧以身爲先。", "仲尼貴用我，孟子推諸天。", "二聖有特立，何嘗持後前。", "後來迺昧已，惘惘爲利牽。", "紛挐竊古語，不顧內所愆。", "信如一丘貉，孰有然不然。", "苟伸刀割用，於世已爲賢。", "鼎鼐雜錡釡，誰知重烹煎。", "然提地史録，不如觀長川。"]}