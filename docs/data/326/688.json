{"author": "袁默", "period": "宋", "type": "诗", "title": "季子廟", "paragraphs": ["巢由高風不可及，後世家邦皆子襲。", "東周不競諸侯強，中原未許干戈戢。", "修盟歃血血未乾，稷草離離戰鬼泣。", "闔廬釋楚夫概奔，公子糾殺桓公入。", "兄弟之間寧固多，旦正衣冠暮成執。", "前規舊轍不遠人，嗚呼季子其肯立。", "吳民猶有德吳心，廟貌相望在封邑。", "懷古令人憶慘悽，日落疏林風習習。"]}