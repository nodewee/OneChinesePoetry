{"author": "韋驤", "period": "宋", "type": "诗", "title": "寒菊", "paragraphs": ["皎皎園中霜，鮮鮮砌間菊。", "長至破旬來，兹芳乃幽獨。", "豈其時使然，寒威未加肅。", "又豈各有命，榮謝分遲速。", "如何纖柔質，堅可敵松竹。", "綠葉共威蕤，金英相陸續。", "究之得所自，養助爲之福。", "去蠧誘童稚，剪蒿專野僕。", "恐弱即枝扶，憂乾必澆沃。", "北風賴密樊，朝暉借餘燠。", "侵牟絕蜂蝶，蹴蹂無雞騖。", "得以保天材，隆冬尚芬馥。", "一溉必後枯，嵇生論尤篤。", "孟軻亦嘗歎，濯濯牛山木。", "奚獨物有是，在人宜慎毓。", "關節防疾疢，驅除先嗜慾。", "所養重於心，非徒口與腹。", "所履正乎道，非徒險與曲。", "紛華靡交戰，忮害盡消逐。", "自然致冲和，久壽不遭促。", "持兹養生理，可繼喬松躅。", "興作寒菊詩，葩浮寧傳俗。"]}