{"author": "沈遼", "period": "宋", "type": "诗", "title": "花藥塵外亭", "paragraphs": ["導師昔示化，靈墟肇開鑿。", "山間百草花，救病皆爲藥。", "爾來三百歲，法音亦間作。", "爲人布福時，随緣四豐樂。", "然師法王嗣，金錫中天落。", "海衆蚤知歸，天龍欣有託。", "鼎新金布地，煙雲助回薄。", "岣嶁對岑寂，瀟湘供盥濯。", "維摩老且病，身世兩無著。", "行期過丈室，爲我探泉壑。"]}