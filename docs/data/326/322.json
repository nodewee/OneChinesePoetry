{"author": "沈遼", "period": "宋", "type": "诗", "title": "送夏八赴南陵", "paragraphs": ["老夫久客三湘水，歸來喜食江南鮆。", "白雲猶識舊山川，青眼多慚老兄弟。", "當時親友半不在，中表相存如夢寐。", "公酉冡上春草生，白眉始與君相際。", "髙堂老人八十一，不間衰微論末契。", "招我卜宅居其旁，自顧麋鹿何由係。", "春風引我齊山行，穿雲踏石構巢橧。", "相見常無一樽酒，山中枯淡令人憎。", "凉風未至正苦熱，君忽佩印臨南陵。", "南陵相去五舍近，馬蹄車轍常相仍。", "安輿綵衣得榮飬，況有大舸如飛鵬。", "步上南山一延首，江風浩浩雲騰騰。"]}