{"author": "沈遼", "period": "宋", "type": "诗", "title": "走筆酬亨甫所示二篇次韻和之  其二", "paragraphs": ["老去不爲世網縈，我爲清冷亦假名。", "不識丹臺與赤城，此間寂寂無人聲。", "下視千里山川平，其間隱顯自晦眀。", "稽康作樂知未精，莊周能寧何用攖。", "有動不在彈與枰，至静何爲論攙槍。", "大飲不復論缸罌，一醉寧復更解酲。", "當如美璞含其英，不如不琢鳴琤琤。", "一去一來寄死生，寵辱外事何足驚。", "髙篇琅琅示我情，久已喪魄今載營。", "呼奴擁篲掃柴荆，當有佳客來此行。"]}