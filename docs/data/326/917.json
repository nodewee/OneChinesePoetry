{"author": "孔武仲", "period": "宋", "type": "诗", "title": "閣下觀峴山圖", "paragraphs": ["峴山巉巉清溪濵，倒影萬丈之奫淪。", "往歲嘗有去思吏，熱地尤多高蹈人。", "少年仕宦頗落魄，時登絕頂攀蒼冥。", "幽花美草頗娱目，斷碑刓碣還傷神。", "曉猿夜鶴輕相别，從此奔走十八春。", "舊遊不復齒頰挂，方知到骨俱埃塵。", "麟臺昨日見圖畫，醒若楚客還覉魂。", "方縑一幅論萬里，秋江緑水何粼粼。", "人心與物本無别，正爲利欲相埋湮。", "神功妙手如喚覺，滿座風月來相親。", "騎驢徑去自可到，猶愈飄颻西遊秦。", "剩沽宜城醉其下，日夕倒載望冠巾。"]}