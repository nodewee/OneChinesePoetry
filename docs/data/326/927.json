{"author": "孔武仲", "period": "宋", "type": "诗", "title": "送毅父弟使江東", "paragraphs": ["人生何能爲，寄迹夢寐中。", "之子又遠去，扁舟逐江風。", "而我獨栖栖，弱羽挂樊籠。", "袖手欲大呼，窘如猿檻窮。", "逼迫褐與被，况以憂患攻。", "坐令形勢隔，出處焉得同。", "又無凌雲翮，翩翩作歸鴻。", "强埽道南舍，竹陰泛簾籠。", "及此光景長，無惜觥船空。", "明發看解纜，渠波劇奔驄。"]}