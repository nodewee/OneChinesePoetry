{"author": "韋驤", "period": "宋", "type": "诗", "title": "行役一首", "paragraphs": ["浮梁跨寒溪，出郭十餘里。", "暝投僧舍宿，月影清如水。", "剪燭吏人退，孤坐俄隱几。", "逡巡念歲月，彫疏驚鬢齒。", "少學雖自勇，壯行何不偉。", "胡爲浪奔走，豈足稱使指。", "許國徒有心，歸田尚無擬。", "徘徊仕路間，老大良可恥。", "氣弱不耐飲，詩多常累紙。", "一吟聊破悶，再詠漸輳理。", "以及百千言，往往不能已。", "且以養情性，固非爭綺靡。", "此樂非絲竹，美聽不在耳。", "紆鬰得以紓，易直油然起。", "所以驅馳中，冥搜未嘗弛。", "今宵幸夷曠，似匪塵紛邇。", "悠悠萬感集，銷爍欲何以。", "遂爲行役篇，篇成姑自喜。", "揮毫復吟諷，若與嘉賓比。", "疏泉以養泉，所益不在彼。", "蛟蚓間相雜，要之適吾己。", "儻或不吾知，奚卹譏狂斐。"]}