{"author": "沈遼", "period": "宋", "type": "诗", "title": "居雲巢", "paragraphs": ["我昔泛歸艇，逍遥下湘川。", "願言覿開士，爲我斷攀緣。", "不識達摩老，誰将言句傳。", "幽林得邂逅，故步空囂然。", "邇来齊山下，乃在青谿邊。", "一徑雖甚微，松竹上參天。", "白雲本無迹，作巢類烏鳶。", "上下絕人籟，由來在山顛。", "朝炊一盂飯，夕寄一榻眠。", "委羸豈無事，亦爇爐中烟。", "久已淨諸業，自然忘盖纒。", "此身與此世，影響寄餘年。", "時有佳客至，相與傲林泉。", "客去後孤坐，隱隱風中絃。"]}