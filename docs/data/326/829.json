{"author": "韋驤", "period": "宋", "type": "诗", "title": "過婺源諸嶺", "paragraphs": ["古言行路難，非獨在險阻。", "兹焉婺源道，登嶺足勞苦。", "所謂路之難，其他未足數。", "躋攀上崎嶇，僅與猨狖伍。", "下臨萬丈崖，險黑不可睹。", "馬蹄長及腹，僕頷幾著土。", "俯盼飛鳥背，仰躡游雲縷。", "藤蘿爲所依，用力必審舉。", "終日踐羊腸，天寒汗如雨。", "凝結本無心，開鑿知強取。", "君不見世情嶮惡未易論，此嶺雖高前孰禦。"]}