{"author": "沈遼", "period": "宋", "type": "诗", "title": "雲巢醮上清冷臺", "paragraphs": ["太清朕無形，歷歷縣衆星。", "北斗横天中，衆星朝帝廷。", "顧余草芥士，於此寄餘齡。", "崇壇設香火，秘笈開真經。", "仙客七八人，步虚上清冥。", "再拜致勤懇，肸蠻參神靈。", "願言枯朽骨，清净老巖扃。", "石臺峻重崖，四山合如屏。", "夜寂天更髙，松風響泠泠。", "列炬如長虹，隱映春林青。", "久已謝世故，何心混羶腥。", "齋心肅不寢，已聞朝露零。"]}