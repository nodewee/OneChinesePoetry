{"author": "孔武仲", "period": "宋", "type": "诗", "title": "再用韻和子瞻", "paragraphs": ["堂堂司寇公，族姓原自古。", "支流入漢唐，浩渺無尋處。", "子瞻得家法，自少不勤苦。", "戲劇入塲屋，名聲振寰宇。", "凝思膚寸雲，落筆萬點雨。", "中間觸機阱，窘若带箭虎。", "坎軻連交游，凍饑及穉乳。", "歸來直玉堂，得失亦相補。", "頋我縻一官，未即江海去。", "裳衣裹窮猿，繫以三尺組。", "知公心胸中，坦不置城府。", "漫刺猶可持，還當謁文舉。"]}