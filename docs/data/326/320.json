{"author": "沈遼", "period": "宋", "type": "诗", "title": "德相惠新茶復次前韻奉謝", "paragraphs": ["暑雨闇窮山，道滑不可躡。", "隱几念投老，葛衣坐揺箑。", "林端使者至，乃得德相帖。", "佳惠致新茗，遠來自閩笈。", "吾聞北苑勝，不與羣山接。", "山下幾千家，以此爲生業。", "新陽一日至，東風方獵獵。", "百草尚勾甲，靈芽已先捷。", "所採僅毛髪，厥工巧烹燮。", "甘泉列盎釜，熾炭浩旁疊。", "修竹爲之規，黄金爲之梜。", "形摹各臻妙，製作易妥帖。", "至尊所虚佇，守臣方惕懾。", "其上爲虬龍，蜿蜒奮鱗鬛。", "稍降乃交鳯，文翼相盤跕。", "函封趣北道，驛使互防挾。", "四方老金玉，擬議誰敢輙。", "屹屹健士儋，飄飄迅溪艓。", "穀雨不及潤，權門已盈篋。", "带𩊓體正方，葵華角仍擪。", "始傳盛王鄭，後来止游葉。", "大爲權勢迫，小或盗賊刼。", "其間起鬭奪，亦數冒刑槢。", "南夷出重購，不憚浮海楫。", "北虜比尤好，喜笑開胡睫。", "豈不産邛蜀，豈不生楚葉。", "厥品乃大戾，固難一理攝。", "朱門厭酒肉，辯士厲舌頰。", "儒生備夜誦，農夫困朝饁。", "禪翁過工煮，老獲空腹喋。", "綺席夢騰騰，玉山頭嶪嶪。", "無餘乃尚可，非此意不厭。", "一泛舌已潤，載啜心更愜。", "不惟豁神觀，亦足暢煩惵。", "清泠生肺肝，爽快勝抓鑷。", "孰不恃薏苡，伏波煩謗囁。", "孰不飲醇酎，伯仁憂腐脅。", "祖逖敦雅尚，鴻漸未愽涉。", "君謨號精鑒，才翁亦相躐。", "玉川七椀興，令人解頤靨。", "奇章兩串賜，遺芳在圖諜。", "余昔喜賓客，爲世困書牒。", "輕重必酬酢，往來煩蹻蹀。", "自從竄夷裔，所藏多敗浥。", "亦幸衰老年，數病脾氣怯。", "棄置在髙閣，魂夢昏多魘。", "拘病出湘漢，餘生若蟬蝶。", "希夷有幽卧，刀劍銷鋩鋏。", "一榻就空曠，百骸得和協。", "久已廢翰墨，况復道游俠。", "有味養元和，無物累吾嗋。", "臨風欲占謝，遥企山西惵。"]}