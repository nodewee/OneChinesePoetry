{"author": "沈遼", "period": "宋", "type": "诗", "title": "贈大中鎮國長老", "paragraphs": ["昔從東南來，稅駕依金地。", "迎風步峻閣，始眺澧陽市。", "蒼茫烟霧下，一水縈如袂。", "夷落雜連峰，精廬遙相峙。", "宅土信羈客，杜門忽彌歲。", "風雲一蕭散，身世兩無累。", "懷歸悵有感，史遷念留滯。", "引脰企昔遊，野馬埋蒼翠。", "何時籃輿去，復將老師值。", "請掃巖下石，爲述空王偈。"]}