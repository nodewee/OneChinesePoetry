{"author": "孔武仲", "period": "宋", "type": "诗", "title": "次韻蘇翰林西山詩", "paragraphs": ["黄州水米宜新醅，東坡好花公自栽。", "折花倒酒送流景，不念春風飄落梅。", "醉投青山上九曲，吴王故宫壓崔嵬。", "寒潭已無昔光景，凉殿歘變今樓臺。", "南陽翰林當此日，力探奇險祛塵埃。", "西江雪浪接溪國，巨石森起繁如堆。", "手披荒榛得突兀，中有窊處成樽罍。", "漫疑蹤跡塵埃暗，從此出躍樊山隈。", "大賢坎軻終必用，古劍雙蟄生莓苔。", "忽抛光芒萬丈去，星斗辟易青天開。", "欃槍枉矢莫妄動，以湯滴雪誰先摧。", "披奇振淹自明主，區區識寶非張雷。", "陽春一奏衆争和，咸韶蕩黙羣仙來。", "雖然此亦外物爾，豈繫兩公樂與哀。"]}