{"author": "曹輔", "period": "宋", "type": "诗", "title": "次韻答天啟", "paragraphs": ["天兵連營十萬釜，烈烈威聲震西土。", "崑崙月窟掃欲空，豈止斯民被時雨。", "賀蘭狡兔遁三穴，黄口嬌雛永離乳。", "臨機一失挫銛鋒，誰願忠言如藥苦。", "吾鄉蔡子喜談兵，早歲曾過阿戎語。", "逸才自擅鸚鵡賦，高韻仍爲鸜鵒舞。", "方略應須敵萬夫，徒擊韓嫣笑當戶。", "政宜弱冠請長纓，繫取單于置高俎。"]}