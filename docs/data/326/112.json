{"author": "沈遼", "period": "宋", "type": "诗", "title": "贈清道", "paragraphs": ["少年好書老彌篤，牙籖錦囊數百軸。", "江左墨妙世不矚，有唐諸公粗可錄。", "諸公草法無可稱，中葉始有張顛名。", "張顛下筆有神會，其妙不似點畫成。", "後來沙門有藏真，措意瀟灑尤更精。", "當時二子最名盛，至今學者皆伏膺。", "本朝蘇公名弟兄，汝南蒲陽亦有聲。", "比來諸公已老死，其餘卑俗類可憎。", "我昔乘興遊都城，列子示我新素屏。", "始知無擇得此道，長沙道人今復生。", "歸來窮巷掩柴荆，惠然相訪得忘形。", "贈我數行豈無意，勢如九河注滄溟。", "中間龍蜃降沒升，歡伏不暇獨可驚。", "自欲何能謝言情，欲贈金玉還愧輕。", "慇懃之揖喜不勝，使我驅霧老眼明。"]}