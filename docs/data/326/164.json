{"author": "沈遼", "period": "宋", "type": "诗", "title": "秋早登住閣", "paragraphs": ["病夫倦拘鬱，遐賞寄重閣。", "大火欲西流，髙林已搖落。", "海旁土氣淺，風雨易回薄。", "數日多狂飇，餘暑亦濳卻。", "千山在天際，清氣遙可託。", "平生樂烟霞，幽步誰與約。", "緬懷機雲輩，襟靈信夷廓。", "草草蹈危機，千載尚可啄。", "吾知非世用，白首甘寂寞。", "攝令亦偶然，何能求民瘼。", "勾釘盡誅斂，下筆良多怍。", "不如陳太丘，行歸老丘壑。"]}