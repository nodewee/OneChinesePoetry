{"author": "孔武仲", "period": "宋", "type": "诗", "title": "遊城北李氏園池", "paragraphs": ["池塘春色歸，波水已極目。", "鳬雁稍下來，垂楊舞新緑。", "登臨不憚遠，枉徑入重復。", "已見數種花，參差隔脩竹。", "非特野興長，彩翠動華屋。", "沁園天下名，魯館當年築。", "百年猶盛麗，風景冠輦轂。", "當時手種植，仰視皆喬木。", "主人况仁賢，客至初不速。", "躋攀脚力盡，更酌以？渌。", "左右列圖書，南北置殽簌。", "夕陽整歸驂，尚謂夜可卜。", "明日憶勝游，長歌寄金谷。"]}