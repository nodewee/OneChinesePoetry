{"author": "沈遼", "period": "宋", "type": "诗", "title": "奉贈仲益南上", "paragraphs": ["昔日錢塘布衣客，畫舸揺揺出淮北。", "腰間新佩青銅章，行著綠衣歸故國。", "漢水西流雲夢澤，髙堂老人頭未白。", "兄弟頻年收美科，公卿要途聲寂寂。", "公車薦章動盈束，萬里青雲不遺力。", "老夫在吳始相得，惠停髙車踐荆棘。", "相見怱怱如夢寐，爾來無復人間迹。", "子方策名在清時，霜天正可摶鵬翼。", "遥知後會不可期，吾心已作南山石。"]}