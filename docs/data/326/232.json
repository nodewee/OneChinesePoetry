{"author": "沈遼", "period": "宋", "type": "诗", "title": "寄題譚氏需亭", "paragraphs": ["譚子作需亭，佳客同宴樂。", "宴樂乃餘事，文華相博約。", "散帙列經史，所游盡通博。", "揮毫斷新義，諸生困穿鑿。", "中厨具烹飪，髙懷肆杯杓。", "遙想大論時，紛紛麈毛落。", "春風豁幽鬱，秋日延林薄。", "人生樂名教，安在甘寂寞。", "相期一窮達，豈止爲脾臄。", "窮達乃在天，得時即鳴躍。", "在昔鄭司農，處身固窮索。", "饗客頗豐侈，水陸薦金錯。", "其後李北海，髙材冠臺閣。", "摛文示時彦，萬金資一酌。", "遺風不在是，斯名豈苟作。", "泥沙何足道，正當爲善謔。", "子雲老嗜酒，行當躡芒屫。", "爲君說難字，猶能中一喙。"]}