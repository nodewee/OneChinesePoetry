{"author": "沈遼", "period": "宋", "type": "诗", "title": "寄贈伊先生", "paragraphs": ["在昔齊光禄，招余訪仙宫。", "崇巖九疊峻，行望庵前松。", "下馬過星壇，超然挹孤風。", "華冠映紺髪，談笑想鴻濛。", "飲之青菁飯，喻以朝元功。", "顧余方羈束，焉能謝人中。", "闇黮七八歲，日月何匆匆。", "吾非久寐客，不煩一言攻。", "己知棄寵辱，安能爲世庸。", "還丹何時就，白雲弄秋空。", "相望江湖上，杳杳復蒙蒙。"]}