{"author": "沈遼", "period": "宋", "type": "诗", "title": "奉送世美歸陽羡", "paragraphs": ["我昔求爲陽羡令，輕舟已有鴟夷興。", "最愛銅棺山峻極，自結籃輿陟雲徑。", "銅棺山插南斗魁，下視羣峰如突犀。", "太湖千里在眉睫，髙深從此窮攀隮。", "欣然有意即獨往，眀月夜夜眠荆谿。", "當時便可跨黄鵠，何意人間同木雞。", "飄飄數年如一夢，爾來卜室齊山西。", "故人多謝姚夫子，數枉車馬來山蹊。", "秋風忽指陽羡去，欲脱黄綬躬鋤犁。", "人生衣食苟自足，何爲卑辱趣塵泥。", "田間九月白酒熟，鱸魚正肥多置篦。", "老夫爲君更破戒，臨風引領長江堤。"]}