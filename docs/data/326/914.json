{"author": "孔武仲", "period": "宋", "type": "诗", "title": "閣下觀竹笋圖", "paragraphs": ["我家廬山下，緑竹常陰陰。", "春雷迸狂籜，萬點羣玉簮。", "别來經歲時，肌肉塵土侵。", "歘見此圖面，醒然豁煩襟。", "方幅藏萬里，環以青山岑。", "旁飛清泠泉，下有瀟洒林。", "恍惚如夢到，杖笻聽幽禽。", "欲投環堵室，浩渺忽難尋。", "人生諒自苦，一官泳蹄涔。", "搖尾争光華，豈知滄海深。", "虞卿衒白璧，季子夸黄金。", "貪得以忘我，俱非賢達心。", "何如返鄉國，坡塢窮差參。", "茅簷當天風，時聽笙簧音。"]}