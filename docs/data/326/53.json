{"author": "沈遼", "period": "宋", "type": "诗", "title": "澧陽大水", "paragraphs": ["澧陽地湫底，夏雨無時休。", "疏惡三尺城，民阽爲魚憂。", "竹屋易飄蕩，薄哉生生謀。", "羈人豈但免，飭隸資桴浮。", "洞庭信巨浸，畜洩浮荆州。", "無迺中江隘，千里壅其流。", "永懷吾州樂，宅土何夷猶。", "海隘不厭多，歲旱亦有收。", "胡爲此契濶，暴下安得瘳。", "嗟嗟南土人，狐貉守一丘。"]}