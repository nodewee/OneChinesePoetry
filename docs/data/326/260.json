{"author": "沈遼", "period": "宋", "type": "诗", "title": "次韻奉贈巴陵上官令", "paragraphs": ["古人善治身，擺落在塵土。", "明哲所自任，不爲小人侮。", "嗟我一何愚，逍遙寄天宇。", "長嫌柳下汙，有意莊生堵。", "微官被黯黮，遠放瀟湘浦。", "閉關絕世故，况復揮談麈。", "蒙恩許北下，始接諸公武。", "若得一丸藥，頓發三年瞽。", "巴陵遇言游，髙文璨瑤圃。", "泠泠挹清風，使人懷玉斧。"]}