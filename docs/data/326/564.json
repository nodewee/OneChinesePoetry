{"author": "黄希旦", "period": "宋", "type": "诗", "title": "觀申公山水", "paragraphs": ["申公山水老更狂，躭躭巨耳雙瞳方。", "生涯禿筆數千管，欲與造化爭毫芒。", "長煙三素掛四壁，經營指點何安詳。", "凝神淨慮偶得意，一灑混沌開玄黄。", "須臾三才及萬類，迤邐筆下分低昂。", "水寒石瘦老木怪，蒹葭岸占天蒼蒼。", "伊餘本是山間叟，對此直欲乘風翔。", "咫尺杳然數萬里，直疑跳入壺中藏。"]}