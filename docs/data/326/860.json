{"author": "韋驤", "period": "宋", "type": "诗", "title": "讒龍", "paragraphs": ["退之昔日讒風伯，今日吾友讒應龍。", "應龍聞之兩耳卓，急卷海水飛長空。", "陰雲曀曀爲後先，變化赫日成昏曚。", "田間槁穗有生意，虢子屬纊盧醫逢。", "望霓萬口動一喜，往往備賽求豜豵。", "頃之氣象復舒霽，飄灑尚不遭溟濛。", "龍乎奚爾不努力，遽若有禀還收蹤。", "天豈虐斯民，不欲爲年豐。", "林林未必皆咎戾，必有任責當其凶。", "蘄君勿龍讒，讒龍非無從。", "旱乾水溢各有召，應答不謬如洪鐘。", "昭昭之鑒明且威，詎敢曠久而忘功。", "一欲竊弄權，霶霈私羣農。", "震怒起旋踵，葅醢灾誰躬。", "慎無凝土像夭矯，晝夜狂舞青衣童。", "精誠修警感畢聽，朝暮膏澤盈寰中。"]}