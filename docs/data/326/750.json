{"author": "陳軒", "period": "宋", "type": "诗", "title": "上竺寺記贊", "paragraphs": ["白衣仙人無住著，補陀落伽渺雲海。", "爲大導師安樂國，歙然徧應河沙刹。", "世界熱惱或有聞，曾不旋踵垂覆護。", "眾生心念非一種，皇皇不足嘗有求。", "如饑須食渴須水，顧亦何從滿其願。", "我觀聖心等大虛，其視萬物猶一物，細視一物如一身。", "是身四大猶不有，萬物何能作留礙。", "殊功妙用濟十方，欲求功用不可得。", "群生夢幻可兩忘，爾固無餘我無欠。", "嘗觀瑞像見寶光，如淨明珠時白赤。", "琉璃琥珀雜蒼玉，熒煌璀璨照眉宇。", "山頂或見初日升，匹素曳空煙縹緲。", "凡人顛倒作思惟，須臾變滅無復初。", "非空非色非有餘，菩薩應身亦如是。", "堂堂秘殿表東南，山君海王盡回向。", "觀音智功不思議，佛子當作何等觀。"]}