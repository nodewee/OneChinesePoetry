{"author": "韋驤", "period": "宋", "type": "诗", "title": "和孔彦常侍郎癸酉冬雪", "paragraphs": ["淳深等彭澤，瑰怪輕玉川。", "讀公冬雪吟，爽氣何飄然。", "齋祠宿華省，對此同雲天。", "坐看積瓊瑶，光輝想藍田。", "泥滓歘藏垢，朽枯頓增妍。", "紛紛布寒空，往往迷飛仙。", "狐裘閷餘温，薫爐凝微烟。", "清冷徹心骨，復誰嘲晝眠。", "雄詞筆下驅，若放春水船。", "慶豐仍記歲，諷咏期他年。"]}