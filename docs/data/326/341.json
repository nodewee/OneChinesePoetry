{"author": "沈遼", "period": "宋", "type": "诗", "title": "奉送殊師利", "paragraphs": ["道人壮年曳長裾，挾策負藝西入都。", "欲步青雲不得途，不如濯足歸江湖。", "轉出淮山一麻襦，天柱峰前眀月孤。", "調御丈夫真我師，不復飲食形不枯。", "歸來故土弃妻孥，金玉百萬初若無。", "四十削髪入浮屠，有如浮雲飛太虚。", "達摩壁觀聊自娱，飲光苦行誰復如。", "河西将軍氣貌麤，一見猶如水中魚。", "南陽侍郎說詩書，爲築小庵即朝晡。", "諸漏已盡無復餘，此生安得爲世拘。", "不持一鉢上匡廬，秋風有意入三吴。", "天竺二山佛子居，赤城更在滄海隅。", "彼土觀緣小踟躇，何時復来尋老夫。", "清泠臺下茆已誅，爲留一榻待跏趺。", "不辭更貯一斛蜜，山間老境任蘧蘧。"]}