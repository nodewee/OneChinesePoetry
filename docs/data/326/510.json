{"author": "呂惠卿", "period": "宋", "type": "诗", "title": "答逢原", "paragraphs": ["晨出趨長司，跪坐與之言。", "偶然脫齟齬，相送顔色溫。", "歸舍未休鞍，簿書隨滿門。", "相仍賓客過，攲午僅朝餐。", "平生性懶惰，應接非吾真。", "況乃重戕賊，良氣能幾存。", "就夜甫得息，閱我几上文。", "開卷未及讀，睡思已昏昏。", "自知小人歸，昭昭復何雲。", "每於清夜夢，多見夫子魂。", "側耳聽高議，如飲黄金樽。", "覺來不得往，欲飛無羽翰。", "昨日得子詩，我心子先論。", "怪我詩苦遲，友道宜所敦。", "豈不旦夕思，實苦案牘煩。", "豈無同官賢，未免走與奔。", "相見鞅掌間，有言無暇陳。", "嗟嗟茲世士，無食同所患。", "念我力難任，聞子謀更艱。", "久知爲之天，安能怨窶貧。", "吾聞君子仕，行義而已焉。", "亦將達吾義，豈遂爲利牽。", "東海有滄溟，西極有崑崙。", "古來到者誰，不過數子尊。", "子已具車航，吾亦爲檝輪。", "欲一從子遊，不知何時然。"]}