{"author": "沈遼", "period": "宋", "type": "诗", "title": "昭君操", "paragraphs": ["王昭君，漢宮女。", "漢宮女，嫁配虜。", "生如桃李花，皖皖託朝露。", "春風一摧折，零落在泥土。", "君王委心事匈奴，不知匈奴在何處。", "黄門扶我上車去，遙望漢宫隔烟霧。", "十年簾下學畫眉，不知還爲蛾眉誤。", "當時恩怨或易忘，今日悲愁那可訴。", "夢中往往作歌舞，滿目異類誰與語。", "但見驚風吹塵沙，豈識春還復秋暮。", "山林强鬼向夜哭，夜夜氊車宿荒戍。", "胡人從來不照鏡，但見白髪垂霜縷。", "念知此意終不傳，獨自援琴彈作譜。", "彈作譜，寄與漢宮人，一曲未終淚如雨。"]}