{"author": "孔武仲", "period": "宋", "type": "诗", "title": "子瞻畫枯木", "paragraphs": ["寒雲行空亂春華，西風凛凛空吹沙。", "夫子抱膝若喪魄，誰知巧思中萌芽。", "敗毫淡墨任揮染，蒼莽菌蠢移龍蛇。", "略増點綴已成就，止見枯木成槎枒。", "更無丹青相掩翳，惟有口鼻隨穿呀。", "往年江湖飽觀畫，或在山隈溪水涯。", "腹中空洞夜藏魅，巔頂突兀春無花。", "徑深最宜繫畫舸，日落時復停歸鴉。", "蘇公早與俗子偶，避世欲種東陵瓜。", "窺觀盡得物外趣，移向紙上無毫差。", "醉中遺落不秘惜，往往流傳藏人家。", "趙昌丹青最細膩，直與春色争豪華。", "公今好尚何太癖，曾載木車出岷巴。", "輕肥欲與世爲戒，未許木葉勝枯槎。", "萬物流形若泫露，百歲俄驚眼如車。", "樹猶如此不長久，人以何者堪矜誇。", "悠悠坐見死生境，但隨天機無損加。", "却笑金城對宫柳，泫然流涕空咨嗟。"]}