{"author": "沈遼", "period": "宋", "type": "诗", "title": "和穎叔蓬萊閣", "paragraphs": ["海上仙山豪，泛泛隨狂潮。", "仙人毒其危，禺强資巨鼇。", "澒洞絕世紛，於焉樂逍遙。", "長年誓不死，玉觀何岧嶤。", "麻姑朝按行，洪崖莫相招。", "宴勞酌瓊液，獻酬肯相饒。", "月裏振金珮，風前吹玉簫。", "至真遊樂地，世俗風波遙。", "我本丘壑人，居然厭煩囂。", "步此重閣峻，仙意何飄飄。", "下視照湖春，浩蕩生波濤。", "愛兹爲中峙，想可娛洪髙。", "蕭灑紫霞衣，淡泊顔氏瓢。", "聊樂白駒影，軒裳真𣙢牢。", "賀老久不作，吾方餌金膏。", "輕身化羽翼，把袂窮丹霄。"]}