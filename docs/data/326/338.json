{"author": "沈遼", "period": "宋", "type": "诗", "title": "奉送眀雅師", "paragraphs": ["天竺山前十畝園，老夫久種彼土緣。", "草堂和尚指初禪，辯淨二士立我前。", "光明琉璃真金仙，修持內外常湛然。", "此心不轉今十年，手中一炷紫檀煙。", "孤峰飛來自西天，山間花木非世妍。", "彼諸佛子忘盖纒，吾知此地爲敬田。", "師子血乳如流泉，老夫廢斥去湘川。", "歸來江南已華顛，邂逅道人雙足纒。", "歷訪名山不憚煩，始自赤城滄海邊。", "一带復濟揚子川，直上鍾山長榻眠。", "南來不下涇溪船，步至秋浦方息肩。", "将窮祖山上淮壖，廬峰勝遊想翩翩。", "頂上終不巢烏鳶，亦不教觀談偏圓。", "公卿貴人喜相延，三尺枯木揮朱絃。", "人問佛意如何彈，此曲寂寥少人傳。"]}