{"author": "張綬", "period": "宋", "type": "诗", "title": "遊層巖", "paragraphs": ["群峰聳回環，一徑上縈曲。", "顧瞻得層巖，庨豁鑿山腹。", "片雲雨雹飛，勺水蛟龍縮。", "惟昔乘興遊，頗歎歸鞍促。", "念方困簿領，敢不勤櫛沐。", "四時各有趣，一賞豈能足。", "朅來俯二紀，經行徧四瀆。", "每懷佳山水，瀾僻聚燕蝠。", "高才茲南來，勝賞欣所欲。", "披尋到幽秘，徘徊或信宿。", "忘歸須眾同，寓意乃余獨。", "泉聲愜幽聽，翠色明遠目。", "夕鳥歸且鳴，牧牛駭而觸。", "此行固有得，何用論禍福。", "應同丁家興，肯效窮塗哭。", "堂下食張儀，綈袍哀范叔。", "大任或感發，一飯奚省錄。", "郵筒奉佳篇，兀坐聊躑躅。", "勉率繼高韻，願同刊澗澳。"]}