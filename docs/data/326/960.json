{"author": "孔武仲", "period": "宋", "type": "诗", "title": "答蘇子由留贈", "paragraphs": ["西垣有古人，磔磔氣貌古。", "落筆成文章，無可加損處。", "策蹇得過門，殷勤相勞苦。", "湛然神觀全，秀粹充眉宇。", "語我春已闌，斯民望時雨。", "宿麥正滿野，驕暘惡如虎。", "雲師未灑澤，赤子將誰乳。", "侍臣當憂國，密計應禆補。", "又云好著書，安得一州去。", "知公趣操異，不爲夸腰組。", "衣錦若還鄉，亦當從幕府。"]}