{"author": "沈遼", "period": "宋", "type": "诗", "title": "走筆酬亨甫所示二篇次韻和之  其一", "paragraphs": ["邯郸一夢黄粱熟，人生正如水中木。", "不向黄塵瞠病目，悽悽猶寄一椽屋。", "物外日月無淹速，苟能自達萬事足。", "清眀神觀何可凟，不在文章夸滿腹。", "少壮已往誰能逐，此身正如車軑轂。", "始来齊山秋正肅，山間于于太古俗。", "穿雲作巢倚山麓，白髪老人誰檢束。", "山松森森半天綠，松下石色如蒼玉。", "古人清風那可續，夫子知我心所欲。", "飲光一衲隱窮谷，不復區區論往躅。"]}