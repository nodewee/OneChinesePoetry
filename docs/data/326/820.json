{"author": "韋驤", "period": "宋", "type": "诗", "title": "新泉", "paragraphs": ["美泉在山人不知，美泉出山還有時。", "琅邪之東幽谷西，公來發此清漣漪。", "搜尋土脈示山叟，霜钁入土荆榛披。", "逡巡方丈露澄瑩，十目爭看青琉璃。", "一之二之來觱沸，嶺猨驚嘯溪禽飛。", "呼工叢手甃白石，玉匣寶鑑生光輝。", "自從開鑿貯寒碧，朝雲夜月常遲遲。", "春華将近天氣爽，公携賓從何逶迤。", "回環欄楯照丹碧，顛倒旌旆浮葳蕤。", "飛觴弄翰不勝樂，梅柳恨不先芳菲。", "此時玩泉愛清切，異日飲德欽規爲。", "甘香潤澤濟枯槁，源源難絕滁人思。"]}