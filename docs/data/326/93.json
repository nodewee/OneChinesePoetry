{"author": "沈遼", "period": "宋", "type": "诗", "title": "次韻奉酬文翁", "paragraphs": ["昔人幽操有至樂，吾豈含華企沖漠。", "已知勞生委夢幻，不問萬事紛紛作。", "四十年來春復秋，但見花開更花落。", "最愛長夏適我懷，新竹森森初解籜。", "修林喬木結青蔭，下蔽文窗與朱箔。", "已將形骸付物外，何必髙下窮崖壑。", "老去詩書强遮眼，爾來悉已懸髙閣。", "多病不賴世人知，吾亦於人無厚薄。", "陽狂長鄙向子平，絃歌偶似陶淵明。", "無事長甘數斗粟，終不苟就五鼎烹。", "南莊夫子謝聲名，誇我田家蠶且耕。", "誰知此意正相合，寂寥應笑魯諸生。"]}