{"author": "韋驤", "period": "宋", "type": "诗", "title": "喜雨和曹子方", "paragraphs": ["班超已老入玉關，仲子欲絕得螬李。", "洗腸術妙久疾愈，拜井誠危湧泉起。", "較之今日遇滂沱，彼情未足方吾喜。", "自從三月變旱暵，百口嗸嗸沸田里。", "豚蹄榼醑謾禱求，朝夕叢祠致拳跪。", "苗根土乾類龜坼，愁望油雲杳無涘。", "富憂攘奪貧憂踣，疾首蹙頞誰不爾。", "噫予豈獨鈞爾憂，反覆萬端思所以。", "察冤遣滯督郡邑，焚巫暴尫固非理。", "精虔賴我同僚賢，甘澤應祈災可弭。", "沛然傾注數十刻，溝畎皆盈一何偉。", "閩山草木亦增輝，萬口懽聲寧遽止。", "翼朝又復得高篇，磊落珠璣光滿紙。", "強酬珍貺愧拙疏，兩喜相投當不鄙。"]}