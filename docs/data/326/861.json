{"author": "韋驤", "period": "宋", "type": "诗", "title": "陪宜春守皮獻臣遊化成巖", "paragraphs": ["城闉北出春江闊，鐵鎖聯舟波浪截。", "驅車度岸得幽岑，半带雲陰青欲活。", "何年造化成此巖，誰爲高閣依巉巉。", "穿巖登閣意思豁，氣象百種相交參。", "雙旌遠映蒼煙色，山鳥江花俱自得。", "使君暇豫真適然，萬室鳴弦不知極。", "江南舊美傳庾公，浩輩爽逸陪遊從。", "風流不減當時盛，獨愧非才列座中。"]}