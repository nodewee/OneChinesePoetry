{"author": "沈遼", "period": "宋", "type": "诗", "title": "奉送孝續歸九江", "paragraphs": ["池陽决曹竇君掾，三年勾釘煩指呼。", "朝来脱去如敝屣，華舟泛泛歸匡廬。", "君家世吏二千石，緣飾儒雅窮詩書。", "昔歲先君使湖外，特薦尊府聞公車。", "廷尉于公有陰德，翩翩青紫登華塗。", "江城僻院本無事，窮山培塿多荒蕪。", "中間葉侯久無政，顧遇僚吏無精粗。", "狴犴縲囚常數百，小大往往多非辜。", "不知滯獄困寒暑，直疑爲吏憂妻孥。", "惟君不茹亦不吐，獨自垂釣來南湖。", "使者交章任爲令，從此平步青雲衢。", "香爐峰前木葉落，樽壘好在黄家壚。", "此來行李有佳句，莫忘齊山黧老夫。"]}