{"author": "沈遼", "period": "宋", "type": "诗", "title": "澹山巖", "paragraphs": ["昔造陽羡二洞天，我生已當謝人間。", "爾來投裔亦無事，澹山巖下欣躋攀。", "羣峰駕肩來，江水會前灣。", "靈氣縚洞口，夐如寶陁山。", "輦道轉西升，斗入初無艱。", "翡翠鑿穹廬，略與天相彎。", "寛廣容萬席，清潤非人寰。", "東南豁陽明，仰視如含環。", "青蘿傅喬木，亦有敗葉黫。", "造化遺玉像，其人清且閑。", "巧工或可爲，誰能陟巔顔。", "秦時隱君去成仙，空留石床水雲般。", "藥爐不復九霞覆，唯餘渥赭繁茅菅。", "至行禅師化巨蟒，好事太守驅羣頑。", "崇壇峭罅皆可躡，三穴旁出門無關。", "壁間玉乳化爲石，何術可煮完衰孱。", "恨無仙骨空盤桓，欲留未可終當還。", "僕夫告余趣歸馭，落日西下雲斑斑。"]}