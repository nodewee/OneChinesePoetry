{"author": "劉季孫", "period": "宋", "type": "诗", "title": "贈朱象先處士十韻", "paragraphs": ["前身應畫師，摩詰初自許。", "咫尺論萬里，宰也少陵與。", "朱翁趣豈凡，山水忘羈旅。", "晴窗布風雲，夏木迴炎暑。", "坐來摧虎頭，興盡禿鷄矩。", "況其塵外懷，出門皆勝侶。", "一畫不輕付，俗子吾避汝。", "能令希世跡，千載得處所。", "斯人定何如，篋有東坡語。", "畫以適其意，能文不求舉。"]}