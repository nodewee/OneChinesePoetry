{"author": "沈遼", "period": "宋", "type": "诗", "title": "和李正甫", "paragraphs": ["山川旱氣赤如虹，大海半涸驚魚龍。", "行人渴死道不通，時見飛鳶墜長空。", "日輪軋軋未背昃，獨坐髙堂酌瓊液。", "下視萬屋生白烟，不復平日瞻青山。", "閉目欲想瑤池瀕，欲往萬里增黄塵。", "長憶仙人李太白，若乘鯨魚應腐鱗。", "晚餐一盤薦黑黍，出鐺已敗色如土。", "忽得諸篇排硬言，伏讀未終汗如雨。"]}