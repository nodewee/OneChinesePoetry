{"author": "韋驤", "period": "宋", "type": "诗", "title": "中和堂", "paragraphs": ["秋陽遠泛秋山色，越嶠連雲聳深碧。", "廓然千里會一堂，勢壓全吳迥無敵。", "古今貴耳不貴目，方丈蓬萊徒記籍。", "安知嚴麗非壺中，登覽渾疑脱塵迹。", "芙蓉耐霜紅兩行，杉檜凌空翠千尺。", "捲簾樽俎當清風，大白一飛羣慮釋。", "燁燁輝光生舊榜，公以中和樂邦職。", "又欽德操必有鄰，朝夕堂陰看七石。"]}