{"author": "沈遼", "period": "宋", "type": "诗", "title": "石角山", "paragraphs": ["步屐出東津，遥跂石角山。", "山迴道亦轉，卓犖煙雲間。", "何人峻重閣，三休直孱顔。", "吾想造化功，爲此肅神姦。", "嵌巖或中穴，特立氣甚頑。", "此角誰可折，寧當混塵寰。", "游士何足知，但剥苔蘚斑。", "西首望城闉，羣山合如環。", "下臨有鼻道，落日行人還。", "楓葉秋欲丹，蕪江逗潺潺。", "重游何用戒，蓬户初無關。"]}