{"author": "劉季孫", "period": "宋", "type": "诗", "title": "送江寧知府林公修撰十韻律", "paragraphs": ["昭代尊儒學，惟公簡拔頻。", "文章分造化，事業在經綸。", "天馬來夷路，人龍撫要津。", "幾年刊大典，四海屬名臣。", "汲引親疏共，光華出入均。", "玄暉賦江練，文暢詠汀蘋。", "道契巖廊久，恩隆建鄴新。", "七朝皆故事，十郡得仁人。", "豈晚還西掖，終朝對北辰。", "一言調鼎味，膏澤被斯民。"]}