{"author": "韋驤", "period": "宋", "type": "诗", "title": "和蘇進之同遊烏奴山告成寺", "paragraphs": ["長風掠疏林，殘葉何悽悽。", "浮雲带遠山，半壓愁眉低。", "縱遊烏奴寺，乃在嘉陵西。", "嘉陵清且湍，依約剡中溪。", "十月未成梁，傍舟祛挈提。", "篙工上下手，往往咍州犂。", "繫纜即肩舁，踏石避角圭。", "詰屈上嵯峨，恍若登雲梯。", "下視飛鳥背，仰聽驚猿啼。", "參差列佳境，畫幅展不齊。", "崢嶸樓殿雄，勢欲凌烟霓。", "香穗暗金像，嵐光映璇題。", "寶函發神翰，熣燦壁與奎。", "聖言遠如天，至理豈易稽。", "洗目幸榮觀，詎止徒攀躋。", "四座敬無譁，寂默桃李蹊。", "遺韶動衆聽，司南警羣迷。", "兹辰尤樂只，併合又将暌。", "鵬摶九萬程，鷦鷯一枝棲。", "其適固均耳，安中養天倪。"]}