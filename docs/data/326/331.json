{"author": "沈遼", "period": "宋", "type": "诗", "title": "七言奉送潤守之永静", "paragraphs": ["昔年持檄向朔方，九月踏冰渡河梁。", "夜入銅臺天欲雪，北風慘淡沙塵黄。", "今年江南秋已半，出送車騎江之陽。", "江邊賓從坐揮汗，赤日掛木鳴蜩螗。", "欲知朔南氣候異，由來道路山川長。", "使君腰組上北道，一亭一堠遥相望。", "出近入勞豈知遠，方舟結駟本不忙。", "往時尊公帥陜右，名姓久已威戎羌。", "想聞公子千騎出，北部應已逃名王。", "青榆白柳千里肅，誰敢牧馬来邊疆。", "當時公子面如月，爾來使君鬚带霜。", "明年朔方春雪凍，爲憶江南梅萼芳。", "平居秋浦釣赬鯉，何如榆關封白羊。", "朝廷太平四方静，聖武神功由廟堂。", "三年瓜期當受代，指麾舍人催治装。", "疏公欲向九華老，野夫相望齊山旁。"]}