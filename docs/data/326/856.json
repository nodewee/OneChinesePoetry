{"author": "韋驤", "period": "宋", "type": "诗", "title": "岑公洞", "paragraphs": ["耽耽石洞天開鎸，岑公之隱來何年。", "一朝仙去名晦然，商人受香忘所傳。", "舟抑不進方省愆，奉香入洞舟乃前。", "靈蹤自此人拳拳，至今乾溢皆致虔。", "恍忽應禱殊無偏，我來敬謁歲欲遷。", "舣泊沙磧登舁肩，蹴踏錦石行江壖。", "洞門屣步侵雲烟，瞻望塑像欽華顛。", "挺之作記誇唐賢，勒珉雖昏辭尚全。", "卻恨戾止非炎天，不見百尺懸飛泉。", "唯有巖竇聲涓涓，頃之自可遺塵緣。", "况乃投隙圖留連，嗟予遠宦方拘攣。", "搜奇尋勝姑勉旃，此日得此澄心淵。", "安能擺脱追神僊，臨崖浪筆書長篇。"]}