{"author": "韋驤", "period": "宋", "type": "诗", "title": "之文", "paragraphs": ["薄晚出城闉，江橋渡清澈。", "暝投僧居宿，虚閣對圜月。", "收燈納寒光，瑩凈見毫末。", "久之未即卧，爽氣愛軒豁。", "既眠復輾轉，竟夕灘聲聒。", "嘐嘐辨初鳴，隸報馬已秣。", "就途諏所歷，七驛皆岑絕。", "自兹五昏曉，寢食乃其歇。", "肩舁及攬轡，必步由險輟。", "側身經崎嶇，仰首睨嵽嵲。", "縈棧遠如綫，危處甚苕髪。", "獨榷跨不測，震足殊卼臲。", "履之爲不疑，無乃徼幸切。", "緣崖矚飛濤，盡眼噴霜雪。", "往往生眩轉，收昐不敢瞥。", "間或得佳趣，終多備驚蹶。", "高峰撼玉枕，日射增皎潔。", "因以名其村，野老能指說。", "蘧廬盡流泉，夜響每凄咽。", "哀吟聽猿狖，殘星半明滅。", "邊城行漸近，山勢如削鐵。", "跋歷愈艱苦，氣象且凋缺。", "蕭條道旁舍，編版代瓦設。", "田婦負所汲，鳶肩語嘲哳。", "對此動嘆嗟，閭里念遠别。", "我行緣所職，期會尤慎發。", "指日鳩羣衆，鄉兵謹冬閲。", "腰弓盈半萬，著令明賞罰。", "顓顓覬訖事，且憚糧糗竭。", "唯予敢自暇，憩止養關節。", "所以圖兼程，黽勉強羸劣。", "讀書貴行志，王事無瑣屑。", "致身非青雲，努力乏奇烈。", "天涯適馳走，使指亦忝竊。", "何當成歲課，歸奏黄金闕。", "解組雖未能，乞麾蘄斂拙。", "優游近吾土，庶便松楸謁。", "遐想無以止，作詩紓鬰結。"]}