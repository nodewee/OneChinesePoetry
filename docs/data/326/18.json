{"author": "沈遼", "period": "宋", "type": "诗", "title": "送榮叔歸蕭山", "paragraphs": ["疇昔來會稽，浮舟出江隄。", "蒼茫望津道，隱隱辟招提。", "虚氣發峻嶺，疑有至人棲。", "龍象兹擁衛，羣木皆萋萋。", "吾家浮屠老，早歲離煩迷。", "持律破三業，悟道臻淵倪。", "法網覆衆生，一念絕町畦。", "戒刀割大葷，水陸無象犀。", "凡物有極勢，固難叙階梯。", "兀然被衣裓，誰能判金泥。", "六時宣法音，萬生荷提攜。", "愚人本無識，有識自難稽。", "如我解所說，安可議東西。", "稽首送歸馭，信美舊山蹊。"]}