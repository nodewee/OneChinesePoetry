{"author": "釋了元", "period": "宋", "type": "诗", "title": "戒殺文", "paragraphs": ["鱗甲材毛諸品類，衆生與佛心無二。", "只爲當時錯用心，致使今生頭角異。", "水中游，林裏戲，何忍將來充日計。", "磨刀着火或研虀，口不能言眼還覷。", "或槌磕，或刀刺，牽入鑊湯深可畏。", "㷟燖毛羽括皮鱗，刮脊剜心猶吐氣。", "美君喉，誇好味，勸子勸妻言俊利。", "只知恣性縱無明，不懼陰司毫髮記。", "命纔終，冤對至，面睹閻王爭敢諱。", "從頭一一報無差，爐戾鑊湯何處避。", "勸賢豪，須戒忌，莫把衆生當容易。", "食他一臠臠還他，古聖留言終不僞。", "戒殺兼能買放生，免入阿鼻無問地。"]}