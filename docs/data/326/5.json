{"author": "沈遼", "period": "宋", "type": "诗", "title": "送智印師還會稽", "paragraphs": ["窮居謝世事，浩蕩如孤雲。", "生計委夢幻，焉能履紛紛。", "上人遠來過，髙談紓所聞。", "天上曼陀華，吾知悅清芬。", "至理有神仙，會爲貝多文。", "法力浩無邊，諒能抗三軍。", "鼎新布金地，檀施咸訢訢。", "翩然揖歸袂，吾固殊其羣。", "浮杯渡天塹，歸路稽山垠。", "昨夜一尺雪，佳氣生鋤耘。", "擁毳可待飽，尚應事高薫。", "後會復何時，相望此江濆。", "吾已與心約，行當宅榆枌。", "他年白蓮會，何慚張隱名。"]}