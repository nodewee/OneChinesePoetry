{"author": "孔武仲", "period": "宋", "type": "诗", "title": "京塵", "paragraphs": ["蜚塵冥冥逐馬尻，轔轔牛車何太勞。", "春霜十日似妥帖，稍晴仍復起波濤。", "非徒漸漬襟領黑，復且侵凌宫殿高。", "吁嗟性地本安静，何乃紛擾争雄豪。", "祗憂飛盡到坤軸，萬怪菌蠢難藏韜。", "願回河淮作溝瀆，貫穿城郭還周遭。", "分衢洒掃萬丁力，常遣瑩定無秋毫。", "身微願大恐難副，有如畫釣搴鯨鼇。", "彈冠振衣但隨俗，寄身此境何由逃。"]}