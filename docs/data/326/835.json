{"author": "韋驤", "period": "宋", "type": "诗", "title": "求陳和叔草書千文", "paragraphs": ["伯英臨池池水黑，世稱草聖真無敵。", "逸少奇蹤昔所珍，曾爲換鵝書道德。", "晚有張顛尤怪偉，意自公孫劍中得。", "由來傳播千百年，筆法至今爲準的。", "近時此學雖彫零，妙絕何嘗虛賞識。", "唯公氣格出天然，揮掃能兼古人蹟。", "縱如烟海魚龍遊，俊若秋天鷹隼撃。", "斡旋舒慘在術內，心通手應難窺測。", "曩傳法帖久已寘，安得千文飽矜式。", "越溪明楮白於霜，晝永願公飛電墨。"]}