{"author": "袁默", "period": "宋", "type": "诗", "title": "次韻蔣不回惠山行見贈", "paragraphs": ["九龍山高茂松竹，冉冉嵐光真潑綠。", "重岡複嶺勢崢嶸，五里垂楊排岸曲。", "雲生洞口若拖縑，泉落田間如噴玉。", "公乘若水遺跡在，瀟灑儒冠與僧服。", "夜蟾清影照寒流，春鳥新聲答寒谷。", "山畔人家農事閑，長得秋風魚稻熟。", "太湖光射夕陽間，澗澤相通財必育。", "一生遊賞心不足，憶與高人時往復。", "夢魂應是念歸歟，問舍求田無百斛。", "身名牽制悼人心，收拾未能如水覆。", "侵尋白髮已盈簪，方此徘徊干寸祿。", "樂安道人來自蜀，尚爾小官身僕僕。", "惠然相訪蓋初傾，符采瑩顔神滿目。", "徐言得道先辟穀，二年粒米不入腹。", "日南先生韻超俗，授術爲之留五宿。", "發洩天機指下傳，妙用圓通皆智燭。", "見我情親逾族屬，勸以修持言滿軸。", "自慚正類雞伏鵠，敢忘精心循所祝。", "痊除多謝枕中方，臭腐豈爲刀下肉。", "斧斤牛羊肆殘毒，古人已況牛山木。", "深言元氣須引續，起我衰羸丸射鹿。", "煩胸一訣願相傳，卦體儼然存九六。"]}