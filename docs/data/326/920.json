{"author": "孔武仲", "period": "宋", "type": "诗", "title": "劉器之陰山七騎圖", "paragraphs": ["北風颯颯邊雲黄，飛沙曀日天慘蒼。", "駕鵝鳴哀雁不翔，七騎正出陰山傍。", "山傍陰塵歲無陽，鳥飛墮翼人立僵。", "犯寒跨鞍知悍强，以此决戰誰能當。", "面顔雖在姓莫詳，一一胡帽胡衣裳。", "馬蹄澀縮弓不張，但見旗旆隨飛揚。", "鳳瓶倒酒進其王，俯仰意氣驕雪霜。", "横斜道路深淺岡，想見射獲多麏麞。", "時平不復憂邉疆，但見樓蘭馳驌驦。", "仍嗤苦淡無輝光，人生所樂惟故鄉。", "彭城妙本家世藏，託以輕縑盛錦囊。", "持來舒捲臨華堂，環視歎詫幾發狂。", "我生未省到朔方，坐令出塞意慨慷。", "攘歸可敵千金裝，長厚不疑同舍郎。"]}