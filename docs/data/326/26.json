{"author": "沈遼", "period": "宋", "type": "诗", "title": "寄才仲", "paragraphs": ["陶令在彭澤，放懷天壤間。", "横江三百里，往往向廬山。", "多尋簡寂醉，時訪遠公閑。", "不復顧吏迹，世人指爲頑。", "公子負文華，少年成青綸。", "風流不屑俗，爲邑得星灣。", "節節香爐峰，據案見蒼顔。", "何勞事舟楫，緩步可躋攀。", "形骸付物外，勿使人事關。", "巖壑髙世人，有誰偕往還。", "新篇定盈軸，佳句不可刪。", "南風儻乘寄，誠足慰衰孱。"]}