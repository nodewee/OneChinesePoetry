{"author": "沈遼", "period": "宋", "type": "诗", "title": "題子瞻雪堂即次前韻", "paragraphs": ["眉陽先生齊安客，雪中作堂愛雪白。", "堂下佳蔬已數畦，堂東更種連坡麥。", "不能下帷學董相，何暇悲歌如寗戚。", "布裘藜杖自來往，山禽幽弄均春力。", "桉上詩書羅縑緗，爐中燒藥笑王陽。", "晨炊且糴北倉粟，冬服已指山前桑。", "南岡差髙多種橘，迤北漸下宜栽秧。", "北鄰亦有放達士，道路壺榼常相望。"]}