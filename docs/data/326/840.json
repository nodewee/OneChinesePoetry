{"author": "韋驤", "period": "宋", "type": "诗", "title": "謝鄭州張資政惠書寄酥十四韻", "paragraphs": ["崢嶸歲律垂更舊，蕪室蕭然度清晝。", "追想牙旌欲首途，策羸取别嘗重復。", "躊躇去德不勝情，歸迫嚴闉僅能走。", "歘驚霜月再弦望，西向拳拳使心疚。", "心之疚兮日益深，使者踵門書忽授。", "燦然誨語盈累幅，字字煇華敵瓊琇。", "殷勤睠與奚所貽，紙尾復題酥以侑。", "開緘珍視未敢嘗，捧重臨風且三嗅。", "初疑黄玉可如泥，和以露華凝不溜。", "又訝仙膏久鍊成，自有光芒發昏瞀。", "輕言豈學陸機對，以况蓴羮一何謬。", "依稀乳酒下青雲，詩慕少陵慚淺陋。", "汪洋惠意不可酬，匕箸姑停聊密覆。", "留向春朝助後觴，却望台星祝公壽。"]}