{"author": "沈遼", "period": "宋", "type": "诗", "title": "次韻酬泰叔", "paragraphs": ["志士有不遇，繇來多感傷。", "末途長憫默，往事委冥茫。", "偃蹇乾坤外，推移日月長。", "初心寄林壑，何事襲軒裳。", "才地慚前輩，文華笑老蒼。", "討論聊自適，仕進亦惟惶。", "直欲馳千里，寧誰出一鄉。", "典謨窺禹契，教化識軒唐。", "不信時難駕，焉知命弗將。", "士雖殊用舍，吾豈托炎凉。", "寶劍埋霜鏑，明珠稱夜光。", "三公猶可去，一命孰難忘。", "壯節深無累，髙歌詠更鏘。", "振衣辭旦望，逸跡寄朱張。", "管庫心何愧，江湖幸退藏。", "朝辭汴師日，夜渡淛河霜。", "故國尋仙路，當年結客場。", "二毛雖老醜，一醉迺尋常。", "花圃風生席，雲齋月滿床。", "清歌憐落落，髙論接琅琅。", "誰謂羈遊地，還陪君子觴。", "衆推朋好厚，不間弟兄行。", "斟酌南堂夜，逍遙甬水陽。", "長篇荷髙意，他日結離腸。"]}