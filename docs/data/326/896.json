{"author": "韋驤", "period": "宋", "type": "诗", "title": "和太守臨清閣一首", "paragraphs": ["朱閣新前構，峥嶸枕水端。", "地饒千頃秀，天付四時寒。", "波蹙龍鱗活，山斜鳳翼攢。", "晴光照毛髮，翠靄奪華丹。", "賀老空遊鑑，嚴公浪記灘。", "軒窗通浩蕩，榱桷變彫殘。", "静極塵機喪，清多餌釣難。", "來當思潔白，意不在遊盤。", "氣爽如開凌，隄環若刈蘭。", "繪工憂措手，詩将勇濡翰。", "遠目窮層漢，澄心俯曲欄。", "鳶魚皆自得，宇宙始知寛。", "神物亨中發，賢侯與衆懽。", "政聲喧盛美，隅泣解辛酸。", "登覽臨春晝，雍容兀醉冠。", "千齡幸臣宋，五袴正歌潘。", "環佩鏘芳席，旌麾掲畫竿。", "笳簫音嘒嘒，貔虎勢桓桓。", "俗樂芹爭采，賓歸鋏不彈。", "落成今日事，遺愛永江干。"]}