{"author": "孔武仲", "period": "宋", "type": "诗", "title": "憶九江呈李端叔", "paragraphs": ["家園大江東，清湓映匡廬。", "波光搖空濶，嵐翠隨捲舒。", "廓然形影消，所見惟清虚。", "此是列仙宅，當年來不居。", "一官老南北，十年棄樵漁。", "諒無飛昇骨，宜與煙霞疏。", "子亦喜登臨，持氣爲舟車。", "乘馬搴虹蜺，俯澗窺蟾蜍。", "賦詩不計篇，飲酒動斗餘。", "一爲簮纓縳，屢感歲月除。", "西征臨瀚海，東使騎鯨魚。", "歸來顔已蒼，相見兩勤渠。", "話及少年事，慨然咏歸與。", "富貴非所期，朝衣裹猿狙。", "鼎食多憂煎，未若羮園蔬。", "何當永卜鄰，之子同耕耡。", "清風卧醉石，落日登籃輿。", "道逢酒家旆，聊復爲躊躇。", "白首入石城，君心竟何如。", "不然因便道，鳴騶時訪余。"]}