{"author": "沈遼", "period": "宋", "type": "诗", "title": "和張寶臣即元韻", "paragraphs": ["始余倦遊念還家，一身泛然寄天涯。", "頭上白髪日益加，朱顔不駐爐中砂。", "飄飄逸氣凌紫霞，猶著黄綬趨泥沙。", "烈日漫憑烏帽遮，窮巷歸來夕烟斜。", "閉門正欲謝喧譁，何憚屋室多庳窊。", "楊柳欲落鳴饑鴉，八月秋風想乘槎。", "市中有金誰攫挐，自欲歸耕老菑畬。", "嗜好已背梨與樝，那復開口增詉詉。", "眼昏白晝生黑花，老悲獨向兒女夸。", "枯轍不能活鱨魦，騏驥垂耳伏鹽車。", "一官欣得飽魚蝦，頓首致謁辭當衙。", "愚拙不遇何復嗟，川陸舊遊殊不遐。", "才渡揚子已聞蛙，吳女蓬鬢多髦髿。", "西湖信美謝若耶，松竹夾道繁根芽。", "勢利屈曲如盤蝸，衛青變化乃龍蛇。", "深閨召客舞雙髽，撫手相勸競呀呀。", "西崦老師自煮茶，太守陳樂奏渝巴。", "湖水洗面去塵痂，故山白浪留文沙。", "田裏小兒放猪猳，爲樂往往鳴簫笳。", "亦有狐兔堪施罝，令人指手徒爲挪。", "賤職馳使告及瓜，聿來甬東絕紛華。", "箝口不復露頰牙，聯曹相係瓊與葭。", "上官庇覆不汝瑕，優游重見林中葩。", "四時風露換物華，新詩迭致思無邪。", "吾子俊拔誠可嘉，豈獨鄙言數矜誇。", "髙吟大字耀紙麻，時雖未亨道不汙。", "屢出珠玉能愧奢，麻姑手爪幸見爬。", "長篇垂况理不差，正如矛戟相鏖叉。"]}