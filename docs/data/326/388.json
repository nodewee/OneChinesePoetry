{"author": "沈遼", "period": "宋", "type": "诗", "title": "奉送太古歸舊隱", "paragraphs": ["前年姚令下陽羡，老夫爲賦銅官山。", "飄飄道人今復往，有如孤雲誰可攀。", "三尺古琴膝上彈，一杯龍水刀無環。", "藥嚢空空何所有，獨抱冲氣參人寰。", "人生富貴無金丹，須臾白骨凋朱顔。", "何爲愁苦強作樂，逍遥不去烟霞間。", "吾昔東遊豈無意，腰下銅章初不關。", "至今山水尚可想，斷夢時向荆谿還。", "安得此身如白鶴，飛與道人天外閑。", "路逢仙友若相問，爲道綠髪今斕斑。"]}