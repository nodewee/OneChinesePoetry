{"author": "沈遼", "period": "宋", "type": "诗", "title": "贈王伯虎", "paragraphs": ["盛暑劇焚燎，深林稱幽棲。", "衰殘不勝事，遂得休天倪。", "重關人響絕，憫默與時違。", "慨念百年樂，誓將老鋤犁。", "吾子造府戟，勤拳苦攀躋。", "迺欲强訪我，清言相與稽。", "君方事軒冕，我乃樂山溪。", "所向適殊途，安得問軏輗。", "要我有所賦，將報錦與綈。", "病思何足云，有愧測海蠡。"]}