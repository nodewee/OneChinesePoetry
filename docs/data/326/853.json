{"author": "韋驤", "period": "宋", "type": "诗", "title": "和禮部蘇尚書穉栝", "paragraphs": ["淵明植五柳，萬古清風傳。", "子猷種修竹，幽况亦飄然。", "峥嶸韓退之，甘受庭楸牽。", "由來高爽姿，氣欲凌雲烟。", "嗜好脱凡近，孰能窺後先。", "嶽嶽尚書公，聲華天下賢。", "儀曹經晝閒，春日方暄妍。", "不思葩蘤妖，惟喜操節堅。", "呼工斬惡木，買松種堂前。", "培溉勞朝夕，霜雪期千年。", "北垣有餘地，虚鍤徒自憐。", "名卿送珍材，類至誠所緣。", "穉栝僅踰尺，標致懷參天。", "拱把念所養，扶持必周旋。", "孤根舊土随，不使知其遷。", "逡巡十旬浹，生意何鮮鮮。", "棟梁他日功，顧遇此辰偏。", "清詩爲題品，光芒耀星躔。", "栝榮詩不朽，流芳共綿延。", "後來戒翦伐，當繼甘棠篇。"]}