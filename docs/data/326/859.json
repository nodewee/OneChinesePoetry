{"author": "韋驤", "period": "宋", "type": "诗", "title": "八月十八日觀潮", "paragraphs": ["浙湍浩溔連溟渤，宵晝潮頭卷沙出。", "中秋三日日欲西，一歲之潮盛今日。", "雪山横亘截江來，巨浪翻空生倐忽。", "吳兒當此誇善泅，執炬揚旗徐出沒。", "旁觀奚止動精爽，壯士爲之猶股慄。", "由來習俗競兹辰，士女欣然勇相率。", "紛紛畢集遶長隄，翠蓋成陰何櫛密。", "邦侯樂衆爲開筵，歌管凌虚遏雲物。", "玉堂鉅公臨右席，賓主交輝映簪紱。", "注目應同濟川念，賞心仍寓和民術。", "區區下客久不逢，二紀光陰容易失。", "幸陪高會還舊觀，聊解嘆嗟揮老筆。"]}