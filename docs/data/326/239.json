{"author": "沈遼", "period": "宋", "type": "诗", "title": "零陵觀大水", "paragraphs": ["春雨淫不已，江水一夕漲。", "初聞漸其柵，離明已三丈。", "老弱走山去，浮沉困丁壯。", "髙樓半欲沒，木杪維舟舫。", "睢阜已懷襄，那能辨閭巷。", "升髙瞰其下，犬牙縈疊嶂。", "始知地形隘，何由保無恙。", "湘川浩東下，其勢不相讓。", "安得驅山澤，移徙就空曠。", "市井安且平，黎民獲生養。", "羣流亦適性，千里肆夷漾。", "斯懷知未遂，蓬茆獨怊悵。"]}