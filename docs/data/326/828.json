{"author": "韋驤", "period": "宋", "type": "诗", "title": "九日鳳凰寺", "paragraphs": ["節物驚重九，區區尚山行。", "固無登高約，遲明即修程。", "下馬入古寺，榜懸鳳凰名。", "來巢古所傳，至今得徽稱。", "拂席坐其堂，耳目一以清。", "歘然壯穉集，往往持盤甖。", "問其何以至，云此謝秋成。", "年年當此時，村落相經營。", "薄具𤌭飣餖，所将惟至誠。", "感此良自嘆，吾生殆如萍。", "從仕徒衮衮，退亦無田耕。", "去歲嘗爲客，今晨復遄征。", "佳節眼前過，有酒難獨傾。", "紫萸金菊花，何以爲芳馨。", "豈如羣野人，蹄涔自紓情。", "行矣姑勉強，義命心所明。"]}