{"author": "孔武仲", "period": "宋", "type": "诗", "title": "鍾離中散草書帖", "paragraphs": ["兒童不識草書法，但見滿紙鰌蛇結。", "安知筆法追古初，睨視衆體稱雄傑。", "事忙往往無暇冩，属思幽窗乃奇絕。", "鍾離昂昂散人後，寄迹一官今白首。", "潜心妙趣百事忘，興來書空不停手。", "當年飄泊重湖外，翰墨已有時流愛。", "風波頓挫格逾遒，羽翮翩翩入吾輩。", "一時已聞紙價高，千古定有書名在。", "何當灑埽竹洞邊，雲醅滿酌黄金船。", "萬事峥嶸置毫末，三盃縱逸如張顛。", "相知本不誇勢力，休論脫帽王公前。"]}