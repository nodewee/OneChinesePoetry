{"author": "沈遼", "period": "宋", "type": "诗", "title": "龜兹舞", "paragraphs": ["龜兹舞，龜兹舞，始自漢時入樂府。", "世上雖傳此樂名，不知此樂猶傳否。", "黄扉朱邸晝無事，美人親尋教坊譜。", "衣冠盡得畫圖看，樂器多因西域取。", "紅綠結裀坐後部，長笛短簫形製古。", "雞婁揩鼓舊所識，饒貝流蘇分白羽。", "玉顔二女髙髻花，孔雀羅衫金畫縷。", "紅靴玉带踏筵出，初驚翔鸞下玄圃。", "中有一人奏羯鼓，頭如山兮手如雨。", "其間曲調雜晉楚，歌詞至今傳晉語。", "須臾曲罷立前廡，歎息平生未嘗覩。", "清都閬苑昔有夢，寂寞如今在何所。", "我家家住江海涯，上國樂事殊未知。", "玉顔邀我索題詩，它時有夢與誰期。"]}