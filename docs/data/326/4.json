{"author": "沈遼", "period": "宋", "type": "诗", "title": "贈桃源大師還剡", "paragraphs": ["金庭昔相會，我髪才勝冠。", "長嘯望海嶠，志懷九霄丹。", "道人方少壯，談笑昇仙壇。", "一别支一載，流年劇飛翰。", "韋布早相誤，多病甘衰殘。", "道人自怡悅，形神愈堅完。", "訪我吳山陽，相顧生驚歎。", "使我負愧恥，終身謝仙官。", "猶欣被闇黮，得與世路寛。", "若逢羡門老，爲余假青鸞。"]}