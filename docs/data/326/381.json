{"author": "沈遼", "period": "宋", "type": "诗", "title": "白石爛望齊山", "paragraphs": ["西江水過南山來，青莎白砂一半摧。", "夜來雨猛山谷溢，平昔夷余安在哉。", "拏舟欲過白石爛，江風激激無纖埃。", "古來白石亦可怪，狂湍蕩潏終不頽。", "南山經春草木王，羣峰委曲青雲堆。", "江中落景若圖畫，山翁住處無崔嵬。", "山翁憔悴如槁木，不與世俗同樽罍。", "江邊山下人不識，斜日獨上清泠臺。"]}