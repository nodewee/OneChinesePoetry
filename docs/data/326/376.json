{"author": "沈遼", "period": "宋", "type": "诗", "title": "與善果師遊石堵", "paragraphs": ["秋風日已佳，幽尋欲誰與。", "邂逅得佛子，逍遥臨石堵。", "江南氣候晚，九月始無暑。", "木葉乍隕霜，川原新濯雨。", "喬松轉山路，中天掲華宇。", "由來安禪寂，不當混泥土。", "侵尋得幽步，周旋聞密語。", "芥蔕同一生，天地同一旅。", "歡戚自流轉，悠悠意何補。", "倦羽息深林，游魚依夕渚。", "吾生幸無事，陶然知所處。", "日晏坐北軒，何用論今古。"]}