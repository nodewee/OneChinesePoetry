{"author": "沈遼", "period": "宋", "type": "诗", "title": "秦望閣", "paragraphs": ["秦王昔東狩，猖狂慕長生。", "訾黄杳不下，空山獨含情。", "瞻彼萬仞勢，强兹千載名。", "居然作南屏，翠影臨重城。", "伊昔賢太守，樂此烟雲輕。", "憑髙結華構，顯敞資神明。", "後來宅此地，决訟休羣氓。", "仰止鎮靜姿，仁心繇是閎。", "東州七萬井，利病隨時平。", "百姓望太守，雲間引雙旌。", "政成宴賓從，籩豆陳前楹。", "上下此相樂，於焉歌太寧。", "眄想仲蔚隱，聿懷安石清。", "荒湛焉用戒，終想愧崢嶸。"]}