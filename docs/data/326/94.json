{"author": "沈遼", "period": "宋", "type": "诗", "title": "奉酬舜文即次元韻", "paragraphs": ["我生無庸如斷絡，已分老死填溝壑。", "不能掉舌强附會，何暇論經更穿鑿。", "萊蕪甑敝欲生塵，玉川婢粗常赤脚。", "世間要塗不易驟，身外名韁誰可縛。", "本無道義輕王公，亦不悲傷念流落。", "水鄉夏半不厭熱，繞舍新篁尚含籜。", "訟庭鈎距非吾事，吏案煩苛都可却。", "農民漸使安甽畝，和氣終須蠲疹瘼。", "子羽不肯過我室，懸榻何妨卧西閣。", "年來多病亦廢飲，牆下度泥委杯酌。", "舊學迂疏不適時，譬如石田何可穫。", "欲捕大鵬逐嶺嶠，終不勞心事弋繳。", "行當歸掃烏峰下，試鍊金鼎長生藥。"]}