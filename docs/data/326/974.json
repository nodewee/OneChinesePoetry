{"author": "孔武仲", "period": "宋", "type": "诗", "title": "秘閣觀唐法帖呈同舍諸公", "paragraphs": ["雍熙真人金丹成，騎龍逍遙上太清。", "一時文物甚炳煥，至今高閣留峥嶸。", "道山不爲人間設，千秋長鎮白玉京。", "蓬萊諸仙當閒暇，相邀初作升天行。", "宫殿相望金碧動，觚稜半引霄漢明。", "鏘金寶鑰端門闢，四坐光芒炫奎壁。", "换鵝何處得遺踪，臨水當年應盡墨。", "波瀾入唐仍浩瀚，追躡餘塵猶十百。", "味入噉蔗真漸佳，力未半途多自畫。", "萬物莫如觀所聚，我生强半初相識。", "相期更乘飛雲來，琪花爲盤霞爲盃，嚥味沆瀣臨丹臺。", "興盡翩然欲歸去，從此心骨無塵埃。"]}