{"author": "劉季孫", "period": "宋", "type": "诗", "title": "三高祠詠古三首  其一", "paragraphs": ["大湖際天碧，浩蕩浮萬象。", "中有洞庭山，天作蓬壺樣。", "蘆葦秋蕭蕭，時聞發漁唱。", "風順如可尋，月明迷所向。", "有人在扁舟，髪白意夷曠。", "扣舷了不顧，出沒信波浪。", "心已類水石，何由知得喪。", "遺民至如今，自古惟越相。", "初爲吳都囚，君臣憂醢醬。", "忍恥人謂愚，祈生世知妄。", "尪癯脫萬死，歸國奇謀創。", "行師舞群姓，下令躍諸將。", "夜半覆姑蘇，夫差始悲愴。", "安惻寬晷刻，反掌成伯王。", "江山入會稽，功高誰與抗。", "寵利速禍敗，忠臣半誅放。", "遯去舉邦求，君王鑄形狀。", "寂寥數千年，相見霜縑上。"]}