{"author": "沈遼", "period": "宋", "type": "诗", "title": "奉送李大夫歸長沙", "paragraphs": ["秋潮夜落江爲墟，青谿茁茁生菰蒲。", "舟舫逍遥賓從疏，誰識長沙李大夫。", "十年持節使江吳，轉入七閩将漕車。", "道上狂賊未伏誅，少壮瘡痍官吏逋。", "公方疾驅布威德，朝廷發兵趣捕賊。", "兵多賊少即日降，公獨至今爲失職。", "白首飄然歸故國，由來仕宦終無極。", "借令得意任公卿，年迫桑榆心更惜。", "昔時柴車一束書，今日朱門百口食。", "大夫月奉三萬錢，何必要凃争埶力。", "野人結庵齊山傍，早歳曾爲門下客。", "不遺簪履惠相訪，顧我青山唯四壁。", "野人適自三湘來，布衣猶带湘山碧。", "公舟少駐洞庭下，盡洗都城塵土迹。"]}