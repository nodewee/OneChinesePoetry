{"author": "黄廉", "period": "宋", "type": "诗", "title": "留題洪慶觀", "paragraphs": ["隔岸山如戲獅子，背看松林閑掉尾。", "天際蒼茫落數峰，青虬下飲黄河水。", "洪濤日夜洗崖腳，容易沙洲忽生嘴。", "浮嵐積靄增氣象，因抱湯城來迤邐。", "聖世封疆屬鄉縣，令宰衙門對山起。", "朝看片雲浮簷棟，暮雨逡巡周百里。", "可憐居民老蒼翠，未省勞生有塵滓。", "乘軺亦復愧斯人，特地郵亭解行李。"]}