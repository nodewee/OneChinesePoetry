{"author": "沈遼", "period": "宋", "type": "诗", "title": "贈别子瞻", "paragraphs": ["平生雅游眉陽客，五年不見鬚已白。", "借田東坡在江北，芟夷蓬蒿自種麥。", "相逢不盡一樽酒，故態那復論歡戚。", "手抱阿武勸餘瀝，維摩老夫失定力。", "老夫寂寂出三湘，更欲卜居池水陽。", "薄田止須數十畝，田上更樹麻與桑。", "老來正苦迫生事，清明雖近猶可秧。", "罷亞若可博乾麨，以無易有遥相望。", "我舟即行不可駐，欲卜後會誠茫茫。", "他時有信若可寄，不用辛苦爲詩章。"]}