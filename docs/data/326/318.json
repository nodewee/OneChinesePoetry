{"author": "沈遼", "period": "宋", "type": "诗", "title": "德相送荆公三詩用元韻戯爲之", "paragraphs": ["幽居卧山間，不與世相接。", "餘生委蒲柳，滯想遺空劫。", "德相蚤相親，顧我情未厭。", "數枉南堤步，更引青谿艓。", "相見亦何事，坐對羣峰疊。", "春陽始萌動，煙嵐森劍鋏。", "亷纖數日雨，萬里浮塵浥。", "赤白未殘花，修穠半敷葉。", "行招老僧語，遥瞩東田饁。", "窮崖歷可造，峻流誰敢涉。", "衰齡易生倦，幽巖就調攝。", "德相知我憊，雙眸困垂睫。", "髙詠楚公作，欲引維摩箑。", "初聞未甚解，静聽疑可獵。", "有如太華峰，跛躄豈易躡。", "不知泛滄海，何力施舟楫。", "遥窺土山勝，昔乃文靖業。", "二公雖異時，名德遠相躐。", "山川若有待，風物增悲惵。", "未知蔡侯履，孰與支郎蹀。", "勝遊可概見，筆力方峨嶪。", "更紓别後情，琅琅鋪簡牒。", "倡髙必和寡，排比安且帖。", "簫竽合古律，宫商自諧協。", "世人所欽慕，有口空嚅囁。", "東床坦腹士，左右參經笈。", "爲賦奕棋句，璆琳吐胸脇。", "鏘然不可閉，由來知健捷。", "謂如伯升勇，揚兵開宛葉。", "豈比文信君，無謀喪張靨。", "致死在必勝，甘言方示怯。", "尾章示戒訓，足以傳芳諜。", "後生知自勵，何必棰楚挟。", "正如嚼冰雪，清冷快牙頰。", "我昔造公室，公方任調燮。", "辱枉淵明贈，今猶秘巾篋。", "當時隳官去，終身欣廢跕。", "冠带遂已捐，頭腦深埋擪。", "肯羡冥冥鴻，安知栩栩蝶。", "心清久無夢，神固安知魘。", "少小銳文史，老大心更懾。", "是古豈余心，非今寧我愜。", "况復論翰墨，爾来那可輒。", "不識渾脱舞，何愧張顛帖。", "所居飬鵝鴈，菰蒲觀啑喋。", "亦有藜藿畦，粗充匕與梜。", "孰知名可貴，安用祿爲槢。", "無求豈有沮，不動誰能嗋。", "汝堅百萬衆，淮濆空雉堞。", "陵陽丈五墳，朱雲本輕俠。", "百年竟何往，終當封馬鬛。", "何必悵霜毛，更向窗前鑷。"]}