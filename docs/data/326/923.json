{"author": "孔武仲", "period": "宋", "type": "诗", "title": "芻車吟", "paragraphs": ["京師患無馬，有馬患乏芻。", "長鞭隨牛牛引車，三冬以來要貯積，十倍之價在須臾。", "都城之物不便美，枯笋宿菜供庖厨。", "况此剉秣豈能足，雜以豌豆調陳麩。", "却思當年在江湖，緑陰冉冉如雲敷，百馬嘶齕皆自如。", "安知入市比金玉，風物陡逐山川殊。", "馬饑且瘠不足怪，壯士猶有釜生魚。"]}