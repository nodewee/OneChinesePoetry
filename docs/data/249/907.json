{"author": "姚勉", "period": "宋", "type": "诗", "title": "義娼吟", "paragraphs": ["燕子樓中一搦春，十年紅袖消香塵。", "尚書墓上白楊拱，曉燈猶伴孤眠人。", "楚樓佳麗清梅似，識得詞中秦學士。", "玉盂一笑古藤陰，便學斷腸河滿子。", "燕樓寂寞楚樓空，鄭家雲英千古同。", "崔徽心事照秋月，玉京舊恨啼春風。", "人生交態分貴賤，况是死生情分變。", "域蘞未綠拜無人，千里素車那復見。", "知義如今到此流，冠猴襟馬皆堪羞。"]}