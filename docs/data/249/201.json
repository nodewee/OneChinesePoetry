{"author": "韓似山", "period": "宋", "type": "诗", "title": "聚八仙花歌贈江淮肥遯子", "paragraphs": ["春皇自厭花多紅，欲得花顔如玉容。", "春皇青女深相得，先教臉似秋霜色。", "乃有雪月供光、星榆獻白，斗量銀漢琉璃濕。", "人間美玉搗作灰，荆山崑山鬼神泣。", "天上有人名玉女，投壺之外能爲絮。", "姑射神人會種花，先須此物爲根芽。", "天罅地竅掏精碎，蟾身璃領輸光華。", "其時正值天地交，二氣上下陰陽調。", "此花孕育得其正，其間邪氣無纖毫。", "所以其色爲正色，出乎其類拔其萃。", "一如君子有諸內，晬然其色見乎外。", "三月將盡四月前，百花開盡春蕭然。", "揚州日暖花開未，春風不動花房閉。", "仙掌秋高玉露濃，蛟人泣下真珠淚。", "黄鸝本是花間客，啼盡好聲求不得。", "春皇費盡養花心，春風使盡開花力。", "春歸鶑老花始開，誰人放出深闌來。", "唐家天子太平君不見揚州后土惜瓊花，鬼神守護祝史誇。", "要令天下頌無雙，掉頭不住君王家。", "支流遠自靈源至，顔色雖同別名氏。", "風流晚宿蝴蝶圍，環珮曉聚仙人戲。", "仙人已往今無蹤，身在花枝窈窕中。", "似聞飲中之八仙，飄飄豪氣摩蒼穹。", "身雖可滅名不窮，魂交心與之死靡。", "携化爲嘉卉，促膝圍春風。", "請以此詩付守圃，以告游子歸去無匆匆。"]}