{"author": "許月卿", "period": "宋", "type": "诗", "title": "次韻胡溫升玉甫西野", "paragraphs": ["偶爲西湖萬山出，三省興中歌四勿。", "中庸公子惠新詩，句裏韓筋猶柳骨。", "文章感慨須和平，能泣鬼神風雨驚。", "和聲似鳴國家盛，送東野序序文鳴。", "西野文鳴東野法，積中和順英華發。", "我詩不作郊島寒，曾誅莓苔隨意踏。", "誰道楊花本無才，天展湖山圖畫開。", "何須更問逋之覓，夜深明月半窗梅。"]}