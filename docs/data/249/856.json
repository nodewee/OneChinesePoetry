{"author": "姚勉", "period": "宋", "type": "诗", "title": "題河沙寺西崖", "paragraphs": ["河沙古寺臨江干，山如蜿蜒翠龍蟠。", "入門雙石踞虎豹，排雲萬竹森琅玕。", "山中有景開屏面，路入西崖羊角轉。", "一湖橫陳白於銀，一溪西來浄如練。", "僧言此處好結亭，孔方絕交呼不應。", "竹陰深中即亭子，風月爲戶雲爲櫺。", "寄貲錄事今豈少，不日誅茅坐林杪。", "飯餘曳杖一登臨，看盡青天沒飛鳥。", "晚天落日浮湖光，漁舟相連鴻鴈行。", "浩歌橫笛互相答，底處更欲求瀟湘。", "荷山對面不盈咫，門前吾家錦江水。", "何時亭子高崔嵬，年年釣蓑爲此來。"]}