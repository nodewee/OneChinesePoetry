{"author": "姚勉", "period": "宋", "type": "诗", "title": "贈霆伯姪", "paragraphs": ["靈源聚英氣，融作雲霞精。", "霆伯挹其秀，胸府懷光晶。", "誦書過萬卷，落筆超羣英。", "文章有餘力，賦詩吟性情。", "短章或大篇，點翰長風生。", "或吐健麗句，氣象高崢嶸。", "雲濤洶萬里，出沒蛟龍驚。", "或寫閒逸句，句法如天成。", "微泉溜石壁，清吹調松聲。", "或句和且婉，純如奏英莖。", "晴風舞雪絮，曉日歌春鶑。", "或句端且嚴，凜凜不可輕。", "星辰列雲漢，營壘森甲兵。", "變化千萬狀，發越無定名。", "清標鎮浮態，沈謝隳文成。", "勁氣擬古作，甫白焚詩泓。", "不負飄逸姿，孰爭前輩衡。", "學海不汗漫，安見酌復盈。", "文章用無盡，蓋以天才宏。", "宏才戲翰墨，筆勢宜如傾。", "譬之一輪月，皎皎當天明。", "晴輝照春夜，花柳皆敷榮。", "高秋爽氣盛，桂影翻凄清。", "又如百川水，滔滔地中行。", "江湖風雨霽，碧色連天平。", "奔流出三峽，谹吼雷霆爭。", "詩歌具衆體，古人所難并。", "子詩得神助，逸思隨縱橫。", "失手墮之地，聲作金石鏗。", "俊才有如此，九萬飛鵬程。", "卑哉溝瀆中，安可容鱣鯨。", "子以見吾家，人才世登瀛。", "勉哉復祖業，謹勿寒宗盟。", "某也習箕裘，生涯風露檠。", "家徒四壁立，獨以道爲耕。", "文章厭卑薾，壯志思軒轟。", "紛紛笑餘子，藐視如孩嬰。", "詩書自娛悅，終日關柴荆。", "欣然得子至，倒屣來相迎。", "佳篇出見遺，未讀顔先頳。", "遷喬不擇木，求通乃於盲。", "視我如土鷃，視子如鷦鵬。", "英風當遠避，况敢事酬賡。", "新篘日初熟，我姑酌彼觥。", "晚風入簾幕，窗外斜陽晴。", "紅爐坐相對，簷馬聲鏦錚。", "試將今古詩，與子細共評。", "幽懷味此樂，鼓瑟仍吹笙。", "胡爲不留處，駕言欲西征。", "清飲不可再，使我摇心旌。", "努力各自愛，共濯江湖纓。"]}