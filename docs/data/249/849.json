{"author": "姚勉", "period": "宋", "type": "诗", "title": "桃源行", "paragraphs": ["武陵溪邊翁好漁，笭箵釣車日採魚。", "扁舟爲家葦爲屋，豈知世有神僊居。", "曉來不記舟行路，忽在桃花深絕處。", "紅雲杳靉望欲迷，絳雪繽紛落無數。", "水源盡處便逢山，一逕似通人往還。", "穿花竟出洞谷口，別有天地如人間。", "青山高下鱗鱗屋，秀野桑麻深潑綠。", "春深耕罷犢牛眠，晝靜人閒雞犬熟。", "村中老幼皆相知，驚逢外人子爲誰。", "平生採魚不到此，借問此是蓬萊非。", "笑言此亦人間耳，聞有蓬萊何處是。", "秦初避亂偶此來，今日已傳秦幾世。", "漁家不識青史編，相傳去秦六百年。", "吁嗟已不聞漢魏，豈復知今晉太元。", "當時祇恐秦萬世，携家挈鄰相遠避。", "早知秦不五十年，安得種花來此地。", "採藥山人去不歸，啖松女子今何之。", "種桃著花尚未實，未必歲月多如斯。", "家家置酒延雞黍，便好卜鄰花底住。", "中心自喜口不言，後日重來今且去。", "悽然辭別便登舟，依舊花間溪水流。", "插竹謾標來處路，鳴榔無復舊時遊。", "顧家一念僊凡隔，如夢驚回尋不得。", "當時不與俗吏知，或可重尋舊踪跡。", "五胡雲擾豈減秦，晉人合作桃源人。", "漁郎出山自失計，秦人絕蹤應未仁。", "漁郎漁郎休太息，漁家自有神僊國。", "鱠鱸沽酒醉蘆花，此樂桃源人未識。", "神僊有無何渺茫，退之此語誠非狂。", "淵明作記亦直寄，便如東臯誌醉鄉。", "秦風鍥薄難與處，晉俗清虛何足數。", "願令天下盡桃源，不必武陵深處所。"]}