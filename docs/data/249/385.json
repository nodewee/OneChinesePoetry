{"author": "車若水", "period": "宋", "type": "诗", "title": "思遠", "paragraphs": ["白兔速圩頂，暗壁收遺編。", "握之不盈掬，而能千萬年。", "天地可無人，秦火乃可然。", "其粗灑埽間，其精造化先。", "後來讀書者，暗引佛與仙。", "之人胡弗靈，所論各有偏。", "囂祲礙亭毒，三精慘不鮮。", "塗飾爲善治，制作埋九淵。", "固有二三子，梯級堪攀緣。", "夜永發孤啑，思遠能廢眠。", "拔地爲五嶽，豈其高到天。"]}