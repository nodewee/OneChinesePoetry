{"author": "姚勉", "period": "宋", "type": "诗", "title": "題墨梅風煙雪月水石蘭竹八軸", "paragraphs": ["清晨有客南昌來，袖出數幅春風梅。", "芳根不種生綃上，安得的皪霜葩開。", "霜葩能開不能謝，始信筆端生造化。", "細看入趣直欲攀，亦復不知梢是畫。", "迎風冷笑斜窺簷，披煙淡竚拖輕縑。", "豐腴略带清曉雪，疎瘦半橫初夜蟾。", "根栖怪石增奇絕，倒影寒溪照清潔。", "斜枝蘭外侶幽姿，冷蕊竹間標勁節。", "超然筆法無糝塵，正欹仰俯態逼真。", "幾回卷軸却復展，生意不窮看轉新。", "只看幽韻自堪玩，莫道無香真可嘆。", "清香已在杳默中，暗起芬芳浮鼻觀。", "平生愛梅如愛賢，恨無好句模幽妍。", "看君此畫得天趣，妙寫無聲詩八篇。", "吾聞古來能畫者，畫馬胸中有全馬。", "君應滿腹皆梅花，不爾安能筆瀟灑。", "想君家住西山邊，萬梅谷中廬數椽。", "月宵携筇雪著屐，坐石瞰水窺風煙。", "紉蘭傲竹今幾年，餐香換骨身可僊。", "凝神吮墨淡一掃，不覺筆下花真傳。", "嘆予自愛冰玉幹，久藏一幅鵝溪絹。", "請君爲作雪中百花頭上開，掛我壁間供客看。"]}