{"author": "姚勉", "period": "宋", "type": "诗", "title": "丁巳春言事西歸和朱子雲賜詩韻", "paragraphs": ["鯉魚書來上誰字，斗牛光中湖海士。", "梅花臘雪曾會面，桃李春風一彈指。", "剝書得詩意雄傑，鍾呂驚聞箏笛耳。", "懦夫有聞氣可作，姦諛未誅神已死。", "奴唇爭笑乃獨否，我心有同固如此。", "君家請劍攀折檻，遠勝衣繡誇歸里。", "立朝日少諫多藁，况有竹林老夫子。", "百年易了富與貴，萬古不磨天此理。", "笑駡從渠官欲好，妻妾羞人身不恥。", "獲禽一朝固可十，天下良工安肯詭。", "古人寥寥今不見，舉世滔滔此皆是。", "蛾眉方遭衆女嫉，足音忽動空谷喜。", "我欲浄洗后土泥，子爲快挽天河水。"]}