{"author": "姚勉", "period": "宋", "type": "诗", "title": "蓮竹鶴", "paragraphs": ["蓮爲君子花，竹有君子操。", "深衣古君子，清以仙自號。", "徘徊蓮竹間，似覺皆所好。", "水邊立良久，林外復高蹈。", "翩然側翅舞，意喜佳客到。", "客家江南村，幽處著吟帽。", "有蓮環釣石，有竹近茶竈。", "胎仙夜生子，併入平安報。", "朅來踏京塵，久矣不聞耗。", "今晨三君子，一見慰懷抱。", "主人勿却客，借此日笑傲。"]}