{"author": "姚勉", "period": "宋", "type": "诗", "title": "贈天王長老無著", "paragraphs": ["唐有一僧妙醫藥，得大醫王三昧覺。", "雨中盥手瀑簷飛，驚嘆病龍腥唾落。", "須臾雲霧忽銷霽，白髮老人來矍鑠。", "自言病中困行雨，願得良鍼蘇脈絡。", "授方寸劑應時愈，拜奉僊方效思邈。", "此事今無古信然，說與時人謾驚噱。", "早來忽得絹素軸，挺挺祥龍露頭角。", "心知此龍非病者，噴霧灑雲天洗濯。", "龍身不病澤四方，萬物全生總安樂。", "此龍此醫今是誰，天王長老僧無著。"]}