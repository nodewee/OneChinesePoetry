{"author": "姚勉", "period": "宋", "type": "诗", "title": "問鴈", "paragraphs": ["家山已作一月疎，囑鴈爲取秋風書。", "鴈飛竟去已幾日，乃爾寂寂知何如。", "曉霜鴈聲又東去，急起出門呼鴈住。", "前時囑爾爲寄書，汝今將書落何處。", "鴈言丈夫志非常，桑弧蓬矢示四方。", "顧家安足就大事，底用屑屑悲故鄉。", "吁嗟來汝空中鴈，黄耳猶能書往返。", "飛奴解遞丞相箋，鷾鴯亦傳商婦簡。", "帛書自古倩汝傳，詩人流詠知幾年。", "汝今何事倦來往，應我不如蘇武賢。", "鴈言君擬乃如此，信史不如無此史。", "當年常侍枉教欺，我亦安能書萬里。", "湖田漠漠多菰蒲，就食聊寄江南居。", "書郵安得爲人作，君欲覓書尋鯉魚。"]}