{"author": "姚勉", "period": "宋", "type": "诗", "title": "贈棋翁挾二童皆高弈", "paragraphs": ["蓬萊閬風白雲鄉，瓊樓玉館相低昂。", "蟠桃影滴仙露濕，壺天晝日和春長。", "老僊鬢眉白於雪，雙侍女僊冰玉潔。", "龍牙棋子琅玕盤，消遣洞中閒日月。", "乘風來戲塵凡中，皓鵠驂以雙鸞紅。", "女僊似是王屋婦，老僊似是商山翁。", "一聲飛雹枰中落，應手鈞天僊樂作。", "環看側睨驚相呀，盡是人間未曾著。", "人間事變如雲輪，面勢更改番番新。", "撫枰不是少奇著，往往當局多迷人。", "五老峰前白鶴址，晝眠扃門日清美。", "棋聲流水古松間，忽然聞之雪堂喜。", "雪堂欲學竟不能，不如旁觀眼自明。", "馬鞍聽朽柯聽爛，局中有路能長生。"]}