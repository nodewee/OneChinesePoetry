{"author": "姚勉", "period": "宋", "type": "诗", "title": "贈宗人簡齋", "paragraphs": ["博文約以禮，夫子誨子淵。", "詳說將反約，斯語在七篇。", "由繁乃入簡，此學本聖賢。", "卓哉紫陽公，道統得正傳。", "剖析到精微，而後會大全。", "譏以爲支離，此說恐未然。", "閑邪至敬義，簡易斯坤乾。", "後學懶用功，疎略取自便。", "藉口鵝湖詩，一蹴登青天。", "浪云即心是，所學竟類禪。", "不知格物學，蓋在誠意先。", "如斯謂之簡，毋乃墮一偏。", "此風近頗張，門戶欲自專。", "君既學雙峰，趨向尚慎旃。", "路頭且要正，莫踏船兩舷。"]}