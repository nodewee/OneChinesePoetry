{"author": "陳景沂", "period": "宋", "type": "诗", "title": "牽牛花", "paragraphs": ["牽牛易斯藥，固特取其義。", "安用柔軟蔓，曲爲縈絆地。", "汝若不巧沿，何能可旁致。", "始者無附託，頭腦極細殢。", "一得風動摇，四畔亂拈綴。", "搭著纖毫末，走上牆壁際。", "儻得梯此身，戀纏松竹外。", "吐花白而青，敷葉光且膩。", "裛露作嬌態，舞風示豪氣。", "便忘抑鬰時，剩有誇逞意。", "誑言松和竹，如我兄與弟。", "下盼蘭菊群，反欲眇其視。", "如此無忌憚，不過是瞞昧。", "教知早晚霜風高，杪表何曾見牛翠。"]}