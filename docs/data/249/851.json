{"author": "姚勉", "period": "宋", "type": "诗", "title": "送楊帥參之任", "paragraphs": ["古來幕府俱才雄，子美嚴武韓裴公。", "近時幕府養清望，一事不到籌帷中。", "先生人物宜臺省，豈合官曹坐閒冷。", "祇今時事欠撐拄，袖手旁觀應不肯。", "潯陽戈甲屯如雲，天子命我參卿軍。", "江頭策馬梟黠虜，快作當年虞允文。", "欲知允文宰相業，只觀采石江頭捷。", "滿望麒麟第一功，不唱陽關第三疊。"]}