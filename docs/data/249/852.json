{"author": "姚勉", "period": "宋", "type": "诗", "title": "送高錄參美任", "paragraphs": ["高安之民椎且質，空蒙惡聲頭上筆。", "獨惟猾吏可怕人，架鷹騰霄柙虎出。", "貪官乞錢吏手中，庸官仰筆描吏容。", "獄情黯菼直爲曲，雖欲辨雪何由從。", "先生來糾高安獄，直道仁心作民福。", "吏知積德不忍欺，囚感吐誠爭首服。", "掉頭不肯狥上官，幾回拂意思掛冠。", "伸冤振抑必得請，媿殺同列雙顴丹。", "先生種滿甘棠了，天子知賢恨官小。", "若人底處可安排，不在玉堂應鳳沼。", "鱣鯨自不溝瀆留，郡官無賢民却愁。", "愁公歸去莫報德，但祝高門于定國。"]}