{"author": "車若水", "period": "宋", "type": "诗", "title": "遊靈巖", "paragraphs": ["一徑碧如合，四山危欲墮。", "天低鳥不飛，露濕龍常過。", "巖根小葉下，境凈不可唾。", "深杳洞出雲，冷鐘佛驚卧。", "川僧住八年，有此清福大。", "而我尋盟來，坐借蒲團破。", "燈深眼雙青，各話其所課。", "我穀未必實，他華已成果。", "歸來宜有餘，吾道豈全懦。", "壁間清獻存，當年愧輕和。"]}