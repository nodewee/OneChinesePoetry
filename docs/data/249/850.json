{"author": "姚勉", "period": "宋", "type": "诗", "title": "送陳糾任滿歸", "paragraphs": ["江西道院春風裏，田里嘆愁聲不起。", "黄堂太守政如神，館閣掾官清似水。", "掾官皆清誰最優，寮中錄參陳太丘。", "奮身原自科第出，不比刀筆庸常流。", "生平妙得書中趣，默會欽哉恤刑句。", "木天玉堂未肯遊，且爲黎黔了冤訴。", "操心仁恕真崔公，湯瀋沐浴羣囚同。", "雷轟電燭不留滯，狴犴昔滿今俱空。", "歸巢羣鵲依庭木，春晝圜扉芳草綠。", "政成來泛幕中蓮，吏案凝塵無訟牘。", "幾年摧政冰霜嚴，生怕歡與愁俱添。", "公揮椽筆議革弊，和氣靄靄生青帘。", "感恩戴德殊未已，鳳詔飛來趣行李。", "雲衢直上驟驊騮，一日追風千萬里。", "昔公留此民如瘳，今公去此民如愁。", "父老何嘗欲君去，州縣但恐難公留。", "陳平他日宰天下，大志奇材見分社。", "况公陰德似于公，寧不高車乘駟馬。", "于公受報在子孫，天今報公及公身。", "公身榮顯復子孫，造物豈負真賢人。", "錦帆招颭鼕鼕鼓，愁聽數聲離岸櫓。", "公還爲雨澤九州，多爲高安添滴雨。"]}