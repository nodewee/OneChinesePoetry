{"author": "姚勉", "period": "宋", "type": "诗", "title": "清江曲", "paragraphs": ["夾岸桃花燕子飛，一江春水鱖魚肥。", "絲綸百尺煙波闊，午夜鳴榔載月歸。", "扁舟一葉橫沙觜，得魚爛醉東風裏。", "綠楊深處酒醒時，半江潮落天如水。", "萬頃滄波五月凉，一川紅錦藕花香。", "綠蓑青笠鳴疎雨，老樹殘烟带夕陽。", "野船細火夜明滅，一笛風清楚天闊。", "無魚無酒且歸來，篷底蕭疎卧明月。", "萬里西風雙鬢華，江南江北老天涯。", "瀟瀟兩岸梧桐葉，漠漠半川蘆荻花。", "柔櫓聲中山水綠，一絲買斷黄金屋。", "沙邊鷗鳥莫相猜，是非不到清江曲。", "葦折荷枯人未歸，波寒霜落鴈初飛。", "不知節物時時換，又折梅花下釣磯。", "青山四面清歌發，幾點沙鷗起天末。", "一任長年醉則休，醒時獨釣寒江雪。"]}