{"author": "姚勉", "period": "宋", "type": "诗", "title": "贈古朴相士", "paragraphs": ["巧夫縱誕爭說相，口角瀾翻如剪樣。", "眼中元不識英奇，隨世炎凉分下上。", "貢諛乞得貴人詩，紅籤綵軸珍携持。", "未遭窮士或有贈，爛在醤瓿問不知。", "如斯等輩真肉眼，砂裏精金豈能揀。", "古朴相士却不然，品題每在未遇前。", "前時贈詩紙欲朽，逢人誇張不去手。", "古朴相士真識人，識人須要當賤貧。", "信知巧者盡虛僞，惟有朴者全天淳。", "願君終身如此朴，俗態高低不須學。"]}