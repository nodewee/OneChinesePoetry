{"author": "姚勉", "period": "宋", "type": "诗", "title": "姪阿鍾覓字與詩", "paragraphs": ["阿鍾五歲已大奇，從我覓字與覓詩。", "栗梨不愛愛紙筆，此意豈是尋常兒。", "吟詩寫字非難事，字畫是心詩是志。", "器量充周志氣宏，勁筆雄辭皆極致。", "吾家鼻祖豐城公，庭叱百萬無虓雄。", "子孫世襲節義風，流傳直至江西翁。", "江西夫子今希有，四經七舉爲龍首。", "不作孫弘曲學儒，文章只是宗元祐。", "祖宗積善源深長，爭奇競秀生諸郎。", "諸郎更有如鍾者，引領丹山羣鳳凰。", "曉窗讀書肯至午，夜燈琅琅明月廡。", "只今小年已勤苦，從此讀書到十五。", "貫經穿史包今古，雪坡癡叔未足多。", "十駑驥子一躍過，河南晁氏曾有樣。", "二十子弟俱高科，汝今羣從多兄弟。", "勳業相期各如意，家塾相師學聖賢。", "廟堂再拜傳忠義，羲獻帖，李杜詩，遺蹤雖在不必追。", "請賡慶曆徂徠頌，更立中興浯水碑。"]}