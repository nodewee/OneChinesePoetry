{"author": "姚勉", "period": "宋", "type": "诗", "title": "送李幼章", "paragraphs": ["梁間呢呢燕將雛，林中櫨櫨反哺烏。", "君前舍羹潁谷子，橐中寘簞翳桑夫。", "五年得金方還養，有婦有婦愁秋胡。", "士生志大雖江湖，不堪回首飛雲孤。", "伏雌扊扅且未論，占鵲日日旦及晡。", "篋中萊衣幸可著，腰下何必印若蘇。", "因君歸去長嗟吁，君有母遺我獨無。", "爲親負米今已矣，落日慟哭悲丘墟。", "願君升堂奉甘腴，毋使專美徐仲車。"]}