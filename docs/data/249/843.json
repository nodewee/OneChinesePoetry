{"author": "姚勉", "period": "宋", "type": "诗", "title": "贈黄道士思成祈雨感應", "paragraphs": ["丁巳孟秋春戊午，不雨三時嗟旱苦。", "低田高壠皆黄埃，佳種幾成不入土。", "富家倉廩鐵灌鎖，民腹爲雷淚爲雨。", "更遲十日天不問，血肉磨牙總豺虎。", "縣官祈禱聊具文，饑聲嗷嗷恬不聞。", "山中道士睡不著，鞭龍起電驅風雲。", "天瓢點滴翻駿馬，一日甘霖遍天下。", "盡將昨夜赤千里，化作今朝青四野。", "農家笑語無愁聲，指日可望天太平。", "熙朝真主聖且明，漢雨不待宏羊烹。", "或言天民天自恤，或誇調燮有新術。", "山中道士不言功，飽飯熟睡聽松風。"]}