{"author": "許月卿", "period": "宋", "type": "诗", "title": "次韻", "paragraphs": ["臨川老儒王半山，文章未肯班傳間。", "亦有臨淄晏元獻，樂府一奏開天顔。", "我來此州嗟何晚，前哲風流挽不還。", "泉石黯淡山氣瘦，芙蓉飄零秋意闌。", "有客携詩來過我，議論磊落文波瀾。", "詩盟豈止尋宗派，理學猶規拜將壇。", "風雷凜凜三寸舌，招槌賢拂佐天慳。", "古來言行要相副，願言大德不踰閑。", "秋月皎皎鶴蹲蹲，春風洩洩禽關關。", "江岷山兮溪嶓塚，天根躡兮月窟攀。"]}