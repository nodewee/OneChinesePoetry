{"author": "姚勉", "period": "宋", "type": "诗", "title": "送胡從甫劉仲山入京", "paragraphs": ["梅花先臘開香雪，魁信已隨春漏泄。", "送君聯騎入天京，不作人間兒女別。", "錦江俊秀皆朋儔，其間偏善胡與劉。", "胸襟巧蟠錦繡段，文采互照珊瑚鈎。", "采芹宮裏群遊戲，文字頡頏春燕翅。", "西湖萬柳嬌春風，相期同緩看花轡。", "棘闈風動桂香秋，一駑那輸雙驊騮。", "我悲日色謾迷眼，君喜朱衣皆點頭。", "青天一界蟾宮路，只要朋儕先著步。", "祝君猛去化爲龍，行繼延平躍雲霧。", "君不見蘇易簡，不事探花與榜眼，明番狀元未爲晚。"]}