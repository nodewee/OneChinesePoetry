{"author": "王奕", "period": "宋", "type": "诗", "title": "黄池大水歌", "paragraphs": ["玉斗山人歸自魯，迂途携酒酬謫仙。", "丹陽滯留十日雨，坐見平陸成長川。", "不衝不激不澎湃，漫高漫長漫囂塵。", "黄池地勢低且壙，築堤種柳名圩田。", "一圩動是數百頃，耕民縛舍沿郊阡。", "良苗懷新交翠浪，一刻漭作蛟龍淵。", "倉皇老釋競祈禱，搬移兒女爭牽連。", "村莊草屋浮斷梗，黄流黑氣蒸腥羶。", "市民運土積堘脊，危如燕壘懸杗前。", "中宵突爾駃一决，盡與河伯裾相牽。", "或云嶽瀆潴魍魎，呴沫吹浪如吹煎。", "昌黎諭鱷許戮蜃，古今此理容或然。", "粵從天一中入坎，水德流動隨乾圜。", "彝倫攸斁五行汩，君舟民水幾覆顛。", "神姒鑿窟踰九載，到今三千七百年。", "三時粟麥天不雨，蒼生何頼無瘠捐。", "天變不能違者水，民命自以君爲天。", "當今君相即堯禹，蓄積期會誰當先。", "靈均李杜在水部，叫天爲我箋長編。"]}