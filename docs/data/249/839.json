{"author": "姚勉", "period": "宋", "type": "诗", "title": "薦黄平仲過雪巖以詩代簡", "paragraphs": ["秀巖萬仞拔天起，劃堮剜垠爭怪詭。", "六花一夜積三尺，化作冰壺無表裏。", "幼輿丘壑自不凡，何况有雪被此巖。", "天教管領清凉界，雪巖自號冰書銜。", "巖前列植梅松竹，三友相從吾事足。", "靈臺片雪晛不消，吐作新詩動驚俗。", "有客有客山水僊，揮毫欲寫雪洞天。", "敲門試驚袁安眠，莫作剡溪王子船。"]}