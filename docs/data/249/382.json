{"author": "王朝佐", "period": "宋", "type": "诗", "title": "貞義女祠", "paragraphs": ["瀨水何泱泱，携篚向水旁。", "低頭事漂洗，不惜溼羅裳。", "晨出未暮歸，老母在高堂。", "三十不願適，焉知繡鴛鴦。", "道逢困丈夫，行乞良可傷。", "一飯婦女仁，况有殘壺漿。", "終焉感禮義，出詞何慨慷。", "貞潔恐無知，清流見肝腸。", "悲哉伍子胥，百金何足償。", "惟有鴟夷心，可與增輝光。"]}