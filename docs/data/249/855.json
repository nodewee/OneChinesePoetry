{"author": "姚勉", "period": "宋", "type": "诗", "title": "次楊監簿新闢小西湖韻", "paragraphs": ["搜奇抉異三十載，此湖如玉韞而待。", "發源遠自錦江來，匯流近與柴門對。", "山川融結自古有，造物扃藏深意在。", "瘦筇曾作日尋討，一見便覺天廣大。", "兩山宛似南北峰，况有層塔相映带。", "芰荷十里萼綠華，雪月三千銀色界。", "深藏最有君子意，自衒殊非小人態。", "西湖每遇蘇雪堂，妙句尚憶秦淮海。", "此湖端爲舊遊發，㘲重未信吾州隘。", "鐵菴蜀珍坡僊派，下筆作詩風雨快。", "從今新瑞次古杭，敢賀此湖貢慶會。"]}