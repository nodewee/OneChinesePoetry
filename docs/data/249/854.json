{"author": "姚勉", "period": "宋", "type": "诗", "title": "次楊監簿上陳守賑災韻", "paragraphs": ["稻田碁局分郊區，人煙盡障聯城隅。", "新秧入夏種俱了，一色秀綠連天鋪。", "年豐正爲憂國願，雨霪忽動民愁吁。", "浪浪竹瓦日鳴瀑，爛爛苔砌長跳珠。", "江流入市舞篙楫，野潦斷路迷樵蘇。", "孤樹空留白屋少，平地欲縮青天舒。", "犬雞登簷叫雲霧，蛟鼉上岸疑江湖。", "使君視民容有蹙，憂且蕭牆非顓臾。", "家沒半扉鼃上竈，食不一粟糟爲餔。", "鶉衣鵠形避淪沒，槁項髫額相携扶。", "下車以來宣德意，但有寬政無急符。", "溺饑沓至蓋由己，食必稷奏土禹敷。", "故侯遺我四百萬，指此亟作民良圖。", "餽無所處不受是，君子貨取安可乎。", "分甘固欲買不語，溝清那肯同渠汙。", "一朝盡散色不靳，可使被澤遺匹夫。", "錢從民來復還民，塗血不用子母蚨。", "坐令鴈澤得復集，豈但魚沫聊相濡。", "四旬奚堪水五至，十室不忍煙九無。", "只求編氓易菜色，寧計私橐如匏虛。", "方今汙吏爭侵漁，溪壑不厭求贏餘。", "官錢花破入私帑，期限火急催民輸。", "貪者盡笑公迂儒，安得天下皆公迂。"]}