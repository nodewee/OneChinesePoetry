{"author": "姚勉", "period": "宋", "type": "诗", "title": "送漆文甫尉分宜", "paragraphs": ["吾兄梅花冰雪臞，胸中萬卷行石渠。", "同生丙子自兄行，才學推兄更有餘。", "月中折桂仍先余，兄騎快馬余蟾蜍。", "一行作尉表貳邑，春臺春風宜吹噓。", "阿瞞綵棒謹勿設，民命今皆轍中魚。", "合得官職聽自除，覓薦莫作迎逢諛。", "寒齋話別酌霜月，祝子但此霜月如。", "欲留不可空攬袪，兄出我處從今疎。", "兄出我處從今疎，有便但寄箴規書。"]}