{"author": "姚勉", "period": "宋", "type": "诗", "title": "贈郵文秀才", "paragraphs": ["風行水上真文章，不羽不脛遊四方。", "妙語綴入牙頰香，意有佳客揚其芳。", "美君金璧不願將，多文爲富紛儲藏。", "牙籤玉軸緗縹囊，書船貫月飛虹光。", "鼎肉試取一臠嘗，珠璣璀璨錦繡張。", "疾指快讀下五行，虎鳳蔚躍蛟龍翔。", "尚欲效學雞林商，遍索偉製豐行裝。", "哲匠謹勿麾門牆，當遣紙價貴洛陽。"]}