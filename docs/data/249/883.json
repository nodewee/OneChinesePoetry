{"author": "姚勉", "period": "宋", "type": "诗", "title": "題魁字軸", "paragraphs": ["玉衡杓建天之綱，枕參魁耀森寒芒。", "總提衆星環侍傍，仰望熠熠開神光。", "有美俊容分天章，收入翰墨何淋浪。", "一筆三丈超尋常，字勢直作蛟龍驤。", "錦裝玉軸垂高堂，標靈發異呈嘉祥。", "即吐奇策先衆芳，巍峨姓字壓四方。", "魁下三台炳煌煌，上拱紫極天中央。", "作第一流謹勿忘，冠冕今古萬世香。"]}