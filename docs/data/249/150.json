{"author": "王奕", "period": "宋", "type": "诗", "title": "石塘歌呈吳侍郎", "paragraphs": ["誰剜太素一拳石，石殻皴皺涵芳塘。", "塘中清淑族查滓，積成土塊如浮航。", "三千界分有南贍，休王帝伯更皇王。", "堯衢漲作九年潦，秦火煎成百沸湯。", "入昏出曉烏兔浴，韜風蓄電蛟龍藏。", "巫姒鑿開通浩浩，女媧煉熟補蒼蒼。", "三山縹緲出塘外，人云此是蓬萊鄉。", "誰令海乾白石爛，黑風吹散天風裳。", "黿腥蜃穢贔屭立，蝦螺鰍鱔生毫光。", "西江老子一口吸，噴作萬頃澄汪汪。", "何當長嘯挈斗柄，與君塘上酬酢傾天漿。"]}