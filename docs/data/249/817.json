{"author": "姚勉", "period": "宋", "type": "诗", "title": "日食罪言", "paragraphs": ["皇帝十四載，新元紀嘉熙。", "仲冬戊寅朔，午漏方中時。", "朔風震丘壑，猛籟號枯枝。", "黯如商雪天，四野昏垂垂。", "晝炊煙始息，暝色來庭帷。", "雞登杙榤立，鳥急林梢棲。", "頗訝南至後，晷度宜舒遲。", "胡爲景尚促，疾甚駒隙馳。", "兒童忽走報，日壁無全規。", "倉忙出仰視，如月初蛾眉。", "金烏失焰彩，玉象潜光輝。", "蒼天玳瑁色，列宿爭依稀。", "老稚相喧呼，伐社沸鼓鼙。", "不知何物怪，掩此清陽暉。", "吾聞陰陽家，日月以曆推。", "日遲月行速，贏縮數不齊。", "遇朔必會合，差忒無毫釐。", "氣盛或相掩，二曜斯一虧。", "望日日掩月，陽感陰故衰。", "朔日月掩日，陰盛陽乃微。", "又聞玉川子，月蝕曾有詩。", "謂此日月者，天眼生東西。", "兩眼不相攻，相食其說非。", "食月乃蟆精，伊慼蓋自貽。", "吾觀作詩人，志各有所之。", "玉川特寓諫，假此爲之辭。", "日月有蟾烏，此事本怪奇。", "况自食其光，安能走而飛。", "書稱辰弗集，天象昏且迷。", "則知交相食，此說當勿疑。", "思既得其說，傷心重嗟咨。", "日爲衆陽宗，萬象皆影隨。", "今者何不臧，陰精奪炎曦。", "仰空不能救，涕泗紛交頤。", "嗟嗟今之歲，天屢彰其威。", "星文沓示變，雷震洊失宜。", "越在夏五月，鬰攸煽京畿。", "六月既望後，月蝕主旱饑。", "今茲復日食，災異何繁滋。", "天意不虛示，坐井聊管窺。", "即天以論人，日君而月妃。", "關雎哀窈窕，意在賢才思。", "靡曼或盈前，必爲物欲移。", "今者日之蝕，或恐由宮闈。", "然而吾君聖，未必耽燕私。", "君象日而尊，臣象月而卑。", "正心在朝廷，昭德可塞違。", "國柄或竊弄，耳目相蔽欺。", "今者日之食，亦恐由羣兒。", "然而吾君明，朝豈庸盲癡。", "人主向明治，武力不可隳。", "方今北有敵，負壘驚邊陲。", "戰士怯不勇，塞馬紛驕嘶。", "今者日之食，或由邊事危。", "然而吾君武，安肯假彼資。", "重念此三者，急務誠在茲。", "萬一或有是，是即變所基。", "應天不以文，減撤徒兒嬉。", "如人喪厥明，必求良藥醫。", "一片葵藿心，祇恐天未知。", "何當排閶闔，碎首彤玉墀。", "一篇痛哭策，歷寫心傷悲。", "一者何所陳，無逸爲元龜。", "暗室屋漏中，肅如對神祇。", "願爲楚莊王，規諫從樊姬。", "毋效漢成帝，溫柔老昭儀。", "天君必清徹，智燭光發揮。", "如日麗中天，煌煌明作離。", "二者何所陳，用賢登臯夔。", "選衆立一相，國論公主持。", "烏臺執白簡，妙選剛正姿。", "戚里勿柄授，貂璫毋印纍。", "朝廷豁氛翳，在位銷脂韋。", "末光依漢日，天子是倚毗。", "三者何所陳，張皇吾六師。", "擊楫如逖輩，天寵畀節麾。", "賣國若檜等，電掃無孑遺。", "練軍明賞罰，勇銳奔熊羆。", "南越頸可纓，中行背必笞。", "如日照霜雪，殄滅何難爲。", "凡此三說者，中心久思維。", "明白可舉行，匪曰徒費詞。", "能轉亂爲治，可回災爲釐。", "不學后羿射，不效夸父追。", "捧輪上扶桑，洗光出咸池。", "蒼生照共仰，九土光咸晞。", "五色太平象，重暈中興期。", "昊穹耀華彩，萬國長瞻依。"]}