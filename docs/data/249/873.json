{"author": "姚勉", "period": "宋", "type": "诗", "title": "送孫龍谷", "paragraphs": ["煌煌南方老人星，天邊飛來地上行。", "秀眉方瞳瑣骨聳，升降步履如風輕。", "生平見說勇爲義，十指團欒一和氣。", "祇今福壽天所報，眼底曾孫家四世。", "瑞祥融作合幹松，豈惟義聚蒙天封。", "義人合得松樣壽，孫枝蓊勃環老龍。", "先生教人忠與孝，家法可爲民則傚。", "道中有福理自然，必收詩書仁義效。", "子孫森列皆有文，次公長公爲弟昆。", "曾孫早娶見玄孫，蒲輪迎召登金門。"]}