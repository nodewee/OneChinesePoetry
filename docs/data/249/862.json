{"author": "姚勉", "period": "宋", "type": "诗", "title": "贈定軒游季升", "paragraphs": ["海風吹潮濁如泥，咫尺不辨魚與龜。", "秋潭表裏冰鏡浄，下瞰直可莖鬚眉。", "乃知有萬不齊物，心到定處皆能窺。", "君心久矣波不起，天地不逃圓鏡裏。", "胸中玲瓏列星宿，眼底遠近佳山水。", "人言君脚踏四方，不知君閒謂君忙。", "寒爐曾與話清夜，始覺牖戶虛生光。", "我生之日直南斗，逢人得駡不脫口。", "而今只把定眼看，得失空花總何有。", "但愁國事紛披猖，舉棋不定觀驚旁。", "天傾地仄欠撐拄，安得不動鐵脊梁。"]}