{"author": "姚勉", "period": "宋", "type": "诗", "title": "中秋放舟", "paragraphs": ["玉壺瀟灑澄風露，一派銀河卷輕素。", "九秋此夜恰平分，冰輪碾上青霄路。", "繞枝散亂驚飛鵲，搗藥分明見靈兔。", "荻花冷浸一汀水，桂子香飄半天霧。", "江山如畫洗塵目，風景入詩多秀句。", "乘風緩放牛渚舟，仰空長歌赤壁賦。", "狂來舉楫直欲舞，興到行盃不知數。", "此江流水自千古，此月照人知幾度。", "一年好處在今宵，不到天明莫歸去。"]}