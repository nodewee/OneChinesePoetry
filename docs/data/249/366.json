{"author": "俞君選", "period": "宋", "type": "诗", "title": "送硯與吳元真廣文", "paragraphs": ["插天萬仞芙蓉峰，茫茫積翠連青空。", "中有千年蒼玉骨，山奇水怪秀所鍾。", "斷崖絕壁不可到，虎豹守護烟蘿封。", "一朝良工奪天造，雲斤月斧磨玲瓏。", "踏天下割碧雲髓，往往霹靂驚蛇龍。", "冰蠶吐絲織新就，羅文光瑩浮青銅。", "人間何處用此物，造化欲付文章公。", "先生早晚運椽筆，判花視草蓬萊宮。", "手揮五色補天漏，放開白日消陰虹。", "坐令萬物無疵癘，盡從筆底生春風。", "此時濃墨書大字，正須巨石相追從。", "願公收拾此至寶，相伴他年參化工。"]}