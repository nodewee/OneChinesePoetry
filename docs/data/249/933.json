{"author": "許月卿", "period": "宋", "type": "诗", "title": "除月二十三日夜夢", "paragraphs": ["仙君重瞳衮衣明，紅雲一朶當殿楹。", "千官拜舞環佩鳴，中有一人攝齊升。", "琅琅敷誦百辟驚，首云有臣許月卿。", "合在帝所式群英，煌煌召節來帝廷。", "膚使奕奕華弓旌，我時荷邊食芡菱。", "坐茅心渙儼不聽，從天飛下蒼葱珩。", "申傳帝命通叮嚀，親授秘訣餐長生。", "提耳言言帝旨令，夢回題詩香枕屏。"]}