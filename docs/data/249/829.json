{"author": "姚勉", "period": "宋", "type": "诗", "title": "送友人陳上舍兄弟試太學", "paragraphs": ["東風颯颯吹行李，榮送雙龍璧池水。", "璧池浪闊高化龍，直透銀河三萬里。", "君家兄弟真鴈行，季方學行如元方。", "中眉不是弓刀軟，個般人物宜膠庠。", "只今膠庠多俊傑，正是功名到時節。", "陳家原有兩狀元，釋褐傳臚未應別。", "顧余亦問京華春，蒼蠅願附驥尾塵。", "干將先去抉雲雨，太阿行亦龍延平。"]}