{"author": "姚勉", "period": "宋", "type": "诗", "title": "聽箏", "paragraphs": ["春簷雪乾初日長，簾花深壓梅影香。", "美人帳中午睡起，釵橫鬢嚲慵添粧。", "文窗窈窕鮫綃綠，卧按古箏橫漆玉。", "微揎翠袖露春葱，學弄梁州初遍曲。", "拂絃輕揠三兩聲，問渠學曲成未成。", "已成未成君莫問，聽取軮軋伊嚶鳴。", "七絃一似焦琴樣，立鴈參差相下上。", "左按天孫織錦絲，右斡仙人飛海杖。", "輕拔淺揠聲短長，疾徐洪纖抑復揚。", "瓶笙吐韻出蚓竅，雲車碾響升羊腸。", "雙龍曉日吟秋水，孤鸞春風悲鏡裏。", "清猿嘹喨萬松間，雛鶑惺鬆百花底。", "平生有耳喜此聽，手不能作心自醒。", "除却高山與流水，琵琶箜篌俱逕庭。", "樓中弄玉吹簫侶，同學丹山鳳凰語。", "鳳凰鳳凰來不來，蕭史行雲在何許。"]}