{"author": "王奕", "period": "宋", "type": "诗", "title": "和元遺山太山古句", "paragraphs": ["我來拜鄒魯，舟過歌鳳臺。", "登嶧仰東蒙，自謂高矣哉。", "及登東山頂，天級真難階。", "河瀆走罅漏，嵪陵塌埏垓。", "己大物自小，夙學得所諧。", "聖賢分地步，高下隨其材。", "於道既有覺，沿崖剔碑苔。", "七十二君者，謬迷良可哀。", "王侯鬨蟻穴，休王滋無涯。", "三千六百朞，治忽知幾回。", "悠哉身後史，聊爾生前杯。", "大塊囿軀殻，客氣行風雷。", "神功一收斂，非去亦非來。", "試出亭毒表，岱峰赤微埃。", "安得鐵柄箒，埽盡兀突堆。", "上下一無極，釋然暢虛懷。", "平明下山去，天門掛芒鞋。", "金童玉女夾道迎，鸞鈴鳳翟紅雲開。", "道逢明復與守道，拊肩携手歌崔嵬。", "謂予如欲看白日，請騎黄鵠同上無色空界外。", "蒼梧帝子正與彼，倏忽混沌高卧真蓬萊。"]}