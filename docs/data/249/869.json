{"author": "姚勉", "period": "宋", "type": "诗", "title": "贈饒春卿", "paragraphs": ["扁鵲華佗不可作，龍宮寶方閉金籥。", "春卿奚氏劍江饒，老眼熒熒仙授藥。", "傳翳五世活幾人，計日而愈功何神。", "縣疣附贅夜驚失，立使笑語開嚬呻。", "方今氣運乖生盭，天地中盤大癰痔。", "護疽養疾誰見憂，彼何人斯甘吮舐。", "石猶生我疢毒多，能治不使如國何。", "嗚呼安得醫國之老如此手，勿談時事且飲酒。"]}