{"author": "姚勉", "period": "宋", "type": "诗", "title": "贈墨客呂雲叔", "paragraphs": ["昔我奏賦趨南宮，路逢墨客回仙翁。", "筆端攪動雲霧起，裹送龍入天門中。", "薰風入對經前路，更覓僊翁一丸去。", "硯光旗影照丹墀，一笑天顔承雨露。", "謝恩獨拜雖偶然，回翁墨好蛻使僊。", "時人從此填戶買，錙銖可博黄金千。", "一名一第秋蟬翼，視草判花兒戲劇。", "殿頭漬筆和金盂，方得回翁龍劑力。"]}