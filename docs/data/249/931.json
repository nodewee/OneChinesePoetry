{"author": "許月卿", "period": "宋", "type": "诗", "title": "送碧梧入府", "paragraphs": ["人勸公入相，我勸公早歸。", "今以副樞入，好以元樞回。", "易爲六經宗，學易貴知時。", "時止則時行，時義大矣哉。", "故嘗論今日，兩語見稱奇。", "但且爲執政，宰相未可爲。", "若爲伴食相，何如酒一盃。", "曾以語裕翁，裕翁爲一咍。", "英雄見略同，明公試思之。", "文正爲清獻，何曾美鼎梅。", "史冊香萬古，日月名長在。", "時止時則行，宰相須時來。", "時來然後相，當傳忠定衣。", "官職難名節，願公玉無疵。", "壯節題初節，願公玉無灰。", "耐久老柱石，身佩國安危。", "五福一曰壽，壽國身之樞。", "請君看老子，寡慾身壽眉。", "心清萬里明，可杜倖時窺。", "寡慾善養心，軒鑑照魅魑。", "歲晚成二老，種蠡相塤箎。", "坐令四太平，太宗生光輝。"]}