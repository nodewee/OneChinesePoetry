{"author": "姚勉", "period": "宋", "type": "诗", "title": "題雪巖胡則潛詩卷首", "paragraphs": ["君有雪巖余雪坡，坡中雪少巖雪多。", "試將二雪平章看，坡中雪比巖如何。", "有人問我坡間雪，一色平鋪寒玉潔。", "夜深明月可中庭，化作冰壺底俱徹。", "不如君巖雪更奇，怪松夭矯銀龍垂。", "倚巖一嘯望清曉，千崖萬壑俱瑶池。", "莫將多少分優劣，只喜坡間同此雪。", "蘆花月色一樣看，吾雪本來無欠缺。", "羣芳禿盡梅始花，同雲羃羃天之涯。", "蒲團竹屋坐聽雪，春蟲撲窗蟹行沙。", "書來題作雪家契，最愛君書此三字。", "世人愛熱冷即嫌，我獨與君同此嗜。", "雪無彼此只一家，玉堂茅舍何等差。", "紅壚一片會真趣，藩籬剖破非封蝸。", "雪堂僊伯騎鯨去，天台雪巢復何處。", "與君分釣雪江寒，同唱孤舟蓑笠句。"]}