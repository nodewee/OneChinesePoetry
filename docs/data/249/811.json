{"author": "姚勉", "period": "宋", "type": "诗", "title": "訪郭德甫", "paragraphs": ["美人在駒谷，久別良懷哉。", "秋風天氣清，特爲斯人來。", "踏月訪清夜，巖扉肯予開。", "弟兄儼相對，松竹間古梅。", "子姪環侍側，蘭植依瓊瑰。", "青燈照圖史，新酒羅瓶罍。", "一家三代風，和氣熙春臺。", "富學飽停蓄，厚德深栽培。", "情周思孔子，志伊學顔回。", "皇路方嶮巇，天馬須龍媒。", "旱歲渴霖雨，神鱗起淵雷。", "君家多生賢，吾國正選才。", "詔書明年近，競踏黄花槐。", "造榜正此天，桂籍浮香催。", "鵰鶚相聯飛，燕雀更願陪。"]}