{"author": "王奕", "period": "宋", "type": "诗", "title": "和徐中丞容齋舊泰山一百四韻贄見", "paragraphs": ["蹇予鉛槧生，角角雞鶩食。", "青衿學校身，白髮書傳癖。", "萬卷老邊笥，一區守雄宅。", "媚俗懶低眉，慕古展長揖。", "少年塗抹技，志願靡終畢。", "幾載拂高駝，蒼梧與西極。", "開雲上衡山，景仰昌黎伯。", "史記在山川，遐蹤喜馳轢。", "望嶽企少陵，吟岱擬太白。", "惜哉阻關河，遊齒朽塵屐。", "悠悠鄒魯心，坐見歲月歷。", "雩壇想風沂，恨不沃焦膈。", "文理思楷林，手植槐檜柏。", "雖難陋巷回，豈不束带赤。", "髫年誦魯論，掩卷望天級。", "神哉六鰲轉，一夜混藩國。", "驅車上金臺，卿相去如織。", "逐日未化鄧，心血自撞激。", "既慚西山夫，尚堪東魯客。", "心旌久摇摇，夢寐在屋壁。", "忽逢緱山仙，扶我玉川腋。", "百拜揖溫良，敘此宇宙隔。", "秋丁杏壇下，展膝陪丈席。", "三聖長幼間，罇俎見徐疾。", "翌朝謁林墓，稽首龍門蹕。", "大庭與尼山，歷歷撫遺跡。", "書腸廓鄙吝，若有鬼物擘。", "慨思今何時，文軌混南北。", "春秋一太極，鴻濛再開闢。", "草木復甦鮮，川原盡疏滌。", "燕趙與秦隴，可以勁氣吸。", "豈無中原學，共此浩蕩臆。", "扶輿久鬰翁，一發定無敵。", "倘不登岱宗，何由俯鵬翼。", "遂偕二三子，崎嶇歷阡陌。", "搴裳涉五汶，揫爽薄吟錫。", "捫參上天門，四海同一碧。", "偃然帝孫尊，不放寸山出。", "南衡走奴隸，西華失名額。", "中宵展紅輪，萬有破元關。", "玉女毓淵泉，流作聖賢澤。", "正氣吐長林，不與籙俱訖。", "洛陽帝王所，興廢每不測。", "尼嶧香火期，未可限千百。", "傴指登封君，令人重驚慄。", "金丸互巧惛，何異雉盧擲。", "醜哉驪坑人，終然化豝貉。", "刻心假碑篆，僥倖脫經兀。", "豈知覲岳心，正在述方職。", "登望雖殊時，聖狂不可域。", "吟人類夸譽，誰復論順逆。", "北方豪傑地，罕見吾其惑。", "遊覽下山來，低眉恣搜索。", "或采之道途，或求之方冊。", "或咨新少年，或質古碑刻。", "挑包到東平，得士僅六七。", "在昔遺山翁，盛美信難匹。", "一笑洗簪膩，臨風倚孤飾。", "泬寥大雅餘，古調寄篇什。", "東南十年間，往往家有集。", "想今在斗牛，安得挹芳苾。", "西方有許平，金陵不可襲。", "翼翼望考亭，直欲跬步陟。", "四書門戶正，蹊徑掃曲筆。", "閻侯上界仙，塵溘聊暫謫。", "中興聖人居，光焰出晦室。", "亦有河汾翁，杜門守貞德。", "深林見孤熊，狐兔盡驅辟。", "淮陽遺一皓，留以鎮東邑。", "復齋上玉樓，往恨抱萬億。", "蜂蝶不作雙，未暇採纖悉。", "卓有容齋翁，夜光難自匿。", "弦鳴風雁落，孰禦箭鋒急。", "所謂魯君子，於斯信可必。", "今古太山吟，誰不媚封續。", "投崖匹夫勇，亦有夸介石。", "雄文痛麾掃，與岳競碕磔。", "一指回萬軍，衆質出孤戟。", "古詩三百篇，無邪是真識。", "餘子月在雲，乍明而乍蝕。", "我來見長篇，樓下卧百尺。", "夫乃面餘人，又復産今日。", "文采起具瞻，巖巖師尹赫。", "北風盡化枳，獨此見佳橘。", "橘中有仙翁，可望不可摘。", "試把珊瑚鈎，輕拂蛟龍脊。", "馮夷坐幽宮，海若不敢斥。", "方壺靈山高，借我寸階立。", "從今孕仙氣，倘可絕塵粒。", "茲行類南鵬，九萬始一息。", "越人初適齊，語笑遺大國。", "道無傾蓋程，握手論疇昔。", "畏刖不三獻，荆璞徒自戢。", "舉蔑置堂上，更僕數一一。", "保社多吟鷗，望歸心未釋。", "春風吹客衣，臂羽不可縶。", "願勿距互鄉，引手肅之入。", "招賢自隗始，敢謂崇臺岌。", "人皆笑麾牆，吾獨喜入室。", "他時報國士，豈必在炭漆。", "定有雙白璧，照我羈窮色。", "山東出相地，驛召在目即。", "乾坤愈浩蕩，人才寧促迫。", "願言眼垂青，及此頭尚黑。"]}