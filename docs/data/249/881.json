{"author": "姚勉", "period": "宋", "type": "诗", "title": "京城苦熱", "paragraphs": ["羲和鞭日就地行，祝融張傘燒空明。", "錢塘人家苦偪仄，行立坐卧皆如蒸。", "清宮水殿山峨雪，夜飲相携冰玉潔。", "溫泉浴罷清風來，太液池邊芰荷月。", "王公甲第連雲霄，松泉竹石秋蕭蕭。", "龍皮淺沁寒坐客，驪珠直上清塵囂。", "天上清凉不知暑，炎熱人間徒自苦。", "亦有江南雲水鄉，胡不歸歟釣煙雨。"]}