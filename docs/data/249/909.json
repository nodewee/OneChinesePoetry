{"author": "姚勉", "period": "宋", "type": "诗", "title": "贈王生", "paragraphs": ["三年刻楮多苦心，不龜手方只百金。", "近來自笑巧成拙，捨去二藝趨雞林。", "文章小巧蟲雕刻，大巧天機五雲色。", "單傳此印到人間，君亦當成近朱赤。", "松麓先生嘆數窮，請君專志毋分功。", "悲絲正謂可白黑，斲雕庶得還淳風。", "方今天詔興賢急，家家倒屣迎君入。", "試按春風官柳汁，更刊進士題名集。", "從此君應百不憂，十萬腰纏鶴揚州。", "雖然文章亦徒耳，萬言不直一盃水。", "聞君一藝尤更精，明珠爲人買娉婷。", "血色羅裙掩雕字，囊金柜帛當充庭。"]}