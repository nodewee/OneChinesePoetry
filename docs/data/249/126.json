{"author": "王奕", "period": "宋", "type": "诗", "title": "登秦郵文遊亭天壁亭長歌", "paragraphs": ["湖天澹澹湖水碧，湖風冉冉湖雲收。", "湖白幾頃菰米地，湖汊幾摺蘆花洲。", "幾千萬劫走盡夜，三十六鏡磨春秋。", "江南狂客歸自魯，騎馿載酒遊文遊。", "文遊已落鐘鼓界，斯文喪矣遊人羞。", "蚌胎明月吸莘老，鴉背落日悲少游。", "東坡雙井化異物，神光奕奕穿斗牛。", "文章不逐歲月老，精爽常與天地流。", "賞心倘得際美景，薄才自許追前修。", "安得老米雞距筆，生綃百疋橫戈矛。", "守臺舊卒年九十，頤隠於臍肩過頭。", "六十年前邊鄙事，且言且泣氣咽喉。", "甚言秦欲帝萬世，據此要地置急郵。", "海田陵谷無定在，如今非項亦非劉。", "王生感慨重抵掌，驚起一片湖中鷗。", "鷗飛沒入翠烟裏，乾坤納納歸雙眸。", "何當飛出天壁外，春風吹散眉峰愁。"]}