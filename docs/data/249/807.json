{"author": "姚勉", "period": "宋", "type": "诗", "title": "送廬陵郭僉判致仕歸", "paragraphs": ["世俗風波甚，誰能退急流。", "淵明存菊日，張翰憶鱸秋。", "高躅今云遠，清風孰與侔。", "明公回末習，逸韻踵前修。", "元振才高古，林宗學鮮儔。", "未爲川上楫，姑運幄中籌。", "太守先公孝，同僚上伯遊。", "德偕才並茂，文與政俱優。", "士有春風慕，民無北雪愁。", "寬平人自服，欺紿吏應羞。", "逸足方當展，閒身欲早抽。", "聲名從日起，富貴等雲浮。", "帝許掛冠請，人多卧轍留。", "山中無怨鶴，海上有盟鷗。", "西澗先生渙，平園老叟周。", "高風追故國，雅節映吾州。", "巧祿慚奔競，懷安鄙懦偷。", "號應重拜散，亭欲遂名休。", "親戚娛清話，溪山豁遠眸。", "詩情入囊錦，世事付紋楸。", "陸子新茶具，嚴灘舊釣裘。", "問松猶在逕，種秫喜盈疇。", "眼覺功名夢，心輕利祿漚。", "竇山森桂茂，謝砌長蘭幽。", "清白傳家法，詩書遺子謀。", "摩空已鵰鶚，得路即驊騮。", "事業今猶嗇，功勳後必收。", "三槐終得相，駟馬會封侯。", "滿砌皆朱紱，看公尚黑頭。", "定知豐有報，此去浩無憂。", "草色風翻翠，楊花雪滾毬。", "同歸春作伴，欲借路無由。", "某也真疎陋，公焉辱庇庥。", "龍門曾足履，鱣席屢衣摳。", "奬借情俱厚，掀騰志願酬。", "東門聞祖帳，南浦想離謳。", "心曲懷依戀，江鄉恨逗遛。", "諸生數千兩，悵望送僊舟。"]}