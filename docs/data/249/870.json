{"author": "姚勉", "period": "宋", "type": "诗", "title": "潘吳二察甚振風采劉仲山有詩因次其韻", "paragraphs": ["國家元氣幾如髮，章李以來幾臺察。", "翻盆窺甕若不聞，射影含沙但潜發。", "坦途自詫忘羊腸，堅冰恐已在履霜。", "熙豐舊人正伺隙，乃爾寂寂無精光。", "抨彈已上旨宣諭，諫不能行法當去。", "老烏欲食不再鳴，幸有新來柏臺疏。", "蟄霆忽擊聵者驚，不待數月如陽城。", "中書君已非偃月，何事亦惡仗馬鳴。", "奏疏流傳人吐舌，未死姦諛面赬熱。", "祇今時事尚可言，奏四十章當一月。", "直言不憚方威靈，本朝未嘗言罪人。", "但圖奏上天子喜，莫管近前丞相嗔。", "向來慶曆子唐子，千古名垂汗青史。", "瘴山炎海固鬼愁，志士寧能彼易此。", "風塵澒洞何如時，麒麟豺虎方爭馳。", "士所當爲未止此，志完幸聽承君規。"]}