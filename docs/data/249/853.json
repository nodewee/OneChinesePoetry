{"author": "姚勉", "period": "宋", "type": "诗", "title": "送鄭編修罷任", "paragraphs": ["江城雪作陰如莫，兒樣老翁啼塞路。", "雲深日隠天不知，驅馬蕭蕭使君去。", "使君四海鄭村邊，人是白玉堂中僊。", "君謨政事文永叔，五花爲筆蒲爲鞭。", "民酣醇酎春風裏，吏姦如魚在寒水。", "橫江立石霓截流，要使千年履如砥。", "瓜時且及報政成，漢法選表宜公卿。", "况今世號天清明，如何饑烏啼夜聲。", "饑烏聒聒正攫肉，驚起鸞鳳騰去速。", "世間公論竟有否，汙此無瑕雪團玉。", "杭州白傅亦自無，若有薏苡猶疑珠。", "中湖築堤到今賜，當時憸兒羣謗蘇。", "先生去住輕蟬翼，一笑歸歟黜如陟。", "但民失母士失師，欲取讒人投有北。", "浮雲豈解終爲昏，先生即來直北門。", "偏州畢竟著不得，滂沛霖雨蘇乾坤。"]}