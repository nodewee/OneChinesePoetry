{"author": "姚勉", "period": "宋", "type": "诗", "title": "麻子湖遇逆風", "paragraphs": ["嘉平既望餘，玉冰發歸槳。", "舟行苦灘澀，三日葛陂上。", "天寒歲云晏，道遠空悵惘。", "行行且旬日，僅此舟泱漭。", "順流風忽逆，進尺退或丈。", "魚黿反出沒，濤浪相潏蕩。", "茫茫水接天，四望極空敞。", "雖令歸思滯，亦覺胸次廣。", "是時羣魚集，軋軋亂輕榜。", "紛來以千百，並進或三兩。", "懸金上絲綸，跳玉中層網。", "中間數十輩，蓑笠牽畫舫。", "沿流勤按視，似是此湖長。", "彼行良甚捷，此進不可强。", "倘無觀魚樂，孰慰岑寂想。", "篙師不告瘁，奇觀亦可賞。", "黄昏成野泊，風雨助悽愴。", "勢如潮汐來，怒若鼙鼓響。", "吾獨安所適，幸不愧俯仰。", "緬懷金蘭友，氣義特慨慷。", "念我歸苦遲，舍我願先往。", "亟趨南浦城，擇館待稅鞅。", "今宵此風雨，露宿必草莽。", "繼茲更三日，會面一拊掌。", "屠酥酒同傾，共挹西山爽。"]}