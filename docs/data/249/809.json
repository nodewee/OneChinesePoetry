{"author": "姚勉", "period": "宋", "type": "诗", "title": "次友人王半山韻", "paragraphs": ["詩家王半山，妙語占清絕。", "曲高和斯寡，郢曲愧春雪。", "句中寓深意，端爲我輩設。", "以規不以頌，如玉得磋切。", "予生戰場屋，一勝久未决。", "勇餘尚欲賈，磨硯欲穿鐵。", "第慚不善斲，顔汗指亦血。", "乞靈濟楚師，此敵儻可滅。", "如君洗塵累，盆盎易甄別。", "鷹揚會有日，奮翅脫籠紲。"]}