{"author": "許月卿", "period": "宋", "type": "诗", "title": "題明皇貴妃上馬圖", "paragraphs": ["開元天寶號太平，快活三郎偏縱情。", "帝閑天驥雲雷駃，回首絕憐妃子醉。", "海棠酣春睡未足，扶上馬時頹山玉。", "二璫兩邊扶蹋𩍐，群姬爭扶不用命。", "萬花叢，玉山花，花朝王，醉牡丹。", "共立馬前黄幡綽，獻笑顔容似嘲謔。", "三郎勒馬頻回頭，兩手按膝雙凝眸。", "夾立兩旁御弓箭，带御器械如行殿。", "二璫相語儼相向，貴妃未至龍顔望。", "龍顔不怡吾曹憂，昵昵私語雙燕秋。", "御前兩驥立仗俟，御龍整暇聊緩轡。", "卷中何止數十人，十人眼只在一身。", "朕能墜馬替妃子，不忍花飛驚玉體。", "三郎但念妃子醉，豈知身醉誤國事。", "儻知敬是常惺惺，提主人翁教醉醒。", "醜醜婦斟薄薄酒，醜婦添翁多少壽。", "無鹽爲后能彊齊，夙夜警戒鷄鳴詩。", "花鈿安得紛委地，馬嵬安得有墜時。"]}