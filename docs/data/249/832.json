{"author": "姚勉", "period": "宋", "type": "诗", "title": "龍道者生日就狀元局中置酒寄以詩", "paragraphs": ["去年六月初九日，天地光明一佛出。", "今年六月初九日，慈恩名標千佛一。", "吾家德本深栽培，庭階煜煜芝蘭開。", "自從有子即擢第，阿兒生時都带來。", "今朝宴客龍頭局，遥想吾翁抱孫浴。", "手携俎豆與干戈，更提一筆蒼生福。", "願兒長成勤讀書，忠孝一脈天相扶。", "張家師德梁家固，重入衣冠盛事圖。"]}