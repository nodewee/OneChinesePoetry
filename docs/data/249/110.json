{"author": "王奕", "period": "宋", "type": "诗", "title": "贄見五峰燕先生", "paragraphs": ["康廬崒嵂撐青空，五峰下有神仙翁。", "黄金爲佩白玉瑣，跨虹飛上燕臺穹。", "紫垣蒼瑣白日靜，薇花韻的明丹衷。", "帝謂公田久不井，爲提明月江西東。", "某邱某壑無隠耳，貯見漢庾堆陳紅。", "周官六典冢宰事，有功𤱶畝方爲忠。", "蹇予落魄不耕子，半生煮字悲吟窮。", "蓋頭不思戀茅屋，負笈遠拜夫子宮。", "黄河泰華幸一見，於人須識歐陽公。", "枯根纖芥盡收拾，藥籠未必遺芳藭。", "品題願借燕許筆，可以報德歌豳風。"]}