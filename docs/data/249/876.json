{"author": "姚勉", "period": "宋", "type": "诗", "title": "送胡季㢸入太學", "paragraphs": ["春秋自有胡氏學，盡束諸家上高閣。", "當時小試錦江城，橫翼秋風天一鶚。", "祇今冠带圜橋門，孤羆兀坐空狐羣。", "近來文氣頗卑苶，要使四海宗雄文。", "余生志願遊璧水，竟隔蓬萊三萬里。", "雖然末第偶成名，俗骨自憐凡可鄙。", "君今換骨向時中，六館名流自不同。", "宰相狀元三舍選，齋前碑字看填紅。"]}