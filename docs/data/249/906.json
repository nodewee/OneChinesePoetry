{"author": "姚勉", "period": "宋", "type": "诗", "title": "錢唐吟", "paragraphs": ["錢唐家家重生女，自小無人識機杼。", "教成歌舞十二三，花燕身材柳鶑語。", "去年學得琵琶成，今年學得彈秦箏。", "豪家亟輦明珠斛，來換綠珠入金谷。", "啟行小女肩輿來，親情送別羅酒盃。", "拜辭父母登車去，歡喜出門不回顧。", "親恩無復雉將雛，兒意亦忘鴉反哺。", "阿婆八十泣送門，自憐終身無阿孫。", "笑言阿婆不須泣，舟子乘潮渡江急。"]}