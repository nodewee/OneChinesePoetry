{"author": "姚勉", "period": "宋", "type": "诗", "title": "題章秀才畫山水魚龍", "paragraphs": ["章生畫中師，神秀蟠心胸。", "兒時學山水，近復能魚龍。", "拂素欲畫時，默吮南山松。", "斯須景與物，以次生筆鋒。", "畫出巧安排，咫尺千萬重。", "陰晴弄明晦，近遠分淡濃。", "雪月清瘦嶼，煙雨朦朧峰。", "有時作江湖，萬派俱朝宗。", "雲濤洶澎湃，雪屋驚奔衝。", "風平坦如掌，皺縠浮溶溶。", "因水魚更巧，回翻態從容。", "翻荷猛跳珠，聚藻相噞喁。", "中有化龍鯉，靜伺機便逢。", "天門露頭角，滃滃祥雲從。", "看君此四畫，衆史特奴傭。", "當知各有意，不特誇纖穠。", "丈夫抱膝時，清樂山水供。", "觀魚或濠上，笑倚臨流筇。", "一朝蛻鱗鬣，屣脫塵泥蹤。", "甘霖澤四海，霓望慰九農。"]}