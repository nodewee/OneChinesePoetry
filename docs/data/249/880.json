{"author": "姚勉", "period": "宋", "type": "诗", "title": "贈彭花翁牡丹障", "paragraphs": ["洛之花圖歐公詩，驚怪天巧呈新枝。", "自言當時記者數十種，姚魏後有潜溪緋。", "蜀之花圖景仁句，香雪蕊金藏不露。", "徑圍三尺瑞雲紅，尚有二花添未具。", "此花非惟今所無，世間久亦無此圖。", "東南花樣自來小，如盤能幾多如盂。", "曉來明眼花翁作，風韻宛然如蜀洛。", "寫作花中第一花，羣類一時都脫落。", "想渠欹筆小盤礴，心去化工無一膜。", "天上司花巧不神，筆底春風光欲爍。", "籠寒不假青蒻庵，護日何須碧油幙。", "月坡堤，張家園，郭令公宅東街偏。", "錦衾繡帳相接連，一夜移入歌堂巔。", "吳臺教戰娃數百，漢宮列侍娥三千。", "鮫綃十丈思公譜，錦茵萬態元輿賦。", "花自長春蠟不封，根無下土蟲難蠹。", "花翁花翁子誠能，見渠此畫萬感增。", "此花昔惟載本草，流傳至唐花始好。", "移來從武曌，愛重由環兒。", "名花與傾國，初著沉香詞。", "從此帝城春，爭逐賞花期。", "徑尺誇千朶，萬錢買一枝。", "三街九陌沸遊賞，冠蓋車馬相追隨。", "自入天朝花最盛，長壽不數唐崇敬。", "豈非洛陽天下中，和氣又非長安同。", "故令百卉巧變幻，黄緋紫白深淺紅。", "簪花下至採樵子，獻花上至蓬萊宮。", "或言此花特妖媚，只解趨時爭富貴。", "阿曌移來醜此妍，阿環貴重榮猶悴。", "四香閣上屬誰家，朝恩宅裏知何地。", "世人浪自相矜誇，看到子孫能幾家。", "我言此罪不在花，自是時輩爭榮華。", "洛人珍重姚黄不輕畀，一根不入權豪第。", "花知天朝真治世，萬古天藏發奇秘。", "洛不愛寶蜀出珍，如鳳如麟王者瑞。", "洛中富推程與邵，蜀之蘇范輝相照。", "人品亦如花品高，斯人斯花古來少。", "後來蜀洛黨小分，世間萬變如輪雲。", "洛陽名園占治亂，讀書至此空三嘆。", "洛宮禾黍今離離，蜀道峨眉更慘凄。", "花翁作此豈無意，要見祖宗全盛時。"]}