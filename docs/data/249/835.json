{"author": "姚勉", "period": "宋", "type": "诗", "title": "賀趙宰夫美任生子", "paragraphs": ["趙侯德與甘棠種，製邑三年民善頌。", "玉皇有詔趣歸班，一夜長庚來入夢。", "豐江羅峰神秀奪，龍泉太阿光芒動。", "玉女擎香龍吐水，慈雲親抱麒麟送。", "懷玉僊人秀眉目，披羽笑出蓬萊洞。", "奇骨崢嶸千里駿，異采繽紛九苞鳳。", "人生有子萬事足，又值朝天欲飛鞚。", "驪珠在掌鳬在舄，慶事方新殊渥重。", "周公爲父伯禽子，清廟明堂要梁棟。", "長成傳取魁衣鉢，天生奇材須大用。", "此兒見說骨已異，壯氣衝天摇螮蝀。", "我識英物試使啼，他日定當磐石宋。"]}