{"author": "姚勉", "period": "宋", "type": "诗", "title": "贈宗道士元一", "paragraphs": ["黄冠元帥之子孫，於今身入虛皇門。", "當年元帥扶宇宙，瑣瑣粘罕氣可吞。", "汪黄沮撓不如意，空使英雄滿襟淚。", "子孫從此懶作官，隠入雲間羞用世。", "誓掃塵氛志未伸，中宵往往泣鬼神。", "家傳一點心及物，燒作金丹功活人。", "蒼生億萬方受苦，莫戀蓬萊隔風雨。", "急鞭禿角起豐隆，瀉作甘霖蘇旱土。"]}