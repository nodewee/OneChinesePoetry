{"author": "姚勉", "period": "宋", "type": "诗", "title": "和楊監簿咏梅", "paragraphs": ["不知年換山無曆，日短著書陰自惜。", "臞僊誰與伴清孤，竹裏梅花破幽寂。", "月窗看影嗔曉奪，雪徑尋花驚夜失。", "絕憐一點清淡意，不作羣芳妖艷質。", "夢寒翠羽真恐涴，香遠細腰何敢即。", "廣平亦作軟媚語，可笑鐵心輕變易。", "梅州參徹梅花髓，句中有味供紬繹。", "冰甌滌筆想更奇，試爲此花重請益。"]}