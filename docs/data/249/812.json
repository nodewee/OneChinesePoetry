{"author": "姚勉", "period": "宋", "type": "诗", "title": "訪胡景顔", "paragraphs": ["適齋詩僊人，吟境天寬廣。", "聞詩未識面，魚鴈空來往。", "道周歘相遇，慰此積歲仰。", "煙林指深處，邀我稅塵鞅。", "入門境自勝，萬竹颯蕭爽。", "燈前酌夜雨，談笑劇拊掌。", "錦囊出新什，句字兩俱響。", "明當早脂車，未別先惆悵。", "嗟予走紅塵，方此墮世網。", "羨君飽林壑，四序足幽賞。", "努力喜自珍，清名照天壤。"]}