{"author": "姚勉", "period": "宋", "type": "诗", "title": "題騰芳書院", "paragraphs": ["若稽隆古時，教者家有塾。", "英材歸樂得，粹學就私淑。", "淳風日云遠，美意久不續。", "朱君魁傑士，卓見拔流俗。", "燕山靄椿桂，謝砌峙蘭玉。", "所居必精舍，高繼紫陽躅。", "朅來十畝地，建此一書屋。", "前山畫屏列，暖翠潑晴麓。", "騰芳揭佳扁，意匠雅營築。", "依牆御史柏，繞舍君子竹。", "雪香冠春葩，月馥播秋肅。", "回廊啟齋扉，雲蔭納喬木。", "亭橋跨天沼，檻影浸寒綠。", "中堂富圖史，縹帙照籤軸。", "仰瞻聖賢像，冠履森在目。", "虛櫺設棐几，日靜嘗好讀。", "南窗最明快，天籟響琴筑。", "延師啟堂壇，規矩倣白鹿。", "義方已家庭，仁意更閭族。", "朋來秀子弟，戶屨輻輳轂。", "擊撞金石樂，真趣寄沂浴。", "似聞入腴壤，將使任教育。", "如斯邁種德，豐報在名祿。", "願言衆龍駒，相與策驥服。", "體茲騰芳意，誓必播芬馥。", "濯纓攬荃蕙，結佩擷蘭菊。", "藝文摘香艷，義理浸醲郁。", "學苗勉哉植，仁種貴乎熟。", "大學先致知，中庸必謹獨。", "胸襟富道德，詞藻自充足。", "當知宏施設，得自大涵蓄。", "雲龍起蟠泥，霧豹出隠谷。", "芳名會軒騰，霖雨天下福。"]}