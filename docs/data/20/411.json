{"author": "无名氏", "period": null, "type": "词", "title": "摸鱼儿", "paragraphs": ["被谁家、数声弦管，惊回好梦难省。", "起来无语疏雨过，芳草嫩苔侵径。", "春昼永。", "迟日暮，碧沼浪浸红楼影。", "卷帘人静。", "被风触，一叶两叶，杏花零乱对残景。", "依前是，撩拨春心堪恨。", "檀郎言约无定。", "不知何处贪欢笑，恣纵酒迷歌逞。", "珠泪迸。", "自别後，每忆翠黛凭谁整。", "芳年相称。", "又到得今来，却成病了，羞懒对鸾镜。"]}