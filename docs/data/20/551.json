{"author": "无名氏", "period": null, "type": "词", "title": "沁园春", "paragraphs": ["五狱三光，孕秀精神，时生俊髦。", "看出匣锋芒，备施盘错，济川力量，历试风涛。", "直卷经纶，十徵不就，争羡先生出处高。", "徜徉处，有晋公绿野，陶令东皋。", "精神翰墨游遨。", "无一点风霜上鬓毛。", "不访蓬莱，遍搜仙药，不登阆苑，三摘蟠桃。", "洒洒丰姿，棱棱标致，长对梅花雪里梢。", "青如许，与老松苍竹，定岁寒交。"]}