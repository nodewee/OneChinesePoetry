{"author": "无名氏", "period": null, "type": "词", "title": "十二时・忆少年", "paragraphs": ["乾坤泰，帝祚遐昌。", "宇县乐平康。", "真游降格，宝诲昭彰。", "宸跸造仙乡。", "崇妙道、精意齐庄。", "款灵场。", "洁豆荐芬芳。", "备乐奏铿锵。", "犹龙垂裕，千古播休光。", "极褒阳。", "明号洽徽章。", "朝修展，春豫谐民望。", "睹文物煌煌。", "言旋羽卫，肃设坛场。", "报本达萧芗。", "申严祀、礼备尝。", "答穹苍。", "纯禧沾品汇，庆赉浃穷荒。", "封人献寿，德化掩陶唐。", "保绵长。", "锡永无疆。"]}