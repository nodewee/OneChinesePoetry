{"author": "无名氏", "period": null, "type": "词", "title": "念奴娇", "paragraphs": ["兰枯蕙死，向竹斋深处，谁传消息。", "霜雪丛中浑似个，缥缈吴人标格。", "绛萼微深，琼苞不露，自与尘凡隔。", "黄昏遥见，一枝烟淡笼白。", "曾记雾阁云窗，轻飞香篆，佳句应难得。", "道韫能文，终未胜、潇洒风流姿质。", "待到春来，满城桃李，相并无颜色。", "殷勤祝付，画楼休品长笛。"]}