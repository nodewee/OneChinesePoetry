{"author": "无名氏", "period": null, "type": "词", "title": "花心动", "paragraphs": ["粉堞云齐，度清笳、愁入暮烟林杪。", "素艳透春，玉骨凄凉，勾带月痕生早。", "江天苍莽黄昏後，依然是、粉寒香瘦。", "动追感、西园嫩约，夜深人悄。", "记得东风窈窕。", "曾夜踏横斜，醉携娇小。", "惆怅旧欢，回首俱非，忍看绿笺红豆。", "香销纸帐人孤寝，相思恨、花还知否。", "梦回处，霜飞翠楼已晓。"]}