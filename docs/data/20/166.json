{"author": "无名氏", "period": null, "type": "词", "title": "东风第一枝", "paragraphs": ["腊雪犹凝，东风递暖，江南梅早先拆。", "一枝经晓芬芳，几处漏春信息。", "孤根寒艳，料化工、别施恩力。", "迥不与、桃李争妍，自称寿阳妆饰。", "雪烂熳、怨蝶未知，嗟燕孤、画楼绮陌。", "暗香空写银笺，素艳谩传妙笔。", "王孙轻顾，便好与、移栽京国。", "更免逐、羌管凋零，冷落暮山寒驿。"]}