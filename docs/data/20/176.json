{"author": "无名氏", "period": null, "type": "词", "title": "马家春慢", "paragraphs": ["珠箔风轻，绣帘浪卷，乍入人间蓬岛。", "斗玉阑干，渐庭馆帘栊春晓。", "天许奇葩贵品，异繁杏、夭桃轻巧。", "命化工、倾国风流，□与一枝纤妙。", "樽前五陵年少。", "纵丹青异格，难别颜貌。", "悲露凝烟，困红娇额，微鼙低笑。", "须信浓香易歇，更莫惜、醉攀吟绕。", "待舞蝶游蜂，细把芳心都告。"]}