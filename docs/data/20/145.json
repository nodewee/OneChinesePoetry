{"author": "无名氏", "period": null, "type": "词", "title": "宝鼎现", "paragraphs": ["东君著意，化工恩被，灼灼妖艳。", "袅嫩梢轻蓓，萦风惹露，偏早香英绽。", "似向人、故矜夸标致，倚阑全如顾盼。", "尚困怯馀寒，柔情弱态，天真无限。", "断桥压柳时非浅。", "先百花、风光独占。", "当送腊初归，迎春欲至，芳姿偏婉娈。", "料碎翦就，缯纨辉丽，更把胭脂重染。", "自赋得、一般容冶，宛胜神仙妆脸。", "折送小阁幽窗，酷爱处、令亲几砚。", "尽孜孜观赏，不枉人称妙选。", "待密付、如膏雨泽。", "金玉仍妆点。", "任扰扰、百卉千花掩迹，一时羞见。"]}