{"author": "无名氏", "period": null, "type": "词", "title": "杜韦娘", "paragraphs": ["华堂深院，霜笼月采生寒晕。", "度翠幄、风触梅香喷。", "渐岁晚、春光将近。", "惹离恨万种，多情易感，欢难聚少愁成阵。", "拥红炉，凤枕慵，银灯挑尽。", "当此际，争忍前期後约，度岁无凭准。", "对好景、空积相思恨。", "但自觉、恹恹方寸。", "拟蛮笺象管，丹青好手，写出寄与伊教信。", "尽千工万巧，唯有心期难问。"]}