{"author": "无名氏", "period": null, "type": "词", "title": "选冠子", "paragraphs": ["憔悴江山，凄凉古道，寒日澹烟残雪。", "行人立马，手折江梅，红萼素英初发。", "月下瑶台，弄玉飞琼，不老年年春色。", "被东君、唤遣娆红，高韵且饶清白。", "因动感、野水溪桥，竹篱茅舍，何似玉堂金阙。", "天教占了，第一枝春，何处不宜风月。", "休问庾岭止渴，金鼎调羹，有谁如得。", "傲冰霜、雅态清香，花里自称三绝。"]}