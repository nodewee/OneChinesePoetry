{"author": "无名氏", "period": null, "type": "词", "title": "望梅", "paragraphs": ["画阑人寂，喜轻盈照水，犯寒先拆。", "袅芳枝、云缕鲛绡，露浅浅涂黄，汉宫娇额。", "翦玉裁冰，已占断、江南春色。", "恨风前素艳，雪里暗香，偶成抛掷。", "如今眼穿故国。", "待拈花嗅蕊。", "时话思忆。", "想陇头、依约飘零，甚千里芳心，杳无消息。", "粉怯珠愁，又只恐、吹残羌笛。", "正斜飞、半窗晓月，梦回陇驿。"]}