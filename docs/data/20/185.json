{"author": "无名氏", "period": null, "type": "词", "title": "万年欢", "paragraphs": ["北陆风回，顿园林凋尽，庭院岑寂。", "潇洒寒梅，偷报艳阳消息。", "素澹英姿粹质。", "天赋与、出伦标格。", "一枝向、雪里初开，纤说清香寻得。", "神仙乍离姑射。", "更琼妆翠佩，冰莹肌骨。", "仿佛华清浴罢，懒匀脂泽。", "陇上休轰怨笛。", "且留取、累累成实。", "终须待、金鼎调羹，偏与群芳春色。"]}