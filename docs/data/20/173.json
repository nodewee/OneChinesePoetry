{"author": "无名氏", "period": null, "type": "词", "title": "选冠子", "paragraphs": ["庾岭烟光，江南风景，冷落岁寒庭院。", "疏林万木冻折，孤根独犯，晓霜回暖。", "萼点胭脂，粉凝芳叶，依稀几枝初绽。", "上层楼、月夜凭阑，风送暗香清远。", "嗟往昔、汉妃临鸾，新妆才饰，艳绝人间金钿。", "东君信息，造化工夫，却笑众葩开晚。", "若是芳菲迅速，终与和羹，凤池仙馆。", "愿楼头、羌笛休吹，免使为花肠断。"]}