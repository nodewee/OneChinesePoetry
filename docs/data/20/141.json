{"author": "无名氏", "period": null, "type": "词", "title": "木兰花慢", "paragraphs": ["饱经霜古树，怕春寒、趁腊引青枝。", "逗一点阳和，隔年信息，远报佳期。", "凄葩未容易吐，但凝酥半面点胭脂。", "山路相逢驻马，暗香微染征衣。", "风前袅袅含情，虽不语、引长思。", "似怨感芳姿，山高水远，折赠何迟。", "分明为传驿使，寄一枝春色写新词。", "寄语市桥官柳，此先占了芳菲。"]}