{"author": "无名氏", "period": null, "type": "词", "title": "梅花引", "paragraphs": ["园林静。", "萧索景。", "寒梅漏泄东君信。", "探春回。", "探春回。", "四时却被，伊家苦相催。", "江村畔。", "开烂熳。", "看看又近年光晚。", "绽芬芳。", "喷清香。", "寿阳宫里，爱学靓梳妆。", "夭桃红杏夸颜色。", "争似情怀雪中拆。", "冒严寒。", "冒严寒。", "游蜂戏蝶，莫作等闲看。", "故人别後知何处。", "春色岭头逢驿使。", "赠新诗。", "折高枝。", "楼上一声，羌管不须吹。"]}