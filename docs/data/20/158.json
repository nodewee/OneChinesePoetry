{"author": "无名氏", "period": null, "type": "词", "title": "锦堂春・锦堂春慢", "paragraphs": ["腊雪初晴，冰销凝泮，寻幽闲赏名园。", "时向长亭登眺，倚遍朱阑。", "拂面严风冻薄，满阶前、霜叶声乾。", "见小台深处，数叶江梅，漏泄春权。", "百花休恨开晚，奈韶华瞬息，常放教先。", "非是东君私语，和煦恩偏。", "欲寄江南音耗，念故人、隔阔云烟。", "一枝赠春色，待把金刀，翦倩人传。"]}