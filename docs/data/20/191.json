{"author": "无名氏", "period": null, "type": "词", "title": "绛都春", "paragraphs": ["东君运巧。", "向枝头点缀，琼英虽小。", "全是一般，风味花中最轻妙。", "横斜疏影当池沼。", "似弄粉、初临鸾照。", "众芳皆有，深红浅白，岂能争早。", "莫厌金樽频倒。", "把芳酒赏花，追陪欢笑。", "有愿告天，愿天多情休教老。", "奇花也愿休残了。", "免乐事、离多欢少。", "易老难叙衷肠，算天怎表。"]}