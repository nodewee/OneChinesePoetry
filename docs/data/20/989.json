{"author": "无名氏", "period": null, "type": "词", "title": "六州", "paragraphs": ["崇严配，衢室飨中宸。", "寻汉礼，崇唐典，袭映情文。", "方宝辂、羽卫星陈。", "藻绣填驰路，昭烂如云。", "灵顾，德升闻。", "旷瑞集纷纶。", "承平嘉靖，收成和熟，万方歌舞，喜气满青。", "成熙事、宣和舆物惟新。", "展宫寝，疑庙室，飨帝极尊亲。", "罄宸虑，四海骈臻。", "肃簪绅。", "斋明际，浃人神。", "乾元盛则属兹辰。", "皇业协华勋。", "房心正位，端居报政，三年美荐，广孝福吾民。"]}