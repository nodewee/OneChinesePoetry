{"author": "无名氏", "period": null, "type": "词", "title": "十月梅・十月桃", "paragraphs": ["千林凋尽，一阳未报，已绽南枝。", "独对霜天，冒寒先占花期。", "清香映月浮动，临浅水、疏影斜。", "孤标不似，绿李夭桃，取次成蹊。", "纵寿阳、妆脸偏宜。", "应未笑、天然雅态冰肌。", "寄语高楼，凭栏羌管休吹。", "东君自是为主，调鼎鼐、终付他时。", "从今点缀，百草千花，须待春归。"]}