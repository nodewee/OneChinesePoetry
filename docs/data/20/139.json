{"author": "无名氏", "period": null, "type": "词", "title": "尉迟杯", "paragraphs": ["岁云暮。", "叹光阴苒苒能几许。", "江梅尚怯馀寒，长安信音犹阻。", "春风无据。", "凭阑久，欲去还凝伫。", "忆溪边月下徘徊，暗香疏影庭户。", "朝来冻解霜消，南枝上，香英数点微露。", "把酒看花，无言有泪，还是那时情绪。", "花依旧、晨妆何处。", "谩赢得、花前愁千缕。", "尽高楼、画角频吹，任教纷纷飞絮。"]}