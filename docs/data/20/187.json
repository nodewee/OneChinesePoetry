{"author": "无名氏", "period": null, "type": "词", "title": "雨中花・夜行船", "paragraphs": ["梦破江南春信，渐入江梅，暗香初发。", "乞与横斜疏影，为怜清绝。", "梁苑相如，平生有赋，未甘华发。", "便广寒争遣，韶华惊怨，讵妨轻折。", "扬州二十四桥歌吹，不道画楼声歇。", "生怕有、江边一树，要堆轻雪。", "老去苦无欢事，凌波空有纤袜。", "恨无好语，何郎风味，定教谁说。"]}