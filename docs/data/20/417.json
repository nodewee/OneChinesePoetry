{"author": "无名氏", "period": null, "type": "词", "title": "风流子", "paragraphs": ["淑景皇州满，和风渐、催促柳花飞。", "过清明骤雨，五候台榭，青烟散入，新火开时。", "绣帘外、傍人飞燕子，映叶语黄鹂。", "秋千昼永，绮罗人散，花阴笑隔，红粉墙低。", "青门多行乐，寻芳处、何计强逐轻肥。", "空对旧游满目，谁共开眉。", "遇有时系马，垂杨影下，风前伫立，惆怅佳期。", "回望故园桃李，应待人归。"]}