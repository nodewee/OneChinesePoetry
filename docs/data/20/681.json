{"author": "无名氏", "period": null, "type": "词", "title": "买坡塘・摸鱼儿", "paragraphs": ["喜西风、朝来如约，新凉一雨初霁。", "家山望断知何处，渺渺长天秋水。", "空眼底。", "叹雁杳鱼沈，尺纸无人寄。", "芸窗草砌。", "渐影颤疏桐，声敲落叶，孤枕怎成睡。", "逢场戏。", "遮莫悲秋憔悴。", "今朝有酒须醉。", "尊前待唤佳人道，为雪藕丝轻脆。", "闲省记。", "便笑口频开，一岁知能几。", "归期尚未。", "且蜡屐兰桡，湖山深处，同赏月中桂。"]}