{"author": "无名氏", "period": null, "type": "词", "title": "望海潮", "paragraphs": ["彩筒角黍，兰桡画舫，佳时竟吊沅湘。", "古意未收，新愁又起，断魂流水茫茫。", "堪笑又堪伤。", "有临皋仙子，连璧檀郎。", "暗约同归，远烟深处弄沧浪。", "倚楼魂已飞扬。", "共偷挥玉箸，痛饮霞觞。", "烟水无情，揉花碎玉，空馀怨抑凄凉。", "杨谢旧遗芳。", "算世间纵有，不恁非常。", "但看芙蓉并蒂，他日一双双。"]}