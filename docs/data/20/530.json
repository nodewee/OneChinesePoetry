{"author": "无名氏", "period": null, "type": "词", "title": "贺新郎", "paragraphs": ["步自雪堂去。", "望临皋、将归二客，从余遵路。", "木叶萧萧霜露降，仰见天高月吐。", "共对影、行歌频顾。", "月白风清如此夜，叹无肴、有酒成虚度。", "闻薄暮，网罾举。", "归而斗酒谋诸妇。", "便携鳞载酒，相从旧追游处。", "断岸横江寻赤壁，不复江山如故，但放舟、中流容与。", "客去冥然方就睡，梦蹁跹、羽衣揖余语。", "相顾笑，遂惊寤。"]}