{"author": "无名氏", "period": null, "type": "词", "title": "蜡梅香", "paragraphs": ["爱日初长。", "正园林才见，万木凋黄。", "槛外朝来，已见数枝，复欲掩映回廊。", "赐与东皇。", "付芳信、妆点江乡。", "想玉楼中，谁家艳质，试学新妆。", "桃杏苦寻芳。", "纵成蹊，岂能似恁清香。", "素艳妖娆，应是尽夜，曾与明月添光。", "瑞雪冰霜。", "浑疑是、粉蝶轻狂。", "待拚吟赏，休听画楼，横管悲伤。"]}