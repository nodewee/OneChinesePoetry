{"author": "无名氏", "period": null, "type": "词", "title": "倾杯序・倾杯乐", "paragraphs": ["昔有王生，冠世文章，尝随旧游江渚。", "偶尔停舟寓目，遥望江祠，依依陌上闲步。", "恭诣殿砌，稽首瞻仰，返回归路。", "遇老叟，坐于矶石，貌纯古。", "因语□，子非王勃是致，生惊询之，片饷方悟。", "子有清才，幸对滕王高阁，可作当年词赋。", "汝但上舟，休虑。", "迢迢仗清风去。", "到筵中、下笔华丽，如神助。", "会俊侣。", "面如玉。", "大夫久坐觉生怒。", "报云落霞并飞孤鹜。", "秋水长天，一色澄素。", "阎公竦然，复坐华筵，次诗引序。", "道鸣鸾佩玉，锵锵罢歌舞。", "栋云飞过南浦。", "暮帘卷向西山雨。", "闲云潭影，淡淡悠悠，物换星移，几度寒暑。", "阁中帝子，悄悄垂名，在於何处。", "算长江、俨然自东去。"]}