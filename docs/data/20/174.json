{"author": "无名氏", "period": null, "type": "词", "title": "落梅慢・落梅", "paragraphs": ["带烟和雪，繁枝澹伫，谁将粉融酥滴。", "疏枝冷蕊厌群芳，年年常占春色。", "江路溪桥谩倒，袅袅风中无力。", "暗香浮动冰姿，明月里，想无花比高格。", "争奈光阴瞬息。", "动幽怨、潜生羌笛。", "新花斗巧，有天然闲态，倚阑堪惜。", "零乱残英片片，飞上舞筵歌席。", "断肠忍泪念前期，经岁还有芳容隔。"]}