{"author": "无名氏", "period": null, "type": "词", "title": "念奴娇", "paragraphs": ["雨肥红绽，把芳心轻吐，香喷清绝。", "日暮天寒，独自倚修竹，冰清玉洁。", "待得春来，百花若见，掩面应羞杀。", "当风抵雨，犯寒则怕吹霎。", "潇潇爱出墙东，途中遥望，已慰人心渴。", "斗压阑干，人面共花面，难分优劣。", "嚼蕊寻香，凌波微步，雪沁吴绫袜。", "玉纤折了，人须要斜插。"]}