{"author": "无名氏", "period": null, "type": "词", "title": "马索", "paragraphs": ["晓窗明，庭外寒梅向残月。", "吴溪庾岭，一枝偷把阳和泄。", "冰姿素艳，自然天赋，品格真殊常别。", "奈北人、不识南枝，唤作腊前杏先发。", "奇绝。", "照溪临水，素禽飞下，玉羽琼芳斗清洁。", "懊恨春来何晚，伤心邻妇争先折。", "多情立马，待得黄昏，疏影斜斜微酸结。", "恨马融、一声羌笛起处，纷纷落如雪。"]}