{"author": "无名氏", "period": null, "type": "词", "title": "木兰花慢", "paragraphs": ["望阳生渐布，见梅萼、暖初回。", "向雪里、一枝才苞，素艳已占春台。", "烟笼半含粉面，透清香、暗触满襟怀。", "可惜前村望断，魏林庾岭栽培。", "皑皑。", "嫩蕊清光，凝笑也恁风猥。", "但折取行人，途中对酒，不用尊。", "芬芳正当岁暮，谩休夸桃李苦相催。", "早报明年律应，又还依旧先开。"]}