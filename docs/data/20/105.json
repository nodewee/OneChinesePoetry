{"author": "无名氏", "period": null, "type": "词", "title": "念奴娇", "paragraphs": ["岁华渐杪，又还是春也，难禁愁寂。", "欲探疏梅，独自个、寻访山村水驿。", "路转溪斜，竹低墙短，应是瑶姬宅。", "玉蕤不动，月轮寒浸国色。", "回首故国风光，只因清好，重作江南客。", "堪笑广平，争解我、羁旅芳心脉脉。", "不借铅华，枝头雪霁，愈见香肌白。", "高楼且住，恁渠一弄羌笛。"]}