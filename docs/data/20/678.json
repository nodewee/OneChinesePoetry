{"author": "无名氏", "period": null, "type": "词", "title": "沁园春", "paragraphs": ["我善观梅，识梅妙处，舍我其谁。", "待裁冰翦雪，已无足道，凝酥弄粉，愈不为奇。", "枉费心神，巡檐索笑，点检南枝并北枝。", "梅应道，似这般题品，未是相知。", "分明有个端倪。", "遮莫把人间凡眼窥。", "那精神全在，半含蕊处，风流全在，未有香时。", "万木丛边，两三点白，此是生生化化机。", "花开也，又怎生消得，个样词儿。"]}