{"author": "无名氏", "period": null, "type": "词", "title": "瑶台月", "paragraphs": ["严风凛冽，万木冻，园林肃静如洗。", "寒梅占早，争先暗吐香蕊。", "逞素容、探暖欺寒，遍妆点、亭台佳致。", "通一气，超群卉。", "值腊後，雪清丽。", "开筵共赏，南枝宴会。", "好折赠、东君驿使。", "把岭头信息远寄。", "遇诗朋酒侣，尊前吟缀。", "且优游，对景欢娱，更莫厌、陶陶沈醉。", "羌管怨，琼花缀。", "结子用调鼎饵。", "将军止渴，思得此味。"]}