{"author": "无名氏", "period": null, "type": "词", "title": "万年欢", "paragraphs": ["南极星明，问笙歌弦管，今是何夕。", "竹马儿童，尽道使君生日。", "又见蟠桃结实。", "是谁向、珠宫偷得。", "炉烟袅，惟愿年年，使君常驻熊轼。", "那知宦游似客。", "任双旌五马，飘转南北。", "细柳甘棠，都是使君亲植。", "见说吾皇仄席。", "恐非晚、归朝宣直。", "功成了，却隐东山，算惟龟鹤相识。"]}