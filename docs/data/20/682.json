{"author": "无名氏", "period": null, "type": "词", "title": "瑞鹤仙", "paragraphs": ["赏残陶径菊。", "正袅袅愁予，风凄露肃。", "何人抱幽独。", "更檐马锵金，廊鱼响木。", "此情谁属。", "向底处、骋怀游目。", "小窗前，频览菱花，一笑鬓丝犹绿。", "萧索。", "故国云迷，佳人日暮，轻颦倚竹。", "短钗敲玉。", "算几夜，恁孤宿。", "问旅情如许，怎生排遣，应费酒尊诗轴。", "最无端、谁隔西楼，正调弦促。"]}