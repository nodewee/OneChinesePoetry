{"author": "无名氏", "period": null, "type": "词", "title": "十二时・忆少年", "paragraphs": ["雕戈偃玉塞清明。", "道德洽和平。", "龟畴凤柙，腾实飞英。", "岱畎让功成。", "汾水上、寅辂銮声。", "荐精诚。", "仙宇玉为京。", "圭洁奉高明。", "瑶山银榜，固国本丕闳。", "诏公卿。", "绵殉舆情。", "稽阳位，报本郊坛，助祭俨簪缨。", "祖宗配侑，朱燎晶荧。", "百礼备丰盈。", "答天地、用厚怀生。", "泰黎氓。", "千畿先润泽，万宝尽开荣。", "龙沙日窟，文轨永来并。", "保嘉享，史册焕鸿名。"]}