{"author": "无名氏", "period": null, "type": "词", "title": "凤凰台忆吹箫・凤凰台上忆吹箫", "paragraphs": ["红蓓珠圆，素蕤玉净，南荒已报春还。", "便迤逦，云开五岭，雪霁群蛮。", "喜见东君信息，应不管、潘鬓新班。", "凭谁寄，心萦秋水，目断春山。", "长记小桥斜渡，潇洒处，苇篱茅舍三间。", "肯伴我、风光赏遍，月影疑残。", "好为调羹结子，玉弦冷、金鼎空闲。", "北枝畔，谁念律犹寒。"]}