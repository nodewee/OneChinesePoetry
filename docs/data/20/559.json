{"author": "无名氏", "period": null, "type": "词", "title": "宝鼎现", "paragraphs": ["天高良月。", "瑞霭葱倩，绮霞粲浩。", "望宝阁、奎躔交绚，秀毓文星正佳节。", "九万里俱在下，礼乐三千剀切。", "扶兴运、魁星标瑞，曾补赭黄衮阙。", "盎盎一道棠阴芾，宜福星、临照南国。", "岁屡稔，月沉夜柝，父老欢谣齐喜溢。", "庆衮衮、罗庭前兰玉，好是香连夜月。", "十万户深深祝，愿此寿星南极。", "自是天上神仙，宽宸顾、实劳耆德。", "辄使星入觐，又报日边消息。", "天为遣、梅花催雪。", "惟有春知得。", "要待列、金鼎和羹，两两台星齐色。"]}