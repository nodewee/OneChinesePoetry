{"author": "无名氏", "period": null, "type": "词", "title": "定风波慢", "paragraphs": ["漏新春、消息前村，数枝楚梅轻绽。", "□雪艳精神，冰肤淡伫，姑射依稀见。", "冷香凝，金蕊浅。", "青女饶伊妒无限。", "堪羡。", "似寿阳妆阁，初匀粉面。", "纤条绿染。", "异群葩、不似和风扇。", "向深冬、免使游蜂舞蝶，撩拨春心乱。", "水亭边，山驿畔。", "立马行人暗肠断。", "吟恋。", "又忍随羌管，飘零千片。"]}