{"author": "无名氏", "period": null, "type": "词", "title": "潇湘静・湘江静", "paragraphs": ["画帘微卷香风逗。", "正明月、乍圆时候。", "金盘露冷，玉炉篆消，渐红鳞生酒。", "娇唱倚繁弦，琼枝碎、轻回云袖。", "风台歌短、铜壶漏永，人欲醉、夜如昼。", "因念流年迅景，被浮名、暗辜欢偶。", "人生大抵，离多会少，更相将白首。", "何似猛寻芳，都莫问、积金过斗。", "歌阑宴阕，云窗凤枕，钗横麝透。"]}