{"author": "无名氏", "period": null, "type": "词", "title": "望远行", "paragraphs": ["重阴未解，又早是、年时梅花争绽。", "暗香浮动，疏影横斜，月淡水清亭院。", "好是前村，雪里一枝开处，昨夜东风布暖。", "动行人、多少离愁肠断。", "凝恋。", "天赋自然雅态，似寿阳、初匀粉面。", "故人折赠，欣逢驿使，只恐陇头春晚。", "寄与高楼，休学龙吟三弄，留取琼花烂熳。", "正有人、同倚阑干争看。"]}