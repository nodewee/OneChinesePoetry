{"author": "无名氏", "period": null, "type": "词", "title": "喜迁莺", "paragraphs": ["腊残春未。", "正候馆梅开，墙阴雪里。", "冷艳凝寒，孤根回暖，昨夜一枝春至。", "素苞暗香浮动，别有风流标致。", "谢池月，最相宜，疏影横斜临水。", "谁为。", "传驿骑。", "陇上故人，不见今千里。", "寄与东君，徒教知人，别後岁寒清意。", "乱山万叠何在，但有飞云天际。", "故园好，早归来，休恋繁桃李。"]}