{"author": "周紫芝", "period": null, "type": "词", "title": "酹江月・念奴娇", "paragraphs": ["楚山无尽，看西来新拥，石城双旆。", "立马花边金镫暖，遥想元戎小队。", "白雪歌成，莫愁去後，往事空千载。", "一时吟啸，风流不减前辈。", "闻道梦泽南州，日高初睡足，雅宜高会。", "老去愁多谁念我，空对云山苍翠。", "南雁归时，白头应记得，尊前倾盖。", "送君南浦，无情空恨江水。"]}