{"author": "无名氏", "period": null, "type": "词", "title": "双头莲", "paragraphs": ["触目庭台，当岁晚凋残，恁时方见。", "琼英细蕊，似美玉碾就，轻冰裁翦。", "暗想蜂蝶不知，有清香为援。", "深疑是，傅粉酡颜，何殊寿阳妆面。", "惟恐易落难留，仗何人巧把，名词褒羡。", "狂风横雨，枉堕落、细蕊纷纷千片。", "异日结实成阴，托称殊非浅。", "调鼎鼐，试作和羹，佳名方显。"]}