{"author": "无名氏", "period": null, "type": "词", "title": "伊州曲", "paragraphs": ["金鸡障下胡雏戏。", "乐极祸来，渔阳兵起。", "鸾舆幸蜀，玉环缢死。", "马嵬坡下尘滓。", "夜对行宫皓月，恨最恨、春风桃李。", "洪都方士。", "念君萦系。", "妃子。", "蓬莱殿里。", "觅寻太真，宫中睡起。", "遥谢君意。", "泪流琼脸，梨花带雨，仿佛霓裳初试。", "寄钿合、共金钗，私言徒尔。", "在天愿为、比翼同飞。", "居地应为、连理双枝。", "天长与地久，唯此恨无已。"]}