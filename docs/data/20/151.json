{"author": "无名氏", "period": null, "type": "词", "title": "折红梅", "paragraphs": ["陇上残雪，曲水流断，淑气潜通。", "群花冷未吐，夜来梅萼，数枝繁红。", "光夺化工。", "发艳色、不染东风。", "信凭晓风，难压精神，占青春未上，别是标容。", "天香渐杳，似蓬阙玉妃，酒困娇慵。", "只愁恐、上阳爱惜，和种移向瑶宫。", "西归驿使，折赠处、庾岭溪东。", "又须寄与，多感多情，道此花开早，未识游蜂。"]}