{"author": "无名氏", "period": null, "type": "词", "title": "折红梅", "paragraphs": ["倚花阑清晓，裴回探得，南枝初绽。", "通春意、漏巧斗奇，东君首先回暖。", "盈盈素面。", "刚强点、胭脂深浅。", "是他自有，标格清香，恣千种妖饶，万般闲雅。", "移时细看。", "算浓雪严霜，怎生拘管。", "也拟是、小桃未蕊，依约杏添清伴。", "笛声休怨。", "怕恐使、群芳零乱。", "待须把酒，守著花枝，愿期与花枝，久长相见。"]}