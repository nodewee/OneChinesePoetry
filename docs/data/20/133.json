{"author": "无名氏", "period": null, "type": "词", "title": "绿头鸭・多丽", "paragraphs": ["敛同云。", "破腊雪霁前村。", "占阳和、孤根先暖，数枝已报新春。", "如青女、谩同素质，笑姑射、难并天真。", "疏影横斜，澄波清浅，暗香浮动月黄昏。", "山驿畔，行人立马，回首几销魂。", "江南远，陇使趁程，踏尽冰痕。", "有个人人，玉肌偏似，移我常对金尊。", "拈纤枝、鬓边斜戴，嗅芳蕊、眉晕潜分。", "素脸笼霞，香心喷日，寿阳妆罢酒初醒。", "待调鼎、须贪结子，忍见落纷纷。", "霜天晓，愁闻画角，声断谯门。"]}