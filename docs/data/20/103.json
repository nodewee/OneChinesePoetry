{"author": "无名氏", "period": null, "type": "词", "title": "鼓笛慢・水龙吟", "paragraphs": ["淡烟池馆，霜飚乍紧，又是年华暮。", "黄花老尽，丹枫舞困，江梅初吐。", "点缀南枝，暗传春信，玉苞微露。", "凭危阑空断，谁家素脸，遥山远、空凝伫。", "昨夜一枝开处。", "正前村、雪深幽曙。", "看来只恐，瑶台云散，玉京人去。", "庾岭寒馀，汉宫妆晓，飞堆行雨。", "仗谁人惜取，孤芳雅致，作春光主。"]}