{"author": "无名氏", "period": null, "type": "词", "title": "春雪间早梅", "paragraphs": ["梅将雪共春。", "彩艳灼灼不相因。", "逐吹霏霏能争密，排枝碎碎巧妆新。", "谁令香来满坐，独使净敛无尘。", "芳意饶呈瑞，寒光助照人。", "玲珑次第开已遍，点缀坐来频。", "那是俱怀疑似，须知造化，两各逼天真。", "荧煌清影初乱眼，浩荡逸气忽迷神。", "未许琼花并重，将从玉树相亲。", "先期迎献岁，更同歌酒占兹辰。", "六华蜡蒂相辉映，轻盈敢自珍。"]}