{"author": "无名氏", "period": null, "type": "词", "title": "五彩结同心", "paragraphs": ["珠帘垂户。", "金索悬窗，家接浣沙溪路。", "相见桐阴下，一钩月、恰在凤凰栖处。", "素琼拈就宫腰小。", "花枝袅、盈盈娇步。", "新妆浅，满腮红雪，绰约片云欲度。", "尘寰岂能留住。", "唯只愁、化作彩云飞去。", "蝉翼衫儿，薄冰肌莹，轻罩一团香雾。", "彩笺巧缀相思苦。", "脉脉动、怜才心绪。", "好作个、秦楼活计，吹箫伴侣。"]}