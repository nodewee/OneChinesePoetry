{"author": "无名氏", "period": null, "type": "词", "title": "十二时・忆少年", "paragraphs": ["君天下，万国来王。", "玉帛凑梯航。", "五风十雨，品物蕃昌。", "栖垅有馀粮。", "躬千亩、天步龙翔。", "化重光。", "举祖彝章。", "验晨正农祥。", "东郊如砥，黛耜御游场。", "荐芬芳。", "稼穑伫丰穰。", "成耨礼，三事并卿尹，执耒有经常。", "此仪旷绝，行自吾皇。", "玉振复金相。", "睹九色、流衍仓箱。", "洽欢康。", "虫鱼皆茂育，戈永韬藏。", "两闱至圣，辅以股肱良。", "祚延长。", "寿岳保无疆。"]}