{"author": "无名氏", "period": null, "type": "词", "title": "沁园春", "paragraphs": ["学富总龟，英蜚漕鹗，正当少年。", "向山阴发轫，从容莲幕，结知当路，翠剡争先。", "万斛龙骧，湖襄飞饷，赏秩新纶来日边。", "重重庆，又金鱼新渥，玉树芝兰。", "今朝好语欢传。", "正南极真人生世天。", "是紫囊阴，朱幡美德，平山锺秀，崧岳生贤。", "事业惊人，行魁胪唱，展庆公庭云母间。", "称觞祝，对今宵明月，千古团圆。"]}