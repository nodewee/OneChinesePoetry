{"author": "无名氏", "period": null, "type": "词", "title": "击梧桐", "paragraphs": ["雪叶红凋，烟林翠减，独有寒梅难并。", "瑞雪香肌，碎玉奇姿，迥得佳人风韵。", "清标暗折芳心，又是轻泄，江南春信。", "最好山前水畔，幽闲自有，横斜疏影。", "尽日凭阑，寻思无语，可惜飘琼飞粉。", "但怅望、王孙未赏，空使清香成阵。", "怎得移根帝苑，开时不许众芳近。", "免教向、深岩暗谷，结成千万恨。"]}