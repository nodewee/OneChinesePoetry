{"author": "无名氏", "period": null, "type": "词", "title": "胜胜慢・声声慢", "paragraphs": ["严凝天气，近腊时节，寒梅暗绽疏枝。", "素艳琼苞，盈盈掩映亭池。", "雪中欺寒探暖，替东君、先报芳菲。", "暗香远，把荒林幽圃，景致妆迟。", "别是一般风韵，超群卉、不待淡荡风吹。", "雅态仪容，特地惹起相思。", "折来画堂宴赏，向尊前、吟咏怜伊。", "渐开尽，算闲花、野草怎知。"]}