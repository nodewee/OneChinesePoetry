{"author": "无名氏", "period": null, "type": "词", "title": "喜迁莺", "paragraphs": ["一阳初起。", "渐庾岭梅雪，才苞香蕊。", "品格清高，姿容闲雅，别受化工深意。", "放开独占严景，不使混同凡卉。", "微雨霁。", "似玉容寂寞，无言有泪。", "难比。", "凝素态，不共艳阳，桃杏争妍丽。", "疑是佳人，巧拈香酥，枝上玉纤轻缀。", "前村可惜无赏，好近天庭阶砌。", "成实後，有调和鼎鼐，一般滋味。"]}