{"author": "无名氏", "period": null, "type": "词", "title": "胜胜慢・声声慢", "paragraphs": ["寒应消尽，丽日添长，百花未敢先拆。", "冷艳幽香，分过溪南春色。", "调酥旋成素蕊，向碧琼、枝头匀滴。", "愁肠断，怕韶华三弄，雪映溪侧。", "应是酒阑人静，香散处、惟见玉肌冰格。", "细细疏风，清态为谁脉脉。", "芳心向人似语，也相怜、风流词客。", "待宴赏，伴娇娥、和月共摘。"]}