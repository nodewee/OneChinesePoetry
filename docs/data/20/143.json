{"author": "无名氏", "period": null, "type": "词", "title": "尾犯", "paragraphs": ["轻风淅淅，正园林萧索，未回暖律。", "岭头昨夜，寒梅初发，一枝消息。", "香苞渐拆。", "天不许、雪霜欺得。", "望东吴，驿使西来，为谁折赠春色。", "玉莹冰清容质。", "迥不同、群花品格。", "如晓妆匀罢，寿阳香脸，徐妃粉额。", "好把琼英摘。", "频醉赏、舞筵歌席。", "休待听，呜咽临风，数声月下羌笛。"]}