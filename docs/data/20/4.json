{"author": "周紫芝", "period": null, "type": "词", "title": "永遇乐", "paragraphs": ["槐幄如云，燕泥犹湿，雨馀清暑。", "细草摇风，小荷擎雨，时节还端午。", "碧罗窗底，依稀记得，闲系翠丝烟缕。", "到如今、前欢如梦，还对彩绦无语。", "榴花半吐，金刀犹在，往事更堪重数。", "艾虎钗头，菖蒲酒里，旧约浑无据。", "轻衫如雾，玉肌似削，人在画楼深处。", "想灵符、无人共带，翠眉暗聚。"]}