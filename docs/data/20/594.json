{"author": "无名氏", "period": null, "type": "词", "title": "念奴娇", "paragraphs": ["沁园秋早。", "对亭台冷落，荒凉池沼。", "西帝晨游无异胜，都把仙花开了。", "金粟玲珑，鹅黄娇嫩，不管霜风悄。", "清香入梦，梦魂惟怕天晓。", "乘兴折取一枝，满身兰麝，不减蟾宫好。", "赠与佳人，因笑道、休学娥空老。", "待约明朝，金英满地，莫遣儿童扫。", "相将花上，醉眠尤胜芳草。"]}