{"author": "无名氏", "period": null, "type": "词", "title": "夏日宴黉堂・夏日燕黉堂", "paragraphs": ["日初长。", "正园林换叶，瓜李飘香。", "帘外雨过，送一霎微凉。", "萍芜迳，曲凝珠颗，衬汀沙、细簇蜂房。", "被晚风轻，圆荷翻水，泼觉鸳鸯。", "此景最难忘。", "趁芳樽泛蚁，筠簟铺湘。", "兰舟棹稳，倚何处垂杨。", "岂能文字成狂饮，更红裙、闲也何妨。", "任醉归明月，虾须帘筛，几线馀霜。"]}