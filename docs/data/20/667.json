{"author": "无名氏", "period": null, "type": "词", "title": "瑞鹤仙", "paragraphs": ["是欢声盈万户。", "庆景陵礼毕，銮舆游步。", "西郊暖风布。", "喜湖山深锁，非烟非雾。", "传收绣羽。", "骅骝驰骤绒缕。", "望彤芳、稳稳金銮，衮鸾翔舞。", "云驭。", "近回天厩，锡宴琼津，洪恩均顾。", "霞天向暮。", "翠华动，舞韶举。", "绛纱笼千点，星飞清禁，银烛交辉辇路。", "瑞光中、渺祝无疆，太平圣主。"]}