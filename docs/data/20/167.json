{"author": "无名氏", "period": null, "type": "词", "title": "东风第一枝", "paragraphs": ["溪侧风回，前村雾散，寒梅一枝初绽。", "雪艳凝酥，冰肌莹玉，嫩条细软。", "歌台舞榭，似万斛、珠玑飘散。", "异众芳，独占东风，第一点装琼苑。", "青萼点、绛唇疏影，潇洒喷、紫檀龙麝。", "也知青女娇羞，寿阳懒匀粉面。", "江梅腊尽，武陵人、应知春晚。", "最苦是，皎月临风，画楼一声羌管。"]}