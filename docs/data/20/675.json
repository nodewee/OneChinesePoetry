{"author": "无名氏", "period": null, "type": "词", "title": "摸鱼儿", "paragraphs": ["过湘皋、碧龙惊起，冰涎犹护髯影。", "春洲未有菱歌伴，独占暮烟千顷。", "呼短艇。", "试翦取纤条，玉溜青丝莹。", "尊前细认。", "试水面新荷，波心半掩，点点翠钿净。", "凄凉味，酪乳那堪比并。", "吴盐一箸秋冷。", "当时不为鲈鱼去，聊尔动渠归兴。", "还记省。", "是几度西风，几度吹愁醒。", "鸥昏鹭瞑。", "谩换得霜痕，萧萧两鬓，羞与共秋镜。"]}