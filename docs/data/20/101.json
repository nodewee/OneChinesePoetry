{"author": "无名氏", "period": null, "type": "词", "title": "鼓笛慢・水龙吟", "paragraphs": ["雪霏冰结霜凝，是谁透得春工意。", "南枝向暖，江边岭上，独先众卉。", "闲态幽姿，绿窗红蒂，粉英金蕊。", "念冰肤秀骨，人间要见，除非是、真仙子。", "羌管且休横吹。", "待佳人、新妆初试。", "鸾台晓鉴，人花相对，何须更比。", "疏影横斜，暗香浮动，月低风细。", "又岂知，渐结枝头翠玉，有和羹美。"]}