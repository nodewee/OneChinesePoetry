{"author": "无名氏", "period": null, "type": "词", "title": "八宝妆", "paragraphs": ["是舍人才调，犹采茅、紫芝峰。", "有列宿心胸，清辞太白，雅趣元龙。", "从他暂、无毡官冷，怡然怀抱自从容。", "枫陛荐章吻合，金闺仙籍名通。", "暑馀凉送薰风。", "圆桂魄、丽遥空。", "庆初度垂弧，莲开十丈，酒满千锺。", "明年称寿何处，看玉犀、人在玉堂中。", "藻鉴正当莲省，诸生来到蟾宫。"]}