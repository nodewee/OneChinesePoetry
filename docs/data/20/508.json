{"author": "无名氏", "period": null, "type": "词", "title": "金菊对芙蓉", "paragraphs": ["花则一名，种分三色，嫩红妖白娇黄。", "正清秋佳景，雨霁风凉。", "郊墟十里飘兰麝，潇洒处、旖旎非常。", "自然风韵，开时不惹，蝶乱蜂狂。", "携酒独揖蟾光。", "问花神何属，离兑中央。", "引骚人乘兴，广赋诗章。", "几多才子争攀折，嫦娥道，三种深香，状元红是，黄为榜眼，白探花郎。"]}