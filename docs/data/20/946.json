{"author": "无名氏", "period": null, "type": "词", "title": "六州", "paragraphs": ["良夜永，玉漏正迟迟。", "丹禁肃，周庐列，羽卫绕皇闱。", "严鼓动，画角声齐。", "金管飘雅韵，远逐轻。", "荐嘉玉、躬祀神祗。", "祈福为黔黎。", "升中盛礼，增高益厚，登封检玉，时迈合周诗。", "玄文锡，庆云五色相随。", "甘露降，醴泉涌，三秀发灵芝。", "皇犹播、史册光辉。", "受鸿禧。", "万年永固丕基。", "吾君德、荡荡巍巍。", "迈尧舜文思。", "从今寰宇，休牛归马，耕田凿井，鼓腹乐昌期。"]}