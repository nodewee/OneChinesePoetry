{"author": "无名氏", "period": null, "type": "词", "title": "十二时・忆少年", "paragraphs": ["圣明代，海县澄清。", "惠化洽寰瀛。", "时康岁足，治定功成。", "遐迩贺升平。", "嘉坛上，昭事神灵。", "荐明诚。", "报本禅云亭。", "俎豆列牺牲。", "宸心蠲洁，明德荐惟馨。", "纪鸿名。", "千载播天声。", "燔柴毕，云罕回仙仗，庆鸾辂还京。", "八神扈跸，四来庭。", "嘉气覆重城。", "殊常礼，旷古难行。", "遇文明。", "仁恩苏品汇，沛泽被簪缨。", "祥符锡祚，武库永销兵。", "育群生。", "景运保千龄。"]}