{"author": "无名氏", "period": null, "type": "词", "title": "梅香慢", "paragraphs": ["高阁寒轻，映万朵芳梅，乱堆香雪。", "未待江南，早冠成花，先占一阳佳节。", "翦彩凝酥，无处学、天然奇绝。", "便寿阳妆，工夫费尽，艳姿终别。", "风里弄轻盈，掩珠英明莹，待腊飘烈。", "莫放芳菲歇。", "剩永宵欢赏，酒酣吟折。", "倒玉何妨，且听取、樽前新阕。", "怕笛声长，行云散尽，谩悲风月。"]}