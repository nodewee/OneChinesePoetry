{"author": "周紫芝", "period": null, "type": "词", "title": "贺新郎", "paragraphs": ["白首归何晚。", "笑一椽、天教负与，楚江南岸。", "门外春山晚无数，只有匡庐似染。", "但想像、红妆不见。", "谁念香山当日事，漫青衫、泪湿人谁管。", "歌旧曲，空凄怨。", "将军未老身归汉。", "算功名、过了唯有，古词尘满。", "谁似渊明拚得老，饱看云山万点。", "况此老、斜川不远。", "终待我他年自，剪黄花、一酹重阳盏。", "君为我，休辞劝。"]}