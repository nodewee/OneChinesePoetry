{"author": "无名氏", "period": null, "type": "词", "title": "瑞鹤仙", "paragraphs": ["薰风送炎暑。", "正万品亨嘉，恢台当序。", "祥烟淡天宇。", "渐银蟾满魄，金茎凝露。", "奎躔壁度。", "见寒光、凌乱辉吐。", "记当年此际，真仙命世，恍惊飙驭。", "荣遇。", "妙龄英发，腾实蜚声，早班郎署。", "歌喧五裤。", "更万里，期轩翥。", "暂乘轺揽辔，肃将王命，已洽百城休誉。", "愿从今、夕揭金瓯，永隆依注。"]}