{"author": "无名氏", "period": null, "type": "词", "title": "折红梅", "paragraphs": ["忆笙歌筵上，匆匆见了，□□相别。", "红炉暖、画帘绣阁，曾共鬓边斜插。", "南枝向暖，北槛里、春风犹怯。", "也应别後，不减芳菲，念咫尺阑干，甚时重折。", "清风间发，如天与浓香，粉匀檀颊。", "纱窗影、故人凝处，冷落暮天残雪。", "一轩明月。", "怅望花争清切。", "便教尽放，都不思量，也须有，蓦然上心时节。"]}