{"author": "釋惟一", "period": "宋", "type": "诗", "title": "偈頌一百三十六首  其二一", "paragraphs": ["目視雲霄，有一拳未敢分付。", "日遊閙市，三十棒且待別時。", "遇坎則止，乘流而行。", "既無跡於去來，寧有心於動靜。", "昨日恁麽，逸翮獨翔，孤風絕侶。", "今日不恁麽，翫江月，聽松風。", "拈起閤皂山，濃蘸清江水。", "平展金鳳洲，寫出祖師意。", "貼向十字街頭，俾人人知道，一年十二月，臘月是年尾。", "寶祐改元，又從頭起。", "萬年萬年更萬年，清江依舊清無底。", "道泰不傳天子令，時清休唱太平歌。"]}