{"author": "曾丰", "period": "宋", "type": "诗", "title": "乙巳正月過英州買得石山", "paragraphs": ["吾之好石如好色，要須肌理膩且澤，真成入眼輕連璧。", "吾之好石如好聲，要須節奏婉且清，真成入耳輕連城。", "閩浙江淮隨牒去，豈無一二石佳處，終之難得聲色具。", "飛篷今始轉廣東，英石不與他石同。", "其色燦爛聲玲瓏，小山突兀百千重。", "萬錢得之歸自奉，稍閑更爲山作頌。"]}