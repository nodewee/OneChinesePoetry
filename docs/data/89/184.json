{"author": "曾丰", "period": "宋", "type": "诗", "title": "入廣豊倉領米書所遇", "paragraphs": ["創意入倉稽斗斛，乃逢兩鶴三頭鹿。", "意者殆天假其衷，憐我清高墮于俗。", "翛翛兩鶴雄與雌，三鹿雄雌連一兒。", "本生自有山林在，安用來游城市爲。", "出山入市已失脚，况傍官倉疑更錯。", "口與身爲沒齒讎，心因腹作終日惡。", "我歸徑欲追喬松，爾鶴爾鹿來相從。", "一爲先驅一後從，共馭元氣騎清風。"]}