{"author": "曾丰", "period": "宋", "type": "诗", "title": "題會昌蕭帝巖", "paragraphs": ["出門疑浪游，轉眼逢傑觀。", "山斗路將窮，脚欹行小緩。", "信筇捫石根，恍若得一間。", "谽谺欲上吞，渾沌疑始判。", "豈其蛟擘開，或者雷劈斷。", "洞轉一曲關，磴道鬼爲棧。", "懸巖百仞餘，僧圬屋其半。", "其旁磊蒼崖，其下踏碧澗。", "峰迴若相朝，水㶁若相喚。", "蘿虯百年枝，松靷千尺幹。", "溜皮鱗逆生，蟄若相倒貫。", "三十六洞天，往往此其冠。", "或傳帝所栖，其說涉漫漶。", "意古隠者徒，僑家避秦亂。", "圍棋或著書，不覺歲月換。", "斷編何處藏，但有竹可汗。", "殘局何年終，但有柯欲爛。", "疑似姑置之，杯酒酬賞歎。", "移之家山旁，破甑視浮宦。", "歸老似未遲，欠此清一段。", "上疏乞鑑湖，故事吾可按。", "悠悠天聽高，此計卒未辦。", "意外今獲茲，巾幘可小岸。", "况在大化中，醜好俱是幻。", "有暇得娛嬉，孰疑非汗漫。"]}