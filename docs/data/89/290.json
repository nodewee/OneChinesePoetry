{"author": "曾丰", "period": "宋", "type": "诗", "title": "應童子科歐陽文成覓詩漫以塞責", "paragraphs": ["廬陵童子謂姓李，臨川童子謂姓王。", "二子讀書選德殿，氣吐虹蜺口翻漿。", "六經諸子成串落，天子喜之移御床。", "奏對首肯去目送，青衫黄牒恩異常。", "江西得此二童子，後生氣倍聲名場。", "前聞但有晏元獻，今繼者誰其歐陽。", "身軀眇小膽氣大，齒髮幼艾言語蒼。", "况能大書開龍蛇，一字欲作千尺强。", "明年試罷春晝長，低頭拾官回未忙。", "馬蹄輕踏百草香，鶑花助喜酒助狂。", "長裾短刺傾侯王，早著歸鞭榮故鄉，我其俟之螺水傍。"]}