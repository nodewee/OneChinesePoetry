{"author": "曾丰", "period": "宋", "type": "诗", "title": "贈別曲江貢士李安之五羊相訪", "paragraphs": ["南中今士風，似不如古厚。", "我來長杜門，無日無人扣。", "蠅頭利相關，繭足爭屑就。", "夫君何爲哉，所見乃獨否。", "曳裾投長箋，過眼驚大手。", "晴窗一鑪薰，細與勘關鈕。", "鋒芒已經磨，筋骨猶欠揉。", "舜峰久裒精，韶石俄茁秀。", "蔚爲曲江公，未有繼其後。", "君姑事文章，亦可傳不朽。", "小徒爲秦張，大止到韓柳。", "緬焉洙泗間，道統相授受。", "點破舌頭機，塞斷天下口。", "三傳至孟軻，軻死寂寥久。", "我少有志焉，老未脫芻狗。", "回頭萬物初，著脚諸子右。", "乾坤化氣形，火者水之婦。", "語孟發乾坤，鑰者關之牡。", "鑰通關自開，火徹水自透。", "要令方寸間，可與太虛偶。", "事業出箇中，始得免于陋。", "聖門二三子，十僅能八九。", "儻更出一塵，是爲吾儒首。", "古人責善心，敢以謝吾友。", "歸求有餘師，莫擁掃門帚。"]}