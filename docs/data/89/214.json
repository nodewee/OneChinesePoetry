{"author": "曾丰", "period": "宋", "type": "诗", "title": "贈別石首尉胡廷直", "paragraphs": ["士之所忌忌無末，吾已與交不輕絕。", "士之所貴貴有初，吾未與交不輕結。", "歲在戊申五月間，中都始識胡廷直。", "經史子集蟠屈胸，甲兵錢穀瀾翻舌。", "好賢先主未顧廬，負氣買臣猶詣闕。", "姑調南昌一尉歸，斗升可養子真節。", "功名奮意筆硯間，解后撙齋談不輟。", "烹茶略與論源流，秦未焚書道先裂。", "學統况承八代衰，向之裂者殆磨滅。", "紛紛唐士學古文，僅僅韓公得真訣。", "口傳心授門人誰，劉叉皇甫湜張籍。", "十人摹倣九失真，訣中妙處容有說。", "射御書數學發蒙，忠孝友悌士歸潔。", "探微尤要善擴充，持滿不妨徐發越。", "江出岷山根本殊，風行水上波瀾別。", "茲其爲訣不亦真，韓公所秘吾其抉。", "君歸紬繹細自參，閉門造車出合轍。", "更省蘭臺大聲華，何如麟閣小勳烈。", "衛霍倘能恢土疆，淵雲當爲勒碑碣。", "時有衛霍無淵雲，於漢往往未爲缺。"]}