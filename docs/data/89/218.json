{"author": "曾丰", "period": "宋", "type": "诗", "title": "瑞芝堂", "paragraphs": ["太空生兩儀，羣有函一氣。", "飛走動植中，往往有常類。", "凡與常類殊，疑類復疑異。", "縉雲開國公，來攝飛輓事。", "乘閑携家人，縱步至臺治。", "三杯晚酣風，一笑春盎地。", "夜闌堂左楹，蒸出芝茁蒂。", "人不慣見芝，疑信初異議。", "詔除九天來，郵傳三日至。", "笑開芝函看，默與芝事契。", "始攝今即真，雖疑亦云瑞。", "那知瑞在人，小物未爲貴。", "我公胸次寬，始與天地似。", "所臨和氣俱，萬彙一一遂。", "江湖淮浙閩，兩稻多不穟。", "廣東十四州，樂國逢稔歲。", "䆉䅉萬里黄，厥瑞吾駭視。", "煌煌楹上芝，茲特瑞之細。", "貽書彭元忠，好作瑞芝記。"]}