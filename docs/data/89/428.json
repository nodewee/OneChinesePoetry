{"author": "曾丰", "period": "宋", "type": "诗", "title": "送五羊曾仲卿改秩受縣南歸", "paragraphs": ["近派家于粵，初封國自鄫。", "要無非我族，終不是它曾。", "閲譜宗盟重，聯官事契增。", "居常多阻間，僅獲一瞻承。", "逆旅重交臂，高談屢撫膺。", "秋風樓上月，雨夜案頭燈。", "把酒相兄弟，論文復友朋。", "衆星朝北斗，羣翼讓南鵬。", "墨綬恩光爛，花城喜氣蒸。", "宜民條教出，溢耳頌聲騰。", "鶚牘交飛上，鸞臺緩步登。", "難中須有立，妙處要無稱。", "顧我羞低首，從今樂曲肱。", "未忘爲吏隠，猶學在家僧。", "念舊寧無感，馳書恐不能。", "官高餘健走，可遣到廬陵。"]}