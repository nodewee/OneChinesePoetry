{"author": "曾丰", "period": "宋", "type": "诗", "title": "廣東黄漕改除廣西帥過郡送行", "paragraphs": ["眼醒蓬島飽瀛洲，他水他山何足遊。", "郎宿自闌朝北極，使車誰枉指南州。", "浩浩湯湯廣諸海，無人能與相融會。", "天遣公開東計臺，融會諸海新詩內。", "奇奇怪怪桂諸峯，無人能與相會融。", "天遣公開西帥府，會融諸峯古文中。", "進衣怱遽吾民事，退食從容吾道許。", "詩文平淡潮柳州，公則視之爲末藝。", "包籠天地孟軻篇，收管山川馬遷記。", "仰觀俯察易象真，更勘畫前精入神。", "未爲三公效燮理，先與萬物歸彌綸。", "事非戰國而來事，人是羲皇以上人。"]}