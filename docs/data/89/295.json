{"author": "曾丰", "period": "宋", "type": "诗", "title": "題項聖尹竹齋", "paragraphs": ["之君命屯有孤辰，之子德孤無同人。", "天遣之君友之子，賓主相忘無彼此。", "出牆春梢道骨輕，侵書晚色天姿清。", "客來面目挾塵土，對君有頭不敢舉。", "客來言語挾塵埃，對君有口不敢開。", "坐聽一賓陪一主，夜雨秋風相爾汝。", "主人養高賓養虛，九天上與神龍俱。"]}