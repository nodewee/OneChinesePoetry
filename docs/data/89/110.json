{"author": "曾丰", "period": "宋", "type": "诗", "title": "公之還  其一", "paragraphs": ["公之還，謂常還兮，獨不謂公害。", "著儒冠，學其籋矣，于聖之關。", "仕其簉矣，于鼂之耑。", "孰驅我牡，兀淛之湍。", "孰駕我熊，兀桂之岏。", "交中互外，迭來更繁。", "壹心苦力，幾暑且寒。", "于何景遠，于此懷安。", "四三皇王，效何當完。", "九八元凱，志若爲闌。", "斯夢斯環兮，隮我閶闔之間兮。"]}