{"author": "曾丰", "period": "宋", "type": "诗", "title": "題通州通判陳日華二友齋", "paragraphs": ["吾初丞小邑，誓與松竹爲膠漆。", "今公丞大藩，誓與松竹爲金蘭。", "維松若竹有何德，和公玉立成三益。", "矯矯摩雲性天高，亭亭傲雪心地直。", "風月外吾吾强哦，其如松竹偃蹇何。", "橫江太守風月主，公與平分無乃多。", "况胸有眼筆有口，大與松竹相諧偶。", "張陳漫浪耳熱初，管鮑綢繆歲寒後。", "三友莫逆俱歲寒，猶遺其一非簡驩。", "四科參偶不與班，孔子無容心其間。", "愛參初不異顔閔，寄與梅仙勿銜冤。"]}