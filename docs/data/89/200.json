{"author": "曾丰", "period": "宋", "type": "诗", "title": "載欣", "paragraphs": ["伯牙家有焦尾琴，朱絃長掛窗壁陰。", "出大都邑初何心，直爲鍾期舊知音。", "玉軫調罷不自禁，聲諧匏土革木金。", "試彈一曲萬籟瘖，動盪南風鼓精祲。", "長養餘恩到魚禽，齊娥趙女秋夜砧。", "怨入離鸞別鶴聲，轉調忽落思歸吟。", "元亮歸歟故丘林，粉黛候門玉差參。", "卓氏心挑淚空淫，鐵脚豈受魔女侵。", "撫玩無絃喜不任，羲皇遺意絃外尋。", "阿舒阿宣立森森，大孫倚膝小捉衿。", "上百千壽酒再斟，爛醉欲眠不脫簪。", "大槐宮裏無升沉，醒浮烟浦登雲岑。", "高山流水弔古今，墨子從今突長黔。"]}