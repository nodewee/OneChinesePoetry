{"author": "曾丰", "period": "宋", "type": "诗", "title": "託射賦古風獻馬先生", "paragraphs": ["淳風轉澆俗，名路成戰場。", "所爭劣毛髮，操兵肆相戕。", "兵一出於正，豈不猶可防。", "往往奇與伏，弦控弓斯張。", "况彼射者徒，苟非羿則逢。", "栝釋蓋有度，矢來曾無鄉。", "公以身爲鵠，其鋒若爲當。", "彼初奠而發，所圖中膏肓。", "幸有物相之，僅此皮膚傷。", "新作扶傷歸，痛定不成創。", "梟盧可一笑，勝負已兩忘。", "羿射幾何人，反中砉欲僵。", "引手拔毒矢，終身成沸瘡。", "施報不旋踵，誰謂無彼蒼。", "天下非一羿，願公謹其將。", "毋謂吾有命，更遊彀中央。"]}