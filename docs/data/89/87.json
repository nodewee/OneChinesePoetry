{"author": "曾丰", "period": "宋", "type": "诗", "title": "紹興淳熙兩朝內禪頌", "paragraphs": ["維堯則天，與天同大。", "俯視九州，細於一芥。", "挈以畀舜，超然自邁。", "維舜則堯，與堯同高。", "俯視四海，細于一毫。", "挈以畀禹，熙然自陶。", "堯舜之禪，允矣嘉躅。", "若稽厥齡，或髦攸趣。", "洪惟高宗，纔五十六。", "遽行堯事，有斷於獨。", "洪惟壽皇，纔六十三。", "遽行舜事，不謀于僉。", "未倦于勤，先養其恬。", "功成身退，道與天參。", "聖人視天，遞進遞退。", "進退俱休，堯舜之運。", "於赫兩朝，德宏業峻。", "銖較寸量，寧啻堯舜。", "堯七十六，治水云初。", "咨岳試鯀，不遑寧居。", "高宗時則，斯慶壽餘。", "久與道息，心實若虛。", "舜六十三，即真云始。", "咨岳相禹，不遑寧止。", "壽皇時則，斯巽位已。", "新與道休，心豁若洗。", "凡退政幾，等與大徽。", "此退之蚤，彼退之遲。", "遲容可及，蚤孰踰斯。", "凡傳國璽，等謂大媺。", "彼傳之賢，此傳之子。", "賢容可求，子孰獲只。", "傳子若賢，一出于天。", "天固與子，尤人所便。", "便而遂者，榮具慶全。", "退蚤若遲，一關於數。", "數固與蚤，尤人所慕。", "慕而得之，榮全慶具。", "蚤於堯舜，三十三年。", "獨不一後，獨不一先。", "兩朝脗合，時迺自然。", "舜後於堯，七歲而禪。", "胡爲爾稽，匪有攸戀。", "不欲與堯，匹休齊善。", "壽皇禪意，蓋與舜俱。", "所後七年，匪跡是拘。", "不期而同，自然之符。", "高宗禪時，久暘忽雨。", "雨應云何，恩洽以溥。", "壽皇禪時，久雨忽暘。", "暘應云何，德輝以光。", "得天之應，誕彰孔盛。", "新皇丕承，合爲三聖。", "用牲於廟，靡靈弗歆。", "式昭新皇，上合天心。", "决政于堂，靡懷弗暢。", "式昭新皇，下符人望。", "天人同歸，欲逃莫從。", "雖父傳子，亶爲至公。", "漢唐豈無，揖遜之主。", "非出本心，未爲盛舉。", "猗三聖君，真堯舜禹。", "三聖一家，累洽重華。", "前未之有，後無以加。", "小臣獻頌，大而非夸。"]}