{"author": "曾丰", "period": "宋", "type": "诗", "title": "題永豐鄭丞梅澗", "paragraphs": ["分陰分陽天得清，生水生木清降精。", "懸知梅與澗爲一，交涵互養清難名。", "客來强立痛題目，擬之萬物無一足。", "巢許立身今古高，夷齊受命乾坤獨。", "主人氣與梅俱移，平淡之中餘崛奇。", "藍田松竹須品題，今年隨牒梅勿疑。", "主人心與梅俱化，高潔之中餘藴藉。", "瀛洲風月須摹寫，明年入朝梅勿訝。", "獨不見淇竹主人衛武公，出相周家了勳庸。", "老矣歸與奉從容，主人與竹俱高風。", "武公與竹爲不朽，萬古淇奧詩一首。", "主人有以爲梅壽，我請置之淇奧後。"]}