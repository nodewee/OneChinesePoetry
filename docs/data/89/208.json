{"author": "曾丰", "period": "宋", "type": "诗", "title": "歧竹", "paragraphs": ["漢關之茅茅之英，豐城之劍劍之精。", "雙茅雙劍龍變化，一陰一陽數生成。", "我家穉竹老龍殻，中而歧之相掎角。", "玉爪虬爲夭矯枝，金鱗蛻作斕斑籜。", "豈無他處生乾宮，震象爲竹乾爲龍。", "震吾知是乾之變，竹誰謂非龍所鍾。", "瀟瀟聲韻蒼蒼色，余褒二主殘精魄。", "不受冰摧直養剛，無容塵入虛生白。", "夷齊坐看萬物流，不負知音王子猷。", "半夜葛陂雷雨作，二疏欲去終難留。", "君不見震爲龍，又爲竹，竹又爲龍幾翻覆。", "學人笑問玉版師，孰是本來真面目。"]}