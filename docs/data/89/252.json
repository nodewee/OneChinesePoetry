{"author": "曾丰", "period": "宋", "type": "诗", "title": "道人彭永年來番禺過訪相約歸日遊閣皂", "paragraphs": ["雅性苦無他嗜好，山之佳處吾皆到。", "江西山半入詩中，點檢怪猶無閣皂。", "吾家十世江西居，南來始得閣皂圖。", "堊文橫斜水曲直，煤汁濃淡山榮枯。", "燕閒指顧圖之上，神遊滿意酬心賞。", "已空沙界無大千，那信滄溟有方丈。", "詩仙來往白雲鄉，惟沈廷瑞伊用昌。", "畫簾捲舒納夜月，金鼎開闔吞朝陽。", "兩篇之外有餘景，孟陽摹寫得要領。", "或云圖是無聲詩，猶將幻夢對泡影。", "撙齋或是武夷曾，道人未必非老彭。", "相逢恍惚似前世，一笑舂容話長生。", "大道一成百無恐，仙家猶被死生動。", "逃劫莫如徐佐卿，山行未免飛矢中。", "道人詞詘不敢爭，殷勤約我遊青城。", "橫江孤雁飛且鳴，便是道人出相迎。"]}