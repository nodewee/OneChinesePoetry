{"author": "曾丰", "period": "宋", "type": "诗", "title": "遊香山寺", "paragraphs": ["二年官番禺，簿領未嘗隙。", "一月客晉康，偷閑得兩日。", "太守宣公孫，雅有好客癖。", "相邀乘午陰，共往叩禪寂。", "前驅破暝烟，磴道十餘折。", "草蒙百年街，屋倚千仞壁。", "扳捫到上頭，兩眼眇萬物。", "賓主小夷猶，盃盤大狼藉。", "毋多酌我醇，我渴咽泉瀝。", "毋多食我肥，我饑啗芝茁。", "邇來傷南烹，頗復費北藥。", "坐客笑欲顛，詩人命能薄。", "勸酬互諠譁，問答交戲謔。", "車騎林間馳，衙官松下喝。", "使君倡茲遊，風景業已煞。", "何當學謝安，更有携妓樂。", "流水誰與彈，行雲誰與遏。", "雨來風薄之，其勢飄以忽。", "籃輿不及乘，急著下山屐。", "林梢溜滴巾，石罅泥涴襪。", "皂黥效殷勤，破袖爭拂拭。", "我叱皂黥休，襪巾豈所惜。", "泥非世間污，溜是塵外汁。", "點涴不厭多，愈多愈清絕。"]}