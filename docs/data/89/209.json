{"author": "曾丰", "period": "宋", "type": "诗", "title": "謝葉英州惠石山更託尋置絕品者", "paragraphs": ["梅雨酣夜眠，槐風豁朝起。", "應門絕傳聲，外有夸娥氏。", "背負小崢嶸，云自西北至。", "浣櫛出問誰，迺拜公所餽。", "太行王屋山，轉徙到窗几。", "冥莖根倒盤，混沌竅中啟。", "歸墟孔道谺，神瀵留痕泚。", "兩生大丈夫，二老古君子。", "識面喟無從，豈料不我彼。", "一見三扣之，琤若相諾唯。", "燕閒與之俱，庸洗吝與鄙。", "相愛至忘形，相期至沒齒。", "山容若巽詞，猶有勝于己。", "瀟灑舊主人，雅惟無所嗜。", "隕星拾宋都，浮磬收泗水。", "尺寸靡不珍，要作補天計。", "適分上帝符，來守真陽壘。", "山使聽指揮，石侯具供擬。", "三間敞鈴齋，四壁羅玉峙。", "况纔下車初，貢者來未已。", "新傳渤海東，五山失其二。", "神牛驅六丁，挾送函丈裏。", "風骨天下奇，非直我輩比。", "聞之喜欲狂，悵莫立自致。", "千金豈容慳，再瀆那得忌。", "岱輿第一峰，割愛良不易。", "員嶠更分似。"]}