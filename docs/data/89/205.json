{"author": "曾丰", "period": "宋", "type": "诗", "title": "遊三乳洞", "paragraphs": ["海上有三山，嶺南有三洞。", "洞中天下奇，少有相伯仲。", "探原冥莫涯，窺底窈無縫。", "流泉沆瀣融，滴乳氤氳凍。", "譎姿互形容，駁理交錯綜。", "推原開闢初，造化窮妙用。", "瓊田鬼爲耕，芝草天爲種。", "初爲仙界包，後與妙門共。", "我生嗜娛嬉，茲賞乘倥傯。", "幽跡重窮探，古碑難疾誦。", "玩心猶未厭，行色已先動。", "山容笑相留，水聲泣相送。", "后土不愛珍，入眼亦云衆。", "形模怪莫名，留作諸天供。", "琤然鐘磬聲，獨與雅意中。", "重價酬良工，採歸以自奉。", "列箱妻兒爭，堆案賓客弄。", "那知含韶音，未與登禹貢。", "清廟千載勳，鈞天一場夢。", "何如卧巖間，天性得自縱。", "物情我平章，我事誰折衷。", "物我兩忘懷，宴坐聽禽哢。"]}