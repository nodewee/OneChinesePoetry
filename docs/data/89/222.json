{"author": "曾丰", "period": "宋", "type": "诗", "title": "鏡香", "paragraphs": ["凌波仙子濃淡粧，六月鑑湖夜乘凉。", "低頭貪照廣寒影，開口失噴清凈香。", "花縣草池漪且淥，疑自鑑湖分一曲。", "若爲仙子不呈身，無乃主人猶負俗。", "新逢好事公子來，十年水鬰一旦開。", "動摇倒影弄金彩，勾引回風生麝煤。", "傑題所扁危亭峙，仙子涵恩勿私喜。", "百里黔甿屈者伸，非徒恩汝數仙子。", "長安得暇遊昆明，紫橐初開有餘馨。", "主人顧影頭尚黑，仙子聞香眼重青。"]}