{"author": "曾丰", "period": "宋", "type": "诗", "title": "壽廣東提舉韓判院", "paragraphs": ["君不見天上之老人，夜夜增芒爛如銀。", "又不見柱下之老子，年年換骨輕如紙。", "辟穀餐霞得長生，老子前生老人星。", "我疑公亦星之精，精神雖是肉枯槁。", "老子區區似徒老，公生富貴老更好。", "初隨鵷鷺班中都，一麾一節今南驅。", "爲溟渤中有蓬壺，雅懷信在蓬壺島。", "非要瓊芝與瑶草，公元自有長生道。", "藤床紙帳二十年，上至泥丸下丹田。", "孰非可爲地行仙，十月十日祥雲凍。", "賀客休投龜鶴頌，倚吟自伴寒禽哢。"]}