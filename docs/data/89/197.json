{"author": "曾丰", "period": "宋", "type": "诗", "title": "爲增城丞張元輔賦博見亭", "paragraphs": ["東山未爲高，坐覺魯之小。", "更上泰山巔，天下不勝眇。", "公作如是觀，所學胡可料。", "父兄自磨磋，師友相揉矯。", "猶恐眼未高，著脚江湖渺。", "纔疑輒遍參，一悟百高了。", "今簸增城糠，冗不廢舒嘯。", "數椽立江頭，萬象生木杪。", "揆之高了機，撫掌成獨笑。", "或指羅浮尖，又出鳳凰表。", "嘗試登羅浮，鳳凰僅毫秒。", "洙泗聖人門，等級蓋不少。", "抬頭空仰高，瞑目誰見曉。", "能拍十哲肩，不失速而肖。", "要策參之勳，守約始爲妙。", "更與約相忘，混沌安得竅。", "公餘勿哦松，回光返自照。"]}