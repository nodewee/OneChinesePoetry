{"author": "曾丰", "period": "宋", "type": "诗", "title": "敬賦黄萬安肅父五雲閣", "paragraphs": ["一合乾坤羅萬象，中有連天雲錦帳。", "分光日月兩輪間，聚蔭神仙十洲上。", "盤緗錯縹天上無，若爲雲錦如許都。", "媧皇鍊石補天了，倥傯不及收其餘。", "織女得之資以幻，手與目謀生燦爛。", "使君寄下召還祥，令尹收爲公退翫。", "登臨輒翫罷輒忘，令尹胸中自含章。", "製錦猶餘五色綫，歸朝可補堯衣裳。"]}