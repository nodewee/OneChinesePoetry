{"author": "曾丰", "period": "宋", "type": "诗", "title": "題張德清悅齋", "paragraphs": ["君不見胸中義利交戰初，勝負未分子夏臞。", "又不見胸中義利交戰餘，勝負已决子夏腴。", "臞腴之變何須臾，一忻一戚相乘除。", "初枉德清來致敬，盛年已有臞之證。", "况年不似舊時盛，爲若面上腴生瑩。", "紛華淡泊交相競，利攻莫入義還勝。", "小齋容膝祇數椽，焚香坐對古聖賢。", "關鑰勘到羲皇前，肉融形釋心悠然。", "非金非石非管絃，抵掌頓足喜欲顛。", "楊墨申韓初立說，其心亦爲道而設。", "差以毫厘繆燕越，更于真似細區別。", "萬一悅非吾所悅，恐乾孟子韓公舌。"]}