{"author": "曾丰", "period": "宋", "type": "诗", "title": "過太和赴主簿鄧楚材豫章貢闈之約", "paragraphs": ["福建人才古鄒魯，文章師匠道宗主。", "餘子姑作尋常看，此公僅能一二數。", "太學頡頏賦爭衡，凌雲之氣擲地聲。", "鯤鵬誰礙天南去，麒麟猶落地上行。", "南昌傾蓋恨不早，西昌扣門喜欲倒。", "風雨那容酒絕交，江山不許詩在告。", "宦途同調能幾人，相逢莫厭情相親。", "言下甘心聽苦口，鏡中白髮催青春。"]}