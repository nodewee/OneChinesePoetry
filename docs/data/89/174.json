{"author": "曾丰", "period": "宋", "type": "诗", "title": "邂逅南昌簿孫正之劇談別後聊以記所期者", "paragraphs": ["三秦擅淮右，三孔專江西。", "鼎足立世穩，文匠詩宗師。", "吾生亦太晚，流風殆誰歸。", "龍泉劍之精，夜氣貫斗箕。", "今其爲三孫，鋒芒不能輝。", "大孫學如鍼，鑽到罅隙微。", "小孫筆如雷，挾雨驅虹蜺。", "弟兄時輩中，群雄望風雌。", "我新幸且識，其仲字正之。", "才調驥歷塊，襟懷鷗忘機。", "每見必樽酒，謾延率移時。", "劇醉尚正色，太平輒愁眉。", "萬事談未了，心隨白雲飛。", "其如總是客，而更遽語離。", "各著古人鞭，滿意酬所期。", "離合有自然，姑置天一涯。"]}