{"author": "曾丰", "period": "宋", "type": "诗", "title": "寄題黄舜卿雙溪閣", "paragraphs": ["山無背宅宅何勝，門未納溪溪是剩。", "一閣翬飛若見招，雙溪蟠屈如回應。", "有酒不容閣生塵，無詩莫與溪寫真。", "秋碧澄寒石齒齒，春黄漲暖風鱗鱗。", "有如此水皆詩思，半酣還癢客之技。", "氣之濁者客勿諱，主人胸中有涇渭。", "味之美者客勿矜，主人胸中有淄澠。", "辨入涓滴太分明，醉遊汗漫真混成，客與主人俱忘形。"]}