{"author": "曾丰", "period": "宋", "type": "诗", "title": "題饒德裕三益軒", "paragraphs": ["過從義要如膠漆，琢磨功要如金石。", "二者於茲有一偏，雖過聖門未之入。", "德裕躭儒今二毛，一軒灑落僅容膝。", "詩書執禮不放閑，直諒多聞誰較密。", "仲修國老曾鼎臣，各於三者得其一。", "曳躧相迎下榻留，冒雲蒙霧不知濕。", "松梅竹裏不知凋，形影神中冥莫逆。", "問答小參文字禪，賈誼升堂馬入室。", "更能尚友古聖賢，蘭移其氣金移質。", "一線溜作吞天濤，十丈花成盈掬實。", "擴充未下反約功，軒今所揭乃其適。", "顔淵復禮老歸根，今揭吾知猶欠易。"]}