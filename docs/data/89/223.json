{"author": "曾丰", "period": "宋", "type": "诗", "title": "題吳季章挹秀堂", "paragraphs": ["造物鼎新開畫圖，江蟠前後山負隅。", "一塵不動鷗出沒，萬變無心雲卷舒。", "主人倚坐扶欄立，太清之氣交相襲。", "風烟席上骨毛醒，文字場中星斗濕。", "說詩遷史功日新，江山怪見無精神。", "筆頭收拾珠玉去，夔爲酸鼻河伯顰。", "填胸自有真瀟灑，沃眼更何須外假。", "景饒眼飽欲著書，書成勿示斲輪者。"]}