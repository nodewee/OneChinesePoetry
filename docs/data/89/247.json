{"author": "曾丰", "period": "宋", "type": "诗", "title": "送陳待制自富沙移守京口", "paragraphs": ["殿上舊開醫國口，閩中新出活人手。", "亙野桑麻水旱餘，連村煙火兵戈後。", "饑得以食寒得衣，召爲之父杜爲母。", "公爲民賦閔雨詩，民爲公立遺愛碑。", "古人祈天翦爪爾，今守禱佛燃臂誰。", "充其不忍寖以大，德之難忘特其微。", "東閩人怪去何遽，南徐人怪來何暮。", "油然無心出岫雲，去來遲速隨所寓。", "漢相無人不曰歸，韋賢未老何時去。"]}