{"author": "曾丰", "period": "宋", "type": "诗", "title": "寄題全國輔竹溪清寓", "paragraphs": ["亭前軋軋日百輿，橋上剝剝日萬屨。", "莫非失脚聲利然，誰復回頭情性故。", "子雲一區二者間，講玄之外何所關。", "江山有我目迎送，魚鳥無他心往還。", "玻璃橫眠蒼玉立，開關不信塵敢入。", "太無在上吞以胸，羣有來前挫於筆。", "筆端胸次患不清，一過於清天所憎。", "推歸玉笋頭邊立，送去金鰲背上行。"]}