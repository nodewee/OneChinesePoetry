{"author": "曾丰", "period": "宋", "type": "诗", "title": "自是妾之罪", "paragraphs": ["妾生昭君村，國色少所逮。", "固羞著紅紫，亦懶傅粉黛。", "少時姆教嚴，稍稍攻組繪。", "針機參太玄，綫道得三昧。", "坐貧姑貿遷，不就村市儈。", "朅去長安遊，幾入未央賣。", "其如主市司，所好與妾背。", "一金陽不酬，翻謂索價大。", "永言妾所挾，未道美無對。", "猶欺西蜀錦，豈數南海貝。", "厥價誠不廉，其理獨何怪。", "况妾所索價，似亦非分外。", "售否委自然，於妾無利害。", "古女不上工，肯犯出閫戒。", "追思妾初謀，輕發良獨悔。", "雅負傾城姿，來爲倚市態。", "人得賤視之，自是妾之罪。"]}