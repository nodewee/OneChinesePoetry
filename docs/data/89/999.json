{"author": "曾丰", "period": "宋", "type": "诗", "title": "代賀皇太子生日", "paragraphs": ["里社鳴連日，黄河清九灣。", "乾坤和氣滿，朝野太平還。", "星斕荆州界，光流蘭殿間。", "階蓂猶美少，籬菊具花慳。", "祥吹譁銅律，歡聲塞衛環。", "天資岐更嶷，淵德雅而嫺。", "銀榜題新出，桑弧掛未彎。", "雙龍牢國本，三善繫人寰。", "牆石塗深碧，車輪刷淺斑。", "誕彌今月是，宴饌兩宮頒。", "魚藻清遊急，銅龍白晝閑。", "承華門可款，博望客難攀。", "曾玷瀛洲選，仍聯甪里班。", "夢雖疎角觀，足未遽商山。", "江右新持節，吳頭舊逼蠻。", "五雲依遠庇，三祝護童顔。"]}