{"author": "曾丰", "period": "宋", "type": "诗", "title": "癸卯豫章貢闈酬贈教授張安叔", "paragraphs": ["吾與子所居，相去二百里。", "建昌吾之鄰，其實同郡耳。", "已久聞姓名，不專爲科第。", "論心雖所共，舉足若相避。", "只今緣檄來，車柄初各指。", "去矣信所之，偶然集於此。", "相聞始相逢，同調更同事。", "談諧出肺肝，議論到骨髓。", "首遺垂蓋篇，至以馬班比。", "愛我豈不深，恐非切磋意。", "麻姑山氣偏，土物半仙劑。", "枸杞雜黄精，猶未窮厥美。", "清淑之所鍾，一代文章士。", "翹翹南豐曾，挺挺旴江李。", "豈獨華江西，往往國之瑞。", "誰其繼此公，或者屬吾子。", "更傾胸次高，莫道華端是。"]}