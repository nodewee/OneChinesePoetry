{"author": "曾丰", "period": "宋", "type": "诗", "title": "寄題劉永年桂堂", "paragraphs": ["四時之氣秋氣清，月之掬之水中精。", "四時之月秋月明，桂之掬之木中英。", "沆瀣蒸開黄爛熳，分似群仙清鼻觀。", "君家誰會術之幻，乘夜入月移此粲。", "微風透簾日透窗，老葉弄縹花弄緗。", "翁在中央季在旁，讀萬卷書字字香。", "顫閼四開香入髓，薰融人欲發天理。", "鯉伋點參賢父子，傳芳後葉殊未已。", "一枝五枝聊自詭，郄家竇家勿相侈，劉家正恐不免耳。"]}