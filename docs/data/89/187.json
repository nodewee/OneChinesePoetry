{"author": "曾丰", "period": "宋", "type": "诗", "title": "上右丞相梁國公", "paragraphs": ["三月桃花水發洪，游魚挾雨乘長風。", "去折禹門浪三重，滿意須臾蛻爲龍。", "門道潭潭石齒齒，魚初踴躍中委靡。", "豈後有輓前有柅，雷猶未與火其尾。", "破山霹靂放焰燒，平睨浪花輕一跳。", "拏雲攫霧撲九霄。", "吾骨雅似龍坎坷，已搭龍門猶隔鎖，化龍莫惜五雷火。"]}