{"author": "曾丰", "period": "宋", "type": "诗", "title": "賦馬漕桂巖", "paragraphs": ["岱輿山峩東海頭，招摇山峩西海陬。", "兩山相望幾萬里，月桂滿巔花長秋。", "羅浮山峩南海岸，道取東西蓋其半。", "銜種非資化鶴功，誰其有力移此粲。", "廣東使者富民侯，函丈雖褊餘清幽。", "眼前開闢一混沌，牆角崢嶸小羅浮。", "侯睨羅浮吞八九，摩挲縮地挾山手。", "雷霆驟下震以驚，贔屭爭前負而走。", "羅浮故與蓬萊連，蓬萊新與羅浮遷。", "瓊瑶古木葉覆地，玗珠老樹枝參天。", "花環實娜涵沆瀣，天上那知在鼇背。", "炎州寖作廣寒宮，鮑肆薰爲香積界。", "元戎大字蟠蛟虯，扁槧爲侯揭殊尤。", "一麗山氏一蒼頡，幸自同與造化遊，何當同與造物休。"]}