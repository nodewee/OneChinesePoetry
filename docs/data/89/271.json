{"author": "曾丰", "period": "宋", "type": "诗", "title": "代人題瓊守歸疆堂", "paragraphs": ["前朝列聖規模大，雨露涵濡山海外。", "椎卉之民半冠带，恬不復它餘百載。", "前守諸公方畧偏，藩籬漫浪耳目前。", "版圖之地半腥羶，恬不復誰餘百年。", "白囊新報潢池弄，詔公借我海南重。", "金鼓戒嚴曾未動，汶陽田已歸禹貢。", "功成不居頌者誰，樂石雖堅有泐時。", "亙千餘里兒童知，牢不可解去後思。", "歸歟更了中原事，抵掌挈還河朔地。", "竹書不盡帛相繼，回頭今刻公之細。"]}