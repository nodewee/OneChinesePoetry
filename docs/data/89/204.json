{"author": "曾丰", "period": "宋", "type": "诗", "title": "遊三洲巖", "paragraphs": ["南中豈無巖，三洲蓋其傑。", "朅來五羊初，滿聽行人說。", "今乘急雨遊，吾屐不遑蠟。", "遥觀似舜峰，迫視疑禹穴。", "數畝腹空洞，十丈口谺豁。", "恍焉入其間，眼亂欲生纈。", "寬處晃如堂，狹處黝如闥。", "彎跧角門隈，屈曲磴道劣。", "土膏兀參差，形象鬼塑湼。", "人立雙足欹，獸卧半身沒。", "斑爛旋洑文，鈎鎖玲瓏骨。", "伏撐突如櫨，斜拄岌如梲。", "倒懸雲乳凝，上溜井花冽。", "地空聲殷雷，石鹵色蒸鐵。", "暗中漏微明，圓處留小缺。", "倒指數不勝，百怪千萬譎。", "遊人得娛嬉，造物費曲折。", "靜言萬物初，含氣如聚沫。", "流者氣之融，峙者氣之結。", "時于融結間，故故出奇絕。", "巨靈盤古機，雖妙不容測。", "要之幻虛空，無乃等戲劇。", "居人玩視之，過客三歎息。", "濂溪艤行舟，眉山稅歸轍。", "籃輿相踵來，瀟灑祖無擇。", "三公走龍蛇，千載磨歲月。", "夫誰四三公，吾學亦云末。", "引杯酌髯丞，未老其勿輟。", "朝夕神所遊，古今理之窟。", "從渠好事人，而酷嗜尤物。"]}