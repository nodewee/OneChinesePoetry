{"author": "曾丰", "period": "宋", "type": "诗", "title": "苫廬", "paragraphs": ["吾息乾坤之委氣，吾身父母之委蛻。", "乾坤父母不易酬，身體髮膚可輕棄。", "文學恨不隨父終，視七尺軀鴻毛同。", "未容忘形禮制外，猶復假息苫廬中。", "萬物莫移三載志，屋上有漏中無愧。", "蛇容有識寧受欺，鶴固非凡豈容僞。", "蛇爲仰向鶴俯臨，吾鄉人始知吾心。", "朝譽未如鄉譽重，人知不似天知深。", "外臺樂爲上其事，吾君吾相相與記。", "非渥其恩奚以厲，占鵲卜燈言喜至。", "兒孫殊不解吾意，以榮爲孝孝之細。"]}