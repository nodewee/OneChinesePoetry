{"author": "曾丰", "period": "宋", "type": "诗", "title": "貞女篇", "paragraphs": ["女生願有家，奴嫁理所宜。", "出自父母命，奴豈敢固違。", "既許吳氏子，又許蔡氏兒。", "但有一女嫁，乃受兩聘儀。", "爲奴父母者，不知意何斯。", "業已許吳氏，復許蔡已非。", "况卒蔡之棄，而復吳之歸。", "奴羞毅不行，父母固强之。", "勢不得自由，出門行遲遲。", "欲哭聲不出，欲語舌不隨。", "投江以自明，庶免世點嗤。", "寧作有行鬼，無爲不義妻。", "皇天上無極，后土深莫涯。", "區區奴之心，惟有此水知。", "劉歆空裹頭，馮道空捋髭。", "或以雌視汝，汝猶不知雌。"]}