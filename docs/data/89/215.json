{"author": "曾丰", "period": "宋", "type": "诗", "title": "贈豫章來子儀言詩", "paragraphs": ["少年氣宇要自恢，見人賦詩謂爲才，出入常將筆裝懷。", "中年心地要自息，見人哦詩謂爲癖，起居常把口掛壁。", "子儀昌誦得意詩，句中勾我已嬾機。", "多年抱渴滿意沃，半世稱雄望風雌。", "詩源始自葛天氏，三人投足歌牛尾。", "萬象包羅八曲間，國風雅頌其流爾。", "八曲不幸世不傳，傳世僅餘三百篇。", "漢唐作者代角立，庶幾老杜氣渾全。", "本朝詩數江西派，黄公太史爲之最。", "大成未集夷惠行，具體猶微顔孟輩。", "派流到今嗣者誰，青出于藍吾子儀。", "拄杖初擔教門出，便敢呵佛駡祖師。", "我當拗折君拄杖，大家俱以背爲向。", "能出二十四人前，更超三百五篇上。"]}