{"author": "曾丰", "period": "宋", "type": "诗", "title": "寄題左叔寶昆仲松竹書院", "paragraphs": ["南窗晃朗宜春夏，松竹與君爲大雅。", "雨雜吾伊聲灑灑，勸君讀書無苟且。", "北窗窈窕宜秋冬，松竹與君爲大忠。", "風雜吾伊聲渢渢，戒君讀書無雷同。", "竹生受虛松受實，根器性天道之質。", "他人見疎君見密，一薰舊染百俱失。", "風雨不移君讀書，由松之實悟竹虛。", "回首書皆糟粕餘，一真超然萬物初。", "松竹於學機相觸，學成終不負松竹。", "拔地摩天立於獨，逃獨歸群成更熟。"]}