{"author": "曾丰", "period": "宋", "type": "诗", "title": "長至壽廣西提刑吳大卿", "paragraphs": ["無量壽佛今壽皇，家傳室授不老方。", "九轉丹砂一仁念，函四大海爲壽鄉。", "仁氣所覃莫非壽，椿松龜鶴不足當。", "三公九卿百執事，一時幸會俱遐昌。", "公於九卿蓋其傑，向獨年少今未蒼。", "嵩嶽尼山吐符日，長虹失色歸文章。", "骨相巖巖松梅竹，精神凜凜冰雪霜。", "黑精青女殺氣重，終握斗柄持天綱。", "十年伏驥起北漠，萬里飛鸞度南湘。", "掌中名是風憲筆，實與萬物爲春陽。", "二十五州人所禱，萬口一詞壽而康。", "君不見夜來南極星轉芒，又不見朝來南極日轉光。", "日星所會有所應，西州耆舊循南荒。", "百神奔走翊誕慶，萬象森羅印徵祥。", "南人耳目習南事，壽公之意何以將。", "南極從古星不老，南極從今日初長。"]}