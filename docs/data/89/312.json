{"author": "曾丰", "period": "宋", "type": "诗", "title": "別陸德隆黄叔萬", "paragraphs": ["辛丑隨浮梗，鍾陵得盍簪。", "潛藩門若市，歛板客如林。", "氣宇黄陂闊，詞源陸海深。", "二豪談正劇，一坐口俱瘖。", "詩社初容入，交盟後失尋。", "雲山千里眼，夢寐八年心。", "九陌迎連璧，孤燈話斷金。", "始猶疑面目，徐復記聲音。", "蝦菜隨宜簇，茅柴取意斟。", "行藏更見告，文行互相箴。", "憤敵常旁午，憂時半孔壬。", "清風晨揖袂，明月夕離襟。", "發纜東流岸，迴檣倒景岑。", "荆江隨地卷，蜀道與天侵。", "通守諸侯土，專彈百里琴。", "長才優拊字，暇日少登臨。", "隠士隆中卧，羈臣澤畔吟。", "青城山鬰積，赤壁樹陰森。", "哀樂歸巴曲，興亡入楚砧。", "把盃空弔古，搔首重傷今。", "擁戶鋒車急，開緘詔墨淋。", "抬頭高拱斗，引手上捫參。", "可畫安邊策，無韜活國鍼。", "寸心丹未了，雙鬢白那禁。", "顧我傷强矯，從今判陸沉。", "磨礱閑筆硯，摹寫亂魚禽。", "氣反風騷朴，聲收鄭衛淫。", "吾伊樵道上，欵乃釣磯陰。", "拔茹終無志，彈冠老不任。", "移書相答謝，吾突誓長黔。"]}