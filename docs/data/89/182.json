{"author": "曾丰", "period": "宋", "type": "诗", "title": "題曾見卓此君軒", "paragraphs": ["衣冠濟濟友若昆，詩書纚纚子若孫。", "容有玉立人照門，得無玉立物照軒。", "軒外清凉別乾坤，一點塵俗不得干。", "其間蓋有此君存，此君根性抱歲寒。", "初交可作久要看，主人對之忘朝昏。", "茶鼎烟中鑪薰燔，酒尊陰裏書帙翻。", "坐探物初窮道原，中有所得不自尊。", "與此君結終身歡，莫逆之意寓不言。", "行藏相約無背轅，數猶未偶姑屈蟠。", "峻節孤標老丘園，天假其時忽騰掀，鳳鳴龍化駭聽觀。", "功成不受聲利吞，白雲深處同歸根。"]}