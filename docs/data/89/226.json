{"author": "曾丰", "period": "宋", "type": "诗", "title": "題浯溪", "paragraphs": ["千古一碑得人愛，來書碑後幾前輩。", "相頡頏甚曾不饒，自混融之了無礙。", "太平天子狃開元，馴致馬嵬悔何逮。", "桑陰未徙宗廟安，儲皇功豈不云倍。", "君父恩重臣子輕，功至彌天皆分內。", "靈武猶言權濟經，京師何忍小間大。", "南內起居不遑安，西宮晨夕無聊頼。", "不沒其實豫章公，言者無罪聞足戒。", "元結但持歸美心，爲尊者諱誰獨怪。", "歸美爲頌刺爲雅，四詩義各有攸在。", "一出春秋雅頌中，兩忘人我是非外。", "朅來獨招莫逆魂，尊中有酒聊一酹。", "垂去更解未艾紛，石上有壁聊一疥。"]}