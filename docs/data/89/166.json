{"author": "曾丰", "period": "宋", "type": "诗", "title": "謝新淦令徐信甫至贛相過", "paragraphs": ["永嘉之重自晉始，積至本朝始多士。", "大科異等固其常，文章道德相角掎。", "淳熙癸卯徐令君，相逢欲執弟子禮。", "聊將舌本吐寸璣，輒自脚跟參萬里。", "藏中觸處隨光明，言下從誰得原委。", "國子博士陳先生，初受皮膚終骨髓。", "孤篷今轉大江西，猛象欲踏黄河底。", "但恐黄河深更深，水浮太空空浮水。", "裹糧學道僕馬疲，歸家落照在簾裏。", "自有餘師更求師，棒頭打出乃其理。", "况人胸中各法門，陳君韓子吾柳子。", "雖有心印不敢傳，恐君呵佛駡祖爾。"]}