{"author": "湯漢", "period": "宋", "type": "诗", "title": "觀魚亭", "paragraphs": ["有亭翼然山之阿，源頭活水養魚多。", "雲山四面如畫圖，金梭上下光相摩。", "池上木深陰翳地，池下荷生香撲鼻。", "携酒邀朋池上觀，圉圉洋洋真得意。", "咄，東海鯉，南溟魚，自信時人莫淺窺，神靈豈是池中物。", "變化成龍會有期，一朝烜赫雷聲壯。", "翻身直透三層浪，揚鬐鼓鬣橫千丈。"]}