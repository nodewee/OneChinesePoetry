{"author": "曾丰", "period": "宋", "type": "诗", "title": "遞呈餘干郭主簿子敬", "paragraphs": ["謂吾多可失之雜，與人連甍或莫識。", "謂吾寡合失之孤，與人傾蓋或莫逆。", "南來豈是無過從，一見如故髯簿公。", "文章未始要著語，造化莫能與爭工。", "半生蓬首黄卷裏，不如略款習鑿齒。", "須臾已幸復期年，咫尺猶思况千里。", "羊城虎城任仃伶，梅嶺不遮夢逢迎。", "隴頭明月向人色，戶外清風敲竹聲。", "漢廷用少公垂老，在我者大官無小。", "餘干縣古簿書少，赤子被聖廝兒擾。", "餘功始可到魚鳥，了事猶癡仍不了。", "笑人莫更爲人笑，我住巴山木之杪。", "急足往來數晡曉，貽詩勿憚相揉矯，吾人能有幾同調。"]}