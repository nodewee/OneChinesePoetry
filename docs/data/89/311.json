{"author": "曾丰", "period": "宋", "type": "诗", "title": "上浙東帥王尚書", "paragraphs": ["太古犧媧氏，創爲琴與笙。", "氤氳弸混沌，噢咻擘冥莖。", "合氣歸三律，分音麗五行。", "未歌先協律，無韻不成聲。", "曲度初焉刌，詩機寖以萌。", "朝廷風化洽，里巷頌聲盈。", "玄鳥三夫倡，卿雲百辟賡。", "口姑隨所發，心自得其平。", "三代德爲政，四詩詞見情。", "揫收歸禮義，點檢中章程。", "傳久寧無雜，刪多亦已精。", "王通續似贅，束皙補疑贏。", "聖事難爲僭，時名可與爭。", "遒人中曠絕，樂府四紛更。", "體變從蘇李，枝分入遜鏗。", "舂容七字律，挺拔五言城。", "老杜收全氣，新功集大成。", "統經唐末亂，派轉國初清。", "歐定聖俞價，蘇成山谷名。", "江西容入社，天下指爲榮。", "顧我耽餘習，如今費半生。", "閑中無益作，醉裏不平鳴。", "改罷令兒誦，吟成喚客評。", "槁肝隨血嘔，枵腹欠書撐。", "亂稿囊成癭，狂題壁被黥。", "捫心終鹿鹿，掩俗强錚錚。", "要得誰然否，能爲我重輕。", "宗風晉王導，詩學漢匡衡。", "廢食毛錐子，忘年墨客卿。", "風騷潛出入，古律恣縱橫。", "造化隨機掇，江山與筆攖。", "千年傳有嫡，四海敵無勍。", "妙韵敺三籟，徽音逼六䪫。", "何當被金石，直可薦宗祊。", "宿傑饒先駕，新英聽主盟。", "聞韶醒耳閼，慕藺倒心旌。", "傴僂循涯進，慇懃曳屣迎。", "觀天醯甕坐，持斧郢門呈。", "魚未經燒尾，龍猶要點睛。", "金篦輕發膜，銀海驟增明。", "肯作招風木，甘爲附驥虻。", "龍門難得到，玉府不妨傾。", "乞我無嫌富，山巖可以盛。"]}