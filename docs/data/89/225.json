{"author": "曾丰", "period": "宋", "type": "诗", "title": "書嚴子陵釣臺", "paragraphs": ["周家刑不上大夫，法固不足禮有餘。", "有才畢願進朝路，非老誰忍迴田廬。", "秦坑學士置勿道，漢嫚大臣視如奴。", "逸民不出朝士去，前有兩生後二疏。", "世祖聰明失之察，待臣少禮多以法。", "尚書曾不免牽曳，御史或猶遭扑撻。", "尚書御史未足論，位至三公危一髮。", "侯霸朱浮僅免歸，韓歆戴涉終見殺。", "先生識帝貧賤時，富貴共之理所宜。", "云胡召至留不住，無乃平日窺其微。", "龍顔之疎顧豈忍，鳥喙所伏那可知。", "當初高蹈疑矯世，落後逆觀信知機。", "退身不勇公孫賀，明泣危機終自墮。", "先生明甚勇如之，天地萬物莫吾挫。", "將星群立客星孤，群恐難調孤易禍。", "帝坐邊頭睡熟間，夢魂已在桐江卧。", "將星炯炯亙今明，不似客星明更大。"]}