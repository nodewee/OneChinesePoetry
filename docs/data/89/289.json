{"author": "曾丰", "period": "宋", "type": "诗", "title": "壽富陽宰", "paragraphs": ["秋途琴劍留東坰，午夜齋房發西櫺。", "協氣橫流太白嶺，祥光上屬長庚星。", "詰朝廉訪太丘長，三千珠履羅芝庭。", "誕彌厥月衆所賀，止或尼之豈忘情。", "飲君以蜀州竹葉之酒，食君以酈縣菊花之英。", "採英探酒非俗事，敢煩素素相卿卿。", "既多且旨奉以進，乃賡載歌坐而聽。", "酒有香于以却君之宣髮，英有味于以制君之頹齡。", "爬搔黑頭戴大豸，磨切齠齒吞長鯨。", "二十四考相唐國，一百六歲侯羅城。", "貂蟬何加外望重，鍾鼎不屑初心輕。", "拔脚歸尋耕釣盟，割棕爲笠藜爲羹。", "一洗重蓋兼珍腥，吾身吾口已中清。", "露頂灑風漱泠泠，更與赤松俱長生。"]}