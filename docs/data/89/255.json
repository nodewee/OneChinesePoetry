{"author": "曾丰", "period": "宋", "type": "诗", "title": "送汪永豐被薦解組還朝", "paragraphs": ["等之土蒲同，他豈不云便。", "顧寧圖此君，曾不鄙吾縣。", "小折彭澤腰，仰看督郵面。", "何以剸爾繁，胸次剛百練。", "何以活爾癃，筆下丹九轉。", "堂上琴晝彈，境中枕宵奠。", "那知彼魏相，不謂吾宓賤。", "物議任物情，處之以無辯。", "吾事盡吾心，持之以無倦。", "木秀風必摧，水清石自見。", "論定無後言，政成有公薦。", "萬萬字民心，聊復書四卷。", "概之六經然，意視文更善。", "掇置黄麻中，專美學士院。", "萬萬字民功，聊復碑一片。", "概之輿議然，實視聲更羨。", "掇置青編中，專美循吏傳。", "行車氣駸駸，卧轍心戀戀。", "中牟滿考回，太傅獨班見。", "採珠有相酬，懷玉毋自衒。", "我以無聊歸，茲其不勝羨。", "已已長杜門，行行穩乘傳。", "相望道何脩，相送足何殿。", "缺然物將誠，聊爾詩當餞。"]}