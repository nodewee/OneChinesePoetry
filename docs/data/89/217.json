{"author": "曾丰", "period": "宋", "type": "诗", "title": "餞司理李季牖", "paragraphs": ["天下萬谿山，天上萬星宿。", "摸索君胸中，往往無不有。", "中原染腥羶，歲月亦云久。", "匪伊丁未年，迺我舊陽九。", "天運窮斯通，國數奇且偶。", "吾皇豈不思，一掃虜之醜。", "金甌玉帳人，未問姓名某。", "天家地理家，新代無老手。", "君才挾兩長，白髮尚藍綬。", "高山有誰知，奇貨難自售。", "鐘鼎頗灰心，斗升容餬口。", "來參清海軍，圜扉草長茂。", "諸公類知音，列剡爭上奏。", "老驥時所須，那復留上廄。", "上穹意難量，往歲機已漏。", "星流爛亙長，地震危裂厚。", "君嘗步且占，憂盛夷衰候。", "虜囚竄歸巢，凶兩迄戡首。", "言之若神然，識者其信否。", "廟堂二三公，寧不欲相叩。", "時哉似難逢，往矣其勿逗。", "道合一談間，功成幾年後。", "乾坤日月新，郡縣版圖舊。", "或遇墳而歸，卷藏白雲竇。", "生前志未酬，身後傳不朽。", "傳否兩忘懷，更好李季牖。"]}