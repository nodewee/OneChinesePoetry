{"author": "曾丰", "period": "宋", "type": "诗", "title": "寄題項聖予盧溪書院", "paragraphs": ["中興天子旌義門，榮光猶足昌弟昆。", "家庭衮衮義子孫，下相郎君開義塾。", "美意非徒淑姻族，鄉里烝烝義風俗。", "廼翁固喜兒讀書，更喜它人與兒俱。", "兒今不替翁之初，人人忠孝書緒餘。", "初唐元勳幾卿相，游學豈無他絳帳。", "姓名半出多顯揚，河汾便是盧溪樣。"]}