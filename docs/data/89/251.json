{"author": "曾丰", "period": "宋", "type": "诗", "title": "小憩月華寺問智葯眉山兩公遺跡", "paragraphs": ["韶溪經其前，曹溪緯其背。", "崢嶸兩溪間，月華得吾愛。", "開山不知誰，立屋已忘代。", "寺碑兵火餘，斷石猶未廢。", "始淂智葯公，與法作無礙。", "梁題烟煤中，殘墨猶未敗。", "始得眉山公，與寺爲不壞。", "餘詩謾贅疣，滿壁空癬疥。", "我生遲百年，生與眉山背。", "鳥爲嬌人聲，山作傲物態。", "老大堂頭僧，曾受智葯戒。", "試從言下挑，要看急中對。", "寺以月華名，中包法沙界。", "方當月未生，敢問華安在。", "得月而忘華，堂頭大機械。", "更和月也忘，始出機械外。"]}