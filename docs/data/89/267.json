{"author": "曾丰", "period": "宋", "type": "诗", "title": "過滕弔秦", "paragraphs": ["潯流容派兩江口，中有一城大如斗。", "埤堞甎抏土藉隍，樓臺瓦潰泥漫霤。", "入言淮海初到時，江獻其清山獻奇。", "彼私得之既以去，今幸存者皆其遺。", "古藤陰下非眠處，肆言成讖終還悟。", "末禍休冤黄綬欺，初謀已被儒冠誤。", "眉山處喪與得坎，朱崖儋耳全吾身。", "孰知淮海造三昧，猶與眉山隔一塵。"]}