{"author": "曾丰", "period": "宋", "type": "诗", "title": "壽廣東帥潘直閣", "paragraphs": ["太初談赤松，中古說黄石。", "笑策導引勳，鬚鬢白成黑。", "金華得道人，綴自仙之籍。", "雖因習墮緣，久悟空爲色。", "泥丸至丹田，蓋著半生力。", "若爲鬢與鬚，白者日加益。", "陸展餘染方，豈固未全得。", "老聃生世初，鬅鬙頭已白。", "公白纔十年，視聃遲半百。", "紙帳掛齋中，竹奴欹枕側。", "染亦無所施，元方不須覓。", "或疑白之根，勃窣蟠胸臆。", "太白緣搜詩，少陵爲憂國。", "根未能中芟，華寧不外茁。", "根華理固然，抑復容有說。", "春淺未多溫，臘頹有餘冽。", "紛紛破萼梅，衮衮放花雪。", "融結上鬢鬚，愈白愈清絕。", "少於仁用功，晚以靜爲德。", "厭坐廣平堂，歸住子雲宅。", "卧聽兒吟哦，起視孫戲劇。", "頤間瑩生朱，眼底光盎墨。", "鬢鬚從白盡，不失壽箕翼。", "切毋痛著梳，更勿閑事鑷。", "長留與人看，知是老仙伯。", "曳裾客盈門，我獨有詩癖。", "齒願與公俱，倒指滿千億。", "年年賦壽詩，歲歲爲賀客。"]}