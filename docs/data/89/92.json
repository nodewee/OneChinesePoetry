{"author": "曾丰", "period": "宋", "type": "诗", "title": "乞如願", "paragraphs": ["曰來紫姑，噦甘有兮松醽，糅以兮膠餳。", "紫姑來下肸余馨。", "噦辛有兮椒醁，糅以兮葱𩛺，紫姑來下肸余馥。", "噦淡有兮桃醾，糅以兮柏飴。", "紫姑來下肸予馡。", "噦三薰兮三酹，夫有懇兮其敢昧。", "久求如願兮，顧茲在幾爲余兮割愛。", "噦來紫姑，伊嫠且羣。", "噦凡借顔色，饒髭鬚。", "噦厥有李赤豫讓范雎。", "噦若迺鬼殘，彼非刑餘。", "噦彼所有若所無，緩急自可相須。", "噦詎必如願，而弗以乞余。", "噦羌紫姑，形不露脰而有影若拇，殆余授邪。", "噦羌如願，聲不露噣而有響若吽，殆余扣邪。", "公其願貴，或願富邪。", "貴豈能玉余骨使莫腐，富豈能冰余肉使莫臭邪。", "文章可傳，金石不朽。", "要責其精，須遲以久。", "余心所願，汝假之壽。", "應聲莽鹵，似曰有有。"]}