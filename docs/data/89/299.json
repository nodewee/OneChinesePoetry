{"author": "曾丰", "period": "宋", "type": "诗", "title": "題安子承讀易堂", "paragraphs": ["卦辭爻辭易之註，孔子讀之悟其故。", "彖辭象辭易之疏，孔子作之志其悟。", "懸知孔子大悟時，太虛中不掛一絲。", "與易爲一自不知，奚以卦辭爻辭爲。", "渠無孔子大機械，所恃囁嚅三尺喙。", "象彖爻辭從領會，其如猶有卦辭在。", "誠使時習能絕編，安知日新不忘筌。", "著脚還超九師先，回頭更勘三畫前。"]}