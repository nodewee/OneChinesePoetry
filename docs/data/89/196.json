{"author": "曾丰", "period": "宋", "type": "诗", "title": "題葉英州清白亭", "paragraphs": ["一元之氣天得清，推爲覆幬萬物生。", "四時之氣秋得白，推爲揫歛萬物成。", "清白爲德蓋如此，我公何獨取于水。", "水生于天落于秋，妙與萬物爲終始。", "公家清白世所無，俸餘僅有數卷書。", "歸與宴坐故溪上，此心洞與溪水俱。", "取譬于水公之迹，胸中公固有虛室。", "清白一自虛中出，清至表表白畫畫。", "上少能容下多嫉，更居以濁守以黑，始與造化相出入。"]}