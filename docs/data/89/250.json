{"author": "曾丰", "period": "宋", "type": "诗", "title": "遊桃花臺寺僧指似葛仙翁煉丹處", "paragraphs": ["昔爲仙翁宅，今作梵氏家。", "桃花太俗生，釋老安取耶。", "物原出平等，人自分品差。", "我來與時違，有桃却無花。", "舊來花片紅，散落爲流霞。", "中有結實者，往往成丹砂。", "仙人食之餘，雞犬輒爭譁。", "翔鸞久霄漢，廢竈空塵沙。", "殆欲從之遊，龍髯不容拏。", "擬作武陵記，恐謂漁父夸。", "坐陪老上人，晚烟煮春芽。"]}