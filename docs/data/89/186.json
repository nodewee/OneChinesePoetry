{"author": "曾丰", "period": "宋", "type": "诗", "title": "上左丞相王國公", "paragraphs": ["張公筆與造化爭，壁上蟠屈蒼龍形。", "爪牙鱗角俱崢嶸，苦猶未點雙眼睛。", "旁人駭見疑其故，古鑰神機公自露。", "龍眼已空睛更具，吐霧噴雲恐飛去。", "人初不以公爲然，嘗試點之龍形全，疾雷破壁龍上天。", "吾骨雅似龍偃蹇，眼高已去天不遠，變化猶須公一點。"]}