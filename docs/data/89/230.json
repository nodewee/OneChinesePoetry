{"author": "曾丰", "period": "宋", "type": "诗", "title": "送廣西經略應寺丞被命改除歸朝奏對", "paragraphs": ["蔚林妖血掃已除，桂林剜肉補未蘇。", "玉清玄帝右是顧，金華散仙南其驅。", "下車首問民所苦，踴躍近前爭告語。", "醋緡苛歛重傷農，醝鈔抑敷良困賈。", "小斷於獨大叫閽，一呼痛拔百蠹根。", "連營坐卧老將校，萬里耕桑長兒孫。", "足醉於濕殊未醒，奏函頻以中州請。", "十行灑渥下九天，兩踵騰輝輕五嶺。", "五更黄道煙霏霏，追隨列宿朝紫微。", "三寸舌沃萬乘渴，一丸藥起四海痿。", "君臣道合有餘美，乞以屬之門弟子。", "區區撫字得閑功，一一編摩爲野史。"]}