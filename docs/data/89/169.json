{"author": "曾丰", "period": "宋", "type": "诗", "title": "送劉尚書再守贛之一年移帥豫章", "paragraphs": ["贛農雖懶連歲豊，贛囚雖黠連歲空。", "農囚今昨性豈異，今守蓋與昨不同。", "鬼窺莫見活城手，酒澆不下憂民胸。", "十年五度看易守，萬口一詞獨歸公。", "公凡兩來亦兩去，前去殊邦今本路。", "德公吾與軍民同，軍民未解吾細諭。", "向汝思公公復來，今公去汝汝勿慮。", "僅隔一江千里間，豈忘三任五年處。", "軍民雖諾猶動情，不忍江頭送公行。", "淚隨贛石順流下，碑在巽門前面橫。", "千里和氣散萬里，一城春風分十城。", "但疑贛人送未了，洪人又送朝行京。"]}