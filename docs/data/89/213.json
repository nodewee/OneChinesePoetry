{"author": "曾丰", "period": "宋", "type": "诗", "title": "邀肇慶府卓司法", "paragraphs": ["吾性太率故多可，吾調太僻故寡和。", "門前蒲屨率所招，榻上塵生僻之過。", "生平交際二者間，燕處官居長若箇。", "斗升新幸飽自聊，朱墨素慵閑亦頗。", "客來未始不相迎，問無恙外徒默坐。", "與君傾蓋輒破愁，終日對談至忘饑。", "驪龍頷下無數珠，僅容竊拾一二顆。", "江山句裏眼何高，金玉性中天已大。", "雅挾承明金馬資，來爲郡掾得無左。", "蒼梧水口綠一灣，紫石巖前青數朶。", "其間風月分外清，公餘足以供閑課。", "萬古一語思無邪，道盡詩家大關鎖。", "大川三百小三千，源委吾須俱勘破。", "下從樂職泝商那，上自國風沿楚些。", "江西社冷况嶺南，喜得君來與磨磋。", "謝安不笑貧家風，相過當更具茶果。", "話到更闌不欲歸，德公德操同床卧。"]}