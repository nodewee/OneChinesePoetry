{"author": "曾丰", "period": "宋", "type": "诗", "title": "送贛士劉虞卿赴省", "paragraphs": ["贛豈無傑才，少有中我律。", "君以謁求交，相見便相入。", "贛豈無傑觀，少有投我筆。", "君以題求詩，相許便相及。", "况加積業齋，亦入緣督集。", "豈其夤緣深，姑以臭味密。", "初知若久要，三歲如一日。", "質穩不受浮，疑非自贛出。", "辟雍諸偉人，大抵舊相識。", "其高固天資，所揉亦氣習。", "誰使地塊高，未放天馬逸。", "今聽鹿鳴歌，催赴蘭省急。", "行時梅欲華，到時梅欲實。", "願言子如梅，華實俱蔚蔚。", "筆頭驅六丁，榜首爭甲乙。", "青衫拜白頭，人子願始畢。", "修途莫之量，前輩顧所立。"]}