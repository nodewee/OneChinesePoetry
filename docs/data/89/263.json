{"author": "曾丰", "period": "宋", "type": "诗", "title": "題張仲寅甘老堂", "paragraphs": ["功名鏡裏猶黑頭，誰子速之營菟裘。", "四朝元老人姓周，掃三大字蟠蛟虬。", "元老之門幾從遊，天上公子第一流。", "十論較之過秦優，記室有勞無束脩。", "郊霈異恩小相酬，過而睨之海中漚。", "從渠進進吾休休，胸中一壑復一丘。", "酒發詩豪不宜搜，風月自與毫端謀。", "木奴竹君歲所收，不翅漢家千戶侯。", "歸哉老矣餘何求，舐蜜啖蔗味悠悠，孤松野鶴無春秋。"]}