{"author": "曾丰", "period": "宋", "type": "诗", "title": "題丫頭巖", "paragraphs": ["婀娜江南大小姑，大姑從兒小從夫。", "丫頭如許尚從母，學綰雲鬟撩月梳。", "諺謂女生俱外向，丫頭非有難婚相。", "來婿曰贅嫁曰歸，固不敢請豈無望。", "雲鬟久綰行且笄，長成不似從母時。", "擬學小姑嫁夫去，又恐夫蕩去不歸。", "夫去不歸安所仰，終日望夫更惆悵。", "不如老死作丫頭，庶免春閨惡情况。", "丫頭休强笑望夫，世間夢想俱是妄。"]}