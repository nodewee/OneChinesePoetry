{"author": "曾丰", "period": "宋", "type": "诗", "title": "寄題閣皂陳元禮蒼玉軒", "paragraphs": ["道山飛落江之瀕，山中草木海上春。", "鴻濛盤成碧樹勢，沆瀣蒸出瓊芝津。", "辟塵有許猶未愜，更著千百青嶙峋。", "兩三也足况千百，后土不自珍其珍。", "從坤受質外負直，與乾同體中含純。", "表裏灑然相肖似，亭亭物外佳主人。", "鳴珮琅琅夜步斗，握圭挺挺晨朝真。", "音韻危梢壓霰砉，威儀峻節排風竣。", "卷班歸洞門不鑰，世間望之自逡巡。", "遼城翛翛鶴有道，葛陂矯矯龍何神。", "主人與客俱變化，同爲玉皇案頭臣。", "猶餘栖鳳未僊去，不有冥鴻孰情親。"]}