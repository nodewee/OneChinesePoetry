{"author": "曾丰", "period": "宋", "type": "诗", "title": "題吉州聶倅談風月軒", "paragraphs": ["黄堂指顧了凡最，紅幕奔馳了苛碎。", "更無可了別駕翁，贏得徜徉是非外。", "未有可偷風月天，崢嶸新起東偏廢。", "風含渾沌竅裏音，月弄光明藏中態。", "吹開雲雨天益高，照破山河地加大。", "兼之足以答公餘，妙處何人同領會。", "無酒客有詩相酬，有酒可無客相對。", "主酣客醉舌俱饒，說到無聲無色界。", "髮難恃細併毛融，骨不禁清連肉蛻。", "目不信爲山河影，耳豈信爲天地籟。", "主困欲眠客且歸，不容耳目寧容喙。"]}