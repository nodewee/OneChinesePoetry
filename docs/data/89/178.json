{"author": "曾丰", "period": "宋", "type": "诗", "title": "題公安宰黄叔萬魯齋  其二", "paragraphs": ["試推學之功，但自好而始。", "設令太聰明，視孝緒餘爾。", "公安黄令君，少鈍壯而銳。", "不受青雲吞，猶坐黄卷累。", "開囊包物初，落筆灑胸次。", "鋒芒莫敢攖，古劍發新礪。", "駸駸進未休，冉冉老將至。", "以魯揭其齋，蓋是少時事。", "云胡不輒更，無乃有所爲。", "新收汗馬心，蚤作蟄雷計。", "音容成老翁，情性復孩稚。", "其友曾撙齋，適是參苗裔。", "家學世相傳，魯者鈍之謂。", "生平事事遲，大抵與君似。", "雖遲幸勿嫌，正以鈍爲利。"]}