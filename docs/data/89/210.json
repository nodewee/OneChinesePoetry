{"author": "曾丰", "period": "宋", "type": "诗", "title": "謝廣東經略潘直閣席間分貺李濟墨", "paragraphs": ["竈煤不忌遠，膠汁寧傷清。", "永言李廷珪，墨法能爾精。", "滴瀝甚點漆，錙銖輕連城。", "胡陳梁蒲張，俊出聲錚錚。", "敢與相頡頏，江西老潘衡。", "李家颯以頹，中興有雲礽。", "未空天下伎，已擅湖南聲。", "公重與物交，所厚墨客卿。", "摩頂相許意，垂髫久要情。", "信手暗摸索，心已權重輕。", "乃言濟妙處，而有祖典型。", "端如坡借力，獨爲衡主盟。", "笑捐數寸玉，增我雙眼明。", "呼童詔羅文，折簡延陶泓。", "來陪客卿遊，欣然兩相迎。", "涓涓井花落，靉靉江烟生。", "始堅苦莫揉，俄熟恬無爭。", "更請毛錐子，三益相友朋。", "丙吉魏弱翁，姚崇宋廣平。", "剛柔各自稟，勳業交相成。", "我無換鵝手，初不工草行。", "僅能蚯蚓勢，强學蝌蚪形。", "暗投謾費璧，誤點難成蠅。", "不若舊主人，八法俱縱橫。", "敢持以回旋，筆頭貯南溟。", "題詩答公隙，草疏排姦萌。", "聞健賦歸田，投閒注遺經。", "己重人詫之，濟價日已增。", "况不爲濟者，何當經品評。"]}