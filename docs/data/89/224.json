{"author": "曾丰", "period": "宋", "type": "诗", "title": "贈江宰彥通", "paragraphs": ["富沙耆舊江先生，方冊之中久聞名。", "今識其子長安城，中年狀貌老典刑。", "居官不翅冰玉清，未嘗一出清之聲。", "臨事不翅水鑒明，未嘗一示明之形。", "牛刀初割琴初鳴，市稀善獲鮮善烹。", "江華百里農桑甿，陰受令尹生與成。", "尚不能窺豈能評，兩部使者識理精。", "循吏政出吾六經，一元動盪萬彙亨。", "不以能稱乃真能，交章疾置聞朝廷。", "明公歸重蓋如此，素履復修想俱偉。", "立朝致主從今始，廊廟規摹寧出是。", "貞觀三錢一斗米，房杜傳中無可紀。", "事業文章非異軌，誰云解此不解彼。", "學詩反幾我開啟，生平言行詩之理。", "游泳於詩未知爾，國風雅頌興賦比。", "類發於情止於禮，六義同歸一宗旨。", "包涵萬象無涯涘，騎馿覓馿殆忘己。", "子歸反聽收初視，三百篇中參到髓。"]}