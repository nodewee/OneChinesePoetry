{"author": "曾丰", "period": "宋", "type": "诗", "title": "賀德慶陳倅生朝", "paragraphs": ["無伏無臘壺中天，不煙不火壺中仙。", "壺天固自遠世界，壺仙還自結世緣。", "昨夜壺公山外望，壺公駕鶴隨仙仗。", "逃身下降唐謫仙，襲姓前生漢丞相。", "四時之氣春爲沖，誕彌况在春之中。", "一段乾坤奇特意，三朝文學老成風。", "通守通班蓋其寓，澤民致主酬吾素。", "收拾平生塵外遊，追尋疇昔壺中去。", "春秋過隙了不知，甲子循環浩無數。"]}