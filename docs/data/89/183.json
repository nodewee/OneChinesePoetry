{"author": "曾丰", "period": "宋", "type": "诗", "title": "梅隠", "paragraphs": ["君不見岷峨春雷江發源，又不見楩楠秋風葉歸根。", "時中兩字萬物具，他說不出吾聖門。", "挾書來就辟雍試，堯舜君民得無意。", "鳳山梅隠屋數椽，區區無乃太早計。", "淵明出辦三徑資，初不害結松菊知。", "君今意與梅莫逆，豈梅亦具幽獨姿。", "梅雖花早實亦早，早恐少年遲恐老。", "青春誓不易歲寒，歸伴梅遲梅却掃。"]}