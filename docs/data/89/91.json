{"author": "曾丰", "period": "宋", "type": "诗", "title": "祀蠶先", "paragraphs": ["旦穀兮辰剛，聿蠲衷兮齋以莊。", "孔傴兮再拜，擎厥拳兮三迎將。", "飛廉掃兮涴者以清，赤松灑兮溽者以凉。", "靈之來，嫖嫖兮若翔兮上。", "靈之下，婉婉兮若倚兮傍。", "靈之趨，躞躞兮若參兮前。", "靈之坐，盤盤兮若據兮中央。", "廼陳兮太牢，侑以兮糜餹。", "糕柔兮膋肉，腯鼠腦脆兮糜薌。", "靈其肸只，勿虛我佖只。", "世傳沙宅兮亥地，泥屋兮壬方。", "棗種兮南舍，風來兮東廂。", "夫是謂兮宜蠶徵，其如我教兮未詳。", "顧蠶兮消長，惟靈兮弛張。", "紛再登三熟與四出，信吉利而蓋故常。", "雅志兮蠶事，匪徒製兮已之裝。", "絲吾欲繫象兮俾不折，繭吾欲投火兮俾不傷。", "于以試兮允哉驗，殆將補兮舜裳。", "靈其烱只，勿虛我景只，蛹有種，蛾有秧。", "圓嶠兮色黑，寒國兮色蒼。", "絲一指兮大，繭一尺兮長。", "蠶有兮彼異，何當畀兮千斯箱。", "靈其攸只，勿虛我企只。"]}