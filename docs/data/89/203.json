{"author": "曾丰", "period": "宋", "type": "诗", "title": "送梁藤州廣譽解組還朝兼簡葛子章盧伯真", "paragraphs": ["乾道淳熙間，隨牒公之邑。", "我閑時曳裾，公喜常折屐。", "過從未多時，情好已相得。", "功名打門催，馬首遽湖北。", "一爲盧溪留，便作弱水隔。", "解后五羊城，恍如不相識。", "初驚面顔蒼，徐視髭鬢黑。", "款曲遍諮諏，交游半悽惻。", "一別十五年，種種事非昔。", "更著一回別，又豈勝嘆息。", "梅雨逗談機，槐風速行色。", "愁邊更添愁，客裏仍送客。", "笑騎五馬歸，郎省平步入。", "天南九萬里，誰得礙鵬翼。", "語離當有詩，頌德似無益。", "清暉百尺虹，方廣千丈碧。", "高蓋山下松，極樂巖裏石。", "一切奇傑觀，無不入我集。", "轉眼雖寥寥，捫胸猶歷歷。", "公歸爲致言，久疎頗關憶。", "老葛年少盧，亦有風月癖。", "唱酬舊知音，來往今掃迹。", "相逢問撙齋，依舊四立壁。"]}