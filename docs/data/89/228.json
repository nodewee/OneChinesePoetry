{"author": "曾丰", "period": "宋", "type": "诗", "title": "改秩注縣西歸過上饒見太守同年莫郎中", "paragraphs": ["集英殿前始相識，公已策名上通籍。", "銀章朱紱爛映身，鑠我青衫黯無色。", "上饒城裏重相望，公已厭直辭周行。", "皂蓋朱幡炯當眼，鑠我墨綬昏無光。", "浪說同年兄若弟，升沉不翅雲泥異。", "分疎胡越敢尋盟，義重丘山肯忘勢。", "一麾初守虎頭州，差池不及從之遊。", "僅收劉公一尺紙，堪比漢家千戶侯。", "鴉青今襲陳腐語，持以掃門應勿阻。", "遠圖要覓進德方，近效仍求爲縣譜。"]}