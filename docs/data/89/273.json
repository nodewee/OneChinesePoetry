{"author": "曾丰", "period": "宋", "type": "诗", "title": "題致政李子立問月臺", "paragraphs": ["主人詩豪寄於酒，萬象無非酒之友。", "主人酒豪寄於詩，萬象無非詩之題。", "若爲詩酒興俱發，平時泛愛今一割。", "不問其他偏問月，月不長如日星然。", "乍望乍朔乍晦弦，要之缺者多於圓。", "主人乘風踏鵬背，方在急流俄勇退。", "似月之明居以晦，舉酒相邀傾酒醉。", "問耶對耶此其概，收光反耀照其內。", "妙與道俱不容喙，主人無問月無對。"]}