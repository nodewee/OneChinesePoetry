{"author": "曾丰", "period": "宋", "type": "诗", "title": "寄題仰止亭", "paragraphs": ["廬陵江滸路窮處，舟子不容仙子渡。", "豈意一篙落手來，而資雙足凌波去。", "睥睨大海如江然，杯渡佛輕篙渡仙。", "休負知津惟我是，且從登岸看誰先。", "杯渡之杯人所怪，大塊中含幾沙界。", "或云芥納須彌山，細視芥焉杯則大。", "彼細莫細于一芥，一芥要之猶有內。", "彼大莫大于兩塊，兩塊要之猶有外。", "內外相形費融會，未忘所仰亭勿壞。", "吾細無內莫能碎，吾大無外莫能載。", "細大相融亡掛礙，何仰之有亭可廢。"]}