{"author": "曾丰", "period": "宋", "type": "诗", "title": "送馬少卿自廣東漕易江西憲", "paragraphs": ["湖南嶺南迎復送，車上馬上覺復夢。", "夜來夢入大江西，山見崆峒水章貢。", "身爲使者似光華，眼厭視之徒倥傯。", "人貪公厭非矯情，外物皆輕吾道重。", "小行吾道幸吾民，楚越已休虞芮訟。", "粵人歡喜未飽間，又覺喜氣吳人共。", "萬牛爭挽楩楠入，初疑選作明堂棟。", "郎星氣焰萬丈長，丞相大嗔凝不動。", "秀才崢嶸風必摧，大材盤礴古難用。", "衮舄尋公公却之，傍人乃獻繡衣頌。", "賓屨今滿河陽門，意其所拔石若溫。", "浴沂豈料先與點，送客有時獨留髠。", "推心置我等子弟，誓報從今到兒孫。", "離情欲噎難忘言，補天自有妙手存。", "區區易節未足論，虎頭不戴貂蟬冠。", "邦人勿癡空攀轅，門人勿癡空戀軒。"]}