{"author": "曾丰", "period": "宋", "type": "诗", "title": "即席賦會昌章簿出示假梅", "paragraphs": ["早探梅春南俗慣，今年不料寒裂骭。", "梅花索價似太高，雖現幽姿猶匿半。", "小小樽前白玉盤，忽移全樹教吾看。", "僅高一尺輒崢嶸，纔吐數枝如爛熳。", "遠觀不足近視之，始覺是真還似幻。", "笑問主人誰所爲，疑是女媧殘手段。", "鍛石所傳非有方，補天之妙人無間。", "滿堂坐客俱眼生，吾其付之一笑粲。", "大庾嶺頭春寒空，猶是陽和假相換。", "認假爲真世所同，莫怪此花渠改觀。", "吾將真假一樣看，豈爲造化小兒玩。"]}