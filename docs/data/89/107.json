{"author": "曾丰", "period": "宋", "type": "诗", "title": "愛山堂", "paragraphs": ["芙蓉居右，華蓋居後。", "象居其間，不幾培塿。", "爰架余宮，爰栖余蹤。", "坐而睨之，主卑客崇。", "卑者當足，崇者當目。", "崇卑不同，余却得象之精，忘象之形。", "築堂對象，拔翠橫青。", "有粲兮色，有涵兮德。", "柳下之介，伯夷之特。", "顔之坐忘，孔之屏息。", "彼混莫倫，余配以仁。", "彼矯莫親，余交以神。", "無彼無此，孰主孰賓。", "余愛之溺，孰不云癖。", "象山難忘，道山可易。", "於彼游心，于此掃跡。"]}