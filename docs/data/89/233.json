{"author": "曾丰", "period": "宋", "type": "诗", "title": "題胡邦仲霜節堂", "paragraphs": ["此君胸固有虛室，六氣薰酣無不適，所稟寧非道之質。", "此君貌固能圓機，四季變更無不宜，所立寧非聖之時。", "其表無方裏無物，妙與大通相出入。", "清節凌霜特其一，秋風夜雨君曰噫。", "名我字我敢問誰，無乃未爲大相知。", "守節雖賢一於正，聖人達節百其應。", "君亦能賢亦能聖，姑以節論猶失訂。", "標致孤高所持勁，伯夷獨立君制行。", "主人加愛又加敬，根器渾涵所成迥。", "顔子屢空君盡性，客子三嘆更三詠。"]}