{"author": "曾丰", "period": "宋", "type": "诗", "title": "有粲", "paragraphs": ["春風穆穆，有粲若鋈。", "獨出者英，既亭既矗。", "孰刻之玉，公旰翫兮忘𩛺。", "春雨涔涔，有粲若琳。", "八出者須，既挺既參，孰刻之金，公旰玩兮忘簪。", "八表一裏，蓋九疇云爾。", "英須如之，亦孔之𧁼。", "一中八邊，蓋九州云然。", "英須如之，亦孔之葏。", "九疇之中，屹其皇極。", "彼孔𧁼兮，中兮若屹。", "九州之中，巋其王畿。", "彼孔葏兮，中兮獨巋。", "中者得所，旁者得侶。", "主董其臣，臣扈其主。", "它華豈不須，莫如此都。", "與天地合，自然之符。", "它花豈不蕊，莫如此微。", "與天地合，自然之禮。", "游仙感止，心兮朝真。", "游貴感止，心兮拱辰。", "天予平園，仙愛之瑛。", "英左英右，幾須卓立。", "公豈不懷，嚮爲輔弼。", "天予平園，僊愛之瑛。", "英前英後，幾須勃興。", "公豈不懷，嚮爲疑丞。", "天予平園，僊愛之瑛。", "英奧英窔，幾須夐奮。", "公豈不懷，嚮爲藩翰。", "有銜大恩，不亡至尊。", "夢遊魏闕，覺在陶門。", "胸中有兮樂國，天下無兮平園。", "華來自北，悅公之色。", "公飲酒兮，興止於適。", "却老還童，與華同澤。", "華闓自春，怡公之神。", "公賦詩兮，興發於貞。", "陶情歸性，與華同純。", "純極兮生白，白極兮招涅。", "矯入太素，文反於質。", "馴歸太玄，白守以黑。", "公同乎造物。"]}