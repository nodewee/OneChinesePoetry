{"author": "曾丰", "period": "宋", "type": "诗", "title": "勉王堯章歸", "paragraphs": ["君氣如鵰不受韝，君才如駿不受輈。", "摩天歷塊少自許，臣視文潜雌少游。", "場屋小銛大還鈍，掇第未酬方叔願。", "二炊無日足斗升，一擲有時輕百萬。", "買臣一出今幾時，非取富貴誓不歸。", "倚廬固禿孟母髮，織錦更顰文君眉。", "鳳雛知我君之友，相屬逢君試相叩。", "豈有五年山上山，未嘗一日口中口。"]}