{"author": "曾丰", "period": "宋", "type": "诗", "title": "龍州書院", "paragraphs": ["西昌有洲龍屈蟠，爪牙潤澤鱗甲寒。", "桃花水肥意騰躍，似欲上與青天干。", "西昌有士龍變化，雲可以乘泥可謝。", "臚傳未放雷嗚春，弦誦猶挑燈破夜。", "作成况遇今趙侯，螢窗開處吞龍洲。", "儒風相高踏鵬背，士氣自敢騎鰲頭。", "縣前洲觜年年長，圖讖會當應如響。", "鴈塔固無過我前，雲臺更要在人上。"]}