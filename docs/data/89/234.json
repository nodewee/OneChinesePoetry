{"author": "曾丰", "period": "宋", "type": "诗", "title": "題陳宗元立齋", "paragraphs": ["人言禮起於太一，吾言禮止於皇極。", "强名皇極體何如，卓然萬象中間立。", "流年鼎鼎三十餘，古人有立君可無。", "克己未追顔所復，過庭猶學鯉之趨。", "五禮同歸一中爾，何當中立而不倚。", "膰肉無來孔子行，皮冠不設虞人止。", "區區行止未足輕，擴充更可輕死生。", "黄壚在前始易簀，白刃垂下猶結纓。", "一有所立百無抗，砥柱中當拍天浪。", "千古不磨立齋名，泰山北斗在頭上。"]}