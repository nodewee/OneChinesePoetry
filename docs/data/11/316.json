{"author": "张元干", "period": null, "type": "词", "title": "风流子", "paragraphs": ["飞观插雕粱。", "凭虚起、缥缈五云乡。", "对山滴翠岚，两眉浓黛，水分双派，满眼波光。", "曲栏干外，汀烟轻冉冉，莎草细茫茫。", "无数钓舟，最宜烟雨，有如图画，浑似潇湘。", "使君行乐处，秦筝弄哀怨，云鬓分行。", "心醉一缸春色，满座疑香。", "有天涯倦客，尊前回首，听彻伊川，恼损柔肠。", "不似碧潭双剑，犹解相将。"]}