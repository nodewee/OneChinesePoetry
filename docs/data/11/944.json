{"author": "曹勋", "period": null, "type": "词", "title": "念奴娇", "paragraphs": ["禁烟过也，正东风浓拂，来禽奇绝。", "翠叶修条千万点，轻染微红香雪。", "霁景烘云，暖梢吹绽，浩荡春容阔。", "棠阴已静，此花标韵终别。", "犹记宝帖开缄，如何春李，与佳名齐列。", "秀实甘芳莫待看，叶底匀圆堪折。", "且赏琼苞，繁英插鬓，淡伫留风月。", "宜将图画，有时凝想重阅。"]}