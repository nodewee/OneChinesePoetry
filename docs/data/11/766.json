{"author": "杨无咎", "period": null, "type": "词", "title": "倾杯・倾杯乐", "paragraphs": ["瑞日凝晖，东风解冻，峭寒犹浅。", "正池馆、梅英粉淡，柳梢金软，兰芽香暖。", "滕城谁种芙蕖满。", "浸银蟾影，一夜万花开遍。", "翠楼朱户，是处重帘竞卷。", "罗绮簇、欢声一片。", "看五马行春旌旆远。", "拥襦裤、千里歌谣，都入太平弦管。", "且莫厌、瑶觞屡劝。", "闻凤诏、催归非晚。", "愿岁岁今夜里，端门侍宴。"]}