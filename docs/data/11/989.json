{"author": "曹勋", "period": null, "type": "词", "title": "念奴娇", "paragraphs": ["五门照日，是真人膺箓，炎图家国。", "二百年来，抚四海安乐，六服承德。", "虎旅横江，胡尘眯眼，恨有中原隔。", "宫城缺处，望来消尽金碧。", "征辔暂款神州，期宽北顾，且驰驱朝夕。", "皓彩流天宁忍见，双阙笼秋月色。", "欲饮无憀，还成长叹，清泪空横臆。", "请缨无路，异时林下犹忆。"]}