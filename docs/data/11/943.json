{"author": "曹勋", "period": null, "type": "词", "title": "杏花天慢", "paragraphs": ["桃蕊初谢，双燕来後，枝上嫩苞时节。", "绛萼滋浩露，照晓景、裁翦冰绡标格。", "烟传靓质。", "似淡拂、妆成香颊。", "看暖日、催吐繁英，占断上林风月。", "坛边曾见数枝，算应是真仙，故留春色。", "顿觉偏造化，且任他、桃李成蹊谁说。", "晴霁易雪。", "待对饮、清赏无歇。", "更爱惜、留引鹇禽，未须再折。"]}