{"author": "杨无咎", "period": null, "type": "词", "title": "永遇乐", "paragraphs": ["黄叶缤纷，碧江清浅，锦水秋暮。", "画鼓冬冬，高牙飐飐，离棹无由驻。", "波声笳韵，芦花蓼穗，翻作别离情绪。", "须知道、风流太守，未尝恝情来去。", "那堪对此，来时单骑，去也文鸳得侣。", "绣被熏香，蓬窗听雨，还解知人否。", "一川风月，满堤杨柳，今夜酒醒何处。", "调疏呵，双栖正稳，慢摇去橹。"]}