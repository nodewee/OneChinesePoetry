{"author": "李弥逊", "period": null, "type": "词", "title": "永遇乐", "paragraphs": ["五十劳生，紫髯霜换，白日驹过。", "闭户推愁，缘崖避俗，壁角团蒲坐。", "提壶人至，竹根同卧，醉帽尽从堕。", "梦惊回，满身疏影，露滴月斜云破。", "无人自酌，有邀皆去，我笑两翁多可。", "忍冻吟诗，典衣沽酒，二子应嗤我。", "两忘一笑，调同今古，谁道郢歌无和。", "後之人，犹今视昔，有能继麽。"]}