{"author": "张元干", "period": null, "type": "词", "title": "宝鼎现", "paragraphs": ["山庄图画，锦囊吟咏，胸中丘壑。", "年少日、如虹豪气，吐凤词华浑忘却。", "便袖手、向岩前溪畔，种满烟梢雾箨。", "想别墅平泉，当时草木，风流如昨。", "瘦藤闲倚看锄药。", "双芒鞋、雨後常著。", "目送处、飞鸿灭没，谁问蓬蒿争燕雀。", "乍霁月、望松云南渡，短艇欹沙夜泊。", "正万里清冥，千林虚籁，从渠缯缴。", "携幼尚有筠丁，谁会得、人生行乐。", "岸帻纶巾归去，深户相迷翠幕。", "恐未免、上凌烟阁。", "好在秋天鹗。", "念小山丛桂，今宵狂客，不胜杯勺。"]}