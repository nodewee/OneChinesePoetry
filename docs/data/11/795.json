{"author": "杨无咎", "period": null, "type": "词", "title": "雨中花・夜行船", "paragraphs": ["雨霁云收，风高露冷，银河万里波澄。", "正冰轮初见，玉斧修成。", "还是一年，凭栏望处，对景愁生。", "想姮娥应念，待久西厢，为可中庭。", "翻思皓彩，未如微暗，向人多少深情。", "长记得、墙阴密语，花底潜行。", "饮散频羞烛影，梦馀常怯窗明。", "此时此意，有谁曾问，月白风清。"]}