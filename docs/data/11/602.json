{"author": "王之道", "period": null, "type": "词", "title": "胜胜慢・声声慢", "paragraphs": ["凌云气节，贯日精忠，艰难未许心灰。", "芳酒一尊，对君聊为君开。", "要识治安非晚，乐得贤、新赋台莱。", "愁似雪，喜青天万里，晓霁春回。", "须信赤绳系足，朱衣点额终在，休叹淹徊。", "梅实槐花，看看便是相催。", "座上觥筹交错，玉山峙、莫遣停杯。", "濡须好，傥他时富贵，犹冀重来。"]}