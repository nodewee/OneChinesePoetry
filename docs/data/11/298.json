{"author": "张元干", "period": null, "type": "词", "title": "永遇乐", "paragraphs": ["月仄金盆，江萦罗带，凉飙天际。", "摩诘丹青，营丘平远，一望穷千里。", "白鸥盟在，黄粱梦破，投老此心如水。", "耿无眠、披衣顾影，乍闻绕阶络纬。", "百年倦客，三生习气，今古到头谁是。", "夜色苍茫，浮云灭没，举世方熟寐。", "谁人著眼，放神八极，逸想寄尘寰外。", "独凭栏、鸡鸣日上，海山雾起。"]}