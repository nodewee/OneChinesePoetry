{"author": "曹勋", "period": null, "type": "词", "title": "选冠子", "paragraphs": ["细柳排空，高榆拥岸，乍觉楚天秋意。", "凉随夜雨，望极长淮，孤馆漫成留滞。", "天净无云，浪痕清影，窗户闲临烟水。", "叹驱驰尘事，殊喜萧散，暂来闲适。", "常思念、圣主垂衣，临朝北顾，泛遣聊宽忧寄。", "轩载揽，虎节严持，谈笑挂帆千里。", "凭仗皇威，滥陪枢管，一语折冲遐裔。", "待归来，瞻对龙颜，须知有喜。"]}