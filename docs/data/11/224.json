{"author": "李弥逊", "period": null, "type": "词", "title": "念奴娇", "paragraphs": ["瑶池倒影，露华浓、群玉峰峦如洗。", "明镜平铺秋水净，寒锁一天空翠。", "荷芰风摇，苹蘩波动，惊起鱼龙戏。", "扶疏桂影，十分光照人世。", "谁似。", "老子痴顽，胡床危坐，自引壶觞醉。", "斗转参横歌未彻，屋角乌飞星坠。", "对影三人，停杯一问，谁会骑鲸意。", "金牛何处，玉楼高耸十二。"]}