{"author": "张元干", "period": null, "type": "词", "title": "贺新郎", "paragraphs": ["梦绕神州路。", "怅秋风、连营画角，故宫离黍。", "底事倾砥柱。", "九地黄流乱注。", "聚万落、千村狐兔。", "天意从来高难问，况人情、老易悲如许。", "更南浦，送君去。", "凉生岸柳催残暑。", "耿斜河、疏星淡月，断云微度。", "万里江山知何处。", "回首对床夜语。", "雁不到、书成谁与。", "目尽青天怀今古，肯儿曹、恩怨相尔汝。", "举大白，听金缕。"]}