{"author": "曹勋", "period": null, "type": "词", "title": "水龙吟", "paragraphs": ["晓云阁雨。", "疏梅缀玉，麈尾闻谈吐。", "精忠许国，才华摛锦，尘劳释去。", "六印雄图，百川明辩，苏张谁数。", "有奇谋欲下，阴山族帐，惟英卫、可接武。", "想见临戎丰度。", "慨然定、中原疆土。", "果惊一坐，折冲遐裔，嘉言循古。", "安抚疲民，静摧骄虏，无烦旗鼓。", "看功成、入辅中兴，永佐乾坤主。"]}