{"author": "杨无咎", "period": null, "type": "词", "title": "琐窗寒", "paragraphs": ["柳暗藏鸦，花深见蝶，物华如绣。", "情多思远，又是一番清瘦。", "忆前回、庭榭来春，个人预约同携手。", "恨迟留，载酒期程，孤负踏青时候。", "搔首。", "双眉暗斗。", "况无似今年，一春晴昼。", "风僝雨僽。", "直得□时迤逗。", "想闲窗、针线倦拈，寂寞细捻酴醾嗅。", "待还家、定自冤人，泪粉盈襟袖。"]}