{"author": "蔡伸", "period": null, "type": "词", "title": "看花回", "paragraphs": ["夜久凉生，庭院漏声频促。", "念昔胜游旧地，对画阁层峦，雨馀烟簇。", "新诗暗藏小字，霜刀刊翠竹。", "携素手、细绕回塘，芰荷香里彩鸳宿。", "别後想、香销腻玉。", "带围减、钏宽金粟。", "虽有鳞鸿锦素，柰事与心违，佳期难卜。", "拟解愁肠万结，唯凭尊酒绿。", "望天涯断魂处，醉拍阑干曲。"]}