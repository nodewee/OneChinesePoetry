{"author": "张元干", "period": null, "type": "词", "title": "永遇乐", "paragraphs": ["飞观横空，众山绕甸，江面相照。", "曲槛披风，虚檐挂月，据尽登临要。", "有时巾屦，访公良夜，坐我半天林杪。", "揽浮丘、飘飘衣袂，相与似游蓬岛。", "主人胜度，文章英妙，合住北扉西沼。", "何事十年，风洒露沐，不厌江山好。", "曲屏端有，吹箫人在，同倚暮云清晓。", "乘除了、人间宠辱，付之一笑。"]}