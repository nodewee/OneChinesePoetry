{"author": "曹勋", "period": null, "type": "词", "title": "瑞鹤仙", "paragraphs": ["小梅凝秀色，泛霁霭晴和，春容初透。", "璇霄降仙格，觉葱葱佳气，先惊花柳。", "芝兰户牖。", "庆禀质、天长地久。", "有当熊避辇，嘉声懿德，六宫居右。", "清昼。", "文箫仪凤，妙舞低云，缓锵钧奏。", "香传绣幄，腾飞雾，上金兽。", "愿千龄遐算，三宫慈爱，长亭兹辰劝酒。", "向瑶台阆苑，芳音永嫔万寿。"]}