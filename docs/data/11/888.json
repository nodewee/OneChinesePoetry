{"author": "杨无咎", "period": null, "type": "词", "title": "曲江秋", "paragraphs": ["前山雨歇。", "爱竹树低阴，轩窗无热。", "珠箔半垂，清风细绕，萧萧吹华发。", "珍簟粲枕设。", "珊瑚瘦，琉璃滑。", "永日敧枕，知谁是伴，旧书重揭。", "清绝。", "轻云淡月。", "梦同泛、沧波万叠。", "杯盘狼籍处，相扶就枕，欢笑歌翻雪。", "转棹小溪湾，人家灯火断明灭。", "正携手，无端惊回，槛外数声鶗鴂。"]}