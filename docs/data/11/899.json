{"author": "曹勋", "period": null, "type": "词", "title": "法曲遍第二・法曲", "paragraphs": ["向虚靖晨起。", "朝元意达，冲漠怡怡。", "三天澄映，九光霁碧，如有鹤舞鸾飞。", "泛空际。", "瑶室明辉。", "动与真期。", "至理常寂，户庭无远，欣欣端比。", "侍宴日在瑶池。", "师友多闲，抱琴沽酒度曲，笑采华芝。", "九节倚筇时。", "何须钓月眠石，寻觅占渊静逸。", "乐修持。", "澹然灵府泳真谛。", "怡养丹光里。", "春已收功，自育火枣交梨。"]}