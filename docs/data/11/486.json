{"author": "吕渭老", "period": null, "type": "词", "title": "贺新郎", "paragraphs": ["斜日封残雪。", "记别时、檀槽按舞，霓裳初彻。", "唱煞阳关留不住，桃花面皮似热。", "渐点点、珍珠承睫。", "门外潮平风席正，指佳期、共约花同折。", "情未忍，带双结。", "钗金未断肠先结。", "下扁舟、更有暮山千叠。", "别後武陵无好梦，春山子规更切。", "但孤坐、一帘明月。", "蚕共茧、花同蒂，甚人生要见，底多离别。", "谁念我，泪如血。"]}