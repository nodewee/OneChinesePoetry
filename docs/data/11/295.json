{"author": "张元干", "period": null, "type": "词", "title": "念奴娇", "paragraphs": ["垂虹望极，扫太虚纤翳，明河翻雪。", "一碧天光波万顷，涌出广寒宫阙。", "好事浮家，不辞百里，俱载如花颊。", "琴高双鲤，鼎来同醉孤绝。", "浩荡今夕风烟，人间天上，别似寻常月。", "陶冶三高千古恨，赏我中秋清节。", "八十仙翁，雅宜图画，写取横江楫。", "平生奇观，梦回犹竦毛发。"]}