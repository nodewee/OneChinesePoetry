{"author": "张元干", "period": null, "type": "词", "title": "沁园春", "paragraphs": ["神水华池，汞铅凝结，虎龙往来。", "问子前午後，阳销阴长，自然炉鼎，何用安排。", "灵宝玄门，烟萝真境，三日庚生兑户开。", "泥丸透，尽周天火候，平步仙阶。", "蓬莱。", "直上瑶台。", "看海变桑田飞暮埃。", "念尘劳良苦，流光易度，明珠难得，白骨成堆。", "位极人臣，功高今古，总蹈危机吞祸胎。", "争知我，办青鞋布袜，雁荡天台。"]}