{"author": "张元干", "period": null, "type": "词", "title": "石州慢", "paragraphs": ["雨急云飞，惊散暮鸦，微弄凉月。", "谁家疏柳低迷，几点流萤明灭。", "夜帆风使，满湖烟水苍茫，菰蒲零乱秋声咽。", "梦断酒醒时，倚危樯清绝。", "心折。", "长庚光怒，群盗纵横，逆胡猖獗。", "欲挽天河，一洗中原膏血。", "两宫何处，塞垣只隔长江，唾壶空击悲歌缺。", "万里想龙沙，泣孤臣吴越。"]}