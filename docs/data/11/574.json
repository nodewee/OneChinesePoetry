{"author": "王之道", "period": null, "type": "词", "title": "归朝欢", "paragraphs": ["透隙敲窗风。", "坐见广庭飞缟白。", "长安道上正骑驴，蔡州城里谁坚壁。", "表表风尘物。", "瑶林琼宇三豪客。", "对分毫、连珠唱玉，竟把诗笺掷。", "草草杯盘还促席。", "痛饮狂歌话胸臆。", "前村昨夜访梅花，东邻休更夸容色。", "清欢那易得。", "明朝乌辔升南极。", "带随车、黄垆咫尺，莫作山河隔。"]}