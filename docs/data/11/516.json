{"author": "王之道", "period": null, "type": "词", "title": "沁园春", "paragraphs": ["城郭萧条，风雨霏微，酝造春愁。", "况鸷群雕鹗，未谐荐祢，棘栖鸾凤，犹叹栖仇。", "世路如棋，人情似纸，厚薄高低何日休。", "逢殷浩，会披云对月，同赋南楼。", "堪嗟日月如流。", "甚首夏来今半秋。", "纵荻花枫叶，强撩归思，有莼羹菰饭，归更何忧。", "三板松舟，一篙秋水，百里淮山无暂留。", "何须问，蘧蘧栩栩，孰是庄周。"]}