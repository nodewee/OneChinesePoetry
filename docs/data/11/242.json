{"author": "李弥逊", "period": null, "type": "词", "title": "水龙吟", "paragraphs": ["化工收拾芳菲，晕酥翦彩迎春禊。", "江山影里，泰阶星聚，重寻古意。", "曲水流觞，晚林张宴，竹边花外。", "倩飞英衬地，繁枝障日，游丝驻，羲和旆。", "雪避清歌自止。", "放一钩、玉沈寒水。", "西园飞盖，东山携妓，古今无愧。", "闻道东君，商量花蕊，作明年计。", "待公归，独运丹青妙手，忆山阴醉。"]}