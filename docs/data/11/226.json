{"author": "李弥逊", "period": null, "type": "词", "title": "念奴娇", "paragraphs": ["楚天木落，际平芜千里，寒霜凝碧。", "鄂渚波横何处是，当日孙郎赤壁。", "黄耳音稀，白云望远，又见春消息。", "嘉辰长记，谢池梅蕊初摘。", "遥想黄鹤楼高，兰阶丝管沸，传觞如织。", "倦客心驰归路绕，不及南飞双翼。", "固著斑衣，重翻锦字，寄远供新拍。", "明年欢侍，寿期应献千百。"]}