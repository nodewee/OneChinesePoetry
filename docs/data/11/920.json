{"author": "曹勋", "period": null, "type": "词", "title": "凤凰台上忆吹箫", "paragraphs": ["碧玉烟塘，绛罗艳卉，朱清炎驭升。", "正应运、真人诞节，宝绪灵光。", "海宇均颁湛露，环佩拱、北极称觞。", "欢声浃，三十六宫，齐奉披香。", "芬芳。", "宝薰如霭，仙仗捧椒扉，秀绕嫔嫱。", "上万寿、双鬟妙舞，一部丝簧。", "花满蓬莱殿里，光照坐、尊俎生凉。", "南山祝，常对化日舒长。"]}