{"author": "李弥逊", "period": null, "type": "词", "title": "永遇乐", "paragraphs": ["一水如绳，两山如翼，绿野如绣。", "松院干霄，筠庄枕浪，揽尽溪山秀。", "水南水北，竹舆兰棹，来往月宵花昼。", "问人间、天上何处，更寻大围小有。", "人言拒梗，功成仙去，丹鼎夜寒光透。", "唤取云英，炼成石髓，日月齐长久。", "烦君挟我，朝元真阙，两翼羽轻风骤。", "此时看，小茅峰顶，有云贯斗。"]}