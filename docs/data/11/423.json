{"author": "吕渭老", "period": null, "type": "词", "title": "情久长", "paragraphs": ["锁窗夜永，无聊尽作伤心句。", "甚近日、带红移眼，梨脸择雨。", "春心偿未足，怎忍听、啼血催归杜宇。", "暮帆挂、沈沈暝色，衮衮长江，流不尽、来无据。", "点检风光，岁月今如许。", "趁此际、浦花汀草，一棹东去。", "云窗雾阁，洞天晓、同作烟霞伴侣。", "算谁见、梅帘醉梦，柳陌晴游，应未许、春知处。"]}