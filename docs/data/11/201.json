{"author": "谭意哥", "period": null, "type": "词", "title": "长相思令・长相思", "paragraphs": ["旧燕初归，梨花满院，迤逦天气融和。", "新晴巷陌，是处轻车骏马，禊饮笙歌。", "旧赏人非，对佳时、一向乐少愁多。", "远意沈沈，幽闺独自颦蛾。", "正消黯、无言自感，凭高远意，空寄烟波。", "从来美事，因甚天教，两处多磨。", "开怀强笑，向新来、宽却衣罗。", "似恁他、人怪憔悴，甘心总为伊呵。"]}