{"author": "杨无咎", "period": null, "type": "词", "title": "阳春", "paragraphs": ["蕙风轻，莺语巧，应喜乍离幽谷。", "飞过北窗前，递晴晓，丽日明透翠帏縠。", "篆台芬馥。", "初睡起、横斜簪玉。", "因甚自觉腰肢瘦，新来又宽裙幅。", "对清镜、无心忺梳裹，谁问著、馀酲带宿。", "寻思前欢往事，似惊回、好梦难续。", "花亭遍倚槛曲。", "厌满眼、争春凡木。", "尽憔悴、过了清明候，愁红惨绿。"]}