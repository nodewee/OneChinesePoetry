{"author": "潘汾", "period": null, "type": "词", "title": "贺新郎", "paragraphs": ["篆缕销香鼎。", "翠沈沈、庭阴转午，画堂人静。", "芳草王孙知何处，惟有杨花糁径。", "正玉枕、瞢腾初醒。", "门外残红春已去，镇无聊、酒厌厌病。", "云髻，未整。", "江南旧事休重省。", "但天涯、寻消问息，断鸿难倩。", "月满西楼凭阑久，依旧归期未定。", "便只恐、瓶沈金井。", "嘶骑不来银烛暗，枉教人、立尽梧桐影。", "谁伴我，对鸾镜。"]}