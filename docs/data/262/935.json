{"author": "劉克莊", "period": "宋", "type": "诗", "title": "進讀唐鑑徹章謝恩唐律一首二十韻", "paragraphs": ["勛華嗟已遠，最近莫如唐。", "祖禹忠於宋，云周監有商。", "雖然張萬目，終未立三綱。", "貞觀初勤恤，開元未怠荒。", "錄忘曲江獻，鏡惜鄭公亡。", "節鎮私齋鉞，兵權假貴璫。", "甫聞平夏蜀，尋又失河湟。", "歷歷前朝事，惓惓治世防。", "幾年藏秘府，一日進華光。", "主聖勤稽古，臣愚值徹章。", "重瞳悉該貫，吶舌愧精詳。", "前接夔龍武，後陪鵷鷺行。", "舜歌奎宿燦，鎬宴木天凉。", "鳳夸分新焙，魚鬚出尚方。", "玉驄五花白，寶带萬釘黄。", "內醖霑宣勸，朝衣惹御香。", "染濡乏才藻，賡載仰明良。", "拔擢由民伍，推遷侍帝旁。", "榮猶戀旃厦，憊不任簪裳。", "尚念申公老，非如賀監狂。"]}