{"author": "劉克莊", "period": "宋", "type": "诗", "title": "志仁監簿示五言十五韻夸徐潭之勝次韻一首", "paragraphs": ["嵐翠屏環墅，溪光練抹坤。", "尚書華棟改，先輩釣磯存。", "久卧漳濱疾，誰招楚澤魂。", "昔慙葵衛足，今喜葉歸根。", "自誌臺卿墓，休爭謝傅墩。", "牧慵貪草暖，鳥急怕林昏。", "時許樵分席，何煩客掃門。", "早嫌皮袋臭，晚悟髑髏尊。", "童子便高枕，偷兒瞰短垣。", "歲寒始知柏，劫火不焚璠。", "恩未忘簪履，衰難戀廐軒。", "抽身脫膠擾，掩耳避啾喧。", "聯句那無藉，藏書幸有繁。", "故交頻煖熱，新貴斷寒暄。", "籬落多疎闕，猶須折柳樊。"]}