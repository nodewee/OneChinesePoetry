{"author": "劉克莊", "period": "宋", "type": "诗", "title": "酈生長揖圖", "paragraphs": ["高陽狂生六十餘，入謁自通臣博徒。", "劉季嫚士如庸奴，對客濯足以兩姝。", "生云足下扶義初，奈何不禮長者乎。", "隆準一笑延坐隅，與隨何輩載後車。", "刻六國印識尤迂，向微留侯幾誤渠。", "胡雛聞人說漢書，千載而下猶揶揄。", "掉舌所得良區區，投身沸鼎何其愚。", "嗚呼，博徒果不賢腐儒。"]}