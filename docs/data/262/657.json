{"author": "劉克莊", "period": "宋", "type": "诗", "title": "題崔白訪戴圖", "paragraphs": ["好事過子雲，謫仙訪賀老。", "載醪談文字，其樂侔擊考。", "子猷稍崖異，入剡殊草草。", "船頭一籧篨，船尾一村僚。", "飛揚滕巽怒，飄瞥林岫縞。", "何曾携爨具，清景自可飽。", "溪邊處士廬，雪深無人掃。", "肯來斯已奇，倏去良亦好。", "游子有饑色，主人省行攪。", "異世覺繪事，拊掌爲絕倒。"]}