{"author": "劉克莊", "period": "宋", "type": "诗", "title": "送方蒙仲赴辟江閫分韻得既字", "paragraphs": ["昔忝玉麟招，主君解衣衣。", "於時事會來，中原方鼎沸。", "封侯命大謬，更僕談未既。", "俯仰四十年，歲月堪累欷。", "多壘諸公辱，萬竈大農費。", "玁狁至于涇，顓臾近於費。", "譬如寢積薪，徒幸火然未。", "邊人厭虜暴，別都尚王氣。", "管鑰居守尊，衮鉞宗臣貴。", "呼吸草檄書，蒐揀拔茅彙。", "粲粲玄英孫，魯叟之所畏。", "枚鄒願游梁，陳阮亦客魏。", "非惟揖將軍，抑可歡大尉。", "殺羊必及斟，啖鵝肯移毅。", "拙謀鄙畫江，長策在耕渭。", "駕馭雄狡服，拊摩軍民慰。", "要當掃旄頭，寧論爛羊胃。", "病翁越世久，嚼蠟淡無味。", "膽薄怯觀井，憂深遑恤緯。", "臨分執玉手，苦言君勿諱。"]}