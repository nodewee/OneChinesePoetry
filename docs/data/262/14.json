{"author": "宋伯仁", "period": "宋", "type": "诗", "title": "秋風歌上游丞相及臺諫", "paragraphs": ["噫吁嚱，秋風從天來，一掃酷吏熱。", "嗷嗷天下心，無復苦炊爇。", "叢叢籬邊花，幽香知素節。", "與花同一嘯，世事花能說。", "前兮酷暑在，擊楫志如鐵。", "豈無如謝安，圍棋聲未歇。", "胸中森甲兵，千里勝自决。", "詩人捫蝨窮，憂時心惙惙。", "歌秋風兮歌國風，問知音兮問豪傑。"]}