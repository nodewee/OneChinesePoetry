{"author": "劉克莊", "period": "宋", "type": "诗", "title": "再和仲晦監簿", "paragraphs": ["少狂藴奇志，探索刪畫前。", "安能一措辭，何止三絕編。", "俚音和薰風，短夢游鈞天。", "竟無魚水分，姑了螢雪緣。", "北扉失脚墮，南窗抱膝眠。", "寧爲英雄笑，不受兒女憐。", "徐侯金閨彥，歲晚鐵硯穿。", "掊擊羣疑亡，發藥沉疴痊。", "鯨浪怒噴薄，蟻封妙回旋。", "精博昔騎省，奇逸今師川。", "望古多慷慨，感時嘗憂悁。", "肯羨蕭芥榮，甘保樗櫟年。", "君有論絕交，吾無書辨顛。", "倡和誑饑腹，聊與好事傳。"]}