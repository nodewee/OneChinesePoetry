{"author": "劉克莊", "period": "宋", "type": "诗", "title": "警齋侍郎和放翁與茶山五言寄余次韵一首", "paragraphs": ["髫齔參諸老，辱置書冊前。", "上起馬本紀，下迄李續編。", "積勤迫榆景，扶病登木天。", "貌醜况古粧，臂短非善緣。", "時人訕晚謬，弟子嘲晝眠。", "墮甑懶迴顧，棄扇羞乞憐。", "衆皆驚曲徑，余惟泥方穿。", "平生憂世病，華佗不能痊。", "仰即丹鳳鶱，俯視磨蟻旋。", "居常哂觸蠻，安肯分濟川。", "舐鼎堪骨蛻，載質從心悁。", "何當坐一月，大勝讀十年。", "惜哉已耄及，晨鏡雪滿顛。", "僊家能返童，肘後儻能傳。"]}