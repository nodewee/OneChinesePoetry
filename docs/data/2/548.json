{"author": "曹冠", "period": null, "type": "词", "title": "念奴娇", "paragraphs": ["蜀川三峡，有高唐奇观，神仙幽处。", "巨石巉岩临积水，波浪轰天声怒。", "十二灵峰，云阶月地，中有巫山女。", "须臾变化，阳台朝暮云雨。", "堪笑楚国怀襄，分当严父子，胡然无度。", "幻梦俱迷，应感逢魑魅，虚言冥遇。", "仙女耻求媒，况神清直，岂可轻诬污。", "逢君之恶，鄙哉宋玉词赋。"]}