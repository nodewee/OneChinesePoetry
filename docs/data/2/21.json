{"author": "侯置", "period": null, "type": "词", "title": "凤皇台上忆吹箫・凤凰台上忆吹箫", "paragraphs": ["浴雪精神，倚风情态，百端邀勒春还。", "记旧隐、溪桥日暮，驿路泥乾。", "曾伴先生蕙帐，香细细、粉瘦琼间。", "伤牢落，一夜梦回，肠断家山。", "空教映溪带月，供游客无情，折满雕鞍。", "便忘了、明窗静几，笔研同欢。", "莫向高楼喷笛，花似我、蓬鬓霜斑。", "都休说，今夜倍觉清寒。"]}