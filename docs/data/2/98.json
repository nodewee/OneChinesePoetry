{"author": "赵彦端", "period": null, "type": "词", "title": "瑞鹤仙", "paragraphs": ["记河梁折柳。", "问画堂乐事，燕鸿难偶。", "十年谩回首。", "但亭亭紫盖，差差南斗。", "传闻小有。", "种桃花、亲烦素手。", "怪归来、道骨仙风缥缈，迥然非旧。", "清昼。", "江南如画，紫菊冬前，翠橙霜後。", "扁舟渡口。", "佳客至，奉名酒。", "唤青鸾起舞，云窗月槛，一曲山明水秀。", "笑相看、玉海别来，浅如故否。"]}