{"author": "耿时举", "period": null, "type": "词", "title": "喜迁莺", "paragraphs": ["暮春清昼。", "政莺啭夏林，棠阴初秀。", "鼓角欢雄，旌旗明灭，宝马又还西骤。", "山水六朝堪画，宫阙千门如绣。", "印悬斗。", "盛元戎小队，花间迎候。", "芳酎。", "为公寿。", "带雨梨花，未用啼红袖。", "玉帐风前，胡床月下，谈笑要清群丑。", "桃叶渡船应在，太白酒楼依旧。", "暂回首。", "看槐班爰立，沙堤成就。"]}