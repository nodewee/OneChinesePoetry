{"author": "赵彦端", "period": null, "type": "词", "title": "看花回", "paragraphs": ["爱日。", "报疏梅动意，春前呼得。", "画栋晓开寿城。", "度百和温馨，霜华无力。", "斑衣翠袖，人面年年照酒色。", "环四座、璧月琼枝，恍然江县拟乡国。", "闻道抚、东岩旧迹。", "又殊胜、谢家清逸。", "知与桃花笑了，定何似青鸟，层城消息。", "他年妙高峰上，优昙会堪折。", "拥轻轩、未妨游戏，看取朱轮十。"]}