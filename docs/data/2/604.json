{"author": "葛郯", "period": null, "type": "词", "title": "念奴娇", "paragraphs": ["年来衰懒，渐无心赏遍，目前佳趣。", "寂寂墙阴春荠老，不到先生鼎俎。", "诗卷寻医，禅林结局，酒入昏田务。", "山头云气，为谁来往朝暮。", "犹有筇杖多情，扪萝踏石，堕半岩花雨。", "更向葭业摇短艇，惊起飞鸿烟渚。", "横玉凄清，焦桐古淡，一笑忘千虑。", "更阑人静，此声今在何处。"]}