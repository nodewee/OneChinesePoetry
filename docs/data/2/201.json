{"author": "赵彦端", "period": null, "type": "词", "title": "水龙吟", "paragraphs": ["春溪漠漠如空，望中只与新愁去。", "何知尚有，烟间馀怨，洛津闲赋。", "已瘦难丰，久离重见，好春如许。", "念海棠未老，荼䕷欲吐。", "且莫恨、风兼雨。", "休问无情水驿，载幽怀、小桡轻橹。", "君看睡起，平阶柳絮，入门花雾。", "才尽无奇，客残如扫，一尊谁举。", "怅行云断後，祗应梦里，有澄江句。"]}