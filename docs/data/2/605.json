{"author": "葛郯", "period": null, "type": "词", "title": "念奴娇", "paragraphs": ["蓬莱一岛，卧长烟千柳，西溪幽趣。", "苜蓿盘中初日上，不把胾臑充俎，和月栽松，饶云买石，只此为家务。", "倚楹清啸，断霞斜倚天暮。", "闻道块磊浇胸，槎丫肝肺，动笔端风雨。", "壁上潇湘秋一帧，影落荻花洲渚。", "暗浦潮生，寒矶雪化，无复风尘虑。", "此时渔父，短蓑合在何处。"]}