{"author": "赵彦端", "period": null, "type": "词", "title": "月中桂", "paragraphs": ["露醑无情，送长歌未终，已醉离别。", "何如暮雨，酿一襟凉润，来留佳客。", "好山侵座碧。", "胜作夜、疏星淡月。", "君欲翩然去，人间底许，员峤问帆席。", "诗情酒病非畴昔。", "赖亲朋对影，且慰良夕。", "风流雨散，定几回肠断，能禁头白。", "为君烦素手，荐碧藕、轻丝细雪。", "去去江南路，犹应水云秋共色。"]}