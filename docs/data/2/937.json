{"author": "陆游", "period": null, "type": "词", "title": "水龙吟", "paragraphs": ["摩诃池上追游路，红绿参差春晚。", "韶光妍媚，海棠如醉，桃花欲暖。", "挑菜初闲，禁烟将近，一城丝管。", "看金鞍争道，香车飞盖，争先占、新亭馆。", "惆怅年华暗换。", "黯销魂、雨收云散。", "镜奁掩月，钗梁拆凤，秦筝斜雁。", "身在天涯，乱山孤垒，危楼飞观。", "叹春来只有，杨花和恨、向东风满。"]}