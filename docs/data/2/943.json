{"author": "陆游", "period": null, "type": "词", "title": "解连环", "paragraphs": ["泪淹妆薄。", "背东风伫立，柳绵池阁。", "漫细字、书满芳笺，恨钗燕筝鸿，总难凭托。", "风雨无情，又颠倒、绿苔红萼。", "仗香醪破闷，怎禁夜阑，酒酲萧索。", "刘郎已望故约。", "奈重门静院，光景如昨。", "尽做它、别有留心，便不念当时，雨意初著。", "京兆眉残，怎忍为、新人梳掠。", "尽今生、拼了为伊，任人道错。"]}