{"author": "侯置", "period": null, "type": "词", "title": "瑞鹤仙", "paragraphs": ["春风无检束。", "放倡条冶叶，恣情丹绿。", "□莺喧燕宿。", "似东邻北里，都无贞淑。", "高情恨蹙。", "欢何时、重见桂菊。", "又谁知、天上黄姑，扫尽晚春馀俗。", "幽独。", "铅华不御，翡翠帷深，郁金裙蔌。", "长眉了目。", "嫣然态，倚修竹。", "纵青门瓜美，江陵橘老，怎比无穷剩馥。", "最难禁、扇底横枝，恼人睡足。"]}