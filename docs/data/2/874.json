{"author": "陆游", "period": null, "type": "词", "title": "苏武慢", "paragraphs": ["澹霭空蒙，轻阴清润，绮陌细尘初静。", "平桥系马，画阁移舟，湖水倒空如镜。", "掠岸飞花，傍檐新燕，都似学人无定。", "叹连年戎帐，经春边垒，暗凋颜鬓。", "空记忆、杜曲池台，新丰歌管，怎得故人音信。", "羁怀易感，老伴无多，谈麈久闲犀柄。", "惟有修然，笔床茶灶，自适笋舆烟艇。", "待绿荷遮岸，红蕖浮水，更乘幽兴。"]}