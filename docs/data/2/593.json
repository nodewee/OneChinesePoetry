{"author": "葛郯", "period": null, "type": "词", "title": "念奴娇", "paragraphs": ["冯夷微怒，被鲛人水府，织成绡縠。", "何处飞来双白鹭，点破一溪寒玉。", "岸柳烟迷，海棠酒困，赢得春眠足。", "凭栏搔首，为谁消遣愁目。", "遥想居士床头，竹渠新雨，溜瓮中春醁。", "不惜千锺为客寿，倒卧南山新绿。", "晚月催归，春风留住，费尽纱笼烛。", "恍疑仙洞，梦游天柱林屋。"]}