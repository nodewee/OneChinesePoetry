{"author": "葛郯", "period": null, "type": "词", "title": "兰陵王", "paragraphs": ["乱烟簇。", "帘外青山渐肃。", "莲房静。", "荷盖半残，欲放清涟媚溪绿。", "凭高送远目。", "飞起沧洲雁骛。", "寒窗静，茶碗未深，一枕胡床画眠足。", "闲行问松菊。", "今□雨谁家，空对银烛。", "箫声忽下瑶台曲。", "看鹤舞风动，乌啼云起，何须舟内怨女哭。", "抱琴写幽独。", "情触。", "会相续。", "况节近中元，月浪翻屋。", "长鲸愁晓寒蟾促。", "要百柁倾□，万花流玉。", "山肴倒尽，又空腹，野蔌。"]}