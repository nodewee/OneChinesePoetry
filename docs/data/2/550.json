{"author": "曹冠", "period": null, "type": "词", "title": "念奴娇", "paragraphs": ["天津仙客，话平蔡、曾把龙锺调戏。", "茅舍云林方隐迹，日日琴樽适意。", "鹏激天池，扶摇未便，尚敛摩云翅。", "经纶万卷，个中真负豪气。", "喜遇良友知心，登临酬唱，堪作词林瑞。", "况是韶华将近也，待约连宵春醉。", "对客挥毫，如虹浩饮，争涌如泉思。", "同寅他日，誓坚忠义相济。"]}