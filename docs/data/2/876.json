{"author": "陆游", "period": null, "type": "词", "title": "齐天乐", "paragraphs": ["客中随处闲消闷，来寻啸台龙岫。", "路敛春泥，山开翠雾，行乐年年依旧。", "天工妙手。", "放轻绿萱牙，淡黄杨柳。", "笑问东君，为人能染鬓丝否。", "西州催去近也，帽檐风软，且看市楼沽酒。", "宛转巴歌，凄凉塞管，携客何妨频奏。", "征尘暗袖。", "漫禁得梅花，伴人疏瘦。", "几日东归，画船平放溜。"]}