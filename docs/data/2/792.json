{"author": "吴儆", "period": null, "type": "词", "title": "念奴娇", "paragraphs": ["延州积庆，到如今千载，芳传遗绪。", "世袭簪缨来旧治，依约棠阴如故。", "百里休声，三年遗爱，若迹高今古。", "邑人尽道，郎君福过渠父。", "州县岂久徒劳，汉家密令，须作三公去。", "今入花城称寿处，他日荣归禁路。", "黄贴天有，上尊名酒，押赐传天语。", "朱颜绿鬓，腰黄绸蹙金缕。"]}