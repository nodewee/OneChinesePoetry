{"author": "曹冠", "period": null, "type": "词", "title": "水龙吟", "paragraphs": ["自来百卉千葩，算多有、异芬清绝。", "此花独赋，天然标致，於中超越。", "月脸妆匀，碧琼枝瘦，真仙风骨。", "向严寒雪里，千林冻损，锺和气、先春发。", "信是芳姿高洁。", "肯趋陪、游蜂戏蝶。", "玉堂静处，竹梢斜亚，凝烟媚月。", "一任严城上，单于奏、角声凄切。", "待芳心结实，和羹鼎鼐，收功须别。"]}