{"author": "管鉴", "period": null, "type": "词", "title": "念奴娇", "paragraphs": ["寒梢冰破，问何人远寄、江南春色。", "似是天怜为客久，报我春归消息。", "茅舍疏篱，故园开处，两岁关山隔。", "天涯重见，向人风味如昔。", "谁念月底风前，当时青鬓、渐与花颜白。", "不恨一番花阴早，恨把年华虚掷。", "嚼蕊含香，攀条觅句，拼醉禁愁得。", "酒醒还是，梦魂数遍归驿。"]}