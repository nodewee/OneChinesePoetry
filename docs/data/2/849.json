{"author": "陆游", "period": null, "type": "词", "title": "沁园春", "paragraphs": ["粉破梅梢，绿动萱丛，春意已深。", "渐珠帘低卷，筇枝微步，冰开跃鲤，林暖鸣禽。", "荔子扶疏，竹枝哀怨，浊酒一尊和泪斟。", "凭栏久，叹山川冉冉，岁月。", "当时岂料如今。", "漫一事无成霜鬓侵。", "看故人强半，沙堤黄阁，鱼悬带玉，貂映蝉金。", "许国虽坚，朝天无路，万里凄凉谁寄音。", "东风里，有灞桥烟柳，知我归心。"]}