{"author": "曹冠", "period": null, "type": "词", "title": "念奴娇", "paragraphs": ["金飚替暑，觉庭梧湘簟，凉生秋意。", "玉露宵零仙掌洁，云卷碧天如水。", "银汉波澄，蟾光练静，依约山横翠。", "清商佳景，笑它宋玉憔悴。", "堪笑利锁名缰，向蜗牛角上，所争何事。", "四者难并人易老，惟有修真得计。", "荣悴循环，功名由命，达观明深旨。", "桂花同赏，莫辞通夕欢醉。"]}