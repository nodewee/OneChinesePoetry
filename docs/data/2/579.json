{"author": "曹冠", "period": null, "type": "词", "title": "木兰花慢", "paragraphs": ["念行藏在道，仕宦岂为谋身。", "自谤起营蝇，东山高卧，北海开尊。", "荣枯置之度外，得饶人处，谩也饶人。", "须信吾躬道义，巍然良贵中存。", "浮名。", "蜗角是非蚊。", "过耳总休论。", "且啸傲幽居，清风皓月，光景常新。", "佩琴行吟胜景，访林泉、避暑赏烟云。", "谁识怀忠畎亩，此心常不忘君。"]}