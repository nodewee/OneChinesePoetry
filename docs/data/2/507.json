{"author": "朱雍", "period": null, "type": "词", "title": "笛家弄・笛家", "paragraphs": ["质仙姿，缟袂清格，天然疏秀。", "静轩烟锁黄昏後。", "影瘦零乱，艳冷珑璁，雪肌莹暖，冰枝萦绣。", "更赋风流，几番攀赠，细拈香盈手。", "与东君、叙暌远，脉脉两情有旧。", "立久。", "阆苑凝夕，瑶窗淡月，百寻芳，醉玉谈群，千锺酹酒。", "向此，是处难忘瘦花，送远何劳垂柳。", "忍听高楼，笛声凄断，乐事人非偶。", "空馀恨，惹幽香不灭，尚沾春袖。"]}