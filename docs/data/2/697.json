{"author": "范端臣", "period": null, "type": "词", "title": "念奴娇", "paragraphs": ["玉楼绛气，卷霞绡云浪，飞空蟾魄。", "人世江山惊照耀，烟霭鳌峰千尺。", "陆海蓬壶，银葩星晕，点破琉璃碧。", "有人吟笑，紫河香满晴陌。", "况是东府君侯，西清别骑，樽俎开华席。", "迤逦飞轮催杖履，入对青黎仙客。", "襦裤歌谣，升平风露，拼取金莲侧。", "梅花吹动，满城依旧春色。"]}