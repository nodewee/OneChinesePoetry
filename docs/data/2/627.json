{"author": "姚述尧2", "period": null, "type": "词", "title": "念奴娇", "paragraphs": ["江山清绝，正箫台花县，霜秋时候。", "寻胜登高环望处，碧瓦参差铺绣。", "五岫藏云，两溪吞月，古市渔盐凑。", "青帘斜扬，家家香泛丹溜。", "况是东鲁风流，看儒冠济济，垂天赋就。", "陶令从容官事了，把菊高吟闲昼。", "草鞠圜扉，香凝燕寝，豪饮挥金斗。", "公庭无事，珍祥休问驯兽。"]}