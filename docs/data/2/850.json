{"author": "陆游", "period": null, "type": "词", "title": "沁园春", "paragraphs": ["一别秦楼，转眼新春，又近放灯。", "忆盈盈倩笑，纤纤柔握，玉香花语，雪暖酥凝。", "念远愁肠，伤春病思，自怪平生殊未曾。", "君知否，渐香消蜀锦，泪渍吴绫。", "难求系日长绳。", "况倦客飘零少旧朋。", "但江郊雁起，渔村笛怨，寒委烬，孤砚生冰。", "水绕山围，烟昏云惨，纵有高台常怯登。", "消魂处，是鱼笺不到，兰梦无凭。"]}