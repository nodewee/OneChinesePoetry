{"author": "王安石", "period": "宋", "type": "诗", "title": "次韵舍弟賞心亭即事二首", "paragraphs": ["檻折檐傾野水傍，臺城佳氣已消亡。", "難披榛莽尋千古，獨倚青冥望八荒。", "坐覺塵沙昏遠眼，忽看風雨破驕陽。", "扁舟此日東南興，欲盡江流萬里長。", "霸氣消磨不復存，舊朝臺殿祇空村。", "孤城倚薄青天近，細雨侵凌白日昏。", "稍覺野雲成晚霽，却疑山月是朝暾。", "此時江海無窮興，醒客忘言醉客喧。"]}