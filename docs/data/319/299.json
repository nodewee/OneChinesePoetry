{"author": "王安石", "period": "宋", "type": "诗", "title": "金陵懷古四首  其二", "paragraphs": ["天兵南下此橋江，敵國當時指顧降。", "山水雄豪空復在，君王神武自難雙。", "留連落日頻回首，想像餘墟獨倚窗。", "却怪夏陽纔一葦，漢家何事費罌缸。", "地勢東回萬里江，雲間天闕古來雙。", "兵纏四海英雄得，聖出中原次第降。", "山水寂寥埋王氣，風烟蕭颯滿僧窗。", "廢陵壞冢空冠劍，誰復沾纓酹一缸。", "憶昨天兵下蜀江，將軍談笑士爭降。", "黄旗已盡年三百，紫氣空收劍一雙。", "破堞自生新草木，廢宮誰識舊軒窗。", "不須搔首尋遺事，且倒花前白玉缸。"]}