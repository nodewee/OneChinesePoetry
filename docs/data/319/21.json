{"author": "王安石", "period": "宋", "type": "诗", "title": "送鄆州知府宋諫議", "paragraphs": ["盛世千齡合，宗工四海瞻。", "天心初籲俊，雲翼首離潛。", "德望完圭角，儀形壯陛廉。", "徐鳴蒼玉佩，盡校碧牙籤。", "綸掖清光注，鑾坡茂渥霑。", "文明誠得主，政瘼尚煩砭。", "右府參機務，東塗贊景炎。", "廟謨資石畫，兵略倚珠鈐。", "坐鎮均勞逸，齋居養智恬。", "謳謠喧井邑，惠化穆蒼黔。", "進律朝章舊，疏恩物議僉。", "通班三殿邃，徙部十城兼。", "申甫周之翰，龜蒙魯所詹。", "地靈奎宿照，野沃汶河漸。", "首路龍旗盛，提封虎節嚴。", "賜衣纏紫艾，衛甲綴朱綅。", "海谷移文省，溪堂燕豆添。", "班春回紺幰，問俗卷彤襜。", "舟檝商巖命，熊羆渭水占。", "治裝行入覲，金鼎重調鹽。"]}