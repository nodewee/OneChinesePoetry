{"author": "王安石", "period": "宋", "type": "诗", "title": "見遠亭上王郎中", "paragraphs": ["高亭豁可望，朝暮對溪山。", "野色軒楹外，霞光几席間。", "樹侵蒼靄沒，鳥背夕陽還。", "草带平沙闊，烟籠別戍閑。", "圃畦荷氣合，田徑燒痕斑。", "樵笛吟晴塢，漁帆出暝灣。", "登臨及芳節，宴喜發朱顔。", "夾砌陳旌旝，褰簾進佩環。", "觀風南國最，應宿紫宸班。", "康樂詩名舊，蕪音詎可攀。"]}