{"author": "王安石", "period": "宋", "type": "诗", "title": "送江寧彭給事赴闕", "paragraphs": ["西江望士衆長兼，卓犖傳家在一男。", "壯志異時開史牒，妙齡終日對書龕。", "桂堂發策收科選，櫻苑頒詩豫宴酣。", "大邑援琴聊試可，小州懷紱果才堪。", "分臺拜職榮先入，抗疏辭恩恥橫覃。", "勁操比松寒不撓，忠言如藥苦非甘。", "龍鱗直爲當官觸，虎穴寧關射利探。", "朱轂獸頭終協夢，粉闈雞舌更須含。", "均輸北轉荆門鷁，勸課西臨蜀市蠶。", "期信有兒迎郭伋，食貧無地乞羊曇。", "櫜垂鈴棧駝鳴𡇼，節擁棠郊虎視眈。", "歸見廣墀瞻斧藻，對揚初服改朱藍。", "進班華省財方阜，出按窮邊虜稍戡。", "帝命賈琮當冀北，民歌姬奭次周南。", "投壺饗客魚無乙，伐鼓蒐兵馬有驔。", "鯨鬣掀紅旗杳杳，虬髯吒黑纛鬖鬖。", "威加諸部風霜肅，惠浸連營雨露涵。", "大斗時時能劇飲，輕裘往往祇清談。", "乾龍已應天飛五，晉馬徐觀晝接三。", "道在君臣方自合，德侔卿長亦誰慚。", "便蕃肯較平生寵，放曠皆知雅性妉。", "委佩去辭廷殖殖，揚舲來得府潭潭。", "一尊客語從容盡，千里人情委曲諳。", "豈但搢紳稱召杜，故多扶杖祝彭聃。", "幕中俊乂閑刀筆，帳下驍雄冷劍鐔。", "楚地怪須留汲黯，蕭規疑欲付曹參。", "從來貴勢公何慕，自是賢名上所貪。", "未信逸身今以老，且當憂國每如惔。", "論心邂逅膠投漆，搔首低徊雪滿簪。", "鎮撫未驚移歲月，追攀曾許賞煙嵐。", "餘歡遽隔新亭餞，宿惠難忘舊館驂。", "卷曲尚誰知散櫟，崢嶸空此咏枯楠。"]}