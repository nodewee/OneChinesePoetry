{"author": "王安石", "period": "宋", "type": "诗", "title": "和錢學士喜雪", "paragraphs": ["手把詩翁憶雪詩，坐愁窮海瘴煙霏。", "誰令天上蒼茫合，忽見空中散漫飛。", "閶闔與風生氣勢，姮娥交月借光輝。", "山鴉瑟縮相依立，邑犬跳梁未肯歸。", "點綴丘園榮樹木，埋藏溝壍亂封圻。", "高歌業已傳都市，逸興何當叩隠扉。", "頗欲携樽邀使騎，幾忘溫席薦親闈。", "公今早晚班春去，强勸澇田補歲饑。"]}