{"author": "杜龙沙", "period": null, "type": "词", "title": "雨淋铃", "paragraphs": ["窗影珑璁，画楼平晓，翳柳啼鸦。", "门巷渐有新烟，东风定、人扫桐花。", "峭寒斗减，看旅雁、争起蒹葭。", "溯断云，多少悲鸣，数行又下远汀沙。", "应是故园桃李谢。", "送清江、一曲阑干下。", "染翰为赋春羁，嗟双鬓、客舍成华。", "绣鞭绮陌，强携酒、来觅吴娃。", "听扇底、凄惋新声，醉里翻念家。"]}