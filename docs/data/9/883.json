{"author": "邓剡", "period": null, "type": "词", "title": "摸鱼儿", "paragraphs": ["笑平生、布帆无恙，堂堂稳送君去。", "江声悲壮崖殷血，曾是英雄行处。", "今亦古。", "甚一点东风，天不周郎与。", "城幡夜竖。", "几铜爵春残，战沙秋冷，华发遽如许。", "东坡老，千载风流两赋。", "馀音不绝如缕。", "临皋一笑三生梦，还认岷峨乡语。", "挥玉麈。", "尽不碍灯前，痛饮檐花雨。", "雪堂在否。", "管驾鹤归来，为君细赏，蝴蝶上阶句。"]}