{"author": "王奕", "period": null, "type": "词", "title": "沁园春", "paragraphs": ["八十日官，浩然归去，知心者希。", "谓诗有招魂，姑言其概，注其述酒，亦特其微。", "不事小儿，惟书甲子，皆是先生杜得机。", "看时运，与天荣木，始识真归。", "黄唐邈不可追。", "慨四十无闻昨已非。", "故怀彼仙师，策夫名骥，志夫童冠，寤寐交挥。", "人表何时，谁生过鲁，愿企高风慕浴沂。", "兹行也，尚庶几短葛，不负公衣。"]}