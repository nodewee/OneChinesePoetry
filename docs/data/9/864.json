{"author": "文天祥", "period": null, "type": "词", "title": "齐天乐", "paragraphs": ["南楼月转银河曙，玉箫又吹梅早。", "鹦鹉沙晴，葡萄水暖，一缕燕香清袅。", "瑶池春透。", "想桃露霏霞，菊波沁晓。", "袍锦风流，御仙花带瑞虹绕。", "玉关人正未老。", "唤矶头黄鹤，岸巾谈笑。", "剑拂淮清，槊横楚黛，雨洗一川烟草。", "印黄似斗。", "看半砚蔷薇，满鞍杨柳。", "沙路归来，金貂蝉翼小。"]}