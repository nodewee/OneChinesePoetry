{"author": "刘辰翁", "period": null, "type": "词", "title": "金缕曲・贺新郎", "paragraphs": ["破帽吹愁去。", "绕郊墟、残灰败壁，冷烟斜雨。", "舞马梦惊城乌起，散作童妖灶语。", "漫说与、谢仙一句。", "犹记醉归西州路，问行人、望望骊烽误。", "几未失，丧公屦。", "高高况是兴亡处。", "望平沙、落日湖光，暗淮沈楚。", "寂寞西陵歌又舞，疑冢嵯峨新土。", "黯牛笛、参差归路。", "试问文君容赊否，待东篱、更就黄花浦。", "拚酩酊，蓝缕。"]}