{"author": "刘辰翁", "period": null, "type": "词", "title": "瑞鹤仙", "paragraphs": ["正丹翁初度。", "对花满江城，晓莺欲语。", "崆峒在何处。", "渐雨过农郊，劝耕问路。", "州人争观。", "问坡老、重来是否。", "把看灯、传说风流，八境尽图新句。", "如许。", "老子文章，挥毫立马，脱靴嫌污。", "太平易作。", "听父老，歌襦裤。", "愿使君小住，五风十雨。", "重见一麸三黍。", "又天边、飞诏殷勤，说相将去。"]}