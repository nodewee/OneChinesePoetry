{"author": "赵必", "period": null, "type": "词", "title": "摸鱼子", "paragraphs": ["倚西风、招鸿送燕，年华今已如客。", "青奴一饷贪凉梦，昨夜酒红无力。", "愁似织。", "听鸣叶寒蝉，话到情无极。", "舞衣春入。", "欢带眼偷移，琴心不断，襟袖旧时窄。", "红尘陌。", "谁寄佳人消息。", "任他珠网瑶瑟。", "金钗两鬓霓裳曲，总是浪歌闲拍。", "长夜笛。", "且慢析轻匀，留醉酒垆侧。", "烟青雾白。", "望残照关河，晴云楼阁，何处是秋色。"]}