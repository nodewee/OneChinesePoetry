{"author": "周密", "period": null, "type": "词", "title": "水龙吟", "paragraphs": ["燕翎谁寄愁笺，天涯望极王孙草。", "新烟换柳，光风浮蕙，馀寒尚峭。", "倚仗看云，翦灯听雨，几番诗酒。", "叹长安倦客，江南旧恨，飞花乱、清明後。", "堤上垂杨风骤。", "散香绵、轻沾吟袖。", "麴尘两岸，纹波十里，暖蒸香透。", "海阔云深，水流春远，梦魂难句。", "问莺边按谱，花前觅句，解相思否。"]}