{"author": "周密", "period": null, "type": "词", "title": "秋霁", "paragraphs": ["重到西冷，记芳园载酒，画船横笛。", "水曲芙蓉，渚边鸥鹭，依依似曾相识。", "年芳易失。", "段桥几换垂杨色。", "谩自惜。", "愁损庾郎，霜点鬓华白。", "残蛩露草，怨蝶寒花，转眼西风，又成陈迹。", "叹如今、才消量减，尊前孤负醉吟笔。", "欲寄远情秋水隔。", "旧游空在，凭高望极斜阳，乱山浮紫，暮云凝碧。"]}