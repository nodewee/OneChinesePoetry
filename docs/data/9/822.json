{"author": "王奕", "period": null, "type": "词", "title": "贺新郎", "paragraphs": ["帆卸西湾侧。", "望康庐、老峰面目，旧曾相识。", "岁岁滔滔江浪远，回首暮云空碧。", "今想见、发痕全白。", "眠鹿矶头茅屋烂，问草堂、谁管真泉石。", "还更有，青牛迹。", "老峰点首如招客。", "道十年、玉斗窗间，两成疏觌。", "赢得老夫谙阅世，不作少年太息。", "看雨馀、依旧青山色。", "汶上归来重过我，最峰头、新长芝堪摘。", "分半席、共横笛。"]}