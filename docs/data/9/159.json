{"author": "赵闻礼", "period": null, "type": "词", "title": "贺新郎", "paragraphs": ["池馆收新雨。", "耿幽丛、流光几点，半侵疏户。", "入夜凉风吹不减，冷焰微茫暗度。", "碎影落、仙盘秋露。", "漏断长门空照泪，袖纱寒、映竹无心顾。", "孤枕掩，残灯炷。", "练囊不照诗人苦。", "夜沉沉、拍手相亲，呆儿痴女。", "栏外扑来罗扇小，谁在风廊笑语。", "竞戏踏、金钗双股。", "故苑荒凉悲旧赏，怅寒芜、衰草隋宫路。", "同磷火，遍秋圃。"]}