{"author": "刘辰翁", "period": null, "type": "词", "title": "摸鱼儿", "paragraphs": ["待借留、几曾留得，来鸿空怨秋老。", "至今父老依依恨，犹说李将军好。", "东门草。", "早不为东风，遮却长安道。", "馀民如槁。", "愿金印重来，洪都开府，定复几时到。", "秋江鹭，尤记当年潦倒。", "沧洲无复华皓。", "朝饥堕泪荒田雨，洗忆窝蜂败扫。", "天能报。", "看凤烛亭亭，玉树宽人抱。", "风霜善保。", "但逢驿寄书，无书寄语，要说趋朝早。"]}