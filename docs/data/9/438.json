{"author": "刘辰翁", "period": null, "type": "词", "title": "齐天乐", "paragraphs": ["蒋陵故是簪花路。", "风烟奈何秋暑。", "候馆凋梧，宫墙断柳，谁识当年倦旅。", "余怀何许。", "想上马人扶，翠眉愁聚。", "旧日方回，而今能赋断肠语。", "登高能赋最苦。", "叹高高难问，欲望迷处。", "蝶绕东篱，鸿翻上苑，那更画梁辞主。", "来今往古。", "漫湛辈同来，远公回去。", "我醉安归，黄花扶路舞。"]}