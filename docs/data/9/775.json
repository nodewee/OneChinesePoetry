{"author": "周密", "period": null, "type": "词", "title": "夜合花", "paragraphs": ["月地无尘，珠宫不夜，翠笼谁炼铅霜。", "南州路杳，仙子误入唐昌。", "零露滴，湿微妆。", "逗清芬、蝶梦空忙。", "梨花云暖，梅花雪冷，应妒秋芳。", "虚庭夜气偏凉。", "曾记幽丛采玉，素手相将。", "青蕤嫩萼，指痕犹映瑶房。", "风透幕，月侵床。", "记梦回、粉艳争香。", "枕屏金络，钗梁绛缕，都是思量。"]}