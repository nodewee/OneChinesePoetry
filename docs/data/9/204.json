{"author": "曾栋", "period": null, "type": "词", "title": "过秦楼", "paragraphs": ["曙色开晴，轻敷暖，日影才经檐角。", "倦来芳径，且倚阑干，独地新愁粘著。", "长日如年，可堪恨雨丝丝，梦云漠漠。", "见鸣禽递响，乳莺梳翅，痴愁方觉。", "凝望处，初绿呈新，陈柯拆旧，忘了一春归却。", "不伤花老，只怕花开，解使朱颜销铄。", "宝扇轻摇，乱抛花片教飞，迎风低掠。", "忍重携素手，骤觉一分瘦落。"]}