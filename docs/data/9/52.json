{"author": "施岳", "period": null, "type": "词", "title": "曲游春", "paragraphs": ["画舸西泠落，占柳阴花影，芳意如织。", "小楫冲波，度麴尘扇底，粉香帘隙。", "岸转斜阳隔。", "又过尽、别船箫笛。", "傍断桥、翠绕红围，相对半篙晴色。", "顷刻。", "千山暮碧。", "向沽酒楼前，犹系金勒。", "乘月归来，正梨花夜缟，海棠烟幕。", "院宇明寒食。", "醉乍醒、一庭春寂。", "任满身、露湿东风，欲眠未得。"]}