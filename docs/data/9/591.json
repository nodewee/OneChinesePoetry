{"author": "刘辰翁", "period": null, "type": "词", "title": "金缕曲・贺新郎", "paragraphs": ["一笑披衣起。", "笑昨宵、东风似梦，韩张卢李。", "白发红云溪上叟，不记儿孙年齿。", "但回首、秦亡汉驶。", "苦苦渔郎留不住，约扁舟、後日重来此。", "吾已老，尚能俟。", "少年未解留人意。", "恍出山、红尘吹断，落花流水。", "天上玉堂人间改，漫乃声千里。", "更说似、玄都君子。", "闻道酿桃堪为酒，待酿桃、千石成千醉。", "春有尽，瓮无底。"]}