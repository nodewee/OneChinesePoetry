{"author": "刘辰翁", "period": null, "type": "词", "title": "绮寮怨", "paragraphs": ["漫道十年前事，闷怀天又阴。", "何须恨、典了西湖，更笑君、宴罢琼林。", "闲时数声啼鸟，凄然似、上阳宫女心。", "记断桥、急管危弦，歌声远，玉树金缕沈。", "看万年枝上禽。", "徊徨落月，断肠理绝弦琴。", "魂梦追寻。", "挥泪赋白头吟。", "当年未知行乐，无日夜、望乡音。", "何期至今。", "绿杨外、芳草庭院深。"]}