{"author": "刘辰翁", "period": null, "type": "词", "title": "金缕曲・贺新郎", "paragraphs": ["拍瓮春醅动。", "洞庭霜、压绿堆黄，林苞堪贡。", "况有老人潭边菊，摇落赏心入梦。", "数百岁、半来许中。", "儿女牵衣团栾处，绕公公、愿献生申颂。", "公性歰，待重风。", "人生一笑何时重。", "奈今朝、有客无鱼，有鱼留冻。", "何似尊前斑斓起，低唱浅斟齐奉。", "也不待、烹龙炰凤。", "此会明年知谁健，说边愁、望断先生宋。", "醒最苦，醉聊共。"]}