{"author": "刘辰翁", "period": null, "type": "词", "title": "念奴娇", "paragraphs": ["吾年如此，更梦里、犹作狼居胥意。", "千首新诗千斛酒，管甚侯何侯齿。", "员峤波翻，瀛洲尘败，吾屐能销几。", "经丘寻壑，是他早计迟计。", "犹记辰巳嗟嗟，故人贺我，且勉呼君起。", "五十不来来过二，方悟人言都戏。", "以我情怀，借公篇韵，恨不天为纸。", "馀生一笑，不须邴曼容例。"]}