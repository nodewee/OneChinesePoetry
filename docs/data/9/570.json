{"author": "刘辰翁", "period": null, "type": "词", "title": "金缕曲・贺新郎", "paragraphs": ["晓殿龙光起。", "御香浓、新诗写就，云飞相第。", "一自骑箕承帝赉，千载君臣鱼水。", "端不负、当年弧矢。", "赤壁周郎神游处，料羞看、故垒斜阳里。", "今共看，更无比。", "尊前若说平生事。", "叹长江、几番风浪，几人胆碎。", "数载太平丰年瑞。", "三百年间又几。", "想皇揆、初心应喜。", "渐近中秋团团月，算人间天上、俱清美。", "祝千岁，似甲子。"]}