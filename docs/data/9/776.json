{"author": "周密", "period": null, "type": "词", "title": "水龙吟", "paragraphs": ["素鸾飞下青冥，舞衣半惹凉云碎。", "蓝田种玉，绿房迎晓，一奁秋意。", "擎露盘深，忆君凉夜，暗倾铅水。", "想鸳鸯、正结梨云好梦，西风冷、还惊起。", "应是飞琼仙会。", "倚凉飙、碧簪斜坠。", "轻妆斗白，明珰照影，红衣羞避。", "霁月三更，粉云千点，静香十里。", "听湘弦奏彻，冰绡偷翦，聚相思泪。"]}