{"author": "彭元逊", "period": null, "type": "词", "title": "解佩环・疏影", "paragraphs": ["江空不渡，恨蘼芜杜若，零落无数。", "远道荒寒，婉娩流年，望望美人迟暮。", "风烟雨雪阴晴晚，更何须，春风千树。", "尽孤城、落木萧萧，日夜江声流去。", "日晏山深闻笛，恐他年流落，与子同赋。", "事阔心违，交淡媒劳，蔓草沾衣多露。", "汀洲窈窕馀醒寐，遗浮沈沣浦。", "有白鸥淡月，微波寄语，逍遥容与。"]}