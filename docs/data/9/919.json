{"author": "廖莹中", "period": null, "type": "词", "title": "木兰花慢", "paragraphs": ["请诸君著眼，来看我、福华编。", "记江上秋风，鲸漦涨雪，雁徼迷烟。", "一时几多人物，只我公、只手护山川。", "争睹阶符瑞象，又扶红日中天。", "因怀下走奉櫜鞬。", "磨盾夜无眠。", "知重开宇宙，活人万万，合寿千千。", "凫鹥太平世也，要东还、赴上是何年。", "消得清时钟鼓，不妨平地神仙。"]}