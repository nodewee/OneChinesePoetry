{"author": "刘辰翁", "period": null, "type": "词", "title": "归朝歌", "paragraphs": ["最是一人称好处。", "昨日小春留得住。", "梅花信信望东风，须待公归香满路。", "年时今已度。", "长是巴山深夜雨。", "宣又召，凯还簇簇，要见寿觞举。", "扫尽窝蜂闲绣斧。", "叠鼓春声欢岁暮。", "燕台剑履趣锋车，银信低低传好语。", "紫貂裘脱与。", "肘印累累映三组。", "但重省，西来斗水，忘却爱卿取。"]}