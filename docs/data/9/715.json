{"author": "周密", "period": null, "type": "词", "title": "齐天乐", "paragraphs": ["东风又入江南岸，年年汉宫春早。", "宝屑无痕，生香有韵，消得何郎花恼。", "孤山梦绕。", "记路隔金沙，那回曾到。", "夜月相思，翠尊谁共饮清醥。", "天寒空念赠远，水边凭为问，春得多少。", "竹外凝情，墙阴照影，谁见嫣然一笑。", "吟香未了。", "怕玉管西楼，一声霜晓。", "花自多情，看花人自老。"]}