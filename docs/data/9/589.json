{"author": "刘辰翁", "period": null, "type": "词", "title": "金缕曲・贺新郎", "paragraphs": ["问何年种植。", "独成蹊、花烂漫，锦开千步。", "花下老人犹记我，不似那回赏处。", "并吹却、道边谢墅。", "黄四娘家今何在，也飘零、偎向前村住。", "千万恨，寄红雨。", "携壶藉草行歌暮。", "记前宵、深盟止酒，况堪扶路。", "破手一杯花浮面，不觉二三四五。", "更竹里、颠狂崔护。", "试语看花诸君子，但如今、俯仰成前度。", "君不见，曲江树。"]}