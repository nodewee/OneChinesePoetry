{"author": "林自然", "period": null, "type": "词", "title": "酹江月・念奴娇", "paragraphs": ["凿开混沌，见钱塘南控、长江凝碧。", "今古词人图此景，谁解推原端的。", "岁去年来，日庚月甲，因甚无差忒。", "如今说破，要知天地来历。", "道散有一强名，五行颠倒，互列乾坤历。", "坎水逆流朝丙户，随月盈亏消息。", "气到中秋，金能生水，倍涌千重雪。", "神仙妙用，与潮没个差别。"]}