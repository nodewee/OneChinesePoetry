{"author": "刘辰翁", "period": null, "type": "词", "title": "念奴娇", "paragraphs": ["先生自寿，拥衾寒，重赋凌云游意。", "我有大儿孔文举，弱冠骎骎暮齿。", "桃已三偷，树犹如此，前度花开几。", "蓬莱可塞，还童却老无计。", "为此授笔翩翩，大江东去，好似歌头起。", "寄与两家孙又子，长看以文为戏。", "某所某公，同年同月，谁翦招魂纸。", "前三例好，不须举後三例。"]}