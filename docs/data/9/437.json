{"author": "刘辰翁", "period": null, "type": "词", "title": "齐天乐", "paragraphs": ["海枯泣尽天吴泪。", "又涨经天河水。", "万古鱼龙，雷收电卷，宇宙刹那间戏。", "沉兰坠芷。", "想重整荷衣，顿惊腰细。", "尚有干将，冲牛射斗定何似。", "成都桥动万里。", "叹何时重见，鹃啼人起。", "孤竹双清，紫荆半落，到此吟枯神瘁。", "对床永已。", "但梦绕青神，尘昏白帝。", "重反离骚，众醒吾独醉。"]}