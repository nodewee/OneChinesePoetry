{"author": "周密", "period": null, "type": "词", "title": "木兰花慢", "paragraphs": ["碧霄澄暮霭，引琼驾、碾秋光。", "看翠阕风高，珠楼夜午，谁捣玄霜。", "沧茫。", "玉田万顷，趁仙查、咫尺接天潢。", "彷佛凌波步影，露浓佩冷衣凉。", "明。", "净洗新妆。", "随皓彩、过西厢。", "正雾衣香润，云鬟绀湿，私语相将。", "鸳鸯。", "误惊梦晓，掠芙蓉、度影入银塘。", "十二栏干伫立，凤箫怨彻清商。"]}