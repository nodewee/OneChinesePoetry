{"author": "邓剡", "period": null, "type": "词", "title": "木兰花慢", "paragraphs": ["步凉飔绿野，□锺鼓、□园林。", "有骑竹更生，扶藜未老，歌舞堂阴。", "金鞭半横玉带，烨神人、风度五云深。", "大耐自应鹤骨，活人总是天心。", "寿蒲香晚尚堪斟。", "梧竹对潇森。", "早问道燕城，衣裁绣衮，台筑黄金。", "天瓢正消几滴，化中原、焦土作甘霖。", "却伴赤松未晚，碧桃花下横琴。"]}