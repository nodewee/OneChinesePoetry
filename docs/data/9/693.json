{"author": "周密", "period": null, "type": "词", "title": "曲游春", "paragraphs": ["楚苑东风外，暖丝情絮，春思如织。", "燕约莺期，恼芳情偏在，翠深红隙。", "漠漠香尘隔。", "沸十里、乱弦丛笛。", "看画船，尽入西泠，闲却半湖春色。", "柳陌。", "新烟凝碧。", "映帘底宫眉，堤上游勒。", "轻暝笼寒，怕梨云梦冷，杏香愁幂。", "歌管酬寒食。", "奈蝶怨、良宵岑寂。", "正满湖、碎月摇花，怎生去得。"]}