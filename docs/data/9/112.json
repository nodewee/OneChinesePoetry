{"author": "何梦桂", "period": null, "type": "词", "title": "沁园春", "paragraphs": ["尚书当年，蓬矢桑弧，初度佳期。", "是词林老虎，文场威凤，人中祥瑞，天下英奇。", "太守买臣，中书坡老，五十二年回首非。", "人间事，且开眉一笑，醉倒金卮。", "阿婆还忆年时。", "也曾趁鸿胪拜玉墀。", "念青衫荷叶，嫁衣尚在，青铜菱影，破镜犹遗。", "半席寒毡，一官俯首，造物还应戏小儿。", "问天道，看是他谁戏我，我戏他谁。"]}