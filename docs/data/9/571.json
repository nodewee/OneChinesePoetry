{"author": "刘辰翁", "period": null, "type": "词", "title": "金缕曲・贺新郎", "paragraphs": ["秋老寒香圃。", "自春来、桔槔闲了，去天尺五。", "陌上踏歌来何暮，收得黄云如土。", "但稽首、福星初度。", "不是使君人间佛，甚今朝、欲雨今朝雨。", "持寿酒，为公舞。", "虎头画手谁甚许。", "写天人、方瞳红颊，共宾笑语。", "卫戟连营三千士，簇簇满城箫鼓。", "早恐是、留公不住。", "飞去翩翩嫌白鹭，算来年、稀姓多登府。", "祝千岁，奉明主。"]}