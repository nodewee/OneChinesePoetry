{"author": "周密", "period": null, "type": "词", "title": "齐天乐", "paragraphs": ["清溪数点芙蓉雨，苹飙泛凉吟艗。", "洗玉空明，浮珠沆瀣，人静籁沈波息。", "仙潢咫尺。", "想翠宇琼楼，有人相忆。", "天上人间，未知今夕是何夕。", "此生此夜此景，自仙翁去後，清致谁识。", "散发吟商，簪花弄水，谁伴凉宵横笛。", "流年暗惜。", "怕一夕西风，井梧吹碧。", "底事闲愁，醉歌浮大白。"]}