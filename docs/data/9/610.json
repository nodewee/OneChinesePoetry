{"author": "刘辰翁", "period": null, "type": "词", "title": "摸鱼儿", "paragraphs": ["醉与君、狂歌又笑，不知当日何调。", "孤山梅下吟魂冷，说甚那时苏小。", "沧波眇。", "奈此岛，累累竟是谁家表。", "归欤白鸟。", "看四圣飘香，朱门金榜，化作竺飞峤。", "衰也久，旧游梦翠禽绕。", "兮轧、皎兮窈。", "相思一夜窗前白，谁识余怀渺渺。", "残年了。", "听画角，悲凉又是霜天晓。", "馀音杳缈。", "叹五十之年，我加八九，君隔几科诏。"]}