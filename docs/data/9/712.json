{"author": "周密", "period": null, "type": "词", "title": "拜星月慢", "paragraphs": ["腻叶阴清，孤花香冷，迤逦芳洲春换。", "薄酒孤吟，怅相如游倦。", "想人在、絮幕香帘凝望，误忍几许，烟樯风幔。", "芳草天涯，负华堂双燕。", "记箫声、淡月梨花院。", "砑笺红、谩写东风怨。", "一夜落月啼鹃，唤四桥吟缆。", "荡归心、已过江南岸。", "清宵梦、远逐飞花乱。", "几千万缕垂杨，翦春愁不断。"]}