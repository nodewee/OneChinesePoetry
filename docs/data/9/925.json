{"author": "翁溪园", "period": null, "type": "词", "title": "沁园春", "paragraphs": ["记得花筵，巧夕星河，初度女牛。", "更四双荚，十分桂魄，中元佳致，妆点初秋。", "蔼蔼非烟，如雾，锦水郁葱佳气浮。", "人人道，是王孙帝胄，今日生朝。", "银潢万叶源流。", "见一点长庚辉绛霄。", "似东平为善，河间献雅，风流酝藉，西汉诸刘。", "恰遇称觞，蓬壶歌缓，满酌蒲萄双玉舟。", "椿松等算，年年醉傲，花马金裘。"]}