{"author": "刘辰翁", "period": null, "type": "词", "title": "水龙吟", "paragraphs": ["多年绿幕黄帘，瓶花黯黯无谁主。", "荀陈迹远，燕吴路断，何人星聚。", "四圣楼台，水仙华表，冷烟和雨。", "但徘徊梦想，美人不见，空犹记、铁炉步。", "过尽凉风天末，坠华笺、行行飞翥。", "一端翠织，锦鲸茅屋，天吴惊舞。", "念我何辰，涸阴冰子，生怜金虎。", "恨儿痴不了，山川悠缅，共君黉宇。"]}