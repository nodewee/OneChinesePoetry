{"author": "刘辰翁", "period": null, "type": "词", "title": "水龙吟", "paragraphs": ["征衫春雨纵横，可曾湿得飞花透。", "知君念我，溪南徙倚，谁家红袖。", "藉草成眠，簪花倚醉，狂歌扶手。", "叹故人何处，闻鹃堕泪，春去也、到家否。", "说与东风情事，怕东风、似人眉皱。", "乱山华屋，残邻废里，不堪回首。", "寒食江村，牛羊丘陇，茅檐酤酒。", "笑周秦来往，与谁同梦，说开元旧。"]}