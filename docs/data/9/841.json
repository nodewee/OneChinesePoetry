{"author": "王奕", "period": null, "type": "词", "title": "西河", "paragraphs": ["江左地。", "兴亡旧恨谁记。", "腥风不搅洛山云，怒涛怎起。", "泪眶历落泫新亭，碑趺犹卧江际。", "古今事，天莫倚。", "废兴元有时系。", "女墙月色自荒荒，尽平寸垒。", "舞台歌谢草痕深，青溪弥望烟水。", "马蹄杂遝锦绣市。", "认乌衣六朝，东巷西里。", "景物已非人世。", "但长干铁塔，岿然相对。", "檐铃嘈囋薰风里。"]}