{"author": "何梦桂", "period": null, "type": "词", "title": "摸鱼儿", "paragraphs": ["记年时、人人何处，长亭曾共尊酒。", "酒阑归去行人远，折不尽长亭柳。", "渐白首。", "待把酒送君，恰又清明後。", "青条似旧。", "问江北江南，离愁如我，还更有人否。", "留不住，强把蔬盘瀹韭。", "行舟又报潮候。", "风急岸花飞尽也，一曲啼红满袖。", "春波皱。", "青草外，人间此恨年年有。", "留连握手。", "叹人世相逢，百年欢笑，能得几回又。"]}