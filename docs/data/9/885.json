{"author": "刘鉴", "period": null, "type": "词", "title": "贺新郎", "paragraphs": ["曾作莺迁贺。", "道玉皇、久敕薇垣，分君星颗。", "只待好年好时日，约束东风吹堕。", "到今日、看来真个。", "恰好丁年翁七十，五云间、太乙吹藜火。", "青一点，杉溪左。", "太翁阴天来大。", "後隆山、层一层高，层层突过。", "簪绂蝉联孙又子，眼里人家谁那。", "算只有、翁恁麽。", "孙陆机云翁卫武，便履声、毡复尚书坐。", "拚几许，犀钱果。"]}