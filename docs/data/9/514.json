{"author": "刘辰翁", "period": null, "type": "词", "title": "瑞龙吟", "paragraphs": ["老人语。", "曾见昨日开炉，坠天花否。", "生年不合荒荒，枯根薄命，婵娟误汝。", "那知许。", "女乐如烟点点，江南处处。", "何时重到湖，淋漓载酒，依稀吊古。", "终待胭脂露掌，弄鸥招鹤，凭君画取。", "万柳漫堤，一丝一泪垂雨。", "絮里，又送金铜去。", "漫肠断、王孙望帝，呕心囊句。", "市隐今成趣。", "袖回地狭，天吴凤舞。", "莫是青州谱。", "怎不早，翩翩向青州住。", "回头蜃海，已沉花雾。"]}