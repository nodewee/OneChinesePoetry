{"author": "刘辰翁", "period": null, "type": "词", "title": "摸鱼儿", "paragraphs": ["渐无多、诗朋酒伴，东林复几人许。", "旧时船子西湖柳，词与东风尘土。", "重记否。", "那月月下旬，且避何人疏。", "当朝自负。", "甚堕髻愁眉，滕短後，一往似伧父。", "当年事，伤心说庾开府。", "人生无百年虑。", "虎头燕颔人间肉，不是蜜翁翁做。", "今又古。", "是楚对凡亡，为是凡亡楚。", "朝朝暮暮。", "听画角楼头，呜咽未断，重数五更鼓。"]}