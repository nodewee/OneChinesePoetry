{"author": "刘辰翁", "period": null, "type": "词", "title": "酹江月・念奴娇", "paragraphs": ["遥怜儿女，未解忆长安、十年前月。", "徙倚桂枝空延伫，无物同心堪结。", "冷落江湖，萧条门巷，犹著西楼客。", "恨无铁笛，一声吹裂山石。", "休说起舞登楼，那人已先我，渡江横楫。", "圆缺不销青冢恨，漠漠风沙如雪。", "西母长生，素娥好在，何皓当时发。", "山河如此，月中定是何物。"]}