{"author": "彭元逊", "period": null, "type": "词", "title": "玉女迎春慢・玉女迎春", "paragraphs": ["浅入新年，逢人日、拂拂淡烟无雨。", "叶底妖禽自语。", "小啄幽香还吐。", "东风辛苦，便怕有、踏青人误。", "清明寒食，消得渡江，黄翠千缕。", "看临小帖宜春，填轻晕湿，碧花生雾。", "为说钗头袅袅，系著轻盈不住。", "问郎留否。", "似昨夜、教成鹦鹉。", "走马章台，忆得画眉归去。"]}