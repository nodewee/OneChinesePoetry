{"author": "曹", "period": null, "type": "词", "title": "兰陵王", "paragraphs": ["杏花坼。", "烟柳藏鸦翠陌。", "苏堤上、人正踏青，嫩草茸茸衬罗袜。", "游丝挂晴塔。", "十里酣红艳白。", "秋千外，娇靥笑春，一片笙箫绮霞碧。", "阿香妒倾国。", "把镜日深奁，丝雨愁织。", "崇桃积李无颜色。", "但蝶粉香渍，燕泥芹冷，紫钱芳晕翳宝瑟。", "怅还近寒食。", "岑寂。", "恨无极。", "更酒驿孤烟，棋院长日。", "梨花满地春狼藉。", "望凤阙波渺，燕楼云隔。", "凭阑干晚，吟袖湿，但笑拍。"]}