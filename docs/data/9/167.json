{"author": "曹", "period": null, "type": "词", "title": "玲珑四犯", "paragraphs": ["一架幽芳，自过了梅花，独占清绝。", "露叶檀心，香满万条晴雪。", "肌素净冼铅华，似弄玉、乍离瑶阙。", "看翠蛟、白凤飞舞，不管暮烟啼鴂。", "酒中风格天然别。", "记唐宫、赐樽芳冽。", "玉蕤唤得馀春住，犹醉迷飞蝶。", "天气乍雨乍晴，长是伴、牡丹时节。", "夜散琼楼宴，金铺深掩，一庭香月。"]}