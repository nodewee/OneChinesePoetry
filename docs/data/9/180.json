{"author": "谭宣子", "period": null, "type": "词", "title": "摸鱼儿", "paragraphs": ["掩朱弦、住听金缕。", "天涯同是羁旅。", "多情记把香罗袖，残粉半粘荆树。", "还信否。", "便忍道、石台暗寂春无主。", "分明间阻。", "那睡鸭嘘云，翔鸳溜月，此际更休语。", "人间世，谁识缄愁最苦。", "轻帆重解烟雨。", "而今翻笑周郎误。", "挑剔寒缸寻谱。", "游倦处。", "果因甚、亭亭瘦影如前度。", "无由寄与。", "待谢却梅花，东风为我，吹梦过淮浦。"]}