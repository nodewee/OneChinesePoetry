{"author": "何梦桂", "period": null, "type": "词", "title": "沁园春", "paragraphs": ["老去无心，看尽青山，山前暮云。", "问重来海燕，乌衣安在，乍归辽鹤，华表空存。", "世路悠悠，风尘渺渺，白发相催乌兔频。", "浮生事，算天涯海角，谁是闲人。", "几番甲子庚申。", "看青草年年秋又春。", "笑武陵源上，桃花未实，山下，瑶树长新。", "霓羽飘零，蛾眉萧飒，欲觅神仙隔两尘。", "草堂在，但休教山鬼，夜半移文。"]}