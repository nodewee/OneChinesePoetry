{"author": "周密", "period": null, "type": "词", "title": "乳燕飞・贺新郎", "paragraphs": ["波影摇涟甃。", "趁熏风、一舸来时，翠阴清昼。", "去郭轩楹才数里，藓磴松关云岫。", "快屐齿、筇枝先後。", "空半危亭堪聚远，看洞庭、缥缈争奇秀。", "人自老，景如旧。", "来帆去棹还知否。", "问古今、几度斜阳，几番回首。", "晚色一川谁管领，都付雨荷烟柳。", "知我者、燕朋鸥友。", "笑拍阑干呼范蠡，甚平吴、却倩垂纶手。", "吁万古，付卮酒。"]}