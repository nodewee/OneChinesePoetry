{"author": "文天祥", "period": null, "type": "词", "title": "沁园春", "paragraphs": ["为子死孝，为臣死忠，死又何妨。", "自光岳气分，士无全节，君臣义缺，谁负刚肠。", "骂贼睢阳，爱君许远，留得声名万古香。", "後来者，无二公之操，百炼之钢。", "人生翕云亡。", "好烈烈轰轰做一场。", "使当时卖国，甘心降虏，受人唾骂，安得留芳。", "古庙幽沈，仪容俨雅，枯木寒鸦几夕阳。", "邮亭下，有奸雄过此，仔细思量。"]}