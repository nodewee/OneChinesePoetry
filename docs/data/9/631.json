{"author": "尹济翁", "period": null, "type": "词", "title": "玉蝴蝶", "paragraphs": ["几许暮春清思，未知芍药，先拟荼蘼。", "老却东风，春去不与人期。", "似情多、何曾荀倩，便梦断、不为崔徽。", "且衔杯。", "暖风袭袭，淡日晖晖。", "怎知。", "怀芳心在，树花露泣，叶竹烟啼。", "满目青红，新愁成阵恨成围。", "画帘空、龙媒独倚，午阴静、燕子双飞。", "任春归。", "寻人柳下，梦句堂西。"]}