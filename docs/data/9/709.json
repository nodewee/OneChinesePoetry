{"author": "周密", "period": null, "type": "词", "title": "玲珑四犯", "paragraphs": ["波暖尘香，正嫩日轻阴，摇荡清昼。", "几日新晴，初展绮枰纹绣。", "年少忍负韶华，尽占断、艳歌芳酒。", "看翠帘、蝶舞蜂喧，催趁禁烟时候。", "杏腮红透梅钿皱。", "燕将归、海棠厮句。", "寻芳较晚，东风约、还在刘郎後。", "凭问柳陌旧莺，人比似、垂杨谁瘦。", "倚画阑无语，春恨远、频回首。"]}