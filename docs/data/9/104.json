{"author": "何梦桂", "period": null, "type": "词", "title": "沁园春", "paragraphs": ["衮衣绣裳，彤弓卢矢，山西将门。", "自雪岭蓬婆，夷成坦道，炎州蜓獠，去连营。", "吴越儿童，江淮草木，七见元戎识姓名。", "争知道，这一隅斗大，尚借麾旌。", "西风吹下天声。", "看万骑貔貅入井陉。", "彼山棚魍魉，雷霆震击，海濒赤子，天日开明。", "事业方来，乾坤无尽，千古英雄不偶生。", "从兹去，看云台翼轸，麟阁丹青。"]}