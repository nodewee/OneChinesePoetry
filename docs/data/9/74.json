{"author": "谢枋得", "period": null, "type": "词", "title": "沁园春", "paragraphs": ["十五年来，逢寒食节，皆在天涯。", "叹雨濡露润，还思宰柏，风柔日媚，羞看飞花。", "麦饭纸钱，只鸡斗酒，几误林间噪喜鸦。", "天笑道，此不由乎我，也不由他。", "鼎中炼熟丹砂。", "把紫府清都作一家。", "想前人鹤驭，常游绛阙，浮生蝉蜕，岂恋黄沙。", "帝命守坟，王令修墓，男子正当如是邪。", "又何必，待过家上冢，画锦荣华。"]}