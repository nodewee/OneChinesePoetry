{"author": "奚?", "period": null, "type": "词", "title": "永遇乐", "paragraphs": ["一雁斜阳，乱蛩衰草，天净秋远。", "独立西风，星星鬓影，疑被蕖霜染。", "蹇修何处，秋深湘水，隐约数峰青浅。", "想而今，亭亭皓月，共谁倚阑凄惋。", "瑶箱翠袭，玉奁芸剪，暗里泪化偷溅。", "一日思量，十年瘦削，春色回眸减。", "雕鸾好在，文箫重许，酒试香庭苑。", "正销魂，馀霞散碧，暮鸦数点。"]}