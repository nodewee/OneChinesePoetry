{"author": "萧元之", "period": null, "type": "词", "title": "渡江云", "paragraphs": ["流苏垂翠幰，高低一色，红紫等泥沙。", "香山居士老，柳枝桃叶，飞梗属谁家。", "好音过耳，任啼鸟、怨入芳华。", "心情懒，笔床吟卷，醉墨戏翻鸦。", "堪嗟。", "雕弓快马，敕勒追踪，向夕阳坡下。", "休更忆，青丝络辔，红袖裁纱。", "司空见惯浑如梦。", "笑几回、索苇吹葭。", "山中乐，从渠恣赏莺花。"]}