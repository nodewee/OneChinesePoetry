{"author": "奚?", "period": null, "type": "词", "title": "宴瑶池・越江吟", "paragraphs": ["紫鸾飞舞，又东华宴罢，归步凝碧。", "缥缈天风吹送处，泠泠佩声清逸。", "青童两两，争笑拈、琪花半折。", "羽衣寒露香披，翠幢珠辂去云疾。", "西真还又传帝敕。", "霞城检校，问学仙消息。", "玉府高寒，有不老丹容，自然琼液。", "人间尘梦，应误认、烟痕雾迹。", "洞云依约开时，丹华飞素白。"]}