{"author": "刘辰翁", "period": null, "type": "词", "title": "金缕曲・贺新郎", "paragraphs": ["叶叶跳珠雨。", "里湖通、十里红香，画桡齐举。", "昨梦天风高黄鹄，下俯人间何许。", "但动地、潮声如鼓。", "竹阁楼台青青草，问木棉、羁客魂归否。", "盘泣露，寺钟语。", "梦回酷似灵均苦。", "叹神游、前度都非，明朝重五。", "满眼离骚无人赋，忘却君愁吊古。", "任醉里、乌乌缕缕。", "渺渺茂陵安期叟，共鄗池、夜别还于楚。", "采涧绿，久延伫。"]}