{"author": "郭居安", "period": null, "type": "词", "title": "木兰花慢", "paragraphs": ["听都人共语，又还是、岁逢庚。", "记今帖频催，衮衣将至，绣幰先迎。", "笙歌六宫齐奏，到而今、犹唱贺升平。", "千岁人间福本，天公著意看承。", "秋深。", "帘卷空明。", "问西子，最宜晴。", "喜新来多暇，玉醪龙炙，菊院花城。", "明年耳孙头上，更君王、亲点泥金。", "兜率摩耶住世，长看佛度众生。"]}