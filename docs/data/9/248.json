{"author": "陈坦之", "period": null, "type": "词", "title": "沁园春", "paragraphs": ["睡起闻莺，卷帘微雨，黄昏递愁。", "正青翰音断，离怀几摺，碧云暮合，千里双眸。", "思发花前，人归雁後，误记归帆天际舟。", "浑无据，但馀香绕梦，频到西楼。", "风流。", "翻是花雠。", "谩长遣眉山翠不流。", "想哀筝绕指，鸿移凤咽，残灯背泣，玉沁春柔。", "夜月精神，朝阳微艳，何处瑶台轻驻留。", "愁无际，被东风吹去，绿黯芳洲。"]}