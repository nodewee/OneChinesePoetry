{"author": "曹", "period": null, "type": "词", "title": "宴山亭・燕山亭", "paragraphs": ["香月玲珑，柔风镂刻，嫩绿枝头圆腻。", "绯桃院宇，絮柳池塘，独立万红尘外。", "戏舞千团，讶粉羽、留连春媚。", "非是。", "看滚雪抛琼，镜鸾相倚。", "唐昌仙观风流，有霞洞藏花，绀环玉蕊。", "雕阑占赏，禁苑承恩，难比太平瑶卉。", "遍插金瓶，更移近、宝猊烟翠。", "堪爱。", "只少个、鸳鸯绣带。"]}