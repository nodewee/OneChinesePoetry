{"author": "刘辰翁", "period": null, "type": "词", "title": "酹江月・念奴娇", "paragraphs": ["西风处士，例一枝团月，咸平印印。", "千古诗宗传不绝，至竟被渠道尽。", "雪返香魂，霜吹晓怨，肯受东君聘。", "罗浮梦转，兔环知是谁孕。", "未说烟雨江南，垂垂青子，须要调金鼎。", "愁绝西山明秀处，依旧鹤南飞影。", "我白君元，君词我和，各自为长庆。", "後来桃李，遥遥别是花信。"]}