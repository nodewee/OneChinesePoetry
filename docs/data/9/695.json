{"author": "周密", "period": null, "type": "词", "title": "桂枝香", "paragraphs": ["岩霏逗绿。", "又凉入小山，千树幽馥。", "仙影悬霜粲夜，楚宫六六。", "明霞洞窅珊瑚冷，对清商、吟思堪掬。", "麝痕微沁，蜂黄浅约，数枝秋足。", "别有雕阑翠屋。", "任满帽珠尘，拼醉香玉。", "瘦倚西风，谁见露侵肌粟。", "好秋能几花前笑，绕凉云、重唤银烛。", "宝瓶空晓，珍丛怨月，梦回金谷。"]}