{"author": "翁溪园", "period": null, "type": "词", "title": "水龙吟", "paragraphs": ["镇淮楼下旌旗，晶明辉映云山阁。", "宸旒倚重，折冲千里，无逾秋壑。", "缓带清裘，纶巾羽扇，从容筹略。", "使毡裘胆破，丁宁边吏，无生事，空沙漠。", "二十四桥风月，称迷楼、卷尽帘箔。", "绂麟华旦，饱吟玉蕊，款簪金药。", "驿骑朝驰，宝鞍赍赐，御筵宣押。", "更赐环促召，中书入令，作汾阳郭。"]}