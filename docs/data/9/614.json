{"author": "刘辰翁", "period": null, "type": "词", "title": "金缕曲・贺新郎", "paragraphs": ["世事如何说。", "似举鞍、回头笑问，并州儿葛。", "手障尘埃黄花路，千里龙沙如雪。", "著破帽、萧萧馀发。", "行过故人柴桑里，抚长松、老倒山间月。", "聊共舞，命相瑟。", "春风五老多年别。", "看使君、神交意气，依然晚合。", "袖有玉龙提携去，满眼黄金台骨。", "说不尽、古人痴绝。", "我醉看天天看我，听秋风、吹动檐间铁。", "长啸起，两山裂。"]}