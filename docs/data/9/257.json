{"author": "续雪谷", "period": null, "type": "词", "title": "念奴娇", "paragraphs": ["砌红慵扫，问东风、应念西园廖落。", "帘卷垂阳莺啭巧，才见还因飞却。", "拈指光阴，关心节序，总在秋千索。", "翻翻双蝶，傍人争趁行乐。", "曾记步月归来，秦筝弹遍，共倚阑干角。", "别後池亭谁斗草，多少芳游担阁。", "世事升沈，人生聚散，俯仰空如昨。", "馀香犹在，绣帏清晓寒薄。"]}