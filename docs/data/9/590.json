{"author": "刘辰翁", "period": null, "type": "词", "title": "金缕曲・贺新郎", "paragraphs": ["少日都门路。", "听长亭、青山落日，不如归去。", "十八年间来往断，白首人间今古。", "又惊绝、五更一句。", "道是流离蜀天子，甚当初、一似吴儿语。", "臣再拜，泪如雨。", "画堂客馆真无数。", "记画桥、黄竹歌声，桃花前度。", "风雨断魂苏季子，春梦家山何处。", "谁不愿、封侯万户。", "寂暮江南轮四角，问长安、道上无人住。", "啼尽血，向谁诉。"]}