{"author": "周密", "period": null, "type": "词", "title": "国香慢・国香", "paragraphs": ["玉润金明。", "记曲屏小几，翦叶移根。", "经年汜人重见，瘦影娉婷。", "雨带风襟零乱，步云冷、鹅管吹春。", "相逢旧京洛，素靥尘缁，仙掌霜凝。", "国香流落恨，正冰铺翠薄，谁念遗簪。", "水天空远，应念矾弟梅兄。", "渺渺鱼波望极，五十弦、愁满湘云。", "凄凉耿无语，梦入东风，雪尽江清。"]}