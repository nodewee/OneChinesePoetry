{"author": "刘辰翁", "period": null, "type": "词", "title": "霓裳中序第一", "paragraphs": ["银河下若木。", "暖涨一川春雾绿。", "白凤徘徊清淑。", "似沉水无烟，汤千斛。", "柔肌暗粟。", "想临流、娇喷轻触。", "空恨恨，何人热恼，却忆冷泉掬。", "酥玉。", "未谙汤沐。", "深又浅、荡摇心目。", "云蒸雨渍翻覆。", "泛影浮红，飘飘相逐。", "裳衣还未欲。", "蓦自怪、野鸳双浴。", "华清远，寒猿夜绕，落月可能漉。"]}