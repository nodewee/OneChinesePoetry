{"author": "赵文", "period": null, "type": "词", "title": "花犯", "paragraphs": ["绣帘深，刘郎一笑，风流胜前度。", "戟香门户。", "还别有祥云，檐外飞舞。", "洞底烛下应低语。", "晨妆须带曙。", "待献了、堂前罗袜，双双交祝付。", "从前茜桃与杨枝，如今便、合逊梅花为主。", "行乐处。", "西溪上、柳汀花屿。", "封侯事、看人漫苦。", "谁能向、黄河风雪路。", "且对取、锦屏金幕，双蛾新样妩。"]}