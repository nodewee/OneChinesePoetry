{"author": "何梦桂", "period": null, "type": "词", "title": "贺新郎", "paragraphs": ["更静钟初定。", "卷珠帘、人人独立，怨怀难忍。", "欲拨金猊添沉水，病力厌厌不任。", "任蝶粉、蜂黄消尽。", "亭北海棠还开否，纵金钗、犹在成长恨。", "花似我，瘦应甚。", "凄凉无寐闲衾枕。", "看夜深、紫垣华盖，低摇杠柄。", "重拂罗裳蹙金线，尘满双鸳花胜。", "孤负我、花期春令。", "不怕镜中羞华发，怕镜中、舞断孤鸾影。", "天尽处，悠悠兴。"]}