{"author": "何梦桂", "period": null, "type": "词", "title": "摸鱼儿", "paragraphs": ["把心期、半生孤负。", "玉堂元在何处。", "朱弦弹绝无人听，空操离鸾烈女。", "遇不遇。", "休更问、悠悠世事都如许。", "人生草露。", "看百岁勋名，青铜鬓影，抚剑泪如雨。", "知谁语。", "落落江空岁暮。", "人间一梦今古。", "雷塘十里斜阳外，野草寒鸦无数。", "身世寓。", "聊尔耳、江山有恨谁堪付。", "冰心更苦。", "都说与梅花，参横月落，一醉且归去。"]}