{"author": "刘辰翁", "period": null, "type": "词", "title": "六州歌头", "paragraphs": ["向来人道，真个胜周公。", "燕然眇。", "浯溪小。", "万世功。", "再建隆。", "十五年宇宙，宫中膺。", "堂中伴。", "翻虎鼠，搏鹯雀，覆蛇龙。", "鹤发庞眉，憔悴空山久，来上东封。", "便一朝符瑞，四十万人同。", "说甚东风。", "怕西风。", "甚边尘起，渔阳惨。", "霓裳断。", "广寒宫。", "青楼杳。", "朱门悄。", "镜湖空。", "里湖通。", "大纛高牙去，人不见，港重重。", "斜阳外，芳草碧，落花红。", "抛尽黄金无计，方知道、前此和戎。", "但千年传说，夜半一声铜。", "何面江东。"]}