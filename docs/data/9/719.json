{"author": "周密", "period": null, "type": "词", "title": "瑞鹤仙", "paragraphs": ["翠屏围昼锦。", "正柳织烟绡，花易春镜。", "层阑几回凭。", "看六桥莺晓，两堤鸥暝。", "晴岚隐隐。", "映金碧、楼台远近。", "谩曾夸、万幅丹青，画笔画应难尽。", "那更。", "波涵月彩，露裛莲妆，水描梅影。", "调朱弄粉，凭谁写，四时景。", "问玉奁西子，山眉波盼，多少浓施浅晕。", "算何如、付与吟翁，缓评细品。"]}