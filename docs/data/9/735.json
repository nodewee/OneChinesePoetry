{"author": "周密", "period": null, "type": "词", "title": "齐天乐", "paragraphs": ["曲屏遮断行云梦，西楼怕听疏雨。", "研冻凝华，香寒散雾，呵笔慵题新句。", "长安倦旅。", "叹衣染尘痕，镜添秋缕。", "过尽飞鸿，锦笺谁为寄愁去。", "箫台应是怨别，晓寒梳洗懒，依旧眉妩。", "酒滴垆香，花围坐暖，闲却珠鞲钿柱。", "芳心谩语。", "恨柳外游缰，系情何许。", "暗卜归期，细将梅蕊数。"]}