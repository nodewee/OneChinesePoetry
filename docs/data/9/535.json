{"author": "刘辰翁", "period": null, "type": "词", "title": "沁园春", "paragraphs": ["笑贡生狂，日日弹冠，西望王阳。", "待泥封屡下，蒲轮不至，卖琅琊产，办舍人装。", "厚绿故人，黄金有术，何不分伊肘後方。", "他年老，三千里外，八十思乡。", "何如吾寿华堂。", "在丞相东山旧第旁。", "任王人亲至，不妨高枕，吾州盛事，更短邻墙。", "我学希夷，邀公共坐，游戏壶中日月长。", "山僧道，成仙未晚，救火须忙。"]}