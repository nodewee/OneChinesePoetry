{"author": "刘辰翁", "period": null, "type": "词", "title": "百字令・念奴娇", "paragraphs": ["少微星小。", "抚剑气横空，隐见林杪。", "夜来宋都如雨，更长得奇哉懰皎。", "与汝三龄，览余初度，一语占先兆。", "暮年喜见，甲申聚五星照。", "堪叹亡国馀民，老人孺子，尔汝霜桥晓。", "骑马听鸡朝寂寞，梦入南枝三绕。", "洛社耆英，行窝真率，著我真堪笑。", "与公试数，开禧嘉定宝绍。"]}