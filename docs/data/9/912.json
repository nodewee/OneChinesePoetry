{"author": "彭元逊", "period": null, "type": "词", "title": "忆旧游", "paragraphs": ["记新楼试酒，上客回车，初识能歌。", "几许怜才意，觉援琴意动，授简情多。", "青鸾昼下缥缈，烟雾隔轻罗。", "还自有人猜，素巾承汗，微影双蛾。", "西陂千树雪，欲绝世乘风，下照沧波。", "怪倚春憔悴，扁舟月上，草草相过。", "少年翰墨相误，幽恨愧星河。", "谁为语伶玄，秋风并冷双燕窠。"]}