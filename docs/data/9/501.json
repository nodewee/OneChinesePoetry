{"author": "刘辰翁", "period": null, "type": "词", "title": "水龙吟", "paragraphs": ["多年袖瓣心香，重新拈出为公寿。", "唤起老龙，如今正是，欠伸时候。", "弱语闻莺，轻阴转柳，弦薰未透。", "信江南，自有真孺未用，须待见、衮和绣。", "闻说锋车在道，更四辈、传宣来骤。", "蟠胸何限，天门夜对，春宫晨奏。", "梅子阴浓，菖蒲花老，枯槔闲後。", "但北关下泽，遗民社在，贺公归昼。"]}