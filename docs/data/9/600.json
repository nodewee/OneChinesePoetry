{"author": "刘辰翁", "period": null, "type": "词", "title": "摸鱼儿", "paragraphs": ["又非他、今年晴少，海棠也恁空过。", "清羸欲与花同梦，不似蝶深深卧。", "春怜我。", "我又自、怜伊不见侬赓和。", "已无可奈。", "但愁满清漳，君归何处，无泪与君堕。", "春去也，尚欲留春可可。", "问公一醉能颇。", "锺情剩有词千首，待写大招招些。", "休阿那。", "阿那看、荒荒得似江南麽。", "老夫婆娑。", "问篱下闲花，残红有在，容我更簪朵。"]}