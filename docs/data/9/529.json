{"author": "刘辰翁", "period": null, "type": "词", "title": "沁园春", "paragraphs": ["六十一翁，垂银带鱼，插四角轮。", "把百个今朝，重排花甲，十年前事，似臼齑辛。", "骰选功名，酒中富贵，管取当筵满劝旬。", "槐知道，待二郎做甚，父子封申。", "便应际会昌辰。", "怕林下相逢未是真。", "看焚芰裂荷，起锺山笑，卖田僦马，堕贡生贫。", "後六十年，有无穷事，是宰官身是报身。", "年来好，莫做他宰相，便是全人。"]}