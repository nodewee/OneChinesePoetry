{"author": "刘辰翁", "period": null, "type": "词", "title": "摸鱼儿", "paragraphs": ["渺斜阳、村烟酒市，独教王谢如此。", "渔翁梦入江头絮，寂寂平安西子。", "东风起。", "东风起。", "种桃千树皆流水。", "桥边万里。", "甚老子情锺，明朝後日，又洒送春泪。", "春过雨，历历远山如洗。", "暮云堪共谁倚。", "诸贤洛下风流散，轻薄纷纷馀几。", "聊尔尔。", "问世事。", "何如自嗅残花蕊。", "金铜剑履。", "但陌上相逢，摩挲一笑，铸此几时矣。"]}