{"author": "何梦桂", "period": null, "type": "词", "title": "喜迁莺", "paragraphs": ["东君别後。", "见说道花枝，也成消瘦。", "夜雨帘栊，柳边庭院，烦恼有谁撋就。", "犹记旧看承处，梅子枝头如豆。", "最苦是，向重门人静，月明时候。", "知否。", "人不见，纵有音书，争似重携手。", "旧日沉腰，如今潘鬓，怎奈许多僝僽。", "极目万山深处，肠断不堪回首。", "情寸寸，到如今，只在长亭烟柳。"]}