{"author": "刘辰翁", "period": null, "type": "词", "title": "金缕曲・贺新郎", "paragraphs": ["春入番江雨。", "满湖山、莺啼燕雨，前歌後舞。", "闻道行骢行且止，却听谯楼更鼓。", "正未卜，阴晴同否。", "老子胸中高小范，这精神、堪更开封府。", "新治足，旧民苦。", "扁舟浩荡乘风去。", "看莱衣、思贤堂上，寿觞朝举。", "六十二三前度者，敢望香山老傅。", "又过了、午年端午。", "采采菖蒲三三节，寄我公、矫矫扶天路。", "重归衮，到相圃。"]}