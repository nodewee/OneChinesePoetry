{"author": "刘辰翁", "period": null, "type": "词", "title": "摸鱼儿", "paragraphs": ["也何须、晴如那日，欣然且过江去。", "玄都纵有看花便，耿耿自羞前度。", "堪恨处。", "人道是，漫山先落坡翁句。", "东风绮语。", "但适意当前，来寻须赋，此土亦吾圃。", "海山石，犹记芙蓉城主。", "弹过飞种成土。", "是间便作仙客杏，谁与一栽千树。", "朝又暮。", "怅二十五年，临路花如故。", "人生自苦。", "只唤渡观桃，侵寻至此，世事奈何许。"]}