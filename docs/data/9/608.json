{"author": "刘辰翁", "period": null, "type": "词", "title": "摸鱼儿", "paragraphs": ["想幼安、辽东归後，自羞年少龙首。", "长安市上垆边卧，枉却快行家走。", "空两袖。", "染醉墨淋漓，把似天香透。", "功名邂逅。", "便六一词高，君谟字伟，但见说行昼。", "人间事，苦似成丹无候。", "神清苔字如镂。", "明年六十闻歌後，颇记薄醺醺否。", "儿拍手。", "笑马上葛疆，也作家山友。", "烦伊起寿。", "更待复一中，毋多酌我，疏影共三嗅。"]}