{"author": "陈允平", "period": null, "type": "词", "title": "西河", "paragraphs": ["形胜地。", "西陵往事重记。", "溶溶王气满东南，英雄闲起。", "凤游何处古台空，长江缥缈无际。", "石头城上试倚。", "吴襟楚带如系。", "乌衣巷陌几斜阳，燕闲旧垒。", "後庭玉树委歌尘，凄凉遗恨流水。", "买花问酒锦绣市。", "醉新亭、芳草千里。", "梦醒觉非今世。", "对三山、半落青天，数点白鹭，飞来西风里。"]}