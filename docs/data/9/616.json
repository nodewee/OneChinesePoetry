{"author": "刘辰翁", "period": null, "type": "词", "title": "大", "paragraphs": ["任琐窗深、重帘闭，春寒知有人处。", "常年笑花信，问东风情性，是娇是妒。", "冰柳成须，吹桃欲削，知更海堂堪否。", "相将燕归又，看香泥半雪，欲归还误。", "漫低回芳草，依稀寒食，朱门封絮。", "少年惯羁旅。", "乱山断，树唤船渡。", "正暗想、鸡声落月，梅影孤屏，更梦衾、千重似雾。", "相如倦游去。", "掩四壁、凄其春暮。", "休回首、都门路。", "几番行晓，个个阿娇深贮。", "而今断烟细雨。"]}