{"author": "周密", "period": null, "type": "词", "title": "齐天乐", "paragraphs": ["宫檐融暖晨妆懒。", "轻霞未匀酥脸。", "倚竹娇颦，临流瘦影，依约尊前重见。", "盈盈笑靥。", "映珠络玲珑，翠绡葱茜。", "梦入罗浮，满衣清露暗香染。", "东风千树易老，怕红颜旋减，芳意偷变。", "赠远天寒，吟香夜永，多少江南新怨。", "琼疏静掩。", "任翦雪栽云，竞夸轻艳。", "画角黄昏，梦随春共远。"]}