{"author": "赵文", "period": null, "type": "词", "title": "望海潮", "paragraphs": ["云外梅阴，雨馀苔晕，嫩寒初沁罗裳。", "书几凝尘，琴丝带润，小窗幽梦生凉。", "新水涨银塘。", "恨王孙去後，烟草茫茫。", "记得湖山胜处，相对拆封黄。", "情笺思墨犹香。", "奈当时两鬓，都是吴霜。", "兔颖吟苦，裘解尽，何意此□游梁。", "旧话不堪长。", "便倩薰风吹去，本地看风光。", "惟有青山，伴我耕钓老村庄。"]}