{"author": "刘辰翁", "period": null, "type": "词", "title": "乳燕飞・贺新郎", "paragraphs": ["过雨城西路。", "看轻云、弄日花间，微寒如雾。", "谁是宣华门守者，报我十分开五。", "便痛饮、能销几度。", "寄语後来看花客，待看花、莫待开成树。", "成树也，半为土。", "巢蜀锦今何许。", "记西湖、聚景村庄，王亭谢墅。", "冷落柯丘二三子，更问何园韩圃。", "悄一笑、回车竹所。", "点点守宫包红泪，纵倾城、一顾倾城顾。", "家国事，正何与。"]}