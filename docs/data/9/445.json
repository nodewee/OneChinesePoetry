{"author": "刘辰翁", "period": null, "type": "词", "title": "大圣乐", "paragraphs": ["芳草如云，飞红似雨，卖花声过。", "况回首、洗马塍荒，更寒食、宫人斜闭，烟雨铜驼。", "提壶卢何所得酒，泥滑滑、行不得也哥哥。", "伤心处，斜阳巷陌，人唱西河。", "天下事，不如意十常八九，无奈何。", "论兵忍事，对客称好，面皱如靴。", "广武噫嘻，东陵反覆，欢乐少兮哀怨多。", "休眉锁。", "问朱颜去也，还更来麽。"]}