{"author": "周密", "period": null, "type": "词", "title": "高阳台", "paragraphs": ["小雨分江，残寒迷浦，春容浅入蒹葭。", "雪霁空城，燕归何处人家。", "梦魂欲渡苍茫去，怕梦轻、还被愁遮。", "感流年，夜汐东还，冷照西斜。", "萋萋望极王孙草，认云中烟树，鸥外春沙。", "白发青山，可怜相对苍华。", "归鸿自趁潮回去，笑倦游、犹是天涯。", "问东风，先到垂杨，後到梅花。"]}