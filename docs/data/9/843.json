{"author": "蒲寿", "period": null, "type": "词", "title": "贺新郎", "paragraphs": ["铁笛穿花去。", "问长安、市上生涯，而今何似。", "破帽青衫尘满面。", "不识何人共语。", "且面壁、听风雨。", "惟我虚中元识破，笑人间、日月无停杼。", "名与利，莫轻许。", "人生穷达皆天铸。", "试灯前、为问灵龟，劝君休怒。", "心肯命通元有数，何幸知音记取。", "季主也、应留得住。", "百岁光阴弹指过，算伯夷、盗跖俱尘土。", "心一寸，人千古。"]}