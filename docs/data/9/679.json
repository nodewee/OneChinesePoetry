{"author": "周密", "period": null, "type": "词", "title": "三犯渡江云・渡江云", "paragraphs": ["冰溪空岁晚，苍茫雁影，浅水落寒沙。", "那回乘夜兴，云雪孤舟，曾访故人家。", "千林未绿，芳信暖、玉照霜华。", "共凭高，联诗唤酒，暝色夺昏鸦。", "堪嗟。", "澌鸣玉佩，山护云衣，又扁舟东下。", "想故园、天寒倚竹，袖薄笼纱。", "诗筒已是经年别，早暖律、春动香葭。", "愁寄远，溪边自折梅花。"]}