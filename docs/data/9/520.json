{"author": "刘辰翁", "period": null, "type": "词", "title": "永遇乐", "paragraphs": ["灯舫华星，崖山碇口，官军围处。", "璧月辉圆，银花焰短，春事遽如许。", "麟洲清浅，鳌山流播，愁似汨罗夜雨。", "还知道，良辰美景，当时邺下仙侣。", "而今无奈，元正元夕，把似月朝十五。", "小庙看灯，团街转鼓，总是添恻楚。", "传柑袖冷，吹藜漏尽，又见岁来去岁去。", "空犹记，弓弯一句，似虞兮语。"]}