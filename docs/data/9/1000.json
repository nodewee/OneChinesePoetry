{"author": "刘埙", "period": null, "type": "词", "title": "买陂塘・摸鱼儿", "paragraphs": ["倚楼西、西风惊鬓，吹回尘思萧瑟。", "碧桃花下骖鸾梦，十载雨沈云隔。", "空自忆。", "漫红蜡香笺，难写旧凄恻。", "烟村水国。", "欲闲却琴心，蠹残箧面，老尽看花客。", "河桥侧。", "曾试雕鞍玉勒。", "如今已忘南北。", "人间纵有垂杨在，欲挽一丝无力。", "君莫拍。", "浑不似、年时爱听酒边笛。", "湘帘巷陌。", "但斜照断烟，淡萤衰草，零落旧春色。"]}