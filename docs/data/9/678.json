{"author": "周密", "period": null, "type": "词", "title": "大圣乐", "paragraphs": ["娇绿迷云，倦红颦晓，嫩晴芳树。", "渐午阴、帘影移香，燕语梦回，千点碧桃吹雨。", "冷落锦宫人归後，记前度兰桡停翠浦。", "凭栏久，谩凝想凤翘，慵听金缕。", "留春问谁最苦。", "奈花自无言莺自语。", "对画楼残照，东风吹远，天涯何许。", "怕折露条愁轻别，更烟暝长亭听杜宇。", "垂杨晚，但罗袖、暗沾飞絮。"]}