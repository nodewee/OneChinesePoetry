{"author": "周密", "period": null, "type": "词", "title": "酹江月・念奴娇", "paragraphs": ["奁霏净洗，唤素娥睡起，平分秋色。", "雁背风高霜兔冷，露脚侵衣香湿。", "银浦流云，珠房迎晓，鬓影霜争白。", "玉尊良夜，与谁同醉瑶席。", "忍记倚桂分题，簪花筹酒，处处成陈迹。", "十二楼空环佩杳，惟有孤云知得。", "如此江山，依然风月，月底人非昔。", "知音何许，泪痕空沁愁碧。"]}