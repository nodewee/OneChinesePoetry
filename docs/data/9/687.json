{"author": "周密", "period": null, "type": "词", "title": "瑶花慢", "paragraphs": ["朱钿宝。", "天上飞琼，比人间春别。", "江南江北，曾未见，谩拟梨云梅雪。", "淮山春晚，问谁识、芳心高洁。", "消几番、花落花开，老了玉关豪杰。", "金壶翦送琼枝，看一骑红尘，香度瑶阙。", "韶华正好，应自喜、初识长安蜂蝶。", "杜郎老矣，想旧事、花须能说。", "记少年，一梦扬州，二十四桥明月。"]}