{"author": "周密", "period": null, "type": "词", "title": "解语花", "paragraphs": ["晴丝蝶，暖蜜酣蜂，重檐卷春寂寂。", "雨萼烟梢，压阑干、花雨染衣红湿。", "金鞍误约，空极目、天涯草色。", "阆苑玉箫人去後，惟有莺知得。", "馀寒犹掩翠户，梁燕乍归，芳信未端的。", "浅薄东风，莫因循、轻把杏钿狼藉。", "尘侵锦瑟。", "残日绿窗春梦窄。", "睡起折花无意绪，斜倚秋千立。"]}