{"author": "刘辰翁", "period": null, "type": "词", "title": "金缕曲・贺新郎", "paragraphs": ["昨醉君家酒。", "从今十万八千场，未疏老友。", "人道水仙标格俊，不许梅花殿後。", "但赢得、一年年瘦。", "迤逦聚星楼上雪，待天风、浩荡重携手。", "酌君酒，献君寿。", "年前春入燕台柳。", "看联翩、四辈金鞭，长楸承受。", "岂有中朝瓯覆久，更落闽山海口。", "端自有、玉堂金斗。", "我喜明年申又酉，但乞浆、所得皆醇酎。", "拚醉里，送行昼。"]}