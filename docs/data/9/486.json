{"author": "刘辰翁", "period": null, "type": "词", "title": "酹江月・念奴娇", "paragraphs": ["岁寒相命，算人间、除了梅花无物。", "窥宋三年又不是，草草东邻凿壁。", "偃蹇风前，沉吟竹外，直待天骄雪。", "白家人至，一枝横出终杰。", "寂寞小小疏篱，探花使断，知复何时发。", "北驿不来春又远，只向窗前埋灭。", "好在冰花，著些风筱，怎不清余发。", "补之去後，墨梅又有明月。"]}