{"author": "王奕", "period": null, "type": "词", "title": "贺新郎", "paragraphs": ["惆怅秦淮路。", "慨当年、商女谁家，几多年数。", "死去方知亡国恨，尚激起、浪花如语，应不为、黍峰蒲缕。", "花隔青溪胭井湿，又谁省、此时情绪。", "云盖拥，翠阴午。", "汨罗无复灵均楚。", "到如今、荃蕙椒兰，尽成禾黍。", "疑是龙穿王气，遗恨六朝作古。", "□留与、浮歌载醑。", "天外长江浑不管，也无春无夏无晴雨。", "流岁月、滔滔去。"]}