{"author": "周密", "period": null, "type": "词", "title": "木兰花慢", "paragraphs": ["恰芳菲梦醒，漾残月、转湘帘。", "正翠崦收钟，彤墀放仗，台榭轻烟。", "东园。", "夜游乍散，听金壶、逗晓歇花签。", "宫柳微开露眼，小莺寂妒春眠。", "冰奁。", "黛浅红鲜。", "临晓鉴、竞晨妍。", "怕误却佳期，宿妆旋整，忙上雕軿。", "都缘探芳起早，看堤边、早有已开船。", "薇帐残香泪蜡，有人病酒恹恹。"]}