{"author": "赵闻礼", "period": null, "type": "词", "title": "瑞鹤仙", "paragraphs": ["冻痕消梦草。", "又招得春归，旧家池沼。", "园扉掩寒悄。", "倩谁将花信，偏传深窈。", "追游趁早，便裁却、春衫短帽。", "任残梅、飞满溪桥，和月醉眠清晓。", "年少。", "青丝织手，彩胜娇环，赋情谁表。", "南楼信杳。", "江云重，雁归少。", "记冲香嘶马，流红回岸，几度绿杨残照。", "想暗黄、依旧东风，灞陵古道。"]}