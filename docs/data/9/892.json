{"author": "汪梦斗", "period": null, "type": "词", "title": "金缕曲・贺新郎", "paragraphs": ["满目飞明镜。", "忆年时、呼朋楼上，畅怀觞咏。", "圆到今宵依前好，诗酒不成佳兴。", "身恰在、燕台天近。", "一段凄凉心中事，被秋光、照破无馀蕴。", "却不是，诉贫病。", "宫庭花草埋幽径。", "想夜深，女墙还有，过来蟾影。", "千古词人伤情处，旧说石城形胜。", "又今说、断桥风韵。", "客里蝉娟都相似，只後朝、不见潮来信。", "且喜得，四边静。"]}