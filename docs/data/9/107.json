{"author": "何梦桂", "period": null, "type": "词", "title": "酹江月・念奴娇", "paragraphs": ["问春何去，乱随风飞坠，杨花篱落。", "罗袜香囊无觅处，谁有返魂灵药。", "细柳重门，碧桃深巷，回首曾行乐。", "玉龙吟断，夜深人在江阁。", "因念壁月琼枝，对玉人何处，绣帘珠幕。", "一半青铜尘满匣，空抚鸾刀金错。", "薇露烟销，莲膏花凝，不寐还孤酌。", "一春心事，总将愁里消却。"]}