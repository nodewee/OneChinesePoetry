{"author": "曹", "period": null, "type": "词", "title": "齐天乐", "paragraphs": ["翠箫声断青鸾翼，心期破钗谁表。", "夜烛银屏，春风粉袖，犹记琵琶斜抱。", "瑶池路杳。", "恨巫女回云，月娥沉照。", "谩说蓬莱，玉环花貌梦难到。", "严花亭院乍冷，更蛩吟风碎，鸿飞烟渺。", "绿玉弹棋，红牙按拍，乐事欢情终少。", "刘郎未老。", "要鬓翼堆玄，腕酥凝皓。", "莫忘香荐，绿罗裙带草。"]}