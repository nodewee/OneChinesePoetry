{"author": "刘辰翁", "period": null, "type": "词", "title": "摸鱼儿", "paragraphs": ["正何须、阳关肠断，吴姬苦劝人酒。", "中年怀抱萦萦处，看取伴烟和柳。", "柳摇首。", "笑飞到家山，已是酴醾后。", "留连话旧。", "问溪上儿童，颇曾见我，有此故人否。", "相逢地，还忆今宵三韭。", "青山知了迎候。", "东风自送归帆去，吹得乱红沾袖。", "暮云皱。", "听杜宇高高，啼向无何有。", "江花垂手。", "任春色重来，江花更好，难可少年又。"]}