{"author": "周密", "period": null, "type": "词", "title": "过秦楼", "paragraphs": ["绀玉波宽，碧云亭小，苒苒水枫香细。", "鱼牵翠带，燕掠红衣，雨急万荷喧睡。", "临槛自采瑶房，铅粉沾襟，雪丝萦指。", "喜嘶蝉树远，盟鸥乡近，镜奁光里。", "帘户悄、竹色侵棋，槐影移漏，昼永簟花铺水。", "清眠乍足，晚浴初慵，瘦约楚裙尺二。", "曲砌虚庭夜深，月透龟纱，凉生蝉翅。", "看银潢泻露，金井啼鸦渐起。"]}