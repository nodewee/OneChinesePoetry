{"author": "赵文", "period": null, "type": "词", "title": "瑞鹤仙", "paragraphs": ["绿杨深似雨。", "西湖上、旧日情丝恨缕。", "风流似张绪。", "羡春风依旧，年年眉妩。", "宫腰楚楚。", "倚画阑、曾斗妙舞。", "想而今似我，零落天涯，却悔相妒。", "痛绝长秋去後，杨白花飞，旧腔难谱。", "年年暗度。", "凄凉事，不堪诉。", "记菩提寺路，段家桥水，何时重到梦处。", "况柔条老去，争奈系春不住。"]}