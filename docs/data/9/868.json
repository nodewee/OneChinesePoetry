{"author": "文天祥", "period": null, "type": "词", "title": "酹江月・念奴娇", "paragraphs": ["乾坤能大，算蛟龙、元不是池中物。", "风雨牢愁无著处，那更寒虫四壁。", "横槊题诗，登楼作赋，万事空中雪。", "江流如此，方来还有英杰。", "堪笑一叶漂零，重来淮水，正凉风新发。", "镜里朱颜都变尽，只有丹心难灭。", "去去龙沙，江山回首，一线青如发。", "故人应念，杜鹃枝上残月。"]}