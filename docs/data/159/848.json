{"author": "方回", "period": "宋", "type": "诗", "title": "送羅架閣弘道", "paragraphs": ["六籍討雅奧，百家窮怪奇。", "江沱馬塵合，毛釐無所施。", "不自我後先，逢此澤火時。", "固已殛來惡，尚乃存微箕。", "黼哻裸于京，越吟亦凄其。", "冠冕垂纓紞，履屨飾純綦。", "褒博士服制，揖讓公食儀。", "前輩略已盡，後進漸不知。", "老夫愧每生，骨立雙鬢絲。", "十年日夜醉，萬里南北馳。", "休官此山中，可與語者誰。", "堂堂朱荆州，遺恨浮鴟夷。", "有甥何其賢，酷似劉牢之。", "貞元舊朝士，顧肯文學爲。", "出蜀賦八陣，遊吳歌五噫。", "酹月客星閣，吟風桐川湄。", "湖海有此士，始見詩人詩。", "惜往節誼鮮，嘆今文獻衰。", "論議吐一二，已覺餘子卑。", "宇宙不一姓，牛山空漣洏。", "後周庾子山，北齊顔之推。", "斯文天未泯，終古清名垂。", "年可里社老，行足鄉黨師。", "書癡俗所哂，各且教其兒。", "虎頭詫肉食，寧當朵吾頤。", "路棘齒髪暮，語離不能悲。"]}