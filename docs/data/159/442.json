{"author": "方回", "period": "宋", "type": "诗", "title": "贈送李顯之", "paragraphs": ["君居予昔至，古鄆泰山隈。", "釣地盧泉美，帆天鉅野開。", "霸思齊相競，道感魯儒培。", "歷世傳微學，隨時産異才。", "稍窮南土勝，端爲北堂來。", "金錯傾求硯，斑衣戲捧杯。", "三春芍藥國，六代鳳凰臺。", "搜覽心應愜，題評句必瑰。", "暑風初綠稻，霖雨正黄梅。", "江路宜珍護，鵬程積漸催。"]}