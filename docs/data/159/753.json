{"author": "方回", "period": "宋", "type": "诗", "title": "春江多大風", "paragraphs": ["春江多大風，每盛肯遽微。", "吹人雖不寒，崩浪良足唏。", "嗔讀揭几帙，妬夢摇齋扉。", "况乃駕艫栧，敢與爭狂威。", "鬰鬰羈思倦，寥寥遨侶稀。", "危陟據隄阜，遐眺窮灣圻。", "引雛鵲始大，長笋荻已肥。", "草遠安所極，絮殘猶自飛。", "睠此惜暮景，感愴將疇依。", "去國候屢改，懷人事多違。", "袍弊苦膚汗，藥覂懼脈痱。", "豈無一杯酒，脯茹與同揮。", "道契詎易致，心賞何可幾。", "天地身一蟻，舉動有是非。", "洶湧復洶湧，四顧吾安歸。"]}