{"author": "謝枋得", "period": "宋", "type": "诗", "title": "謝人惠米線", "paragraphs": ["玉粒百穀王，有功滿人寰。", "舂磨作瓊屑，飛雷落九關。", "翕張化瑶線，弦直又可彎。", "湯鑊海沸騰，玉龍自相扳。", "銀濤滾雪浪，出沒幾漩澴。", "有味勝湯餠，飫歌不愁癏。", "包裹數十里，瑩潔無點班。", "興師遠持糒，此物正可頒。", "千萬一日飽，不費金數鍰。", "長安權貴人，五鼎靳笑顔。", "玉食過九重，恨無土宇版。", "豈知有瓊糜，天雨到市闤。", "願獻空峒帝，馬迷龍難攀。"]}