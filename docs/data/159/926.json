{"author": "方回", "period": "宋", "type": "诗", "title": "昌化道中", "paragraphs": ["縣街長五里，當路卧耕牛。", "民戶時常閉，官征瑣屑收。", "永無燈火市，况有管弦樓。", "崖石偏欺馬，湍溪不受舟。", "葷羶何可致，蔬茹尚難求。", "客糴珠同價，村沽水雜篘。", "採樵多遇虎，護果最防猴。", "烟火銷荒店，茅茨潰廢郵。", "兵戈雖幸免，賦役更深憂。", "不是山堪賞，行人步步愁。"]}