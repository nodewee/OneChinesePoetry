{"author": "方回", "period": "宋", "type": "诗", "title": "憶我二首各三十韻  其一", "paragraphs": ["憶我幼時事，南歸自番禺。", "三邊已澒洞，內郡猶無虞。", "故居山城間，四面闤闠區。", "東西萬貨集，朝暮百賈趨。", "諸父領賓客，衣冠一何都。", "觴豆日談笑，往往皆文儒。", "比屋有高樓，其上娉婷姝。", "俠少喜酒賤，歌呼間笙竽。", "無何鬰攸作，一夕化爲墟。", "朝廷易楮幣，百姓駢嘆吁。", "物價漸踴貴，饑剽多流俘。", "我家衆長上，生近乾淳初。", "曰此風俗降，歲歲有不如。", "老者遷化去，少者分馳驅。", "生理益艱窘，口腹各自圖。", "書囊裹筆硯，扁舟落江湖。", "苟且祿仕齒，荏苒歲月徂。", "乍得返鄉里，驚怛心若刳。", "前輩盡黄壤，小兒皆白鬚。", "屢火不一火，坊巷非舊閭。", "上塚享亭仆，訪寺詩壁污。", "向之紅粉面，蟻穴髑髏枯。", "乃知宇宙內，萬有皆空虛。", "我生逼六十，偶幸全頭顱。", "身閲大兵革，一思一欷歔。", "懷舊夢恍惚，弔往腸鬰紆。", "六十年間事，歷歷尚可模。", "我所見之人，百萬泉下俱。", "神仙謂不死，終久歸於無。", "寄語肉食子，無以智誚愚。"]}