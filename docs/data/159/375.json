{"author": "謝枋得", "period": "宋", "type": "诗", "title": "謝黄禪師華嚴會供食", "paragraphs": ["十兆九萬拜，求道心如惔。", "毗盧頂上珠，直欲一手探。", "天厨送誰饌，衆腹豈敢貪。", "君有維摩心，作繭憐吳蠶。", "八萬四千供，只須丈室函。", "昔我聞晨鐘，今載草堂柟。", "流年急如梭，長歌愧仙藍。", "勇尋趙州關，何畏白髮鬖。", "願爲護法輪，金甲持長錟。", "又恐囘道人，晚遇黄龍南。"]}