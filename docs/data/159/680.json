{"author": "方回", "period": "宋", "type": "诗", "title": "甲子雨", "paragraphs": ["紫陽元日得晴日，曉鵲聲邊駢賀客。", "玉梅爛漫照椒觴，盡我真珠紅一石。", "祁山山下初立春，馬上送迎逢故人。", "故人挈榼藉芳草，啼鳥遊絲天氣新。", "吟鞭轉入西江路，寶月欲圓碧霄暮。", "南方戰罷聞者喜，盡道上元仍甲子。", "卒然軍興由盜興，千里無煙况有燈。", "雞犬逃生且未暇，上元之雨吾何憎。", "萬馬還營速須早，放與田家蠶麥好。", "甲子之雨恐不可，聽彼謠言愁殺我。"]}