{"author": "方回", "period": "宋", "type": "诗", "title": "次韻賓暘張考塢觀茶花", "paragraphs": ["頭上漉酒巾，吹風行欹斜。", "野徑政自穩，世途殊未涯。", "禮能致商皓，勢足屈孟嘉。", "君身獨自由，時到山人家。", "播植話禾稻，績紡詢桑麻。", "側聞此一塢，村酤亦易賒。", "芙蓉萬紅萼，錦綉紛交加。", "掉頭不肯顧，特往觀茗葩。", "嗅芳摘苦葉，咀嚼香齒牙。", "榷利至此物，誰爲疲氓嗟。"]}