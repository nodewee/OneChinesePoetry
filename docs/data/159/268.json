{"author": "趙與泌", "period": "宋", "type": "诗", "title": "勸孝", "paragraphs": ["三復蓼莪思二親，親恩天地無比倫。", "生我鞠我長育我，出入腹我何艱辛。", "爲人之子欲報德，昊天于我心罔極。", "順承猶恐莫酬恩，况敢忘恩爲悖逆。", "此邦由來多孝義，縣西元有曾參里。", "後來因避大賢名，却易里名爲養志。", "乃知里有孝順人，至今名號猶芳芬。", "人心天理不相遠，前賢孝行胡不遵。", "習俗薄惡良可嘆，梟獍之徒肆其悍。", "不念父母劬勞恩，悖德悖禮如習慣。", "在汝當爲反哺烏，汝乃叱之若狗奴。", "在汝當爲羊跽乳，汝乃詈之如嚇鼠。", "此事雖云未必然，我乃聞之毛髮寒。", "一朝引咎深自責，由我教化有未格。", "思昔曾爲貴鄉令，見人母子偶相競。", "令因涕出受孝經，母子翻然起新敬。", "余今告汝以因緣，汝宜悉把舊惡悛。", "從前果報言難盡，孝順之中自有天。", "五刑不孝最爲大，汝宜猛省聽予誨。", "官法昭昭在眼前，輕則編置重則配。", "假如幸免遭官刑，必有天刑及汝身。", "六丁霹靂飛雷霆，此時無路可自新。"]}