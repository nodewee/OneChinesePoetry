{"author": "方回", "period": "宋", "type": "诗", "title": "廢宅嘆", "paragraphs": ["茲爲何人宅，桂柏猶蒼蒼。", "樓閣已傾卸，下有室與堂。", "窗戶半拆卸，髹漆留餘光。", "釜去存破竈，畫剝欹頹牆。", "想見全盛時，日夜崇豆觴。", "書塾在其左，子弟聲琅琅。", "問今安所往，豈不有死喪。", "死喪則不然，避兵移他鄉。", "他鄉亦不遠，深阻踰磵岡。", "自古有避地，兵來尚可避。", "惟有避役難，追逮窮所至。", "昔住大宅人，今爲忍凍民。"]}