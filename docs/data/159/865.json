{"author": "方回", "period": "宋", "type": "诗", "title": "示長兒存心", "paragraphs": ["我家歙山下，不滿五頃田。", "捐棄已過半，豈不爲子錢。", "兵甲跨江海，喧豗踰十年。", "零落殆萬卷，荒凉餘數椽。", "借使盡售之，事亦關諸天。", "平生鄙貨殖，黄金散如烟。", "孰知兩鬢雪，枯腸幾不饘。", "無憂恐難老，故遣百慮煎。", "樂者未必壽，死返在我先。", "屬有客語我，法當營塚阡。", "兒曹勿過計，葬穴自有緣。", "隻雞可以祭，故絮亦足纏。", "但戒傚俚俗，佛事徒喧闐。", "文公有家禮，夙已書諸篇。", "父貧至累子，能不心惻然。", "揣量內無愧，視世差獨賢。", "囊中了無物，積稿詩三千。", "詎敢望放翁，至有萬首傳。", "嚴陵所寓屋，稍已割東偏。", "鄰翁覓菜地，更當乞西壖。", "今我欲裹糧，一汎濤江船。", "永謝麟閣夢，寧垂黿鼎涎。", "故人儻相濟，匪伊歸棹旋。", "紫陽政自佳，携汝追羣仙。"]}