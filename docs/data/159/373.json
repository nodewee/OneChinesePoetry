{"author": "謝枋得", "period": "宋", "type": "诗", "title": "謝人冬至送鴨酒", "paragraphs": ["陽復且閉關，萬物畏坤含。", "雙鳬飛天外，鶩食何貪婪。", "儒道又一泰，十年亂愈餤。", "誰家讀書堂，庭階無青藫。", "此時談詩書，蓮經提魚籃。", "平生太玄文，知者無一譚。", "之子愛野鶩，驥駒舞兩驂。", "厚顔酒食饌，不獵懸鶉鵪。", "寒威甚毒矢，三杯勝七䤴。", "爛醉尋梅花，登峰吾尚堪。"]}