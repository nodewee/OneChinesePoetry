{"author": "方回", "period": "宋", "type": "诗", "title": "復如嚴陵就省先墓", "paragraphs": ["暮景能幾何，行役復行役。", "薄命不由人，豈不願休息。", "江鄂訪知舊，不遇悔浪出。", "子舍寓嚴瀨，逋負日夜迫。", "老夫匪親往，未易紓此急。", "買舟更東下，貲糧費捃拾。", "是時梅雨已，巨浪百谷集。", "深江水氣凉，古岸樹陰密。", "壯觀足忘憂，飛泉落奇石。", "晚拜先子墓，舊廬化榛礫。", "惡鄰肆焚燎，用意甚寇賊。", "大木幸俱全，不至損塋域。", "其人偶遇赦，罰不毫毛一。", "予亦持恕心，詎敢太刻覈。", "村民陸續至，樵茗弛擔笠。", "杯酒先癃耄，幼稚與果核。", "一僧獨霑醉，座間具紙筆。", "索詩苦不已，佳句豈易得。", "松風雜灘聲，睡醒殘月白。", "明發鼓征棹，矯首望青壁。", "山川信佳哉，紆餘繞崷崒。", "何當即歸來，於此築書室。"]}