{"author": "方回", "period": "宋", "type": "诗", "title": "次韻賓暘桂枝塘", "paragraphs": ["吳越茲上游，一江貫千山。", "山峻江更急，力耕雲霧間。", "民窮實可憫，俗儉無與班。", "甕灌既已拙，斗糴彌足歎。", "十日天不雨，魃也肆厥姦。", "吾昔忝長吏，郡圖朝夕看。", "水源淺易涸，無地施防關。", "此陂築千所，歲事或苟完。", "幽人採荷衣，隄岸窮躋攀。", "更覺滄浪篇，萬頃吹波瀾。"]}