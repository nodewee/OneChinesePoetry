{"author": "謝枋得", "period": "宋", "type": "诗", "title": "謝劉純父惠木綿布", "paragraphs": ["嘉樹種木綿，天何厚八閩。", "厥土不宜桑，蠶事殊艱辛。", "木綿收千株，八口不憂貧。", "江東易此種，亦可致富殷。", "奈何來瘴癘，或者畏蒼旻。", "吾知饒信間，蠶月如岐邠。", "兒童皆衣帛，豈但奉老親。", "婦女賤羅綺，賣絲買金銀。", "角齒不兼與，天道斯平均。", "所以木綿利，不畀江東人。", "避秦衣木葉，矧肯羞懸鶉。", "天下有元德，孔融願卜鄰。", "綈袍望不及，共裘志自仁。", "贈我以兩端，物意皆可珍。", "潔白如雪積，麗密過綿純。", "羔縫不足貴，狐腋難擬倫。", "絺纊皆作貢，此物不薦陳。", "豈非神禹意，隠匿遺小民。", "詩多草木名，箋疏欲諄諄。", "國家無楚越，欲識固無因。", "剪裁爲大裘，窮冬勝三春。", "拜嘉重感激，觸物尤酸辛。", "吁嗟彼寒谷，鄒律今不神。", "三宮坐穹廬，雨雪或十旬。", "安得遺此惠，飛到君王身。", "塞上寒墮指，挾纊誰爲溫。", "人各賜兩端，費銀二萬斤。", "大軍四十萬，談笑却胡塵。", "感君道義交，何異骨肉親。", "可與知者道，衆人笑且嗔。", "玉案未能報，瓊琚情則真。", "春秋二百年，幣交幾君臣。", "季札有贈好，千古尚如新。"]}