{"author": "方回", "period": "宋", "type": "诗", "title": "久晴十月二十四日五日連雨程以忠來同飲", "paragraphs": ["侵尋小雪初，不雨五旬餘。", "深井腥泥水，荒畦槁蛀蔬。", "牛災傳聚落，蛇出駭階除。", "巫詫瘟神王，官虞火政疏。", "淺流停碓磑，磽隴抗犁鋤。", "閩粵挻兵祲，江淮斷漕渠。", "訛言興委巷，穢氣集窮閭。", "市藥邀珍價，僮衣類臭帤。", "衰年今爾許，惡况又何歟。", "脚汗眠慵洗，頭風坐畏梳。", "捫多王猛虱，食謝孟嘗魚。", "半世空爲吏，平生誤信書。", "得閒真已幸，多懼復焉如。", "田不能倉廩，家纔有室廬。", "稍令逢小稔，亦足慰貧居。", "驟濕生朝礎，斜飄過晚墟。", "簷茅聲乍滴，檻藥色微舒。", "牟麥還堪望，蝗蝻想漸祛。", "良朋胥此會，憂抱與俱紓。", "斗酒適酤至，烹鷄漉韭菹。"]}