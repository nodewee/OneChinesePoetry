{"author": "謝枋得", "period": "宋", "type": "诗", "title": "贈道士阮太虛何存齋", "paragraphs": ["六道四生苦，何人不煩惱。", "官人自做官，道人自修道。", "相逢不下馬，各自尋蓬島。", "前生非親契，今生如何好。", "本來無因緣，安得有果報。", "來非人捉來，到是天送到。", "我若不呈醜，道教一齊倒。", "春風縛不住，秋月蝕愈皎。", "莫登時貴門，談天恨欠早。", "對面不相識，開口便激惱。", "譬如弄雜劇，徒取傍人笑。", "道我是風顛，知我已明了。", "莫愁我饑渴，天厨食自飽。", "真宰善解家，未敢與人道。"]}