{"author": "方回", "period": "宋", "type": "诗", "title": "石頭田", "paragraphs": ["晝欲求一淘，有竈無竈煙。", "夜欲求一榻，有屋無屋椽。", "歷歷數百里，無人居道邊。", "問言何至此，我亦爲恍然。", "江西走荆蜀，行行三十年。", "鈴卒遞羽檄，販夫駢擔肩。", "觀國上秀士，奉使驟達官。", "車馬或相遇，往往皆衣冠。", "後隴竹未斷，前坡花已妍。", "入肆欲美酒，既醉不問錢。", "是時鬢如漆，浩歌無憂端。", "豈謂再至此，滿頤霜雪攢。", "尋覓舊題壁，脫落迷榛菅。", "乾淳老前輩，間有數字完。", "昔時所見人，往往沉重泉。", "翕張孰移斡，隆替更變遷。", "雲曖淡竹嶺，雨昏石頭田。", "我僕既已惰，我馬復不前。", "慷慨一以思，古有行路難。", "難更莫如今，懷古空永嘆。"]}