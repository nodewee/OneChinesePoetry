{"author": "陳碧娘", "period": "宋", "type": "诗", "title": "平元曲寄二弟植與格", "paragraphs": ["虎頭將軍眼如電，領兵夜渡龍舟堰。", "良人腰懸大羽箭，廣西略地崖西戰。", "三年消息無鴻便，咫尺憑誰寄春怨。", "日長花柳暗庭院，斜倚妝樓倦針線。", "心懷良人幾時見，忽覩二郎來我面。", "植兮再吸傾六礶，格也一彈落雙燕。", "何不將我張郎西，協義維舟同虎闈。", "無術平寇報明主，恨身不是奇男子。", "倘妾當年未嫁夫，願學明妃和西虜。", "元人未知肯我許，我能管瑟又能舞。", "二弟慨然舍我去，日覩江頭淚如雨。", "幾回聞雞幾欲死，未審良人能再覩。"]}