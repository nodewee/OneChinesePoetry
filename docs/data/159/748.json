{"author": "方回", "period": "宋", "type": "诗", "title": "虎渡亭觀江浪", "paragraphs": ["春風鼓大江，孰能度廣陿。", "似覺海東濤，頃刻上三硤。", "茲辰當改火，每歲已衣裌。", "豈意九派天，故絮未可匣。", "北顧馬當磯，西睨鴻宿夾。", "雪浪欲沃城，無復一鳬鴨。", "釘纜虞岸裂，閣舫懼崖壓。", "天吳政爾驕，水伯詎敢狎。", "津亭歎逝翁，衰鬢側烏幍。", "既昧昇天行，亦缺縮地法。", "故疇秧麥交，田事失鋤鍤。", "兒曹豈不思，杳不寄書劄。", "意所欲見人，久俟庚復甲。", "音問苦遼緬，貲用迫空乏。", "何當乘安流，平沙暮篙插。", "歸歟招白鷗，盟血尚可歃。"]}