{"author": "方回", "period": "宋", "type": "诗", "title": "泥行嘆", "paragraphs": ["一彀十石弩，一吸三斗醋。", "叵堪寧可耐，莫行爛泥路。", "江臯一夜雨，田水縱橫注。", "深泥三尺餘，淺泥沒草屨。", "大似叱犁耙，濺面涴袍袴。", "今年命大乖，十事九謬誤。", "昨日湖口西，欲渡不得渡。", "今日湖口東，一步成十步。", "最念荷擔夫，馬上屢迴顧。", "我馬亦虺隤，臨危更多怖。", "誰使汝爲客，可嘆不可怒。"]}