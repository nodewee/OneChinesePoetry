{"author": "謝枋得", "period": "宋", "type": "诗", "title": "菖蒲歌", "paragraphs": ["有石奇峭天琢成，有草夭夭冬夏青。", "人言菖蒲非一種，上品九節通仙靈。", "異根不带塵埃氣，孤操愛結泉石盟。", "明窗凈几有宿契，花林草砌無交情。", "夜深不嫌清露重，晨光疑有白雲生。", "嫩如秦時童女登蓬瀛，手携綠玉杖徐行。", "瘦如天台山上聖賢僧，休糧絕粒孤鶴形。", "勁如五百義士從田橫，英氣凜凜磨青冥。", "清如三千弟子立孔庭，回琴點瑟天機鳴。", "堂前不入紅粉意，席上常聽詩書聲。", "怪石篠簜皆充貢，此物舜廟當共登。", "神農知己入本草，靈均蔽賢遺騷經。", "幽人躭玩發仙興，方士服餌延修齡。", "綵鸞紫鳳琪花苑，赤虬玉麟芙蓉城。", "上界真人好清凈，見此靈苗當大驚。", "我欲携之朝太清，瑶草不敢專芳馨。", "玉皇一笑留香案，錫與有道者長生。", "人間千花萬草儘榮豔，未必敢與此草爭高名。"]}