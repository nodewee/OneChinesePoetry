{"author": "詹琦", "period": "宋", "type": "诗", "title": "遊仙", "paragraphs": ["弱齡秉永向，撰念遊蓬瀛。", "騰蓋玄圃臺，投轡赤霞城。", "紫府五香馥，丹丘四照縈。", "班龍何夭矯，青鳳來相迎。", "道逢王子喬，手曳芙蓉旌。", "靈風襲霓裳，邀我謁瑶京。", "天帝坐叢霄，羣仙列兩楹。", "羽節自飄揚，衆樂鏘然鳴。", "授我金龜秘，錫我玉室名。", "渴漱沆瀣漿，饑餌橘樹英。", "忘形思入玄，道在豈求贏。", "流覺神驅盡，逍遥雲翮輕。", "棗花千歲結，桃核萬年成。", "海水揚塵竭，天衣拂石平。", "祈年本無分，望仙徒自營。", "寄謝樊籠士，那知遺世情。"]}