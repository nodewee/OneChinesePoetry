{"author": "吳大有", "period": "宋", "type": "诗", "title": "餞陳隨隠歸臨川", "paragraphs": ["我昔見君方成童，長吉才華驚鉅公。", "人間科第不屑就，直使聲名聞九重。", "乃翁引上凝華殿，子虛不待他人薦。", "入直來來凡幾年，天上奇書盡曾見。", "翩然歸去大江西，二疏父子還相隨。", "故鄉分得雲水地，却喜不爽漁樵期。", "春雨騎牛對烟草，何如振衣隨龍五雲表。", "秋霜黄獨煨地爐，何如駝峰犀筯食天厨。", "林間拾葉抄詩句，何如宮妃捧硯揮毫處。", "溪邊照影著荷衣，何如龍門應制奪錦時。", "鈞天夢斷難回顧，浩然合在山中住。", "金石臺前伴白雲，六年不踏西湖路。", "今日重來發長吁，忍看清平破草廬。", "盡拈書籍向人賣，歸買田園供荷鋤。", "乃翁八十齒髮落，倚門待兒斜日薄。", "孤山梅花带不歸，却喚扁舟載童鶴。"]}