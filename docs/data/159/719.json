{"author": "方回", "period": "宋", "type": "诗", "title": "題會真道堂", "paragraphs": ["八客一道士，臨風舉茗盞。", "孔老業不同，同具看山眼。", "其六惟坤珍，三實吳楚産。", "稟氣殊東西，粹美無可柬。", "景仙幻斯堂，土阜高𡾰嵼。", "飛來九疊雲，城闕不可限。", "泉貝似神助，草棘使鬼剗。", "有官頹厥府，視此得無赧。", "秘籙誦琅函，芳字紀玉版。", "他時千柱宮，咄嗟了鳩僝。", "吾儕昔英妙，文采炳虓虥。", "暮年閲世故，豪氣就磨鏟。", "願超栩栩夢，不受俗網綰。", "未信結鄰樓，尚隔劍門棧。", "壁間鬼谷像，怪睛一何睅。", "似與墮圯履，粉飾增著撰。", "滋長事爲心，予欲刊蠹簡。", "春色浮汀洲，荻笋初可饌。", "焉得逡巡手，百甕漉醴醆。", "醉魂遨太清，萬劫一笑莞。"]}