{"author": "方回", "period": "宋", "type": "诗", "title": "次韻賓暘龍泉", "paragraphs": ["小國號瘠土，根據千岩隈。", "泉味天下最，莫許他郡偕。", "寧當飲此清，饑腸鳴如雷。", "廣斥豈不富，鹹濁良可咍。", "謂茲大龍窟，無乃由齊諧。", "患不甘且冽，榛莽能久埋。", "心惻或不食，汲路荒蒼苔。", "蒙養內自充，何嫌世好乖。", "君子有本性，勿問塞與開。", "成功故偶耳，隠德彌佳哉。"]}