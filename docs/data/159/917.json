{"author": "方回", "period": "宋", "type": "诗", "title": "同楊明府華父夜宿鸕鷀源", "paragraphs": ["桐廬楊明府，高誼有緩急。", "凌江每見訪，爛醉必旬日。", "知我欲東遊，相拉過其宅。", "城南登小舟，僅闊六七尺。", "岸人觀不退，莫知孰主客。", "西風篙工喜，布被當帆席。", "青蔬煮豆乳，灘轉竈釜仄。", "更覺氣象古，酌酒甆盞碧。", "千山霜葉紅，綿綺天組織。", "郊坰有此奇，闤闠苦未識。", "明府眼力高，心賞寄絕壁。", "指似掛篰岩，茅屋擬便葺。", "老夫今十年，往來釣臺側。", "汗顔不敢登，人品霄壤隔。", "夜宿鸕鷀源，犖確陟危石。", "吾家三拜公，晚唐老詩伯。", "衣冠世不墜，奕葉紹桂籍。", "避地館者誰，一僧年八十。", "嗚呼窮谷中，亦復有馬跡。", "紀事聊此吟，續燭借紙筆。"]}