{"author": "方回", "period": "宋", "type": "诗", "title": "店紿嘆", "paragraphs": ["均爲橫目民，賢否天壤異。", "苟懷長者心，必徇君子義。", "道途分兩岐，書木立標識。", "行人免顛迷，豈不亦一惠。", "大澤陷項王，亡楚固天意。", "奈何效田父，動以紿爲智。", "軍旅比騷動，所至盡遷避。", "有屋空無人，有人門亦閉。", "隔籬繆云云，前有佳店肆。", "荒榛狼虎間，日暮竟無詣。", "嘻其孰使然，險薄乃至是。", "試嘗評往冊，匪敢立怪議。", "友或失之初，絕交宜早計。", "臨危乃賣之，吾終罪酈寄。", "嗚呼今之人，此輩殆滿世。"]}