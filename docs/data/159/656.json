{"author": "方回", "period": "宋", "type": "诗", "title": "路傍草", "paragraphs": ["野火燎荒原，霜雪日皜皜。", "牛羊無可噍，衆綠就枯槁。", "天地心不泯，根芽蟄深杳。", "春風一披拂，顔色還媚好。", "如何被兵地，黎庶不自保。", "高門先破碎，大屋例傾倒。", "間或遇茅舍，呻吟遺稚老。", "常恐馬蹄響，無罪被擒討。", "逃奔深谷中，又懼虎狼咬。", "一朝稍甦息，追胥復紛擾。", "微言告者誰，勸我宿須早。", "人生值艱難，不如路傍草。"]}