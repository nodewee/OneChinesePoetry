{"author": "陳嘉言", "period": "宋", "type": "诗", "title": "題太姥墓", "paragraphs": ["吾聞堯時種藍嫗，世代更移那可數。", "帝堯朽骨無微塵，此閒猶有堯時墓。", "墓中老嫗知不知，五帝三王奚以爲。", "狼貪鼠竊攫尺士，窾木未枯已易主。", "君不見仙人掌，分明指取青天上。", "騎龍謁帝大羅天，不逐華蟲挂塵網。", "又不見石棋盤，人去盤空局已殘。", "當時勝負此何有，爭先奪劫摧心肝。", "請君絕頂試飛舄，左望東甌右東冶。", "山川不見無諸君，但見烽煙徧郊野。", "野老吞聲掩淚哀，茫茫滄海生蓬萊。"]}