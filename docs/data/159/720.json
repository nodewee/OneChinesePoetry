{"author": "方回", "period": "宋", "type": "诗", "title": "次韻會真堂呈景高士", "paragraphs": ["夜卧月一枕，晨漱泉一盞。", "斯人世未識，廬阜乃具眼。", "片影下岷峨，辟穀謝常産。", "何樹不可巢，老鶴以意柬。", "岏岏九江城，九坡何嵼嵼。", "碧天落吾手，了無藩籬限。", "煙霞爭自獻，蛇鼠不待剗。", "空瓢無餘物，非病未足赧。", "山如缺一簣，城或少三版。", "汝畫古所譏，匠事誓終僝。", "愚生霧雨姿，皮毛惜文虥。", "紛華梯衝來，以道與鎸鏟。", "匣劍藏百鍊，帨巾解六綰。", "真游闢坦途，塵慮杜危棧。", "康董不可覿，覘睨費瞠睅。", "景叟無乃是，功行堪論撰。", "便堂請丹經，豈必詔青簡。", "饑從景叟遊，不顧八珍饌。", "渴聽景叟言，焉問九醖醆。", "我漫爾其聊，此粲彼亦莞。"]}