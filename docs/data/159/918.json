{"author": "方回", "period": "宋", "type": "诗", "title": "喜趙賓暘楊華父兩兒兩女互姻", "paragraphs": ["十年役嚴陵，心服趙賓暘。", "絕口不言貧，其氣常揚揚。", "一誦貫千古，一醉舉百觴。", "俗士或近之，白眼視昊蒼。", "包山何巍巍，子雲孫姓楊。", "江海一扁舟，倒屣傾侯王。", "見人有疾病，賜以藥餌良。", "朋友負微過，責善尤諄詳。", "兩翁我獨識，非狷亦非狂。", "兩家結姻好，古道顔色光。", "趙男與楊女，年向十五强。", "一朝馳聘幣，互寫紅箋長。", "趙有五歲女，楊有五歲郎。", "是日併納采，酒雁填高堂。", "兩翁自爲媒，兩家門戶當。", "匪爲門戶當，芝蘭同一香。", "不羨積金璧，不受豐縑緗。", "各喜所臠婿，誦書聲琅琅。", "已能臨法帖，已解工詩章。", "何慚昔羲之，坦腹雙東牀。"]}