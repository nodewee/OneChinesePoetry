{"author": "方回", "period": "宋", "type": "诗", "title": "八月二十日曉起", "paragraphs": ["夜闌不能寐，雞鳴垂欲三。", "起步秋月影，寒髪何毿毿。", "斗柄落山北，參旗掛庭南。", "三五忽四五，蛙蚓衆喙緘。", "獨有絡緯聲，催織何喃喃。", "祿仕心已息，愧未任桑蠶。", "昨暮缺薪米，質以衾及縑。", "七年爲此郡，忍人所難堪。", "焉知窘至此，不給石與甔。", "獨坐老樹下，暗撚霜鬚髯。", "牆外行人動，喪事簫鼓酣。", "生之必有死，如歲代凉炎。", "但頗訝薄俗，不復甄廉貪。", "鄙誚采芝餒，歆羨膾肝饞。", "想見攫奪子，櫪馬已就銜。", "豈識有幽人，茹苦如飴甘。", "念雖乏智計，識度終不凡。", "兒女亦可割，深山建茅庵。"]}