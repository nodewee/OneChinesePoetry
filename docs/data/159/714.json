{"author": "方回", "period": "宋", "type": "诗", "title": "夢東坡先生", "paragraphs": ["夜夢東坡公，分我龍腦香。", "玉指撮冰雪，佩之鞶带囊。", "江湖衰老蹤，十度遊潯陽。", "始入紫極宮，勉和瓊田章。", "太白實首唱，繼以雙井黄。", "此詩豈容續，束緼儕朝陽。", "孺子可教歟，馭風來帝傍。", "跛鼈傅羽翼，恍惚追龍驤。", "文通五色筆，尚爲文字祥。", "公名蔽天壤，誰敢邀餘光。", "再拜眉山集，一上秋聲堂。", "殘馥果容丐，永流千古芳。"]}