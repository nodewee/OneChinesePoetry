{"author": "方回", "period": "宋", "type": "诗", "title": "哭肯堂趙公擬老杜八哀體", "paragraphs": ["飛鴻離魚網，玉石有俱焚。", "冥冥豈無志，鬼物妬璵璠。", "今代趙廣漢，誰歟哀王孫。", "粹然東南稟，頑薄推廉敦。", "悠悠桐江水，父老至今言。", "聽訟古楠下，審克恭且溫。", "郡將不解事，禍變生軍屯。", "婺米給濕腐，營壘朝無飧。", "出甲火府庫，僚吏爭潰僨。", "黄堂坐者誰，微服踰缺垣。", "公急叩府寺，衆涅忽自蹲。", "大呼好知縣，肩輿坐和轅。", "卒輩匪怙亂，猾刻專饕惛。", "各欲贍老幼，等死有本原。", "公急斥私橐，致米諸鄉村。", "稍撫以金帛，汝飽可無喧。", "頃刻事底定，闔城免屠燔。", "聲名由此起，褒語來天閽。", "就擢半刺史，遄又典大藩。", "東西浙河節，祥刑謹平反。", "芟亂保鄉郡，剿馘殲盜根。", "我時守馬目，鄰疆約相援。", "天地既翻覆，氣數難預論。", "箕子歌麥秀，邵平灌瓜園。", "展轉落閩嶠，勁翮終弗騫。", "燕趙朔風路，飲馬滹沱渾。", "據鞍始識面，鷄羣見丹鵷。", "乍聚忽驟散，歲月流沄沄。", "不謂桑梓地，辱公弭朱幡。", "草堂屈大尹，驚農壓籬樊。", "屢接月下麈，稍醉花前樽。", "近之若冰雪，三伏無歊袢。", "一朝怪事作，傳聞聲爲吞。", "奴告主者斬，貞觀法令存。", "况乃肆誣衊，姦人執仇冤。", "衆知無是事，避嫌口若鞬。", "衢州之駔胥，移文恣瀾翻。", "至欲加鉗紲，責以徒步奔。", "意公即自裁，足快私排拫。", "扁舟載公去，戈戟圍其門。", "面對事即白，大明揭覆盆。", "受辱固已甚，何待加囚圈。", "析爵地千里，如古諸侯尊。", "飛語一點染，視若砧上飩。", "二子縻譏禁，遠睨驚弟昆。", "竟爾病疽背，不得旋車軒。", "彼兇甚梟獍，俗薄徒實繁。", "非人類則已，心愧當自捫。", "嗚呼古明哲，豈不憂元元。", "沮溺隠季叔，唐虞有由拳。", "與其青蠅矢，狼藉汙瑶琨。", "孰與逃閴寂，忍饑擷蘭蓀。", "我賤無力氣，淖曾不能掀。", "貧亦靡賻賵，奠酹無鷄豚。", "激烈擬八哀，些歌招公魂。", "萬古萬萬古，遺恨凄乾坤。"]}