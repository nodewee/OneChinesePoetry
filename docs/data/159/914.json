{"author": "方回", "period": "宋", "type": "诗", "title": "次韻賓暘張氏山園紅菊", "paragraphs": ["惟菊可配松，受命天地正。", "吾家植千本，朝耘暮灌潤。", "未言制頹齡，且用樂野性。", "嚴霜百草死，后皇布肅令。", "始知貞勁節，老硬異脆嫩。", "俗圃蒔紅卉，頼君古道振。", "斥謂非其類，一洗靈均恨。", "騷人昔所餐，此輩何敢競。", "惡紫如惡莠，魯叟遯無悶。", "世眼重脂粉，君子故安命。"]}