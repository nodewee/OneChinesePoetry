{"author": "謝枋得", "period": "宋", "type": "诗", "title": "荆棘中杏花", "paragraphs": ["牆東荒蹊抱村斜，荆棘狼籍盤根芽。", "何年丹杏此留種，小紅濈濈爭春華。", "野人慣見謾不省，獨有詩客來咨嗟。", "天真不到鉛粉筆，富豔自是宮闈花。", "曲池芳逕非宿昔，蒼苔濁酒同天涯。", "京師惜花如惜玉，曉擔賣徹東西家。", "杏花看紅不看白，十日忙殺遊春車。", "誰家園裏有此樹，鄭重已著重幃遮。", "阿嬌新寵貯金屋，明妃遠嫁愁清笳。", "落花縈簾拂牀席，亦有飄泊沾泥沙。", "天公無心物自物，得意未用相陵誇。", "黄昏人歸花不語，惟有落月啼棲鴉。"]}