{"author": "方回", "period": "宋", "type": "诗", "title": "客舍讀書", "paragraphs": ["客舍何所爲，流光坐飛騰。", "出遊足風雨，對晤乏友朋。", "書鴟幸輿致，歡言啟緘縢。", "拂拭蛛與蟫，曲此几上肱。", "暗眼閲細字，未覺如蚊蠅。", "刮土辨古鼎，理絲梳亂繩。", "領會劃有得，意色若自矜。", "芸香入漢室，竹簡發魏陵。", "勺飲一以醉，焉事誇如澠。", "幽窗卷且舒，倦榻卧復興。", "匪欲備顧問，詎將干召徵。", "濟物剗稚念，治生頹俗能。", "惟學足娛老，賢哲梯可升。", "忍窮定力見，返照浩氣增。", "童子未識察，招邀荒隴登。", "江之水浩浩，楚山何層層。", "歸思忽攪擾，腸肺攢鋒稜。", "行止分已定，大方無滯凝。", "一旦决雲漢，誰識天池鵬。", "且復挾我冊，掩關明孤燈。"]}