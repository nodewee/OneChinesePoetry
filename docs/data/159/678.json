{"author": "方回", "period": "宋", "type": "诗", "title": "鄱陽分水嶺", "paragraphs": ["轉山五七里，涉磵十百所。", "碎石鐵蒺藜，銳石木齟齬。", "豈但行人難，亦復念我馬。", "水涸尚自可，况乃值過雨。", "正月春氣動，江南異北土。", "崖溜一已滴，奔湍怒如鼓。", "緬懷十載前，荆蜀及湓渚。", "大閫走鈴檄，雜遝混民旅。", "此驛既已廢，十步九榛莽。", "軍行不齎糧，所至頼鈔擄。", "中産得幾家，遷避入深塢。", "窮戶無一物，草棘障環堵。", "前岡二客來，望我百步許。", "意其爲武夫，疾走蔽險阻。", "人情既可見，避兵如避虎。", "矧肯治私道，築削費杵斧。", "叢篁鳴野鳥，黯黯天欲雨。", "老矣爲此遊，作詩記良苦。"]}