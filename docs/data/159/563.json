{"author": "方回", "period": "宋", "type": "诗", "title": "用康慶之韻約同陸仁重游問政山", "paragraphs": ["落葉卷秋原，斜日照荒草。", "我所思兮山中人，餐松辟穀修仙道。", "將旄相印本無心，一蓑尚喜收身早。", "袖有長生度世方，玉杵玄霜倩誰搗。", "白雲三耳真人家，磵霜不死菖蒲華。", "笑挹諸公葛陂杖，同駕老龍穿碧霞。", "顛歌狂舞酒酣時，一洗萬古興亡悲。", "九萬里風排闔歸，茫茫六合黄塵飛。"]}