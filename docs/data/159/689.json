{"author": "方回", "period": "宋", "type": "诗", "title": "湖口寄方去言", "paragraphs": ["不見秋崖老，吾宗尚有人。", "十年疲遠夢，七尺記長身。", "醉月金陵曉，遨花輦路春。", "雁題盟未爽，鶴化事遄新。", "稍覺高閎改，徐行曲巷詢。", "應門才入謁，下榻愧爲賓。", "小閣書窗凈，芳筵飲斚醇。", "盡令諸子拜，更許大難親。", "積廡芻糧溢，堆盤果餌珍。", "和篇勤唾玉，枉教妙鈎銀。", "霽雨微膏野，和風早應辰。", "挈壺煩僕御，並轡出城闉。", "繾綣情何厚，殷勤意甚真。", "道傍分手暫，隴上轉頭頻。", "無復離懷惡，誰云古誼陳。", "長郎仍遠餞，羈客倍驚神。", "跋涉將千里，漂摇近一旬。", "二孤彭蠡外，五老大江濱。", "倦憩停征馭，遐思值便鱗。", "寄詩寓予感，衰老易譫諄。"]}