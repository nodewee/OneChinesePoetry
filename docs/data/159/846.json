{"author": "方回", "period": "宋", "type": "诗", "title": "七月三日朱用和羅弘道同訪南山無竭師", "paragraphs": ["振騎出喧闠，榜舟浮廣川。", "冠蓋二三子，謂我揚先鞭。", "翳翳杉漆塢，膴膴禾黍田。", "籬闖擁稚髻，擔觀駢旅肩。", "是日告秋朔，暑絺稍輕便。", "矚遠喜野曠，討幽忘道綿。", "維南孤崒嵂，中有西方仙。", "鐵幹萬樹古，金界千柱堅。", "濕蘚滑側磴，密荔凉深泉。", "道人瘦如臘，不見今三年。", "翠琰壁奇刻，丹塗架穹椽。", "脩竹洗人心，焉知紅塵天。", "謔劇酒若失，機捷詩易圓。", "致爽瀟灑閣，俯視烏龍顛。", "過帆倏滅沒，聚市常熬煎。", "臨軒十八公，老壽藤蘿纏。", "與語若未對，風至忽粲然。", "斗牛之所蒞，吳越封疆連。", "自泰伯勾踐，以至衣錦錢。", "成敗亦屢矣，變化若浮煙。", "嗟哉聲利徒，羣蟻爭微羶。", "吾儕方寸中，皎月澄寒淵。", "少迷逐衆嗜，晚悟羞前愆。", "會當擺俗鞅，來此禪窗眠。"]}