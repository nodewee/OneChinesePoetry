{"author": "謝枋得", "period": "宋", "type": "诗", "title": "贈畫梅吳雪塢", "paragraphs": ["冷凝寒極雪漫漫，天下無人知袁安。", "起來門前問梅竹，吾友可以話歲寒。", "歲寒心腸似鐵石，不與萬木同摧殘。", "有時醉中畫梅竹，洪鈞只在掌握間。", "人生莫與天爭巧，上帝一見開笑顔。", "八極俗物不足道，千年陳人無可觀。", "誰人奈得此雪過，春風去後終須還。", "千紅萬紫爭爛熳，梅竹携手隠空山。", "臯陶庭堅不祀苦，程嬰杵臼存孤難。", "豈無當門獨立者，五更風雪不相干。", "上帝慈仁須動念，醒來紅日上三竿。"]}