{"author": "方回", "period": "宋", "type": "诗", "title": "晚登會真道堂望廬山大江作", "paragraphs": ["春風燠江城，樓臺眩桃李。", "高堂一臨眺，傍觀謂予喜。", "予心實不然，俯視憫羣蟻。", "通衢鬨塵埃，委巷困泥滓。", "膏火煎熬間，樊牆限茅葦。", "溷處雜酸呻，清思何由起。", "別有天地寶，注此兩眸子。", "北拱五老峰，西傾九派水。", "冥冥淡烟外，烱烱殘雪裏。", "元氣所融結，萬古奠南紀。", "中有不死人，神遊常在此。", "安得月明夜，嘯風控赤鯉。", "導迎呵江神，殿護叱山鬼。", "脩靜無談玄，慧遠勿析理。", "亦不用湘靈，瑶瑟鼓葱指。", "稽首青蓮仙，大雅叩吟髓。", "前陶後蘇黄，相與奏宮徵。", "靈文九霄秘，玄關一時啟。", "怳兮發浩歌，洞見開闢始。", "迴謝人間世，日夜虱生蟣。", "腥膩纏臭帤，聞此穢或洗。", "黄冠似予知，具茗亦粲爾。", "歸卧不成眠，汲井漱寒齒。"]}