{"author": "方回", "period": "宋", "type": "诗", "title": "上元晚晴", "paragraphs": ["所謂上元者，俗以侈昇平。", "漢用方士說，祠祭夜達明。", "爇炬或始此，游觀實何名。", "年登庶事遂，春早芳意萌。", "冶粧飾粉黛，豪奏喧絲笙。", "愚玩奪稚魄，淫窺蕩狂情。", "天寶覆唐都，宣和傾汴京。", "詞人麗唱在，物極良足驚。", "一隅頗完盛，四運遄代更。", "戍守列萬里，鎮防連百城。", "崛起間竊發，交馳事遐征。", "昏黑煙火滅，哭聲無歌聲。", "曉雨花信過，夜蟾桂輪清。", "時節既如此，焉問陰與晴。"]}