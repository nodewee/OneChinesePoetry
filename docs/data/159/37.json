{"author": "黄應龍", "period": "宋", "type": "诗", "title": "迎神詞", "paragraphs": ["真人福地金庭宮，身佩含景蒼精龍。", "坐朝五岳位顯崇，威儀衛從行虛空。", "杳眇濁世塵溟濛，神符道契浮丘公。", "英爽瑩澈表裏融，倏忽飛馭凌剛風。", "鳳凰承翼聲雝雝，胎仙舞導游方蓬。", "帝閔赤子顛厓中，旱乾水溢{疒眾}誰恫。", "分司百靈前豐窿，瓊臺琳宇環奇峰，時駕玉輅滄溟東。", "邇來烈日勢藴隆，稻田若枯病我農。", "字民所覬惟年豐，九關虎守呼莫從。", "高真慈念亟感通，天瓢一灑神馬騣。", "嘉惠千里成天工，靈貺億載垂無窮。"]}