{"author": "方回", "period": "宋", "type": "诗", "title": "次韻張耕道喜雨見懷兼呈趙賓暘", "paragraphs": ["疲氓多菜色，去守乏棠陰。", "屬慮千峰旱，俄聞六月霖。", "麵灘船欲澀，茗務井還深。", "香潤迴瓜圃，聲酣起蔗林。", "炎官初恣肆，道暍稍侵尋。", "畏日方焦野，油雲忽冒岑。", "此凉甦萬病，厥價倍千金。", "解郡雖踰歲，留家尚至今。", "田登欣米賤，屋老懼書淋。", "遥念兒衣醭，兼虞婦竈沈。", "凄清傳古調，憂悶豁煩襟。", "拭汗紕綀帨，搔頭斷玉簪。", "却思穿石罅，共坐聽泉音。", "韭脆鮮鱗縷，梅芳煮醖斟。", "一江同照影，兩地隔論心。", "疑雪佳公子，輸君日對吟。"]}