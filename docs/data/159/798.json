{"author": "方回", "period": "宋", "type": "诗", "title": "生日戲歌", "paragraphs": ["予生寶慶之三歲，五月十一日己未。", "五十有八甲申年，其日己未亦復然。", "天支地干標六秀，四柱得一文且壽。", "陽火在天爲太陽，陰火爲月受日光。", "將望之前四日夕，十分圓光已八七。", "常聞人生不滿百，何幸七十且八十。", "文章學問七八分，亦勝愚夫老無聞。", "古之五月而生者，後有胡廣前田文。", "予賤不敢望漢相，貧亦不能孟嘗君。", "借使時人不比數，自有詩名照千古。", "垂弧之月至于今，適逢前五仍後五。", "稚女簪榴花，小兒著艾虎。", "宿酲困不解，依舊醉起舞。", "不妨一年兩度作生朝，更造菖蒲酒，飲過閏端午。"]}