{"author": "謝枋得", "period": "宋", "type": "诗", "title": "贈何古梅學醫", "paragraphs": ["永州何仙藥最靈，神丸能潰邕州城。", "廣西兩道再清平，百萬赤子荷更生。", "笙鶴一去三百年，東南忽變爲腥膻。", "爲血爲肉生靈苦，在者瘡痍何日痊。", "上界真人有同性，不學神仙學孔孟。", "有術醫國無人知，要爲吾民救微命。", "察脈肥瘠韓子精，論疾陰陽子産明。", "神功端不讓思邈，古道依然如宋清。", "得錢賣藥少取利，無錢乞藥喜捨施。", "好客來時入酒壚，無朋終日閲書市。", "憶昔民生三皇前，下壽無疾享百年。", "神人妙用不可見，本草靈素猶有傳。", "古云醫不通三書，世上斷不服其藥。", "如君胸中有炎黄，冷笑三書盡糟粕。", "我聞上帝最好生，活人功多朝玉京。", "請看岐叟至陶葛，神仙多是良醫成。", "東南干戈二十秋，人無貧富眉長愁。", "千人幸有一人在，到處呻吟無歌謳。", "遺黎若要家平康，但願良醫自天降。", "不龜手藥有靈時，好看良醫作良相。"]}