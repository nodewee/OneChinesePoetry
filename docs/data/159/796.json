{"author": "方回", "period": "宋", "type": "诗", "title": "五月旦抵舊隠", "paragraphs": ["柳萌整征鞍，杏熟卸歸馱。", "風帆輟湘遊，雲屋返黟卧。", "天暑室人瘦，地荒園叟惰。", "長男近弄瓦，累重詎足賀。", "次男久投筆，學廢不堪課。", "阿高兄子之，性剛未少剉。", "阿明垂四齡，語遲無可奈。", "一事獨慰意，添竹踰百箇。", "碧玉韻凉颸，我倡此君和。", "鄰友各有携，野僧亦見過。", "陶門故常關，孔客復滿座。", "微言訂近役，何苦觸塵堁。", "筋骸已衰老，蹤迹尚奔播。", "八字馬交馳，一生蟻旋磨。", "晚節休官心，悼猛就新愞。", "豈其尚有求，未甘忍寒餓。", "神魂倘可收，焉俟賦招些。"]}