{"author": "方回", "period": "宋", "type": "诗", "title": "喜雨晴", "paragraphs": ["驟雨送殘雪，山澗沒半膝。", "悠悠入深溪，想復高數尺。", "赤土流水紅，青土流水碧。", "寸步阻爛泥，詩眼返自德。", "維茲九江路，巴蜀通大驛。", "今事既不然，取道浮梁側。", "西偏數巨港，春漲輒泛溢。", "無橋復無船，僕曹爲予戚。", "老夫負膽氣，動爲萬里役。", "江河淮湖間，徑度無怖色。", "恭惟天所棐，豈不在正直。", "但行無所苦，前路皆晴日。"]}