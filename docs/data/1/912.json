{"author": "吴文英", "period": null, "type": "词", "title": "庆春宫・高阳台", "paragraphs": ["春屋围花，秋池沿草，旧家锦藉川原。", "莲花分津，桃边迷路，片红不到人间。", "乱篁苍暗，料惜把、行题共删。", "小晴帘卷，独占西墙，一镜清寒。", "风光未老吟潘。", "嘶骑征尘，祗付凭阑。", "鸣瑟传杯，辟邪翻烬。", "系船香斗春宽。", "晚林青外，乱鸦著、斜阳几山。", "粉消莫染，犹是秦宫，绿扰云鬟。"]}