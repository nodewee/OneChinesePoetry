{"author": "吴文英", "period": null, "type": "词", "title": "沁园春", "paragraphs": ["澄碧西湖，软红南陌，银河地穿。", "见华星影里，仙棋局静，清风行处，瑞玉圭寒。", "斜谷山深，望春楼远，无此峥嵘小渭川。", "一泓地，解新波不涸，独障狂澜。", "老苏而後坡仙。", "继菊井嘉名相与传。", "试摩挲劲石，无令角折，丁宁明月，莫涴规圆。", "漫结鸥盟，那知鱼乐，心止中流别有天。", "无尘夜，听吾伊正在，秋水阑干。"]}