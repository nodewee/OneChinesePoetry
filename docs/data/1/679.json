{"author": "李曾伯", "period": null, "type": "词", "title": "水龙吟", "paragraphs": ["此花迥绝他花，湘中不减吴中盛。", "疑从太华，分来岳麓，根荄玉井。", "炬列千红，盖擎万绿，织成云锦。", "向壶天清暑，风梳露洗，尘不染、香成阵。", "好似一番雨过，似轻鬟、晚临妆镜。", "阿环浴罢，珠横翠乱，芳肌犹润。", "载月同游，隔花共语，酒边清兴。", "问六郎、凝伫多时，公不饮、俗几甚。"]}