{"author": "吴文英", "period": null, "type": "词", "title": "宴清都", "paragraphs": ["翠羽飞梁苑。", "连催发，暮樯留话江燕。", "尘街堕珥，瑶扉乍钥，彩绳双罥。", "新烟暗叶成阴，效翠妩、西陵送远。", "又趁得、蕊露天香，春留建章花晚。", "归来笑折仙桃，琼楼宴萼，金漏催箭。", "兰亭秀语，乌丝润墨，汉宫传玩。", "红敧醉玉天上，倩凤尾、时题画扇。", "问几时、重驾巫云，蓬莱路浅。"]}