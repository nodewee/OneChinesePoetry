{"author": "李曾伯", "period": null, "type": "词", "title": "念奴娇", "paragraphs": ["平生宦海，是几番风雨，几番霜雪。", "绿野来归身强健，镜里微添华发。", "剑束床头，书寻架上，富贵轻於叶。", "南坡石竹，年来尤更清绝。", "好是梅坞松关，对湘溪一曲，翠屏千叠。", "柱杖篮舆诗卷里，尚小东山勋业。", "只恐鸥盟，难望鹤怨，未是闲时节。", "片云收却，照人依旧明月。"]}