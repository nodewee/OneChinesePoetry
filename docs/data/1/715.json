{"author": "方岳", "period": null, "type": "词", "title": "沁园春", "paragraphs": ["尽为春愁，尽劝春归，直恁恨深。", "况雨急黄昏，寒欺客路，月明夜半，人梦家林。", "店舍无烟，楚乡寒食，一片花飞那可禁。", "小凝伫，黯红蔫翠老，江树阴阴。", "汀洲杜若谁寻。", "想朝鹤怨兮猿夜吟。", "甚连天芳草，凄迷离恨，拂帘香絮，撩乱深心。", "汝亦知乎，吾今倦矣，瓮有馀春可共斟。", "归来也，问渊明而後，谁是知音。"]}