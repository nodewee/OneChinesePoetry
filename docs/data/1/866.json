{"author": "李昴英", "period": null, "type": "词", "title": "念奴娇", "paragraphs": ["瑶池高会，见云香凤背，风柔鹤膝。", "天遣月卿来拜舞，新拜玺书增秩。", "有母能贤，生儿如此，总是前生佛。", "孙曾戏彩，慈颜一笑闲逸。", "曾向浑尺轩中，共评今古，手写王言绋。", "个里乃翁棠荫在，映得梅仙山碧。", "人爱黄堂，祝萱堂寿，拍拍欢声溢。", "明年宣劝，蟠桃火枣庭实。"]}