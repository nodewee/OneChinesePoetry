{"author": "方岳", "period": null, "type": "词", "title": "酹江月・念奴娇", "paragraphs": ["且拌春醉。", "问人间、谁是十分如意。", "道不好来人又道，也有一分好处。", "管甚长贫，只消长健，切莫眉头聚。", "尽教江路，梅花依旧留住。", "儿辈虽不如人，有何不可，怎敢嫌迟暮。", "但喜吾翁躔度转，唤起烟霞深痼。", "否极而亨，剥馀而复，长至迎初度。", "龟图羲画，直从今日重数。"]}