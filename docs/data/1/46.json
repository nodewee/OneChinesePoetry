{"author": "杜东", "period": null, "type": "词", "title": "喜迁莺", "paragraphs": ["生申华席。", "便占却新春，前头五日。", "椒颂梅英，金幡彩缕，好个早春天色。", "使君以仁得寿，和气融春无极。", "人总道，是阳春有脚，恩浮南国。", "应看，丹诏下，昨夜天边，初报春消息。", "日转黄麾，风生绛伞，春殿龙颜咫尺。", "共庆一堂嘉会，万宇同沾春泽。", "祝眉寿，便从今细数，好春千亿。"]}