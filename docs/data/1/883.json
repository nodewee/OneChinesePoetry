{"author": "吴文英", "period": null, "type": "词", "title": "瑞鹤仙", "paragraphs": ["晴丝牵绪乱。", "对沧江斜日，花飞人远。", "垂杨暗吴苑。", "正旗亭烟冷，河桥风暖。", "兰情蕙盼。", "惹相思、春根酒畔。", "又争知、吟骨萦销，渐把旧衫重翦。", "凄断。", "流红千浪，缺月孤楼，总难留燕。", "歌尘凝扇。", "待凭信，拌分钿。", "试挑灯欲写，还依不忍，笺幅偷和泪卷。", "寄残云、剩雨蓬莱，也应梦见。"]}