{"author": "方岳", "period": null, "type": "词", "title": "齐天乐", "paragraphs": ["孤篷夜傍低丛宿，萧萧雨声悲切。", "一岸霜痕，半江烟色，愁到沙头枯叶。", "澹云没灭。", "黯西风吹老，满汀新雪。", "天岂无情，离骚点点送归客。", "归去来兮怎得，尽鹭翅鸥倚，乍寒时节。", "秋晚山川，夕阳浦溆，赢得别肠千结。", "涛翻浪叠。", "那得似西来，一筇横绝。", "搔首江南，雁衔千里月。"]}