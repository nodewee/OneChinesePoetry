{"author": "吴潜", "period": null, "type": "词", "title": "贺新郎", "paragraphs": ["雪鬓难重绿。", "但け然、黄庭境界，抱藏龟六。", "也向无何乡里去，白堕舟边漾渌。", "算种种、尘缘都足。", "争那名缰犹系绊，尽辜他、猿鹤双溪曲。", "时又夏，暑将溽。", "虚舟飘瓦何烦。", "奈羊肠、千歧万折，近来纯熟。", "怅望老仙烟水外，惟把江云送目。", "想裴墅、碧梧金竹。", "安得结庐相近傍，买闲田、数亩躬耕筑。", "已梦断，大槐国。"]}