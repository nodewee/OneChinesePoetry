{"author": "李曾伯", "period": null, "type": "词", "title": "沁园春", "paragraphs": ["百尺楼头，奇哉此翁，元龙後身。", "当壮年襟度，百川鲸吸，平生出处，一片鸥轻。", "冷淡逋梅，淋漓旭草，但见风雷笔下生。", "荆州幕，觉坐间小异，乃有斯人。", "牙樯喜色津津。", "正江影涵秋无点尘。", "对白苹黄苇，且供诗卷，紫薇红药，却演丝纶。", "举酒延蟾，倚栏闻雁，应念征人归尚春。", "君王问，尽不妨细说，万里戎情。"]}