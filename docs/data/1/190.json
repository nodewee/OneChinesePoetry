{"author": "吴潜", "period": null, "type": "词", "title": "贺新郎", "paragraphs": ["扑尽征衫气。", "小夷犹、尊杖履，踏开花事。", "邂逅山翁行乐处，何似乌衣旧里。", "叹芳草、舞台歌地。", "百岁光阴如梦断，算古今、兴废都如此。", "何用洒，儿曹泪。", "江南自有渔樵队。", "想家山、猿愁鹤怨，问人归未。", "寄语寒梅休放尽，留取三花两蕊。", "待老子、领些春意。", "皎皎风流心自许，尽何妨、瘦影横斜水。", "烦翠羽，伴醒醉。"]}