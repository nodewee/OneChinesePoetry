{"author": "赵孟坚", "period": null, "type": "词", "title": "风流子", "paragraphs": ["望极思悠悠。", "江如练、籁息浪纹收。", "看帆卷帆舒，往来征艇，鹭飞鹭立，远近芳洲。", "逝波不舍山常好，祗白少年头。", "杜若满汀，离骚幽怨，鸱夷去国，烟浪遨游。", "江南知何许，青林晚，山断处、白云浮。", "怀古慨今，谁人似我闲愁。", "叹醉生浪迹，鲈乡蟹舍，红怨粉，莲棹菱舟。", "敲遍阑干，默然竟日凝眸。"]}