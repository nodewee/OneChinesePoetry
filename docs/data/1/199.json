{"author": "吴潜", "period": null, "type": "词", "title": "酹江月・念奴娇", "paragraphs": ["半空楼阁，把江山图画，一时收拾。", "白鸟孤飞飞尽处，最好暮天秋碧。", "万里西风，百年人事，谩倚阑干拍。", "凝眸何许，扬州烟树历历。", "应念老子年来，浮名浮利，已作虚空掷。", "三径才寻归活计，又是飘零为客。", "回首平生，惊心双鬓，容易成凄恻。", "尊前一笑，且由醉帽侧。"]}