{"author": "吴潜", "period": null, "type": "词", "title": "酹江月・念奴娇", "paragraphs": ["红尘飞骑，报元戎小队，踏青南陌。", "雪浪堆边呼小渡，吴楚半江分坼。", "岁月惊心，风埃迷目，相对头俱白。", "杨花撩乱，可怜如此春色。", "谁道燕燕莺莺，多情犹自，认得年时客。", "重唱江南肠断句，为我满倾云液。", "画鼓舟移，金鞍人远，一饷烟波隔。", "斜阳冉冉，依然无限凄恻。"]}