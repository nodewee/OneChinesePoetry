{"author": "李曾伯", "period": null, "type": "词", "title": "水龙吟", "paragraphs": ["琅琅环佩三千，一楼玉立中端委。", "瑶琚碾就，襄王故国，屈平遗里。", "多少铅华，飞琼涂抹，一时挼碎。", "记少年驰逐，银杯缟带，几番被、鸡呼起。", "冷入重貂如水。", "鬓丝丝、叹非前比。", "羔儿满泛，狮儿低唱，飘风过耳。", "冰释边忧，春生民乐，欢形佐史。", "倩何人蜚奏，五云天上，助吾君喜。"]}