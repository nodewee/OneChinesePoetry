{"author": "王柏", "period": null, "type": "词", "title": "酹江月・念奴娇", "paragraphs": ["今岁腊前，苦无多寒色、梅花先白。", "可惜横斜清浅处，谁妨孤山仙客。", "玉勒寻芳，金尊护冷，定与心期隔。", "夜阑人悄，可无一段春月。", "怕它香已飘零，罗浮梦断，不与东君接。", "买得鹅湖千幅绢，留取天然标格。", "树老梢癯，蕊圆须健，不放风骚歇。", "花光何处，儿孙声价方彻。"]}