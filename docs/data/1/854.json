{"author": "李昴英", "period": null, "type": "词", "title": "贺新郎", "paragraphs": ["谁种蓝田玉。", "碧云深、亭亭月上，水明溪曲。", "羞作时妆儿女态，冷淡冰餐露沐。", "出尘外、风标幽独。", "除了留侯无此貌，便何郎、傅粉终粗俗。", "意凝远，韵清淑。", "凉台向晚微风馥。", "讶银杯羽化，折取戏浮醽醁。", "安得梅花如许大，天遣辟除暑溽。", "浑不觉、鹭翘鸥浴。", "可恨妖妃污太液，只东林、社友追游熟。", "宜夜看，灿瑶烛。"]}