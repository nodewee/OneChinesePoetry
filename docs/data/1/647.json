{"author": "李曾伯", "period": null, "type": "词", "title": "沁园春", "paragraphs": ["一种孤荄，四出清芬，半秋始花。", "只些儿肌骨，才逾一芥，许多韵度，迥压群葩。", "得雨相催，随风所到，较七里山樊尤远些。", "纷纷辈，笑渠侬桃李，徒竞春华。", "试容老子婆娑。", "恍身在广寒仙子家。", "任殷勤唤酒，恣从君赏，徘徊待月，剩向人夸。", "我有家林，旧栽岩壑，得归去相延方是佳。", "姑先约，拼共横船玉，教堕巾纱。"]}