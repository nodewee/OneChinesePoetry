{"author": "吴文英", "period": null, "type": "词", "title": "金盏子", "paragraphs": ["卜筑西湖，种翠萝犹傍，软红尘裹。", "来往载清吟，为偏爱吾庐，画船频繁。", "笑携雨色晴光，入春明朝市。", "石桥锁，烟霞五百名仙，第一人是。", "临酒论深意。", "流光转、莺花任乱委。", "冷然九秋肺腑，应多梦、岩扃冷云空翠。", "漱流枕石幽情，写猗兰绿绮。", "专城处，他山小队登临，待西风起。"]}