{"author": "李曾伯", "period": null, "type": "词", "title": "沁园春", "paragraphs": ["漫浪江头，三听秋砧，一登故台。", "望烟芜莽苍，令人目断，风樯掀舞，何日眉开。", "把酒新亭，围棋别墅，老气当时何壮哉。", "江东事，百年无恙，全是时才。", "纷然竞付轻埃。", "还水绕赏心东向淮。", "叹阿奴侪悲，因人碌碌，乃翁材略，馀地恢恢。", "凤阙天高，鹭洲潮落，约取白鸥归去来。", "阑干外，英雄陈迹，一琼杯。"]}