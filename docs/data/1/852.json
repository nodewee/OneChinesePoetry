{"author": "李昴英", "period": null, "type": "词", "title": "贺新郎", "paragraphs": ["绣谷流明帜。", "稳飞舆、茵柔草碧，盖欹松翠。", "遨首意行穷绝顶，彩榭千年胜地。", "远峰断、莽苍烟水。", "护日晴云收午暑，飒长风、振叶生秋思。", "笼雾炷，飘霞袂。", "清明官府歌棠芾。", "且萧闲事外，下看玉城珠市。", "山色骄人逢此客，麈尾霏霏露碎。", "一笑又、羊衔新穗。", "田野欢声和气合，唤觥船、猛为鱼占喜。", "谁会得，醉翁意。"]}