{"author": "赵崇", "period": null, "type": "词", "title": "归朝欢", "paragraphs": ["翠羽低飞帘半揭。", "宝簟牙床凉似雪。", "窗虚云母澹无风，隔墙花动黄昏月。", "玉钗鸾坠发。", "盈盈白露侵罗袜。", "记逢迎，鸿惊燕婉，灯影弄明灭。", "蜀雨巫云愁断绝。", "罗带同心留绾结。", "交枝红豆雨中看，为君滴尽相思血。", "染衣香未歇。", "夜阑天净魂飞越。", "正销凝，一庭秋意，烟水浸空阔。"]}