{"author": "吴文英", "period": null, "type": "词", "title": "丁香结", "paragraphs": ["香袅红霏，影高银烛，曾纵夜游浓醉。", "正锦温琼腻。", "被燕踏、暖雪惊翻庭砌。", "马嘶人散後，秋风换、故园梦里。", "吴霜融晓，陡觉暗动偷春花意。", "还似。", "海雾冷仙山，唤觉环儿半睡。", "浅薄朱唇，娇羞艳色，自伤时背。", "帘外寒挂澹月，向日秋千地。", "怀春情不断，犹带相思旧子。"]}