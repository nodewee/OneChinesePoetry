{"author": "黄载", "period": null, "type": "词", "title": "昼锦堂", "paragraphs": ["丽景融晴，浮光起昼，玉妃信意寻春。", "一笑酒杯翻手，满地祥云。", "宝台艳蹙文绡帕，郎官娇舞郁金裙。", "嫣然处，况是生香微湿，腻脸馀醺。", "暖烘肌欲透，愁日炙还销，风动成尘。", "细为品归雪调，度与朱唇。", "翠帏晚映真图画，金莲夜照越精神。", "须拚醉，回首夕阳流水，碧草如茵。"]}