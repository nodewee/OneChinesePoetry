{"author": "李昴英", "period": null, "type": "词", "title": "贺新郎", "paragraphs": ["细与黄花说。", "是天教、开遇重阳，玉裁金屑。", "老行要寻松竹伴，雅爱山翁鬓雪。", "任满插、追陪节物。", "惟有渊明吾臭味，傍东篱、盘薄芳丛撷。", "便无酒，也清绝。", "芒寒色正孤标洁。", "惯平生、餐霜饮露，倚风迎月。", "不比芙蓉偏妩媚，不比茱萸太烈。", "似隐者、萧闲岩穴。", "至老枝头犹健在，笑纷纷、红紫尘沙汨。", "香耐久，看晚节。"]}