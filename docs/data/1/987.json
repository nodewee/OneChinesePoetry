{"author": "吴文英", "period": null, "type": "词", "title": "绛都春", "paragraphs": ["南楼坠燕。", "又灯晕夜凉，疏帘空卷。", "叶吹暮喧，花露晨晞秋光短。", "当时明月娉婷伴。", "怅客路、幽扃俱远。", "雾鬟依约，除非照影，镜空不见。", "别馆。", "秋娘乍识，似人处、最在双波凝盼。", "旧色旧香，闲雨闲云情终浅。", "丹青谁画真真面。", "便只作、梅花频看。", "更愁花变梨霙，又随梦散。"]}