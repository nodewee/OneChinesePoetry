{"author": "李昴英", "period": null, "type": "词", "title": "水龙吟", "paragraphs": ["唱恭初意如何，来五十三年矣。", "犁锄颇熟，诗书粗解，簪绅聊耳。", "自信柴愚，真成汲戆，却无刘腻。", "向高秋初度，同时有菊，淡相对、风霜里。", "最癖登山临水。", "又何心、蜗名蝇利。", "俗缘未了，强教肉食，何曾知味。", "无事微吟，会心微笑，逢场微醉。", "把日生、只恁安排，领取百十二岁。"]}