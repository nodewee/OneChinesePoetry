{"author": "吴文英", "period": null, "type": "词", "title": "十二郎・二郎神", "paragraphs": ["素天际水，浪拍碎、冻云不凝。", "记晓叶题霜，秋灯吟雨，曾系长桥过艇。", "又是宾鸿重来後，猛赋得、归期才定。", "嗟绣鸭解言，香鲈堪钓，尚庐人境。", "幽兴。", "争如共载，越娥妆镜。", "念倦客依前，貂裘茸帽，重向淞江照影。", "酹酒苍茫，倚歌平远，亭上玉虹腰冷。", "迎醉面，暮雪飞花，几点黛愁山暝。"]}