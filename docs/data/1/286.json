{"author": "吴潜", "period": null, "type": "词", "title": "昼锦堂", "paragraphs": ["绮毂团成，珠玑搦就，极目灯火楼台。", "七子八仙三教，耍队相挨。", "管箫笙簧相间斗，远如声韵碧霄来。", "环千炬，宝栅绛纱，云球雾衮交加。", "千里人笑乐，游妓合、脂尘香霭笼街。", "尽道今宵节物，天与安排。", "晚来风阵全收了，夜阑还放月儿些。", "休辞醉，长愿每年时候，一样情怀。"]}