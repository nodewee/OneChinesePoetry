{"author": "李曾伯", "period": null, "type": "词", "title": "水龙吟", "paragraphs": ["少年管领良宵，直须醉待东方白。", "而今老去，何忧何乐，不空不色。", "桐影横斜，桂香摇落，仙凡奚隔。", "怅银桥梦断，玉啸声杳，人如往、楚天北。", "冷眼乾坤阵迹。", "笑英雄、等为行役。", "庾楼袁舫，浩歌长啸，壮游曾历。", "万里瑶台，乘风归去，不知何夕。", "对冰轮孤负，欠千锺酒，与三弄笛。"]}