{"author": "吴文英", "period": null, "type": "词", "title": "莺啼序", "paragraphs": ["横塘棹穿艳锦，引鸳鸯弄水。", "断霞晚、笑折花归，绀纱低护灯蕊。", "润玉瘦、冰轻倦浴，斜拖凤股盘云坠。", "听银床声细。", "梧桐渐搅凉思。", "窗隙流光，冉冉迅羽，诉空粱燕子。", "误惊起、风竹敲门，故人还又不至。", "记琅、新诗细掐，早陈迹、香痕纤指。", "怕因循，罗扇恩疏，又生秋意。", "西湖旧日，画舸频移，叹几萦梦寐。", "霞佩冷，叠澜不定，麝霭飞雨，乍湿鲛绡，暗盛红泪。", "单夜共，波心宿处，琼箫吹月霓裳舞，向明朝、未觉花容悴。", "嫣香易落，回头澹碧销烟，镜空画罗屏裹。", "残蝉度曲，唱彻西园，也感红怨翠。", "念省惯、吴宫幽憩。", "暗柳追凉，晓岸参斜，露零沤起。", "丝索寸藕，留连欢事。", "桃笙平展湘浪影，有昭华、李冰相倚。", "如今鬓点凄霜，半箧秋词，恨盈蠹纸。"]}