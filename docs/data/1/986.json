{"author": "吴文英", "period": null, "type": "词", "title": "绛都春", "paragraphs": ["情黏舞线。", "怅驻马灞桥，天寒人远。", "旋翦露痕，移得春娇栽琼苑。", "流莺常语烟中怨。", "恨三月、飞花零乱。", "艳阳归後，红藏翠掩，小坊幽院。", "谁见。", "新腔按彻，背灯暗、共倚筼屏葱茜。", "绣被梦轻，金屋妆深沈香换。", "梅花重洗春风面。", "正溪上、参横月转。", "并禽飞上金沙，瑞香雾暖。"]}