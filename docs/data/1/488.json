{"author": "李曾伯", "period": null, "type": "词", "title": "水龙吟", "paragraphs": ["小窗香雾笼葱，砚寒金井频呵冻。", "老坡仙去，新声犹寄，绿毛么凤。", "瘦脸盈盈，不禁，雪浓霜重。", "赖墨池佳致，草成玄白，聊以此、当清供。", "长记月明曾共。", "拈虬髯、几番孤耸。", "春风一点，著公翠袖，撩人清梦。", "逋尔何如，西湖惯见，影斜芗动。", "要岁寒得友，岂容无竹，倩谁添种。"]}