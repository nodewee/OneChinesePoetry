{"author": "吴文英", "period": null, "type": "词", "title": "永遇乐", "paragraphs": ["阁雪云低，卷沙风急，惊雁失序。", "户掩寒宵，屏闲冷梦，灯唇似语。", "堪怜窗景，都闲刺绣，但续旧愁一缕。", "邻歌散，罗襟印粉，袖湿茜桃红露。", "西湖旧日，留连清夜，爱酒几将花误。", "遣袜尘销，题裙墨黯，天远吹笙路。", "吴台直下，缃梅无限，未放野桥香度。", "重谋醉，揉香弄影，水清浅处。"]}