{"author": "李曾伯", "period": null, "type": "词", "title": "水龙吟", "paragraphs": ["明堂一柱擎天，眼看黄阁空诸老。", "平生方寸、班班四字，诚心公道。", "玉帐云旗，金城露布，尚勤征讨。", "向淮头蜀口，一时做就，安石传、孔明表。", "谈笑妖氛如扫。", "看整齐、乾坤都了。", "衮衣赤舄，归来廊庙，雍容师保。", "三相一门，双亲千岁，人间蓬岛。", "举黄封，细唱调羹，官梅上、正春早。"]}