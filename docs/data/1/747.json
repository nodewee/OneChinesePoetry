{"author": "方岳", "period": null, "type": "词", "title": "水龙吟", "paragraphs": ["当年睡里闻香，阿谁唤做花间瑞。", "巾飘沈水，笼熏古锦，拥青绫被。", "初日酣晴，柔风逗暖，十分情致。", "掩窗绡，待得香融酒醒，尽消受、这春思。", "从把万红排比。", "想较伊、更争些子。", "诗仙老手，春风妙笔，要题教似。", "十里扬州，三生杜牧，可曾知此。", "趁紫唇微绽，芳心半透，与骚人醉。"]}