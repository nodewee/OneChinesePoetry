{"author": "吴文英", "period": null, "type": "词", "title": "永遇乐", "paragraphs": ["风拂尘徽，雨侵凉榻，才动秋思。", "缓酒销更，移灯傍影，净洗芭蕉耳。", "铜华沧海，愁霾重嶂，燕北雁南天外。", "算阴晴，浑似几番，渭城故人离会。", "青楼旧日，高歌取醉，唤出玉人梳洗。", "红叶流光，苹花两鬓，心事成秋水。", "白凝虚晓，香吹轻烬，倚窗小瓶疏桂。", "问深宫，娥正在，妒云第几。"]}