{"author": "方岳", "period": null, "type": "词", "title": "沁园春", "paragraphs": ["岁在永和，癸丑暮春，修禊兰亭。", "有崇山峻岭，茂林修竹，清流湍激，映带山阴。", "曲水流觞，群贤毕至，是日风和天气清。", "亦足以，供一觞一咏，畅叙幽情。", "悲夫一世之人。", "或放浪形骸遇所欣。", "虽快然自足，终期於尽，老之将至，後视犹今。", "随事情迁，所之既倦，俯仰之间迹已陈。", "兴怀也，将後之览者，有感斯文。"]}