{"author": "吴文英", "period": null, "type": "词", "title": "解连环", "paragraphs": ["暮檐凉薄。", "疑清风动竹，故人来邈。", "渐夜久、闲引流萤，弄微照素怀，暗呈纤白。", "梦远双成，凤笙杳、玉绳西落。", "掩练帷倦入，又惹旧愁，汗香阑角。", "银瓶恨沈断索。", "叹梧桐未秋，露井先觉。", "抱素影、明月空闲，早尘损丹青，楚山依约。", "翠冷红衰，怕惊起、西池鱼跃。", "记湘娥、绛绡暗解，褪花坠萼。"]}