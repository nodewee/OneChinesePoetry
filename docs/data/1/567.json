{"author": "李曾伯", "period": null, "type": "词", "title": "念奴娇", "paragraphs": ["云胡不喜。", "得抽脚篮中，安身局外。", "世路风涛都历遍，几度眉攒心碎。", "八尺藤床，二升粟饭，方寸恢馀地。", "翻云覆雨，从伊造物儿戏。", "不见刻木牵丝，鸡皮鹤发，弄罢寂无事。", "随分风光堪领略，聊放疏狂些子。", "刘项雌雄，跖颜修短，无彼亦无此。", "茅檐高卧，不知春到花底。"]}