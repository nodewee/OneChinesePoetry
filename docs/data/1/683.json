{"author": "郑熏初", "period": null, "type": "词", "title": "一萼红", "paragraphs": ["忆燕台。", "正倚帘吹絮，小立望郎来。", "管调丝，涂妆绾髻，密意曾托蜂媒。", "空恁误、湔裙暗约，最无奈、好梦易惊回。", "想见而今，浅颦双翠，沁破妆梅。", "沈带悄然宽尽，恨年时行处，红糁苍苔。", "前事重寻，幽欢难偶，钿合空委鸾钗。", "这一点、相思清泪，做心下、烦恼几时灰。", "数叠蛮笺怨歌，忍对花裁。"]}