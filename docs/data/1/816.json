{"author": "陆", "period": null, "type": "词", "title": "瑞鹤仙", "paragraphs": ["湿云黏雁影。", "望征路愁迷，离绪难整。", "千金买光景。", "但疏钟催晓，乱鸦啼暝。", "花暗省。", "许多情、相逢梦境。", "便行云、都不归来，也合寄将音信。", "孤迥。", "盟鸾心在，跨鹤程高，後期无准。", "情丝待翦。", "翻惹得，旧时恨。", "怕天教何处，参差双燕，还染残朱剩粉。", "对菱花、与说相思，看谁瘦损。"]}