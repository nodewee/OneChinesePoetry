{"author": "宋自逊", "period": null, "type": "词", "title": "贺新郎", "paragraphs": ["唤起东坡老。", "问雪堂、几番兴废，斜阳衰草。", "一月有钱三十块，何苦抽身不早。", "又底用、北门摛藻。", "儋雨蛮烟添老色，和陶诗、翻被渊明恼。", "到底是，忘言好。", "周郎英发人间少。", "谩依然、乌鹊南飞，山高月小。", "岁月堂堂留不住，此世何时是了。", "算不满、英雄一笑。", "我有丰淮千斗酒，把新愁、旧恨都倾倒。", "三弄笛，楚天晓。"]}