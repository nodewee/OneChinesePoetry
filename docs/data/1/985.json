{"author": "吴文英", "period": null, "type": "词", "title": "绛都春", "paragraphs": ["螺屏暖翠。", "正雾卷暮色，星河浮霁。", "路幕递香，街马冲尘东风细。", "梅槎凌海横鳌背。", "倩稳载、蓬莱云气。", "宝阶斜转，冰峨素影，夜清如水。", "应记。", "千秋化鹤，旧华表、认得山川犹是。", "暗解绣囊，争掷金钱游人醉。", "笙歌晓度晴霞外。", "又上苑、春生一苇。", "便教接宴莺花，万红镜裹。"]}