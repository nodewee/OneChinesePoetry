{"author": "吴文英", "period": null, "type": "词", "title": "还京乐", "paragraphs": ["宴兰溆，促奏丝萦管裂飞繁响。", "似汉宫人去，夜深独语，胡沙凄哽。", "对雁斜玫柱，琼琼弄月临秋影。", "凤吹远，河汉去杳，天风飘冷。", "泛清商竟。", "转铜壶敲漏，瑶床二八青娥，环佩再整。", "菱歌四碧无声，变须臾、翠翳红暝。", "叹梨园、今调绝音希，愁深未醒。", "桂楫轻如翼，归霞时点清镜。"]}