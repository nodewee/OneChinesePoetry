{"author": "李昴英", "period": null, "type": "词", "title": "摸鱼儿", "paragraphs": ["敞茅堂、茂林环翠，苔矶低蘸烟浦。", "青蓑混入渔家社，斜日断桥船聚。", "真乐处。", "坐芳草，瓦樽满酒频频注。", "皋禽自舞。", "惯松迳穿云，梅村踏雪，朗笑自来去。", "车乘坠，争似修筇稳步。", "前尘回首俱误。", "安闲得在中年好，抱瓮尚堪蔬圃。", "高眼觑。", "算不识、人间宠辱除巢许。", "风篁解语。", "应共笑群狙，无端喜怒，三四计朝暮。"]}