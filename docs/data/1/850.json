{"author": "李昴英", "period": null, "type": "词", "title": "摸鱼儿", "paragraphs": ["绕西园、粉笼千雉，镜池屏石天造。", "主人意匠工收拾，华屋落成闻早。", "轮奂巧。", "望缥缈、五云深处移蓬岛。", "油幢羽葆。", "指貔虎长驱，鲸鲲网取，电走捷旗报。", "铙吹发，回庑连屯饮犒。", "海山波静烟扫。", "纶巾萧散环珠履，春满绿杨芳草。", "人境好。", "是握穗五翁，福地无尘到。", "芝书在道。", "便整顿乾坤，经营万宇，栋国要元老。"]}