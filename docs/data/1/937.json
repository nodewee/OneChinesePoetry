{"author": "吴文英", "period": null, "type": "词", "title": "风流子", "paragraphs": ["金谷已空尘。", "薰风转、国色返春魂。", "半敧雪醉霜，舞低鸾翅，绛笼蜜炬，绿映龙盆。", "窈窕绣窗人睡起，临砌脉无言。", "慵整堕鬟，怨时迟暮，可怜憔悴，啼雨黄昏。", "轻桡移花市，秋娘渡、飞浪溅湿行裙。", "二十四桥南北，罗荐香分。", "念碎劈芳心，萦思千缕，赠将幽素，偷翦重云。", "终待凤池归去，催咏红翻。"]}