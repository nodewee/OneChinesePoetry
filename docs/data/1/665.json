{"author": "李曾伯", "period": null, "type": "词", "title": "贺新郎", "paragraphs": ["日近长安路。", "喜骖鸾、带簪游戏，弓旌招去。", "闻道汉朝帷帏里，要问娵隅蛮语。", "嗟时事、尚兹多故。", "办取忠谋宜入告，见石洪、曾在乌公府。", "须细访，风寒处。", "左荆右岭中湘浦。", "愿扶持、东南温厚，老天张主。", "翘馆钦贤人共说，一饭每勤三吐。", "公此去、好官须做。", "从臾泾舟同共济，更绸缪、桑土先阴雨。", "灭此虏，直朝暮。"]}