{"author": "吴文英", "period": null, "type": "词", "title": "浪淘沙慢", "paragraphs": ["梦仙到、吹笙路杳，度云滑。", "溪谷冰绡未裂。", "金铺昼锁乍掣。", "见竹静、梅深春海阔。", "有新燕、帘底低说。", "念汉履无声跨鲸远，年年谢桥月。", "曲折。", "折画阑尽日凭热。", "半蜃起玲珑楼阁畔，缥缈鸿去绝。", "飞絮扬东风，天外歌阕。", "睡红醉缬。", "还是催、寒食看花时节。", "花下苍苔盛罗袜。", "银烛短、漏壶易竭。", "料池柳、不攀春送别。", "倩玉兔、别捣秋香，更醉蹋、千山冷翠飞晴雪。"]}