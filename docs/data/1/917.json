{"author": "吴文英", "period": null, "type": "词", "title": "宴清都", "paragraphs": ["万壑蓬莱路。", "非烟霁，五云城阙深处。", "璇源媲凤，瑶池种玉，练颜金姥。", "长虹梦入仙怀，便洗日、铜华翠渚。", "向瑞世、独占长春，蟠桃正饱风露。", "殷勤汉殿传卮，隔江云起，暗飞青羽。", "南山寿石，东周宝鼎，千秋巩固。", "何时地拂龙衣，待迎入、玉京阆圃。", "看□□、剩拥湖船，三千彩御。"]}