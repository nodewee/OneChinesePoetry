{"author": "吴渊", "period": null, "type": "词", "title": "念奴娇", "paragraphs": ["我来牛渚，聊登眺、客里襟怀如豁。", "谁著危亭当此处，占断古今愁绝。", "江势鲸奔，山形虎踞，天险非人设。", "向来舟舰，曾扫百万胡羯。", "追念照水然犀，男儿当似此，英雄豪杰。", "岁月匆匆留不住，鬓已星星堪镊。", "云暗江天，烟昏淮地，是断魂时节。", "栏干捶碎，酒狂忠愤俱发。"]}