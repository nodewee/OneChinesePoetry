{"author": "李曾伯", "period": null, "type": "词", "title": "喜迁莺", "paragraphs": ["轻云暮卷，望澄空如水，千里一碧。", "菱镜冰悬，桂轮玉碾，喜见中原秋色。", "老蟾炯炯无翳，阅尽尘寰今夕。", "堪恨处，度霓裳曾到，长生宫阙。", "坐客。", "休叹息。", "看此清光，天岂限南北。", "便好乘风，为持玉斧，修取山河如一。", "西湖旧时花草，会遣孀娥重识。", "从今去，举太平玩事，长如今夕。"]}