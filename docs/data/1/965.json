{"author": "吴文英", "period": null, "type": "词", "title": "珍珠帘・真珠帘", "paragraphs": ["蜜沈烬暖萸烟袅。", "层帘卷、伫立行人官道。", "麟带压愁香，听舞箫云渺。", "恨缕情丝春絮远，怅梦隔、银屏难到。", "寒峭。", "有东风嫩柳，学得腰小。", "还近绿水清明，叹孤身如燕，将花平绕。", "细雨湿黄昏，半醉归怀抱。", "蠹损歌纨人去久，漫泪沾、香兰如笑。", "书杳。", "念客枕幽单，看看春老。"]}