{"author": "李曾伯", "period": null, "type": "词", "title": "贺新凉・贺新郎", "paragraphs": ["梦觉闻鸡报。", "问岘边、晋家城郭，旧邦新造。", "谁遣平明旌旆入，人说当年草草。", "犹幸把、腥埃俱扫。", "对越老苍方寸在，任酉渠、远度龙堆道。", "还又过，一春了。", "少年意气轻三表。", "到如今、名惭小范，功卑前召。", "赖有把茅归去是，乘此抽身须早。", "何苦受、天来烦恼。", "报国丹忠虽未泯，奈长卿已病文渊老。", "聊把酒，仰天笑。"]}