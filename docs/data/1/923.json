{"author": "吴文英", "period": null, "type": "词", "title": "齐天乐", "paragraphs": ["凌朝一片阳台影，飞来太空不去。", "栋与参横，帘钩斗曲，西北城高几许。", "天声似语。", "便阊阖轻排，虹河平溯。", "问几阴晴，霸吴平地漫今古。", "西山横黛瞰碧，眼明应不到，烟际沈鹭。", "卧笛长吟，层霾乍裂，寒月溟蒙千里。", "凭虚醉舞。", "梦凝白阑干，化为飞雾。", "净洗青红，骤飞沧海雨。"]}