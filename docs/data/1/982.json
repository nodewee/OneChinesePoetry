{"author": "吴文英", "period": null, "type": "词", "title": "玉胡蝶・玉蝴蝶", "paragraphs": ["角断竿鸣疏点，倦萤透隙，低弄书光。", "一寸悲秋，生动万种凄凉。", "旧衫染、唾凝花碧，别泪想、妆洗蜂黄。", "楚魂伤。", "雁汀沙冷，来信微茫。", "都忘。", "孤山旧赏，水沈熨露，岸锦宜霜。", "败叶题诗，御沟应不到流湘。", "数客路、又随淮月，羡故人、还买吴航。", "两凝望。", "满城风雨，催送重阳。"]}