{"author": "李昴英", "period": null, "type": "词", "title": "水龙吟", "paragraphs": ["驿飞稳驾高秋，迎人满目清新景。", "秋还有色，芙蓉照水，晨妆对镜。", "雪卷寒芦，字横过雁，渡浮孤艇。", "是骚人行处，腔风调月，香满袖、过梅岭。", "断岸烟收人静。", "雨声乾、桐疏枫冷。", "掀髯独笑，仙翁起舞，卧龙呼醒。", "近小阳春，为梅也合，迟迟鞭影。", "更郁孤、一笑追欢，料得坡翁首肯。"]}