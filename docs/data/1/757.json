{"author": "方岳", "period": null, "type": "词", "title": "瑞鹤仙", "paragraphs": ["中元才过节。", "正宇宙澄清，一天寒碧。", "凉飙动秋色。", "算佳辰恰是，下弦当日。", "天生俊杰。", "富文才、瑰奇挺特。", "看葱葱，和气薰城，共庆武夷仙伯。", "难得。", "钓鳌连六，虎傍登名，新题淡墨。", "从容莲幕。", "游花县，无邀隔。", "纵风流别驾，难淹紫诏，行对天颜咫尺。", "更堪夸，萱草长春，红衣交列。"]}