{"author": "吴潜", "period": null, "type": "词", "title": "疏影", "paragraphs": ["佳人步玉。", "待月来弄影，天挂参宿。", "冷透屏帏，清入肌肤，风敲又听檐竹。", "前村不管深雪闭，犹自绕、枝南枝北。", "算平生、此段幽奇，占压百花曾独。", "闲想罗浮旧恨，有人正醉里，姝翠蛾绿。", "梦断魂惊，几许清凉，却是千林梅屋。", "鸡声野渡溪桥滑，又角引、戌楼悲曲。", "怎得知、清足亭边，自在杖藜巾幅。"]}