{"author": "刘子寰", "period": null, "type": "词", "title": "解语花", "paragraphs": ["龙沙殿腊，兔苑留寒，花照冰壶夜。", "乱山平野。", "装珠树满眼，买春无价。", "墙头苑下。", "浑不见、桃夭杏冶。", "疑趁风、庾岭寒梅，触处都飘谢。", "吹面峭寒未怕。", "览瑶池万里，飞观高榭。", "霓旌鹤驾。", "歌黄竹、胜跃踏青骄马。", "峰峦似画。", "但点缀、片时相借。", "惊望中、玉宇琼楼，残溜空鸳瓦。"]}