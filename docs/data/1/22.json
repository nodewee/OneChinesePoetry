{"author": "宋自逊", "period": null, "type": "词", "title": "沁园春", "paragraphs": ["归去来兮，田园将芜，云胡不归。", "既有诗千首，如斯者少，行年七十，从古来稀。", "地阙东南，天倾西北，人事何缘有足时。", "江湖上，转不如前日，步步危机。", "石屏自有柴扉。", "占海岸、潮头岸一矶。", "唤彩衣孙子，携壶挈榼，白头翁媪，举桉齐眉。", "身外声名，世间梦幻，万事一酲无是非。", "书来往，都不须长语，直写心期。"]}