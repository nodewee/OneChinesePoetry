{"author": "吴文英", "period": null, "type": "词", "title": "惜黄花慢", "paragraphs": ["送客吴皋。", "正试霜夜冷，枫落长桥。", "望天不尽，背城渐杳，离亭黯黯，恨水迢迢。", "翠香零落红衣老，暮愁锁、残柳眉梢。", "念瘦腰。", "沈郎旧日，曾系兰桡。", "仙人凤咽琼箫。", "怅断魂送远，九辨难招。", "醉鬟留盼，小窗翦烛，歌云载恨，飞上银霄。", "素秋不解随船去，败红趁、一叶寒涛。", "梦翠翘。", "怨鸿料过南谯。"]}