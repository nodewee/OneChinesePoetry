{"author": "吴潜", "period": null, "type": "词", "title": "沁园春", "paragraphs": ["落雁横空，乱鸦投树，孤村暮烟。", "有渔翁拖网，牧儿戴笠，行从水畔，唱过山前。", "云阁还垂，雨低欲堕，何处行人唤渡船。", "萧萧处，更柴门草店，竹外松边。", "凄然。", "倚马停鞭。", "叹客袂征衫岁月迁。", "既不缘富贵，功名系绊，非因妻子，田宅萦牵。", "只有寸心，难忘斯世，磊块轮知者天。", "愁无奈，且三杯浊酒，一枕酣眠。"]}