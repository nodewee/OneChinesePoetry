{"author": "赵崇", "period": null, "type": "词", "title": "过秦楼", "paragraphs": ["隐枕轻潮，拂尘疏雨，幽梦似真还断。", "莺雏燕婉，依约年时，花下试翻歌扇。", "憔悴鬓怯春寒，慢掠轻丝，柳风如箭。", "甚阳台渺邈，行云无准，楚天空远。", "应唤觉、当日琴心，祗今诗思，惆怅客衣尘染。", "钗留股玉，袜袭钩罗，荏苒腻寒香变。", "问讯多情，别後笑巧颦娇，对谁长倩。", "但晚来江上，眼迷心想，越山两点。"]}