{"author": "李曾伯", "period": null, "type": "词", "title": "水龙吟", "paragraphs": ["举杯长揖常娥，高情怜我霜髯白。", "婆娑树底，老蟾何物，千秋一色。", "一镜高悬，肺肝洞烛，了无尘隔。", "任亿千万里，同然玉界，都不管、天南北。", "老子萍蓬纵迹。", "对西风、几番行役。", "平生玩事，从头细数，山川历历。", "明月明年，知他何处，能如今夕。", "惜无人共我，登楼酹古，一笑横笛。"]}