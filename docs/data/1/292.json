{"author": "吴潜", "period": null, "type": "词", "title": "贺新郎", "paragraphs": ["燕子呢喃语。", "小园林、残红剩紫，已无三数。", "绿叶青枝成步障，空有蜂旋蝶舞。", "又宝扇、轻摇初暑。", "芳沼拳荷舒展尽，便回头、乱拥宫妆女。", "惊岁月，能多许。", "家山占断凫鸥渚。", "最相宜、岚烟水月，雾云霏雨。", "三岛十洲虽铁铸，难把归舟系取。", "且放我、渔樵为与。", "从此细斟昌＿酒，况神仙洞府无邀阻。", "何待结，长生缕。"]}