{"author": "翁定", "period": null, "type": "词", "title": "壶中天・念奴娇", "paragraphs": ["昔时彭祖，闻道有、八百穹崇遐寿。", "屈指我公今几许，历岁才方七九。", "七百修龄，更三十七，犹是公之有。", "此逢诞节，盍须来献尊酒。", "好是子舍孙枝，居官领荐，迭复青毡旧。", "陶令解龟何太早，去作幔亭仙友。", "只恐九重，思贤梦觉，未屈调羹手。", "周公居左，鲁公还是居右。"]}