{"author": "吴文英", "period": null, "type": "词", "title": "莺啼序", "paragraphs": ["残寒正欺病酒，掩沈香绣户。", "燕来晚、飞入西城，似说春事迟暮。", "画船载、清明过却，晴烟冉冉吴宫树。", "念羁情游荡，随风化为轻絮。", "十载西湖，傍柳系马，趁娇尘软雾。", "溯红渐、招入仙溪，锦儿偷寄幽素。", "倚银屏、春宽梦窄，断红湿、歌纨金缕。", "暝堤空，轻把斜阳，总还鸥鹭。", "幽兰旋老，杜若还生，水乡尚寄旅。", "别後访、六桥无信，事往花委，瘗玉埋香，几番风雨。", "长波妒盼，遥山羞黛，渔灯分影春江宿，记当时、短楫桃根渡。", "青楼彷佛，临分败壁题诗，泪墨惨澹尘土。", "危亭望极，草色天涯，吹鬓侵半苎。", "暗点检、离痕欢唾，尚染鲛绡，凤迷归，破鸾慵舞。", "殷勤待写，书中长恨，蓝霞辽海沈过雁，漫相思、弹入哀筝柱。", "伤心千里江南，怨曲重招，断魂在否。"]}