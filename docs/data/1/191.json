{"author": "吴潜", "period": null, "type": "词", "title": "贺新郎", "paragraphs": ["可意人如玉。", "小帘栊、轻匀淡泞，道家装束。", "长恨春归无寻处，全在波明黛绿。", "看冶叶、倡条浑俗。", "比似江梅清有韵，更临风、对月斜依竹。", "看不足，咏不足。", "曲屏半掩青山簇。", "正轻寒、夜来花睡，半残烛。", "缥缈九霞光里梦，香在衣裳剩馥。", "又只恐、铜壶声促。", "试问送人归去後，对一奁、花影垂金粟。", "肠易断，倩谁续。"]}