{"author": "李曾伯", "period": null, "type": "词", "title": "沁园春", "paragraphs": ["水北洛南，未尝无人，不同者时。", "赖交情兰臭，绸缪相好，宦情云薄，得失何知。", "夜观论兵，春原吊古，慷慨事功千载期。", "萧如也，料行囊如水，只有新诗。", "归兮。", "归去来兮。", "我亦办征帆非晚归。", "正姑苏台畔，米廉酒好，吴松江上，莼嫩鱼肥。", "我住孤村，相连一水，载月不妨时过之。", "长亭路，又何须回首，折柳依依。"]}