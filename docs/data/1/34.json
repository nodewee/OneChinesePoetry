{"author": "俞文豹", "period": null, "type": "词", "title": "喜迁莺", "paragraphs": ["小梅幽绝。", "向冰谷深深，云阴幂幂。", "饱阅年华，惯谙冷淡，只恁清臞风骨。", "任他万红千紫，句引狂蜂游蝶。", "惟只共、竹和松，同傲岁寒霜雪。", "喜得。", "化工力。", "移根上苑，向阳和培植。", "题名还经，孤山处士，许共高人攀折。", "一枝垂欲放，只等春风披拂。", "待叶底、结青青，恰是和羹时节。"]}