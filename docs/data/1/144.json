{"author": "哀长吉", "period": null, "type": "词", "title": "瑞鹤仙", "paragraphs": ["小春天未雪。", "见两蕊三花，放梅时节。", "昴宿孕人杰。", "对梅花雪片，平分风月。", "冰清玉洁。", "天赋与、仙风道骨。", "更等闲、来访刘仙，觅取秘传真诀。", "闻说。", "辉联台宿，瑞应文昌，世承阀阅。", "相门事业。", "有祖父、旧风烈。", "管泥封飞下，沙堤归来，光复青毡旧物。", "庆家传、八叶联芳，又添一叶。"]}