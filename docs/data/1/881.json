{"author": "吴文英", "period": null, "type": "词", "title": "霜叶飞", "paragraphs": ["断烟离绪。", "关心事，斜阳红隐霜树。", "半壶秋水荐黄花，香西风雨。", "纵玉勒、轻飞迅羽。", "凄凉谁吊荒台古。", "记醉蹋南屏，彩扇咽、寒蝉倦梦，不知蛮素。", "聊对旧节传杯，尘笺蠹管，断阕经岁慵赋。", "小蟾斜影转东篱，夜冷残蛩语。", "早白发、缘愁万缕。", "惊飙从卷乌纱去。", "漫细将、茱萸看，但约明年，翠微高处。"]}