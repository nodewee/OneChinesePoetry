{"author": "宋自逊", "period": null, "type": "词", "title": "昼锦堂", "paragraphs": ["荷叶龟游，庭皋鹤舞，应是秋满淮涯。", "昨夜将星明处，彷佛峨眉。", "干戈已净银河淡，尘沙不动翠烟微。", "邦人道，半月中秋，当歌不饮何为。", "谁知心事远，但感慨登临，白羽频挥。", "恨不明朝出塞，猎猎旌旗。", "文南一失澶渊劲，夔门三箭武关奇。", "挑灯看，龙吼传家旧剑，曾斩吴曦。"]}