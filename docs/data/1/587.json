{"author": "李曾伯", "period": null, "type": "词", "title": "摸鱼儿", "paragraphs": ["对垂弧、引觞一笑，凄凉薄分天气。", "丁年驰骛弓刀後，报国孤忠自许。", "堪叹处。", "今老矣，强颜犹踵邯郸步。", "安能远举。", "谩目送征鸿，梦劳胡蝶，无计便归去。", "清闲禄，旧说天公靳予。", "何时松菊村墅。", "生非燕颔鸢肩相，岂是觚棱鹓鹭。", "收拾取。", "休直似、文渊定远空怀土。", "阿戎可语。", "待乞得身还，屏伊世累，甘受作诗苦。"]}