{"author": "李曾伯", "period": null, "type": "词", "title": "沁园春", "paragraphs": ["雪山有缘，白首重来，信不偶然。", "怅怆凄未洗，平戎何策，英灵不绝，赖蜀多贤。", "耆旧二三，甲兵百万，力障狂澜回巨川。", "秋声静，共巍楼把酒，自足筹边。", "何人为我盏天。", "焉用此客星留井躔。", "正柴桑栗里，稻肥蟹健，松江笠泽，莼美鲈鲜。", "百计求闲，一归未得，便得归闲能几年。", "持公赋，待後堂新唱，夸语彭宣。"]}