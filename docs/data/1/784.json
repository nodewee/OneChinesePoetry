{"author": "徐宝之", "period": null, "type": "词", "title": "莺啼序", "paragraphs": ["荼䕷一番过雨，洒残花似雪。", "向清晓、步入东风，细拾苔砌馀靥。", "有数片、飞沾翠柳，萦回半著双归蝶。", "悄无人、共立幽禽，昵昵能说。", "因念年华，最苦易失，对春愁暗结。", "叹自古、曾有佳人，长门深闭修洁。", "寄么弦、千言万语，闷满眼、欲弹难彻。", "靠珠栊，风雨微收，落花时节。", "春工渐老，绿草连天，别浦共一色。", "但暮霭、朝烟无际，尽日目极，江南江北，杜鹃叫裂。", "此时此意，危魂黯黯，渭城客舍青青树，问何人、把酒来看别。", "思量怎向，迟回独掩青扉，夕阳犹照南陌。", "春应记得，旧日疏狂，等受今磨折。", "便永谢、五湖烟艇，只有吟诗，曲坞煎茶，小窗眠月。", "春还自省，把融和事，长留芳昼人间世，与羁臣、恨妾销离恻。", "自题蕙叶回春，坐听蓬壶，漏声细咽。"]}