{"author": "吴文英", "period": null, "type": "词", "title": "解语花", "paragraphs": ["檐花旧滴，帐烛新啼，香润残冬被。", "澹烟疏绮。", "凌波步、暗阻傍墙挑荠。", "梅痕似洗。", "空点点、年华别泪。", "花鬓愁，钗股笼寒，彩燕沾云腻。", "还斗辛盘葱翠。", "念青丝牵恨，曾试纤指。", "雁回潮尾。", "征帆去、似与东风相避。", "泥云万里。", "应翦断、红情绿意。", "年少时，偏爱轻怜，和酒香宜睡。"]}