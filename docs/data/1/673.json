{"author": "李曾伯", "period": null, "type": "词", "title": "木兰花慢", "paragraphs": ["渐吾乡秋近，正莼美、更鲈肥。", "顾安得相从，征帆衔尾，飞盖追随。", "南中眼前事势，正相持、边腹一枰棋。", "将谓灯明月暗，笑谈共和韩诗。", "谁知。", "催上王畿。", "无计可，挽留之。", "想翠微深处，倚楼日望，天际人归。", "中流江涛衮衮，藉烝徒、共楫属之谁。", "回首西风过雁，料君为我兴思。"]}