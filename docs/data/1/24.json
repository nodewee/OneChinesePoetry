{"author": "宋自逊", "period": null, "type": "词", "title": "贺新郎", "paragraphs": ["灵鹊桥初就。", "记迢迢、重湖风浪，去年时候。", "岁月不留人易老，万事茫茫宇宙。", "但独对、西风搔首。", "巧拙岂关今夕事，奈痴儿、呆女流传谬。", "添话柄，柳州柳。", "道人识破灰心久。", "只好风、凉月佳时，疏狂如旧。", "休笑双星经岁别，人到中年已後。", "云雨梦、可曾常有。", "雪藕调冰花熏茗，正梧桐、雨过新凉透。", "且随分，一杯酒。"]}