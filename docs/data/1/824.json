{"author": "曾原", "period": null, "type": "词", "title": "木兰花・玉楼春", "paragraphs": ["断崖抛雪瀑，又潜溜、入山跟。", "听暗壁潺湲，山中紫雾，山下红云。", "当年七僧甚处，但空馀、老刹靠嶙峋。", "底事神粮不幻，翠窝剩积香尘。", "纷纷。", "结社种莲人。", "名氏已无闻。", "看银书般若，金陵故国，斜敕空存。", "争得十虚销殒，为让皇、冤魄脱沈沦。", "往事犹堪一笑，岩花乱点乌巾。"]}