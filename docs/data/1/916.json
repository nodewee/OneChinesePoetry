{"author": "吴文英", "period": null, "type": "词", "title": "宴清都", "paragraphs": ["绣幄鸳鸯柱。", "红情密，腻云低护秦树。", "芳根兼倚，花梢钿合，锦屏人妒。", "东风睡足交枝，正梦花、瑶钗燕股。", "障滟蜡、满照欢丛，嫠蟾冷落羞度。", "人间万感幽单，华清惯浴，春盎风露。", "连鬟并暖，同心共结，向承恩处。", "凭谁为歌长恨，暗殿锁、秋灯夜语。", "叙旧期、不负春盟，红朝翠暮。"]}