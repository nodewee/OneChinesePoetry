{"author": "吴文英", "period": null, "type": "词", "title": "庆春宫・高阳台", "paragraphs": ["残叶翻浓，馀香栖苦，障风怨动秋声。", "云影摇寒，波尘销腻，翠房人去深扃。", "昼成凄黯，雁飞过、垂杨转青。", "阑干横暮，酥印痕香，玉腕谁凭。", "菱花乍失娉婷。", "别岸围红，千艳倾城。", "重洗清杯，同追深夜，豆花寒落愁灯。", "近欢成梦，断云隔、巫山几层。", "偷相怜处，熏尽金篝，销瘦云英。"]}