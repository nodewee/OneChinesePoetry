{"author": "吴潜", "period": null, "type": "词", "title": "贺新郎", "paragraphs": ["宇宙原无外。", "问当年、渠缘底事，强逃人世。", "争似刘郎栽种後，长恁玄都观里。", "何用羡、武陵溪水。", "一见桃花还一笑，领春工、千古无穷意。", "儿女恨，且收起。", "洞中空阔多闲地。", "但人间、羊肠九折，未能知此。", "我已衰翁君渐老，那复颠张醉李。", "看翻覆、雨阴风霁。", "捱得清和时候了，舣扁舟、只待归来耳。", "惟处静，解吾志。"]}