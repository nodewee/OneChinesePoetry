{"author": "张榘", "period": null, "type": "词", "title": "摸鱼儿", "paragraphs": ["望神京、目断烟草，青天长剑频倚。", "香街十里朱帘月，空想当年华丽。", "堪叹处。", "渺沙霭蒹葭，咿ン雁声起。", "平山谩记。", "怅杨柳春风，晴空栏槛，陈迹总非是。", "重阳好，红叶黄华满地。", "良辰美景如此。", "青油幕府传芳，苒苒露琼花气。", "还更喜。", "看玉阃规恢，笑骋伊吾志。", "尘清北冀。", "便向关洛联镳，巍巍冠佩，麟阁画图里。"]}