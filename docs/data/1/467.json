{"author": "周弼", "period": null, "type": "词", "title": "二郎神", "paragraphs": ["浪花皱石，毡叶月、欲移还定。", "想白伫烘晴，黄蕉摊雨，人整斜巾照领。", "翦断鲛绡何人续，黯梦想、秋江风冷。", "空露渍藻铺，云根苔，指痕环影。", "重省。", "五湖万里，谁问烟艇。", "料宝像尘侵，玉瓢珠锁，羞对菱花故镜。", "领略鸦黄，破除螺黛，都付渚苹汀荇。", "春醉醒，暮雨朝云何处，柳蹊花迳。"]}