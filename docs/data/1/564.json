{"author": "李曾伯", "period": null, "type": "词", "title": "贺新郎", "paragraphs": ["幸得闲中趣。", "问何为、倏逾桂岭，重来荆渚。", "唤醒门前弧矢梦，钩月相辉初度。", "谩羞听、军中鼙鼓。", "马上弓刀成底事，仅平明、旆入襄州去。", "能不愧，古羊杜。", "此身何以酬明主。", "怅新来、鬓毛添白，衰容如许。", "三万貔貅齐贾勇，好为一清狐兔。", "看柳色、大堤如故。", "世事付之杯酒外，那棋边、得失都休语。", "来共看，雁儿舞。"]}