{"author": "吴文英", "period": null, "type": "词", "title": "宴清都", "paragraphs": ["万里关河眼。", "愁凝处，渺渺残照红敛。", "天低远树，潮分断港，路回淮甸。", "吟鞭又指孤店。", "对玉露金风送晚。", "恨自古、才子佳人，此景此情多感。", "吴王故苑。", "别来良朋雅集，空叹蓬转。", "挥毫记烛，飞觞赶月，梦销香断。", "区区去程何限。", "倩片纸、丁宁过雁。", "寄相思，寒雨灯窗，芙蓉旧院。"]}