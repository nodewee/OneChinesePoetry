{"author": "楼采", "period": null, "type": "词", "title": "二郎神", "paragraphs": ["露床转玉，唤睡醒、绿云梳晓。", "正倦立银屏，新宽衣带，生怯轻寒料峭。", "闷绝相思无人问，但怨入、墙阴啼鸟。", "嗟露屋锁春，晴风喧昼，柳轻梅小。", "人悄。", "日长谩忆，秋千嬉笑。", "怅烬冷炉薰，花深莺静，帘箔微红醉袅。", "带结留诗，粉痕销帕，情远窃香年少。", "凝恨极，尽日凭高目断，淡烟芳草。"]}