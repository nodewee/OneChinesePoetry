{"author": "平江妓", "period": null, "type": "词", "title": "贺新郎", "paragraphs": ["春色元无主。", "荷东君、著意看承，等闲分付。", "多少无情风与浪，又那更、蜂欺蝶妒。", "算燕雀、眼前无数。", "纵使帘栊能爱护，到如今、已是成迟暮。", "芳草碧，遮归路。", "看看做到难言处。", "怕宣郎、旌旗轻转，易歌襦裤。", "月满西楼弦索静，云蔽城阆府。", "便恁地、一帆轻举。", "独倚阑干愁拍碎，惨玉容、泪眼如红雨。", "去与住，两难诉。"]}