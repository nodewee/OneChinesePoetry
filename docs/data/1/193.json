{"author": "吴潜", "period": null, "type": "词", "title": "贺新郎", "paragraphs": ["烟树瓜洲岸。", "望旌旗、猎猎摇空，故人天远。", "不似沙鸥飞得渡，直到雕鞍侧畔。", "但徙倚、危阑目断。", "自古锺情须我辈，况人间、万事思量遍。", "涛似雪，风如箭。", "扬州十里朱帘卷。", "想桃根桃叶，依稀旧家庭院。", "谁把青红吹到眼，知有醉翁局段。", "便回首、舟移帆转。", "渺渺江波愁未了，正淮山、日暮云撩乱。", "阁酒盏，倚歌扇。"]}