{"author": "吴文英", "period": null, "type": "词", "title": "金盏子", "paragraphs": ["赏月梧园，恨广寒宫树，晓风摇落。", "莓砌扫珠尘，空肠断、熏炉烬销残萼。", "殿秋尚有馀花，锁烟窗云幄。", "新雁又、无端送人江上，短亭初泊。", "篱角。", "梦依约。", "人一笑、惺忪翠袖薄。", "悠然醉魂唤醒，幽丛畔、凄香雾雨漠漠。", "晚吹乍颤秋声，早屏空金雀。", "明朝想，犹有数点蜂黄，伴我斟酌。"]}