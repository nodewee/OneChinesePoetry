{"author": "吴潜", "period": null, "type": "词", "title": "喜迁莺", "paragraphs": ["良辰佳节。", "问底事，十番九番为客。", "景物春妍，莺花日闹，自是情怀今别。", "只有思归魂梦，却怕杜鹃啼歇。", "消凝处，正丝杨冉冉，寸肠千折。", "谩说。", "临曲水，修竹茂林，人境成双绝。", "俯仰俱陈，彭殇等幻，何许世殊时隔。", "倚楼碧云日暮，漠漠远山千叠，沈醉好，又城头画角，一声声咽。"]}