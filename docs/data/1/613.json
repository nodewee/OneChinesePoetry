{"author": "李曾伯", "period": null, "type": "词", "title": "贺新凉・贺新郎", "paragraphs": ["可恨经年别。", "正安排、剖瓜植竹，拟酬佳节。", "应为犁锄机杼懒，天遣阿香磨折。", "翻一饷、廉纤凄切。", "寂寞金针红线女，枉玉箫、吹断秦楼月。", "清漏静，楚天阔。", "东皋且愿三农悦。", "任从渠、鹊桥蛛网，一番虚设。", "挽取天河聊为我，尽洗西风残热。", "休懊恼、云生巫峡。", "底用乞灵求太巧，看世人、弄巧多成拙。", "姑止酒，命茶啜。"]}