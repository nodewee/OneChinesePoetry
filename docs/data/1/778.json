{"author": "方岳", "period": null, "type": "词", "title": "百字谣・念奴娇", "paragraphs": ["河南灵地，信从生俊杰，皆由天佑。", "见说簪缨称世袭，复是青毡还旧。", "学海渊源，笔端锋镝，未逊谁居右。", "使台暂赞，直须黄阁环召。", "欣遇初度良辰，中原节过，九日方称寿。", "好看莱衣□舞处，尽羡一门三秀。", "名过河东，迭居宰职，复见韦平胄。", "祝君遐算，南山松柏长茂。"]}