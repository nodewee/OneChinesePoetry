{"author": "曾寓轩", "period": null, "type": "词", "title": "沁园春", "paragraphs": ["运在东南，千古金陵，帝王旧州。", "看地雄江左，蟠龙踞虎，事专阃外，缓带轻裘。", "惟断乃成，非贤罔任，真是富韩文范俦。", "难兄弟，久齐名天壤，谁劣谁优。", "冕旒。", "似欲兼收。", "命四辈传宣难借留。", "记适遵昆季，迭行沙路，育充伯仲，并在金瓯。", "或後或先，相推相逊，等是延陵德泽流。", "称觞了，便促装西上，同奉宸游。"]}