{"author": "刘清夫", "period": null, "type": "词", "title": "沁园春", "paragraphs": ["浅碧芙蓉，素艳亭亭，前身阿娇。", "记湘滨露冷，酥容倍洁，华清水滑，酒晕全消。", "瑶剪丰肥，云翻碎萼，白羽鲜明时自摇。", "风流处，是古香幽韵，时度仙飙。", "琼枝璧月清标。", "对千朵婵娟倾翠瓢。", "况水晶台榭，低迷净绿，冰霜词调，隐约轻桡。", "细认金房，锺奇孕秀，已觉青衿横素腰。", "西风晚，看花开十丈，玉井非遥。"]}