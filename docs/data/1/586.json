{"author": "李曾伯", "period": null, "type": "词", "title": "摸鱼儿", "paragraphs": ["趁西风、且登黄鹤，挥豪先奏秋赋。", "燕山桂种清分在，人物翩翩如许。", "堪羡处。", "长安近、蟾宫相继金闺步。", "佳哉盛举。", "看精淬龙泉，厚培鹏背，自此要津去。", "荆州事，多幸乡情相予。", "几番灯柝棋墅。", "转头江阔轻帆速，梦入吴松鸥鹭。", "君记取。", "旧王粲、曾言信美非吾土。", "故人相语。", "为细数艰难，满头雪白，无奈戌边苦。"]}