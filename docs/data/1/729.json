{"author": "方岳", "period": null, "type": "词", "title": "贺新凉・贺新郎", "paragraphs": ["霜月寒如洗。", "问梅花、经年何事，尚迷烟水。", "梦著翠霞寻好句，新雪阑干独倚。", "见竹外、一枝横蕊。", "已占百花头上了，料诗情、不但江山耳。", "春已逗，有佳思。", "一香吹动人间世。", "奈何地、丛篁低碧，巧相亏蔽。", "尽让春风凡草木，便做云根石底。", "但留取、微酸滋味。", "除却林逋无人识，算岁寒、只是天知己。", "休弄玉，怨迟暮。"]}