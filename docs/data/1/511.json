{"author": "李曾伯", "period": null, "type": "词", "title": "沁园春", "paragraphs": ["绮阁香销，玉砌梦残，凄凉旧台。", "对御沟红叶，一番木落，宫墙黄菊，几度花开。", "水溯岷源，山联吴会，目送征鸿安往哉。", "都休问，六朝人物，谁拙谁才。", "平生衮衮烟尘。", "记匹马当年荆蜀淮。", "叹雕零殆尽，词源已竭，消磨未去，酒量犹恢。", "八跪蟹肥，四腮鲈美，客有可人招不来。", "油幢暇，凭栏一笑，相与传杯。"]}