{"author": "李曾伯", "period": null, "type": "词", "title": "兰陵王", "paragraphs": ["问梁益。", "天设金城铁壁。", "西风外，依约雁来，还报关山旧秋色。", "三秦听汉檄。", "远恨绵绵脉脉。", "频年事，虚掷桑阴，允诸人竟何策。", "彤弓误殊锡。", "怅活国难医，救世须佛。", "平生本藉毛锥力。", "对弧矢初度，满头白发，何堪兵卫叠画戟。", "咄青史陈碛。", "酒石。", "羡王绩。", "任击缶呼天，此乐何极。", "奚须太息惊前席。", "望天阍休待，梦如陶翼。", "柳边春後，放定远，出西域。"]}