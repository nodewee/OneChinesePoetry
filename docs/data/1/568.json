{"author": "李曾伯", "period": null, "type": "词", "title": "念奴娇", "paragraphs": ["浮生如寄，叹征尘驱我，担簦西去。", "烟障云屏相迎送，几幅鹅溪缣素。", "挥汗流金，饮冰漱玉，桃叶呼前渡。", "若将有意，道傍一鹭延伫。", "细读壁上龙蛇，太丘笔在，更著茶玻句。", "樽酒十年今白发，不改江流东注。", "胜概难逢，旅怀易动，信美非吾土。", "恨无六翮，长风万里高举。"]}