{"author": "周申", "period": null, "type": "词", "title": "沁园春", "paragraphs": ["瑞应柯山，昴宿储祥，嵩岳降神。", "羡堂堂玉莹，汪汪陂量，一襟风月，满腹经纶。", "试问丹砂，聊乘凫舄，来种锦江桃李春。", "弦歌地，看吏能绰著，荐墨争新。", "从兹大振家声。", "待京国来归专秉钧。", "想宸恩初拜，北门学士，都能尽道，东阁郎君。", "雨细丝轻，梅花金重，两荚宝阶呈瑞蓂。", "称觞庆，愿莱衣衮衮，长照庄椿。"]}