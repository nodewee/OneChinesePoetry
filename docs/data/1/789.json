{"author": "周申", "period": null, "type": "词", "title": "壶中天・念奴娇", "paragraphs": ["秋来两日，因个甚、乌鹊侵晨传喜。", "却是常娥亲姊妹，降作人间佳丽。", "黛柳长青，官梅稳衬，镜里春明媚。", "花颜难老，寿杯频劝浮蚁。", "闻道潇洒才郎，天庭试罢，名挂登科记。", "昨夜凉风新过雁，还有音书来寄。", "千万楼台，三千粉黛，今在谁家醉。", "归来欢笑，一床真个双美。"]}