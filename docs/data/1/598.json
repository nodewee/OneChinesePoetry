{"author": "李曾伯", "period": null, "type": "词", "title": "水龙吟", "paragraphs": ["梅边连辔偕来，柳边先我观光去。", "一门椿桂，尊君孙盛，小儿文举。", "黄鹤联登，横翔雕鹗，健凌鹦鹉。", "趁霜晴春小，南宫问讯，又同奏、明光赋。", "从此青云阔步。", "看龙门、锦标双取。", "荆州时事，不妨大对，细陈当宁。", "久要论交，中年语别，不堪离绪。", "约杏园，得意归时，吾已在浙江浒。"]}