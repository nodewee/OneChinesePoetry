{"author": "李曾伯", "period": null, "type": "词", "title": "沁园春", "paragraphs": ["形胜风流，乐事良辰，一时四并。", "正榆更新火，觞浮曲水，那堪上巳，又是清明。", "赤壁功名，东坡文字，俯仰人间无古今。", "诗书帅，对烽烟静昼，俎豆添春。", "水边天气催人。", "便须认杨花雪样生。", "慨英风满席，思旌绵上，清谈束阁，肯记兰亭。", "安得长绳，高悬碧落，系住画檐红日阴。", "柔桑外，听鸣鸠唤雨，全胜流莺。"]}