{"author": "李曾伯", "period": null, "type": "词", "title": "贺新郎", "paragraphs": ["才过黄花雨。", "问长堤、依依万柳，未春何絮。", "一目河山银幻出，惊诧夜光流注。", "巍观矗、玉为云柱。", "风卷寒庐迷过雁，渺沧波、莫认沙鸥羽。", "千万蝶，空中舞。", "霸桥寂寞前溪暮。", "耸诗肩、霜裘拥貉，月毫挥兔。", "记得梅奴曾索笑，解佩如逢交甫。", "今孤垒、寒烟深处。", "休说鹅池平蔡事，庆新年、一稔欢相语。", "持大白，勿虚度。"]}