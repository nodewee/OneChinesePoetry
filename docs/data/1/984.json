{"author": "吴文英", "period": null, "type": "词", "title": "绛都春", "paragraphs": ["羁云旅雁。", "敛倦羽、寄楼墙阴年晚。", "问字翠尊，刻烛红笺悭曾展。", "冰滩鸣佩舟如箭。", "笑乌帻、临风重岸。", "傍邻垂柳，清霜万缕，送将人远。", "吴苑。", "千金未惜，买新赋、共赏文园词翰。", "流水翠微，明月清风平分半。", "梅深驿路香不断。", "万玉舞、罘罳东畔。", "料应花底春多，软红雾暖。"]}