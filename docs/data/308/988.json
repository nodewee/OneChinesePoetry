{"author": "洪适", "period": "宋", "type": "诗", "title": "懷李氏昆弟二十韻", "paragraphs": ["城南兩佳士，英躔名硉矹。", "相之妙才具，玉筍班中闕。", "胡爲彯長纓，去去事輗軏。", "舉之登詞壇，龍虎榜未揭。", "歸循南陔蘭，不使芳馨歇。", "胸中蟠五車，一一思英發。", "有中清廟瑟，審聲知度越。", "我來貳銀菟，接袂俱墨髮。", "情期膠漆堅，門受車馬謁。", "筆陣幾鏖戰，君盈我先竭。", "別來勤相思，十日倏飄忽。", "遲明蒙囂塵，畢景邁崷崪。", "躋高怯肩輿，挹秀欣拄笏。", "泉清甘著齒，巖幽冷縈骨。", "西風涌波瀾，極望際溟渤。", "是中三神山，縹緲雲出沒。", "問津舊乘槎，引舟今捨筏。", "俛首傾縹瓷，獨醉徑兀兀。", "起看天宇開，詩成走郵卒。", "歸歟及中秋，高樓共嘉月。"]}