{"author": "洪适", "period": "宋", "type": "诗", "title": "雪詩用晁無咎韻", "paragraphs": ["密雪舞冬晝，祁寒反夏炎。", "竹枝低未濕，梅萼瑩先霑。", "怯冷昂肩立，欣繁矯首瞻。", "隨風方北渡，際海必東漸。", "軒簸來如摻，繽紛勢轉嚴。", "枯荄新點綴，曲砌巧增添。", "伺隙花穿戶，承隅箸插簷。", "高飛迷皎鶴，夜影逼清蟾。", "砧凈綃橫石，窗虛粉雜匳。", "崑丘千璧碎，武庫五兵銛。", "烟徑楊吹絮，香蹊蝶奮髯。", "鯨鯢陸骨腐，鵠鷺野翎爓。", "白髮秦人遯，厖眉漢尉潜。", "漬蠶功孰及，平地瑞初占。", "窖卧行人節，門扃志士恬。", "已甘穿履困，奚避割氈嫌。", "醉慕雙螯畢，寒懷五绔廉。", "飄颻疑宓女，刻畫謝無鹽。", "河闊凝新浪，峰高失舊尖。", "山陰賓欲返，淮右寇將殲。", "穆滿三章著，宣溫五板兼。", "君恩捐衛粟，天意絕齊痁。", "江上蓑堪畫，籬間氅可覘。", "客觀眸已眩，兒咀手頻拈。", "足沒尋萱屐，腰閑刈藿鎌。", "馬馳毛愈素，烏啄首難黔。", "凍折騷人筆，光臨織婦幨。", "螟牟寧待火，疫癘詎煩砭。", "甲長寒蔬細，根肥宿麥纖。", "年豐雖欲頌，神助愧江淹。"]}