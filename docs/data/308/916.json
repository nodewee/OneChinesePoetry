{"author": "洪适", "period": "宋", "type": "诗", "title": "題信州吳傅朋郎中游絲書", "paragraphs": ["上饒甿俗醇且古，千室鳴弦方按堵。", "黄堂丈人今循良，河南治平追鼻祖。", "訟棠留景分清陰，爐篆方羊燕寢深。", "笑談了却邦人事，游戲翰墨惟書林。", "自從真行易篆隸，草聖書絕馳極摯。", "游雲驚龍初振奇，渴驥怒猊爭作勢。", "臣中第一茲謂誰，寥寥典則其幾希。", "丈人尺牘妙天下，臧去收拾生光輝。", "作古要須從我始，直欲名家自成體。", "手追心摹前無人，一掃塵蹤有新意。", "縱橫經緯生胸中，落紙便與游絲同。", "繰甕繭車飛白雪，織簷蛛網破清風。", "一行一筆相聯屬，姿態規撫駭凡目。", "臨池漫勞三十年，千兔從教後人禿。", "舊聞呂向連錦書，百字環寫縈髮如。", "惜哉淟汩已無考，盍使北面稱臺輿。", "獨步不復名相甲，端恨二王無此法。", "只今四海書同文，使者來求至將押。"]}