{"author": "釋德洪", "period": "宋", "type": "诗", "title": "送先上人親潛菴", "paragraphs": ["潛菴九十一，自是百歲人。", "造物偶遺漏，頓置漳水濱。", "先禪江西来，邈得渠儂真。", "展挂雪色壁，毛髪皆精神。", "三玄合水乳，五位透金塵。", "譬如百衲帔，歲晚思惠新。", "臊僧不肯信，眼肉懸千斤。", "飛兔略燕楚，敏若臂屈伸。", "衲子參活意，擊電飛機輪。", "寧如臊僧徒，蠢蠢粘唾津。"]}