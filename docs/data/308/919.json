{"author": "洪适", "period": "宋", "type": "诗", "title": "用雪詩韻謝三外弟見和", "paragraphs": ["我昔檇李寓，君方錫山潜。", "欲馳咫尺書，駃足無飛廉。", "相望參與商，引首徒遐瞻。", "朅來萍梗蹤，遠野得茅簷。", "獲與譚壘接，何詢龜筮占。", "青山整烟鬟，澄波開鑑奩。", "喬松與怪柏，如虬老龍髯。", "悠然一望間，野色皆可覘。", "范甑飛埃塵，墨突寒不黔。", "好友豈厭頻，雞黍供炊爓。", "外家三遺珠，穎脫皆囊尖。", "交情謝流俗，不問凉及炎。", "著鞭挹清風，從者屢我淹。", "高論極根源，師友識所漸。", "大略搉治忽，細談析毫纖。", "皮裏有陽秋，褒貶追齊殲。", "古稱學如殖，秋成觀執鐮。", "吾匪董夫子，家居下帷幨。", "言經雖敗績，寧防整冠嫌。", "抽軋强成章，句鄙不任拈。", "骩骳且艱澀，疵瑕費鍼砭。", "君詩粲珠琲，光焰古人兼。", "詎覆傖父酒，不道胡兒鹽。", "陳檄愈頭疾，杜詞逐寒痁。", "輕縑邊幅富，健筆鋒鋩銛。", "語句既遒麗，格律何森嚴。", "我窮思已竭，君方涌泉添。", "三峽爭倒流，未肯波瀾恬。", "短才愧非正，尚期膏馥沾。", "吟罷覺夜永，明窗耿孤蟾。"]}