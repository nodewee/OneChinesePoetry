{"author": "洪适", "period": "宋", "type": "诗", "title": "次韻陳體仁惠詩幷示遊山詩卷", "paragraphs": ["人生名利場，羈絆無休假。", "沉迷雁鶩行，夢寐雞豚社。", "見謂游子欺，更防官長罵。", "何如山中樂，松窗肆嘉話。", "陳侯青雲客，英聲蜚日下。", "當年金馬門，掉鞅示閒暇。", "小試芙蓉池，未整驪駒駕。", "台嶽十日行，樛蘿若相迓。", "來歸探古囊，篇篇可圖畫。", "傾耳金石聲，鄭衛敢爭霸。"]}