{"author": "釋德洪", "period": "宋", "type": "诗", "title": "讀禪要法", "paragraphs": ["天王如来現于世，文殊思往問法義。", "便遭貶向鐵圍山，須臾復攝文殊至。", "文殊拜起依位住，問我此謫坐何過。", "佛言汝自墮艱難，故起現行爲不可。", "佛邊女子名離意，端然入定方七歲。", "又問何以不逐之，佛言此女久無意。", "女以無意逐獲免，十方来衆何不遣。", "如来自在神足禪，有意測之近成遠。"]}