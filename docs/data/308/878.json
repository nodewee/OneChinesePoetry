{"author": "釋德洪", "period": "宋", "type": "诗", "title": "變禪者歸蔣山見佛果乞偈", "paragraphs": ["霸陵將軍萬人敵，射虎飲羽馬躃易。", "下馬視之輙一笑，寧知虎爲草中石。", "控弦復射又中的，砉然有聲箭不入。", "將軍但知爲石耳，坐令疑虎心相失。", "諸方今誰達此機，蔣山老勤默而識。", "變公心挂蔣山雲，浩然欲歸約不得。", "洞庭青草水粘天，高帆摩空一千尺。", "仰看浪摧碧玉山，此時法界毛端集。"]}