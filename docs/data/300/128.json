{"author": "秦觀", "period": "宋", "type": "诗", "title": "蔡氏哀詞", "paragraphs": ["惟夫人之高誼兮，真一時之女英。", "既富有此好德兮，又申之以令儀。", "带幽蕙之縹緲兮，佩明月之陸離。", "人自操舍之不一兮，雅獨取善以自持。", "何報施之或忒兮，罹禍艱於不虞。", "顔色炫而未暮兮，所天忽以殞俎。", "痛平素之偕處兮，忍此奄奄而嫠居。", "瀝哀血以自誓兮，甘餌毒而捐軀。", "佩珠玉以死真兮，固衆女之所嗤。", "曷卓越以不顧兮，棄性命其如遺。", "美不可强有兮，信天資之所開。", "要反心以內省兮，豈或售乎人知。", "嗟三晨之未浹兮，遂俱遊而莫留。", "死者有知兮，羌魂魄以並遊。", "日黄昏而不見兮，虛室窈其無人。", "惟哀風以歸來兮，動素幔之襜襜。", "何平生之款密兮，遽音聲之不可尋。", "儼遺跡以在目兮，紛百憂而攻心。", "豈至理不吾喻兮，如意厚而悲深。", "撫雙櫬以增慟兮，涕清血而灑襟。", "已矣哉，人生有死兮，自前古而既然。", "精魄忽其不駐兮，惟修名之可延。", "忍錄錄以寓世兮，信烈者之所羞。", "儻佳志之獲申兮，雖奄忽其焉悼。"]}