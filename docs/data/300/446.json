{"author": "蘇轍", "period": "宋", "type": "诗", "title": "次韵子瞻謫居三適 旦起理髮", "paragraphs": ["道人鷄鳴起，趺坐存九宮。", "靈液流下田，伏苓抱長松。", "顛毛得餘潤，冉冉欺霜風。", "俯就無數櫛，九九爲一通。", "洗沐廢已久，徐之勿匆匆。", "氣來自涌泉，至此知幾重。", "近聞西邊將，袒裼擁馬鬃。", "歸來建赤油，不復儕伍同。", "笑我守尋尺，求與真源逢。", "人生各有安，未肯易三公。"]}