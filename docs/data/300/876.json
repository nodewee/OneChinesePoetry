{"author": "蘇轍", "period": "宋", "type": "诗", "title": "六月十三日病起走筆寄仇池", "paragraphs": ["入伏節氣變，翛然如九秋。", "牆上有短樹，庭下風颼颼。", "風來吹我衣，虻蚋各已收。", "移床就堂下，仰見月成鈎。", "但與支體快，不作腑臟謀。", "半夜起寒熱，展轉脫水鰌。", "藥劑失先後，欲速反見留。", "不免召楊子，把臂揣厥由。", "笑我冷治冷，徒爾苦舌喉。", "授我桂與薑，乃始與病投。", "逾旬不出戶，映牖披重裘。", "遥聞南山下，不與他土侔。", "山寒雪不解，清氣晝夜浮。", "餘冷入市城，煩熱遭濯潄。", "况乃郡齋靜，滿地貯清流。", "露濕荷葉凈，月上松柏幽。", "牆頭白楊樹，秋聲無時休。", "夜蜩感寒氣，上樹鳴啾啾。", "野鶴弄池水，落拍翅羽修。", "此處雖可愛，慎勿恣意遊。", "凡人愛凉冷，凉冷乃熱讎。", "試掃北窗下，靜卧却所憂。", "屏扇去冰雪，虛室風自油。", "歲熱强自厚，良藥彼有不。"]}