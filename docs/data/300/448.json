{"author": "蘇轍", "period": "宋", "type": "诗", "title": "次韵子瞻謫居三適 夜卧濯足", "paragraphs": ["海民慢寒備，不畜衾與裯。", "雖苦地氣泄，亦無徒跣憂。", "逐客久未安，集舍占鵂鶹。", "念昔使胡中，車馳卒不留。", "貂裘溯北風，十襲猶颼颼。", "中塗履冰河，馬倒身自投。", "宛足費馮翼，千里煩帣韝。", "十年事湯劑，風雨氣輒浮。", "南來足憂慮，此病何時瘳。", "名身孰親疏，慎勿求封侯。"]}