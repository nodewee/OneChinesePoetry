{"author": "蘇轍", "period": "宋", "type": "诗", "title": "因舊", "paragraphs": ["君不見林上鵲，冬深始營巢，及春巢已成。", "又不見梁上燕，春深初作窠，及夏雛已生。", "我爲一區屋，三年費經營。", "紛紛伐梧楸，日厭斤斧聲。", "老境能幾何，何日安餘齡。", "一言愧吾兒，事忌與力爭。", "青楊易三棟，赤榆換雙楹。", "指顧行即具，構築役亦輕。", "酇侯念子孫，不處高閈閎。", "吾今何人斯，此則坐右銘。"]}