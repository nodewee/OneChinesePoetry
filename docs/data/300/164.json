{"author": "秦觀", "period": "宋", "type": "诗", "title": "酬曾逢原參寥上人見寄山陽作", "paragraphs": ["倦客當老秋，於忽少佳意。", "孰云塵滓地，劉阮肯俱至。", "一披清骨毛，再見失身世。", "有如執盛熱，傃月濯凉吹。", "又如觀巨梓，却覘蕭葦細。", "十辰同遨遊，不覺日車逝。", "嗟予逃空虛，終日面林翳。", "聞人足音喜，況乃道所契。", "方念衣袖分，明月忽我畀。", "眷言何以酬，白髮同所詣。"]}