{"author": "蘇轍", "period": "宋", "type": "诗", "title": "九日家釀未熟", "paragraphs": ["平生不喜飲，九日猶一酌。", "今年失家釀，節到真寂寞。", "床頭瀉餘樽，畦菊吐微萼。", "洗盞對妻孥，肴蔬隨厚薄。", "興來欲徑醉，量盡還自却。", "傍人嘆身健，省己知脾弱。", "尚有姑射人，自守常綽約。", "養生要慈儉，已老慚矍鑠。", "燕居漸忘我，杜門奚不樂。", "風麯日已乾，濁醪可徐作。"]}