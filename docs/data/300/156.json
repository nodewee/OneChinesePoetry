{"author": "秦觀", "period": "宋", "type": "诗", "title": "送洪景之循州參軍", "paragraphs": ["寒梅不自重，輒花桃李先。", "矯枉有佳菊，最後衆芳妍。", "各因一時美，難以相嗤憐。", "物理固若是，士林亦宜然。", "夫子南國俊，聲猷推妙年。", "數奇晚方偶，參軍古龍川。", "龍川雖云遠，風物號清鮮。", "羅浮不相下，頡頏巉荒天。", "雲鬢二三子，聊足奉周旋。", "行矣試老拳，歸歟遠翔鶱。"]}