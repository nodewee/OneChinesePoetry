{"author": "蘇轍", "period": "宋", "type": "诗", "title": "新作南門", "paragraphs": ["于公决獄多陰功，自知有子當三公，高作里門車馬通。", "定國精明有父風，飲酒一石耳目聰。", "漢家宰相仍侯封，左右中興始且終。", "我家讀書自我翁，耻言法律羞兵戎。", "中年出入黄門中，智巧不足稱愚忠，雖云寡過亦無功。", "不忮不求心粗空，舉世知我惟天工。", "恃此知不累兒童，作門不庳亦不隆。", "陋巷正與顔生同，勢家笑唾儻見容。"]}