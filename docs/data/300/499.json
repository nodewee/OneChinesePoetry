{"author": "蘇轍", "period": "宋", "type": "诗", "title": "潁川城東野老", "paragraphs": ["我歸潁川無故人，城東野老鬚如銀。", "少年椎埋起黄塵，晚歲折節依仙真。", "走如麏鹿人莫親，呼來上堂飲清樽。", "踞床閉目略頻伸，指我黄河出崑崙。", "東流入海還天津，沐浴周遍纔逡巡。", "嬰兒跏趺乘日輪，脫身遊戲走四鄰。", "逢人不告非自珍，許我已老知閉門。", "東朝太行款真君，告我不返遊峨岷。", "還家一舍卧不晨，闔棺空空但衣巾。", "平生自言師洞賓，嗟世賤目貴所聞。"]}