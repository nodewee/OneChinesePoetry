{"author": "蘇轍", "period": "宋", "type": "诗", "title": "次韵石芝", "paragraphs": ["鷄鳴東海朝日新，光蒙洲島霧雨勻。", "一晞石上遍生耳，幽子自食無來賓。", "寄書乞取久未許，箬籠蕉囊海神戶。", "一掬誰令墮我前，無爲知我超諸數。", "此身不願清廟瑚，但願歸去隨樵蘇。", "龜龍百歲豈知道，養氣千息存其胡。", "塵中學仙定難脫，夢裏食芝空酷烈。", "中山軍府得安閑，更試朝霞磨鏡鐵。"]}