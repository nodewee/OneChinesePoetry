{"author": "蘇轍", "period": "宋", "type": "诗", "title": "釀重陽酒", "paragraphs": ["風前隔年麯，甕裏重陽酒。", "適從臺無餽，飲啜不濡口。", "秋嘗日已迫，收拾煩主婦。", "仰空露成霜，搴庭菊將秀。", "金微火猶壯，未可多覆篰。", "唧唧候鳴聲，涓涓報初溜。", "輕巾漉糟脚，寒泉養罌缶。", "誰來共嘉節，但約鄰人父。", "生理正艱難，一醉陶衰朽。", "他年或豐餘，此味恐無有。"]}