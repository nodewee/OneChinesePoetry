{"author": "蘇轍", "period": "宋", "type": "诗", "title": "西軒種山丹", "paragraphs": ["淮陽千葉花，到此三百里。", "城中衆名園，栽接比桃李。", "吾廬適新成，西有數畦地。", "乘秋種山丹，得雨生可喜。", "山丹非佳花，老圃有深意。", "宿根已得土，絕品皆可寄。", "明年春陽升，盈尺爛如綺。", "居然盜天功，信矣斯人智。", "根苗相因依，非真亦非僞。", "客來但一笑，勿問所從致。"]}