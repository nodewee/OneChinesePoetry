{"author": "秦觀", "period": "宋", "type": "诗", "title": "東城被盜得世字", "paragraphs": ["野人無機心，觸事少防衛。", "所至輒酣寢，屢墮穿窬計。", "孤亭夜深墨，風死雨初霽。", "有盜穴壁來，攘取逮衾袂。", "微思不敵怒，弱力鼓虛銳。", "起搏且復呼，可否難量勢。", "誰云同室鬭，函丈莫相繼。", "兩奴眠牖旁，矯首但睥睨。", "棄之倚柱休，盜亦從此逝。", "慚無牛缺賢，幸脫燕人斃。", "亡弓豈須求，失馬不必涕。", "黎明成感歎，事往若異世。", "良賈號深藏，無閡稱善閉。", "君子勿我誇，得喪求無際。"]}