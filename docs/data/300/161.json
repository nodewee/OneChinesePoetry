{"author": "秦觀", "period": "宋", "type": "诗", "title": "贈醫者鄒放", "paragraphs": ["百工皆聖作，惟醫有書傳。", "緒餘起人死，妙處實通天。", "鄒子本淮海，弱齡加討研。", "岐扁逢卷中，遂知百病先。", "往歲遊京室，公侯紛薦延。", "國工不敢妬，遣兒求執鞭。", "晚棄本州役，青衫鬢蕭然。", "臨衢開大肆，旁午送金錢。", "嗣子頗不凡，文場早周旋。", "行期拾青紫，善積神所憐。"]}