{"author": "蘇轍", "period": "宋", "type": "诗", "title": "悟老住慧林", "paragraphs": ["能公住嶺南，正觀呼不起。", "忠公客中禁，朝恩不爲累。", "道人無凈穢，所遇忘嗔喜。", "悟公清凈人，心厭紛華地。", "慧林虛法席，去有遲遲意。", "投身淤泥中，佛法何處是。", "引身山林間，過患差無幾。", "力小難自欺，心安似無愧。", "悟世常失人，違心輒喪己。", "徐行勿與較，乘流得坎止。", "君看凈因揩，志以直自遂。", "殺身竟何益，犯難豈爲智。", "去住本由天，毋求亦無避。", "相期明且哲，大雅亦如此。"]}