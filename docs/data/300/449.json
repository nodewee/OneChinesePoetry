{"author": "蘇轍", "period": "宋", "type": "诗", "title": "同子瞻次過遠重字韵", "paragraphs": ["孟子自誇心不動，未試永嘉鐵輪重。", "弟兄六十老病餘，萬里同遭海隅送。", "長披羊裘類嚴子，罷食豬肝同閔仲。", "大男留處事田畝，幼子隨行躬釜甕。", "低眉語笑接鄰父，彈指吁嗟到蠻洞。", "茅茨一日敢忘葺，桑柘十年須勉種。", "來時邂逅得相携，歸去逡巡應復從。", "莫驚憂患爾來同，久知出處平生共。", "雖令子孫治家學，休炫文章供世用。", "潁川築室久未成，夜來忽作西湖夢。"]}