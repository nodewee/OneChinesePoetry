{"author": "蘇轍", "period": "宋", "type": "诗", "title": "和子瞻雪浪齋", "paragraphs": ["謫居杜老嘗東屯，波濤繞屋知龍尊。", "門前石岸立精鐵，潮汐洗盡莓苔昏。", "野人相望夾水住，扁舟時過江西村。", "窗中縞練舒眼界，枕上雷霆驚耳門。", "不堪水怪妄欺客，欲借楚些時招魂。", "人生出處固難料，流萍著水初無根。", "旌旗旋逐金鼓發，蓑笠尚带風雨痕。", "高齋雪浪卷蒼石，北叟未見疑戲論。", "激泉飛水行亦凍，窮邊臘雪如翻盆。", "一杯徑醉萬事足，江城氣味猶應存。"]}