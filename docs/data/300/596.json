{"author": "蘇轍", "period": "宋", "type": "诗", "title": "遜往泉城穫麥", "paragraphs": ["少年食稻不食粟，老居潁川稻不足。", "人言小麥勝西川，雪花落磨煮成玉。", "冷淘槐葉冰上齒，湯餠羊羹火入腹。", "五年隨俗粗得飽，晨朝稻米纔供粥。", "兒曹知我老且饞，觸熱泉城正三伏。", "田家有信呼即來，亭午驅牛汗如浴。", "吾兒生來讀書史，不慣田間爭斗斛。", "今年久旱麥粒細，及半罷休饒老宿。", "歸來爛熳煞蒼耳，來歲未知還爾熟。", "百口且留終歲儲，貧交强半倉無穀。"]}