{"author": "蘇轍", "period": "宋", "type": "诗", "title": "施崇寧寺馬", "paragraphs": ["南歸閉門萬事了，病卧常多起常少。", "未用田間下澤車，何須櫪上追風驃。", "鄉人記我少年日，滇馬爲致風前鳥。", "三年伏櫪人共怪，馬不能言心可曉。", "坐馳千里氣蟠結，日食生芻空自笑。", "主人自是箕潁人，誰復爲送洮岷道。", "支公惠眼識神駿，山下泉甘足芳草。", "法流一洗百病消，翹足長鳴且忘老。"]}