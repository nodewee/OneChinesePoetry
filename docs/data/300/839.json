{"author": "蘇轍", "period": "宋", "type": "诗", "title": "外孫文九伏中入村曬麥", "paragraphs": ["春田不雨憂無麥，入囷得半猶足食。", "伏中一曬不可緩，旱田蒼耳猶難得。", "人言春旱夏當潦，入伏未保天日好。", "老農經事言不虛，防風防雨如防盜。", "外孫讀書舊有功，五言七字傳祖風。", "旋投詩筆到田舍，知我老來饞且慵。", "秋田正急車難起，汗滴肩頳愧鄰里。", "磨聲細轉雪花飛，舉家百口磨牙齒。", "食前方丈我所無，烝餠十字或有諸。", "孫歸何用慰勤苦，烹鷄亦有烝胡盧。"]}