{"author": "蘇轍", "period": "宋", "type": "诗", "title": "次韵子瞻遊羅浮山", "paragraphs": ["客迷墮澗逢玉京，雲行夭喬風號鳴。", "暗中過盡石髓滑，驚喜觀闕朝霞明。", "東坡南去類此客，擠者力盡非求生。", "偶然瀕海少氛氣，復有福地容躬耕。", "諸侯歷聘謝魯叟，茅檐燕坐師老彭。", "天樞旋結日珠重，人寰下視鴻毛輕。", "俗緣漸覺冰雪解，元氣乍復蛟虬獰。", "遠遊脫屣入蓋竹，初怪長史留家庭。", "後來玉斧小兒子，亦入真誥參仙經。", "試令子弟學諸許，還家不用劍閣銘。", "洞天聞亦有圖籍，但恐未免如公卿。", "此心願與世無事，不願與世平不平。"]}