{"author": "秦觀", "period": "宋", "type": "诗", "title": "進南郊慶成詩", "paragraphs": ["於赫龍飛後，中區八月秋。", "合嚴天地祀，遠繼祖宗休。", "熙事將興舉，彝章預講諏。", "紛然曲臺議，斷自太任謀。", "宗伯方承命，元龜遂告猷。", "三錢封內帑，五瑞輯諸侯。", "路寢前齋玉，清宮復射牛。", "長迎南至日，圓即自然丘。", "扈蹕三千劍，干霄十二樓。", "鈎陳嚴御座，太一奉宸遊。", "好雨虛聞畢，生陽不待鄒。", "浮雲依斗散，華月亙天流。", "霄被黄裀却，霜空曲蓋收。", "堪輿同顧饗，河嶽盡懷柔。", "麾日初鳴仗，旂風不滿旒。", "回鑾龍入馭，傳詔鶴爲郵。", "崇慶天雖老，華胥聖不憂。", "衣冠千玉簡，宇宙一金甌。", "可但豐年屢，當知世德求。", "慚無班馬手，作頌配商周。"]}