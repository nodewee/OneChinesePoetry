{"author": "蘇轍", "period": "宋", "type": "诗", "title": "將築南屋借功田家", "paragraphs": ["先人敝廬寄西南，不歸三紀今何堪。", "卜營菟裘閱歲三，西成黍豆餘石甔。", "借功田家并钁杴，農事未起來不嫌。", "併遣浮客從丁男，芒鞋禿巾短後衫。", "杵聲登登駭閭閻，期我一月久不厭。", "我方窮困人所諳，有求不答心自甘。", "一言見許不妄談，飲汝信厚心懷慚。", "晨炊暮餉增醯鹽，歸時不礙田與蠶。"]}