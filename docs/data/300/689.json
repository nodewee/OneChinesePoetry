{"author": "蘇轍", "period": "宋", "type": "诗", "title": "遲往泉店殺麥", "paragraphs": ["罷民不耕穫，豈利有攸往。", "古人爲我言，許此亦無妄。", "一冬免鋤犁，二麥盈甕盎。", "火老金尚伏，雨過築場壤。", "鄰家助伯亞，蒼耳割榛莽。", "朝陽得終日，經歲可無恙。", "老夫終病慵，長子幸可仗。", "劬勞慎勿厭，餠餌家共享。", "秋田雨初足，已作豐熟想。", "歸來報好音，相對開臘釀。"]}