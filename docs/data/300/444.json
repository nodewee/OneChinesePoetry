{"author": "蘇轍", "period": "宋", "type": "诗", "title": "次韵子瞻寄賀生日", "paragraphs": ["弟兄本三人，懷抱喪其一。", "頎然仲與叔，耆老天所騭。", "師心每獨往，可否輒自必。", "折足非所恨，所恨覆鼎實。", "上頼吾君仁，議止海濱黜。", "凄酸念母氏，此恨何時畢。", "平生賢孟博，苟生不謂吉。", "歸心天若許，定卜老泉室。", "凄凉百年後，事付何人筆。", "于今兄獨知，言之泣生日。"]}