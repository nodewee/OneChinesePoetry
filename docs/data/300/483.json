{"author": "蘇轍", "period": "宋", "type": "诗", "title": "寄題登封揖仙亭", "paragraphs": ["靈王太子本讀書，縱談穀洛參諸儒。", "生來不見全盛初，老成遺訓誰楷模。", "心知漸失文武餘，蕭然直入山中居。", "山間吹笙鳳凰呼，升天白日乘龍車。", "周人聚觀拜路隅，明月爲佩雲爲裾。", "歸來千歲孰在無，赤松老彭自爲徒。", "上侍玉宸臨九區，烜赫不類山澤癯。", "依山作邑賢大夫，夜中焚香溯空虛。", "我欲從之駕肩輿，秋風八月來徐徐。"]}