{"author": "蘇轍", "period": "宋", "type": "诗", "title": "聞諸子欲再質卞氏宅", "paragraphs": ["我生髮半白，四海無尺椽。", "卞氏昔冠冕，子孫今蕭然。", "願以棟宇餘，救此朝夕懸。", "顧我亦何有，較子差尚賢。", "傾囊不復惜，掃地幸見捐。", "南鄰隔短牆，兩孫存故廛。", "松竹手自種，風霜歲逾堅。", "幽花亂蜂蝶，古木嘶蜩蟬。", "垂陰可數畝，成功幾百年。", "人心苦無厭，隠居恨未圓。", "得之苟有命，老矣聊息肩。", "畚土填隙穴，結茅苴漏穿。", "粗爾容偃息，豈復求華鮮。", "西歸信已乎，永雜孫陳編。"]}