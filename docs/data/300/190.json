{"author": "秦觀", "period": "宋", "type": "诗", "title": "和蔡天啟贈文潜之什", "paragraphs": ["蔡侯飽學困千釜，濯足清江起南土。", "劇談頗似燕客豪，快奪范雎如墜雨。", "東城橋梓未足論，栢直何爲口方乳。", "蔣侯山中伴香火，三年不厭長蔬苦。", "平生瑰瑋有誰同，要得張侯三日語。", "晝閑那自運甓忙，時清不用聞鷄舞。", "桓榮歡喜見車馬，書冊辛勤立門戶。", "要當食肉似班超，猛虎何嘗窺案俎。"]}