{"author": "蘇轍", "period": "宋", "type": "诗", "title": "思歸二首  其一", "paragraphs": ["汝南百日留，走遍三男子。", "思歸非吾計，聊亦爲爾耳。", "行裝理肩輿，客舍卷床笫。", "兒言世情惡，平地風波起。", "舟行或易摇，舟靜姑且已。", "匏繫雖非願，蠖屈當有俟。", "老人思慮拙，小子言有理。", "晨炊廩粟紅，曉市淮魚美。", "索居庖無人，歸去迎伯姊。", "終歲得安閑，幽居無彼此。"]}