{"author": "蘇轍", "period": "宋", "type": "诗", "title": "次韵和人咏酴醾", "paragraphs": ["蜀中酴醾生如積，開落春風山寂寂。", "已憐正發香晻曖，猶愛未開光的皪。", "半垂野水弱如墜，直上長松勇無敵。", "風中娜娜應數丈，月下煌煌真一色。", "故園聞道開愈繁，老人自恨歸無日。", "百花已過春欲莫，燕坐繩床空數息。", "朝來滿把得幽香，案頭亂插銅瓶濕。", "一番花蕊轉頭空，誰能往問天台拾。"]}