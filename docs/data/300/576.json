{"author": "蘇轍", "period": "宋", "type": "诗", "title": "春後望雪", "paragraphs": ["秋雨僅熟禾，冬雪不揜塊。", "溫風搜麥根，天意欲爲害。", "老農强推測，妄謂春當改。", "三陽已換節，六出尚茫昧。", "朝看扶桑暾，夜聽土囊噫。", "倉場久空竭，榆棗方伐賣。", "丁夫病風熱，孺子作瘡疥。", "無知此何辜，得罪彼有在。", "造物伊誰憎，亦復自無奈。", "慎勿翻雪海，凍餒無疆界。"]}