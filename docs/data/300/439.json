{"author": "蘇轍", "period": "宋", "type": "诗", "title": "浴罷", "paragraphs": ["逐客例幽憂，多年不洗沐。", "予髮櫛無垢，身垢要須浴。", "顛隮本天運，憤恨當誰復。", "茅檐容病軀，稻飯飽枵腹。", "形骸但癯瘁，氣血尚豐足。", "微陽閱九地，浮彩見雙目。", "枯槁如束薪，堅緻比溫玉。", "長齋雖云凈，閱月聊一沃。", "石泉澣巾帨，土釜煮桃竹。", "南窗日未移，困卧久彌熟。", "華嚴有餘帙，默坐心自讀。", "諸塵忽消盡，法界了無矚。", "恍如仰山翁，欲就溈叟卜。", "猶恐墮聲聞，大願勤自督。"]}