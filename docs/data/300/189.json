{"author": "秦觀", "period": "宋", "type": "诗", "title": "雪浪石", "paragraphs": ["漢庭卿士如雲屯，結綬彈冠朝至尊。", "登高履危足在外，神色不變惟伯昏。", "金華掉頭不肯住，乞身欲老江南村。", "天恩許兼兩學士，將兵百萬守北門。", "居士彊名曰天元，寤寐山水勞心魂。", "高齋引泉注奇石，迅若飛浪來雲根。", "朔南修好八十載，兵法雖妙何足論。", "夜闌番漢人馬靜，想見雉堞低金盆。", "報罷五更人吏散，坐調一氣白元存。"]}