{"author": "蘇轍", "period": "宋", "type": "诗", "title": "郊祀慶成", "paragraphs": ["盛禮彌三祀，初元正七年。", "祭兼天地報，儀自祖宗傳。", "講義金華久，齋心玉食鮮。", "秋成通四海，廩實到窮邊。", "塵卷跳疆寇，琛來渡海船。", "人和神亦答，物備禮誠全。", "廟室開深靚，郊丘對廣圜。", "翠帷新秘殿，寶仗溢通廛。", "周冕裘繒儉，唐車保介便。", "導前多舊德，迎拜或華顛。", "薦潔求陰燧，馳誠寄燎烟。", "垂精粲星斗，望秩遍山川。", "降輅追前躅，回班戒弗虔。", "徹絪深屈體，屏蓋切承天。", "嶰谷灰初應，扶桑日欲躔。", "旌旗逐風轉，歌舞送天旋。", "簾啟瞻宸極，鷄號識漏泉。", "矜愚開罪罟，釋欠靖民編。", "樂作波翻海，書行箭脫弦。", "東朝歸福胙，南極本高仙。", "有道知難犯，無私每得賢。", "劬勞就聖德，謙畏絕私權。", "治道初無象，神功竟莫宣。", "下臣叨進玉，隨見頌誠然。"]}