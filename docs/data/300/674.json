{"author": "蘇轍", "period": "宋", "type": "诗", "title": "久旱府中取虎頭骨投邢山潭水得雨戲作", "paragraphs": ["邢山潭中黑色龍，經年懶卧泥沙中。", "嵩陽山中白額虎，何年一箭肉爲土。", "龍雖生，虎雖死，天然猛氣略相似，生不益人死何負。", "虎頭枯骨金石堅，投骨潭中潭水旋。", "龍知虎猛心已愧，虎知龍懶自增氣。", "山前一戰風雨交，父老曉起看麥苗。", "君不見岐山死諸葛，真能奔走生仲達。"]}