{"author": "秦觀", "period": "宋", "type": "诗", "title": "李端叔見寄次韵", "paragraphs": ["君文豪贍無與儔，使我吟諷忘離憂。", "浩如沅湘起陽侯，翻星轉日吞數州。", "華章藻句饒風力，頃刻朱紅迷畛域。", "一班縱復爲管窺，萬派終難以蠡測。", "區區文墨倦高情，解鞅還游恍惚庭。", "半槽新水六尺簟，卧視雲物行空青。", "伊我籃輿抵京縣，溽暑黄埃負初願。", "君家只在御城東，彌月不能三兩見。", "求仙未若醉中真，蟻鬭蛾飛愁殺人。", "清都夢斷理歸棹，回首一樹瓊枝新。", "歸來草木春風換，世事蝟毛那可算。", "幸謝故人頻寄書，莫笑元郎自呼漫。"]}