{"author": "蘇轍", "period": "宋", "type": "诗", "title": "春無雷", "paragraphs": ["經冬無雪麥不死，秋雨過多深入土。", "人言來歲定無麥，農父掉頭笑不許。", "清明雨足麥欣欣，旋敕奴婢修破囷。", "大麥過期當半熟，小麥未晚猶十分。", "東家西舍發陳積，十錢一餠猶難得。", "向來天公不爲人，市人半是溝中瘠。", "前望麥熟一月期，老稚相勸聊忍饑。", "誰令伏枕作寒熱，囊中無錢誰肯醫。", "天公愛人何所吝，一春雨作雷不震。", "雷聲一起百妖除，病人起舞不須扶。"]}