{"author": "蘇轍", "period": "宋", "type": "诗", "title": "思歸二首  其二", "paragraphs": ["我老不待言，有女年四十。", "念我客汝南，無與具朝食。", "翩然乘肩輿，面有風土色。", "許蔡雖云近，傳舍三經夕。", "衰老累汝曹，愧嘆心不懌。", "磨刀鱠縷紅，洗盞酒花白。", "母老行役難，女來生理葺。", "外孫跨鞍馬，遇事亦閑習。", "居然數口家，解我百憂集。", "厄窮須父子，他人非所及。"]}