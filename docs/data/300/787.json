{"author": "蘇轍", "period": "宋", "type": "诗", "title": "重贈", "paragraphs": ["出家無復家，視身等雲浮。", "東西隨風行，忽然遍九州。", "君居龍川城，築室星一周。", "屋瓦如翬飛，象設具冕旒。", "弟子五六人，門徒散林丘。", "本爲百年計，自可一世留。", "胡爲不復顧，脫去如敝裘。", "萬里一藤杖，來從故人遊。", "故人病老翁，輕重恐未酬。", "疑君了心法，萬物皆浮漚。", "去彼非有嫌，來此亦無求。", "是心摩尼珠，不受篋笥收。", "故人感君意，一言還信不。", "遠行不爲此，浪走非良謀。"]}