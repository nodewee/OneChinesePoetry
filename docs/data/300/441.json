{"author": "蘇轍", "period": "宋", "type": "诗", "title": "子瞻聞瘦以詩見寄次韵", "paragraphs": ["多生習氣未除肉，長夜安眠懶食粥。", "屈伸久已效熊虎，倒掛漸擬同蝙蝠。", "衆笑忍饑長杜門，自恐莫年還入俗。", "經旬輒瘦駭鄰父，未信腦滿添黄玉。", "海夷旋覺似齊魯，山蕨仍堪嘗菽粟。", "孤船會復見洲渚，小車未用安羊鹿。", "海南老兄行尤苦，樵爨長須同一僕。", "此身所至即所安，莫同歸期兩黄鵠。"]}