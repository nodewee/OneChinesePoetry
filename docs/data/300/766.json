{"author": "蘇轍", "period": "宋", "type": "诗", "title": "贈德仲", "paragraphs": ["我昔見子京邑時，鬚髮如漆無一絲。", "今年相見潁昌市，霜雪滿面知爲誰。", "故人分散隔生死，孑然惟以影自隨。", "憐子肝心如鐵石，昔所謂可今不移。", "世間取舍竟誰是，惟有古佛終難欺。", "嗟哉我自不知子，意子清凈持律師。", "忽然微笑不言語，袖中錦繡開新詩。", "可憐相識二十載，終日對面初不知。", "蚌含明珠不肯吐，暗行沙底藏光輝。", "蚌爲身計良可耳，旁人不悟寧非嗤。"]}