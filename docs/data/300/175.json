{"author": "秦觀", "period": "宋", "type": "诗", "title": "秋夜病起懷端叔作詩寄之", "paragraphs": ["寢瘵當老秋，入夜庭軒空。", "天光脆如洗，月色清無縫。", "風飆戾戾輕，露氣霏霏重。", "簷花伴徐步，籠燭窺孤諷。", "緬惟情所親，佳辰誰與共。", "夫子淮海英，材大難爲用。", "秉心既絕俗，發語自驚衆。", "麈尾扣球琳，筆端攢螮蝀。", "雄深迫揚馬，妙麗該沈宋。", "浮沉任朝野，魚鳥狎鯤鳳。", "與時真楚越，於我實伯仲。", "爾來居邑鄰，頗便書札貢。", "上憑鴻雁傳，下託鯉魚送。", "二物或愆時，已辱移文訟。", "人生無根柢，泛若凌波葑。", "昧者復汲汲，晨暝趨一鬨。", "陰持含沙毒，射影期必中。", "自匿嫫母容，對客施錦幪。", "溘然一朝逝，萬事俱成夢。", "形骸猶汝辭，利勢猶君動。", "思之可太息，傷之爲長慟。", "所以古達人，脫身事高縱。", "我生尤不敏，胸腹常空洞。", "彊顔入規模，垂耳受羈鞚。", "行謀買竿栧，名理就折衷。", "但恐狂接輿，煩君更嘲弄。"]}