{"author": "蘇轍", "period": "宋", "type": "诗", "title": "李方叔新宅", "paragraphs": ["我年七十無住宅，斤斧登登亂朝夕。", "兒孫期我八十年，宅成可作十年客。", "人壽八十知已難，從今未死且盤桓。", "不如君家得衆力，咄嗟便了三十間。", "李君雖貧足圖史，旋鑿明窗安凈几。", "閉門但辦作詩章，好事時來置樽俎。", "我恨年來不出門，不見君家棟宇新。", "心安即是身安處，自揣頭顱莫問人。"]}