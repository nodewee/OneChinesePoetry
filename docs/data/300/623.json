{"author": "蘇轍", "period": "宋", "type": "诗", "title": "丙戌十月二十三日大雪", "paragraphs": ["秋成粟滿倉，冬藏雪盈尺。", "天意愍無辜，歲事了不逆。", "誰言豐年中，遭此大泉厄。", "肉好雖甚精，十百非其實。", "田家有餘糧，靳靳未肯出。", "閭閻但坐視，愍愍不得食。", "朝饑願充腸，三五本自足。", "飽食就茗飲，竟亦安用十。", "姦豪得巧便，輕重竊相易。", "鄰邦穀如土，胡越兩不及。", "閑民本無頼，翩然去井邑。", "土著坐受窮，忍饑待捐瘠。", "彼哉陶鈞手，用此狂且愎。", "天且無奈何，我亦長太息。"]}