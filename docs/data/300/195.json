{"author": "秦觀", "period": "宋", "type": "诗", "title": "送陳太初道錄", "paragraphs": ["先生簪紱後，世系本綿瓜。", "駐馬生枯骨，回車濟病蛇。", "带雲眠酒市，和月醉漁家。", "落日千山路，西風一枕霞。", "幾年流俗笑，一旦五侯誇。", "棋惜春深日，琴憎雨後蛙。", "背因書字曲，髮爲注經華。", "地轉東淮水，天回北斗車。", "新宮黄道近，舊隠白雲遐。", "顧我身多累，逢君意謾誇。", "空提方士劍，未上客星槎。", "何日同歸去，重飛九轉砂。"]}