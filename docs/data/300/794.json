{"author": "蘇轍", "period": "宋", "type": "诗", "title": "秋旅", "paragraphs": ["雨晴秋稼如雲屯，豆沒鷄兔禾沒人。", "老農歡笑語行路，十年儉薄無今晨。", "無風無雨更一月，藜羹黍飯供四鄰。", "天公似許百姓足，人事未可一二論。", "窮邊逃卒到處滿，燒場入室才逡巡。", "縣符星火雜鞭箠，解衣乞與猶怒嗔。", "我願人心似天意，愛惜老弱憐孤貧。", "古來堯舜知有否，詩書到此皆空文。"]}