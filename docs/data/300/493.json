{"author": "蘇轍", "period": "宋", "type": "诗", "title": "任氏閱世堂前大檜", "paragraphs": ["君家大檜長百尺，根如車輪身弦直。", "壯夫連臂不能抱，孤鶴高飛直上立。", "狂風動地舞枝幹，大雪翻空洗顔色。", "人言此檜三百年，未知昔是何人植。", "君家大夫老不遇，一生使氣未嘗屈。", "沒身不說歸故里，遺愛自知懷舊邑。", "此翁此檜兩相似，相與閱世何終極。", "汝南山淺無良材，櫟柱棟椽聊障日。", "便令殺身起大厦，亦恐衆材無匹敵。", "且留枝葉撓雲霓，猶得世人長太息。"]}