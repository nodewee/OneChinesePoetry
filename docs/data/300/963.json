{"author": "趙挺之", "period": "宋", "type": "诗", "title": "送羅正之年兄出使二浙", "paragraphs": ["相逢三十春，歡宴殊未足。", "都門今見君，行意一何速。", "正之南國秀，德業素所畜。", "才名振京師，賢達競推轂。", "當年諸邑政，惠愛春蘭馥。", "惟思結恩信，幾欲弛鞭扑。", "一朝使王畿，茂草鞠圜獄。", "高懷富經綸，餘事歸簡牘。", "風騷入冥搜，落筆動盈幅。", "忠誠人所懷，正直神介福。", "輕舟揚高旌，錦袂耀鄉服。", "西風浙江遠，秋色方在目。", "歡聲溢閭巷，喜氣霑僮僕。", "東南歲仍饑，仁主意方屬。", "君才固有餘，足以振疲俗。", "行聞變潢潦，千里盡平陸。", "功成辦歸裝，來赴嚴君促。"]}