{"author": "蘇轍", "period": "宋", "type": "诗", "title": "潁州擇勝亭詩", "paragraphs": ["我嗟世人，誰實與謀。", "生伏其廬，死安於丘。", "既成不化，窘若縶囚。", "我行四方，所見或不。", "江海之民，生託于舟。", "前炊釜鬵，後鑿匽溲。", "晝設豆觴，夕張衾稠。", "出入濤瀾，歸宿汀洲。", "與風皆行，與水皆浮。", "坐食網罟，以魚去留。", "居無四鄰，行無朋儔。", "胡貊之民，駕車以遊。", "外纏毳韋，內輯貂鼬。", "美水薦草，驅馬縱牛。", "逐射兔鹿，聚爬薪槱。", "食肉飲水，雨雪相咻。", "草盡水乾，風卷雲收。", "所至成羣，不懷一陬。", "今我柰何，橫自綢繆。", "翼爲華堂，涌爲層樓。", "繚以修垣，貫以通溝。", "勢窮物變，何異一漚。", "棄之不忍，徙去莫由。", "矧茲士夫，泛焉周流。", "如燕巢春，知不期秋。", "修椽高棟，徒與民仇。", "一日安居，百年怨尤。", "我兄和仲，塞剛立柔。", "視民如傷，有急斯周。", "視身如傳，苟完不求。", "山磐水嬉，習氣未瘳。", "豈以吾好，而俾民憂。", "潁尾甚清，湖曲孔幽。", "風有翠幄，雨有赤油。", "匪舟匪車，亦可相攸。", "民曰公來，庶幾無愁乎。"]}