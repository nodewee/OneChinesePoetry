{"author": "蘇轍", "period": "宋", "type": "诗", "title": "夢中咏醉人", "paragraphs": ["城中醉人舞連臂，城外醉人相枕睡。", "此人心中未必空，暫爾頹然似無事。", "我生從來不解飲，終日騰騰少憂累。", "昔年曾見樂全翁，自說少年飲都市。", "一時同飲石與劉，不論升斗俱不醉。", "樓中日夜狂歌呼，錢盡酒空姑且止。", "都人疑是神仙人，誰謂兩人皆醉死。", "此翁年老不復飲，面光如玉心如水。", "我今在家同出家，萬法過前心不起。", "此翁已死誰與言，欲言已似前生記。"]}