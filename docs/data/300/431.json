{"author": "蘇轍", "period": "宋", "type": "诗", "title": "次遲韵二首  其二", "paragraphs": ["世事非吾憂，物理有必至。", "常暘百川竭，顧亦防雨耳。", "陰陽相糾纏，反覆更自治。", "幽懷澹不起，默坐識其意。", "長子念衰老，遠行重慚愧。", "疏慵身似僧，岑寂家近寺。", "但聞事日新，未覺吾有異。", "器鍠本自出，藩角徒不遂。", "得失衆共知，窮達佛所記。", "要令北歸日，粗究一大事。"]}