{"author": "蘇轍", "period": "宋", "type": "诗", "title": "次遲韵復雪", "paragraphs": ["老人怕寒愁早作，夜聞飛霰知相虐。", "粟車未到泥復深，場薪欲盡心驚愕。", "山川滉蕩勢如海，孤舟一葉知安泊。", "山中故人消息斷，欲問有無隔溪壑。", "人言王生好事人，回船不顧山陰約。", "故侯生來本貧窶，妻子至今美藜藿。", "曳履長歌解忍饑，裹飯往飼今誰託。", "家人來告酒可蒭，洗盞開瓶同一酌。"]}