{"author": "蘇轍", "period": "宋", "type": "诗", "title": "龍川道士", "paragraphs": ["昔我遷龍川，不見平生人。", "傾囊買破屋，風雨庇病身。", "頎然一道士，野鶴墮鷄羣。", "飛鳴閭巷中，稍與季子親。", "刺口問生事，褰裳觀運斤。", "俯仰忽三年，愈久意愈真。", "送我出重嶺，長揖清江濱。", "方營玉皇宮，棟宇期一新。", "成功十年後，脫身走中原。", "見公心自足，徒步非我勤。", "我歸客箕潁，晝日長掩關。", "僕夫忽告我，門有萬里賓。", "問其所從來，笑指南天雲。", "心知故人到，驚喜不食言。", "我老益不堪，惟有二頃田。", "年年種麥禾，僅能免饑寒。", "君來亦何爲，助我耕且耘。", "嗟古或有是，今世非所聞。"]}