{"author": "蘇轍", "period": "宋", "type": "诗", "title": "次韵子瞻和淵明飲酒二十首  其二○", "paragraphs": ["諸妄不可頼，所頼惟一真。", "內欲求性命，油然反清淳。", "外將應物化，致一常日新。", "商於四父老，携手初逃秦。", "翻然感漢德，投足復踐塵。", "出處蓋有道，豈爲諸呂勤。", "嗟我千歲後，澹然與之親。", "還將山林姿，俯首要路津。", "囊中舊時物，布衣白綸巾。", "功成不歸去，愧此同心人。"]}