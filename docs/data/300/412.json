{"author": "蘇轍", "period": "宋", "type": "诗", "title": "奉同子瞻荔支嘆", "paragraphs": ["蜀中荔支止嘉州，餘波及眉半有不。", "稻糠宿火却霜霰，結子僅與黄金侔。", "近聞閩尹傳種法，移種成都出巴峽。", "名園競擷絳紗苞，蜜漬瓊膚甘且滑。", "北遊京洛墮紅塵，箬籠白曬稱最珍。", "思歸不復爲蓴菜，欲及炎風朝露勻。", "平居著鞭苦不早，東坡南竄嶺南道。", "海邊百物非平生，獨數山前荔支好。", "荔支色味巧留人，不管年來白髮新。", "得歸便擬尋鄉路，棗栗園林不須顧。", "青枝丹實須十株，丁寧附書老農圃。"]}