{"author": "蘇轍", "period": "宋", "type": "诗", "title": "癸未生日", "paragraphs": ["我生本無生，安有六十五。", "生來逐世法，妄謂得此數。", "隨流登中朝，失脚墮南土。", "人言我當喜，亦言我當懼。", "我心終頹然，喜懼不入故。", "歸來二頃田，且復種禾黍。", "或疑潁川好，又使汝南去。", "汝南亦何爲，均是食粟處。", "兒言生日至，可就瞿曇語。", "平生不爲惡，今日安所訴。", "老聃西入胡，孔子東歸魯。", "我命不在天，世人汝何預。"]}