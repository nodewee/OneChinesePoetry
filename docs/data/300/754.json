{"author": "蘇轍", "period": "宋", "type": "诗", "title": "庭中種花", "paragraphs": ["空庭一無有，初種六株花。", "青桐綠楊柳，相映成田家。", "春雨散膏油，朝暾發萌牙。", "造物知我心，初來盡枯槎。", "開花已可貴，結子成益佳。", "百事盡如此，一生復何嗟。", "我生本窮陋，中年旅朝衙。", "失脚墮南海，生還夢荒遐。", "築室雖不多，於我則已奢。", "松筠伴衰老，已矣無復加。"]}