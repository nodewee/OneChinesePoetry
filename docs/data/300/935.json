{"author": "張峋", "period": "宋", "type": "诗", "title": "玉華山", "paragraphs": ["玉華山誰窮遠近，百里迴旋勢方盡。", "削成蒼玉倚青天，氣象軒軒獨奇俊。", "黄河哮顑摧崑崙，一峰飄落如龍蹲。", "白雲低垂半巖腹，茫茫日輪平地奔。", "驚湍瀑流飛辟歷，松根巉巖裂石壁。", "洞門晝閉不知深，仙人瓊漿滿杯碧。", "饑鼯啼煙猿嘯風，子規聲哀愁滿容。", "山鳥嚶嚀繞喬木，唯有黄鶴鳴噰噰。", "翠華迢迢來避暑，飄然陵雲欲輕舉。", "當時此地最清涼，九成翠微不足數。", "玉鞘聲斷宮殿閑，大龍飛去髯難攀。", "川巒如舊人事變，但見明月留空山。"]}