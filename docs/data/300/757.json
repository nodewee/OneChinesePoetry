{"author": "蘇轍", "period": "宋", "type": "诗", "title": "林筍復生", "paragraphs": ["春寒侵竹竹憔悴，父老皆云未嘗記。", "偶然雷雨一尺深，知爲南園衆君子。", "從地湧出長如人，一一便有凌雲氣。", "吾家老圃倦栽接，但以歲寒相嫵媚。", "一朝紛紛看黄落，嵇阮相過無醉地。", "陰陽往復知有數，已病還瘳非即死。", "呼童徑語鄰舍翁，種竹未改當年意。", "姚黄左紫終誤人，千葉重臺定何事。"]}