{"author": "蘇轍", "period": "宋", "type": "诗", "title": "堂成", "paragraphs": ["築室三年，堂成可居。", "我初不知，諸子勞劬。", "父母老矣，風雨未除。", "橐裝幾何，勿問有無。", "伐木於山，因此舊廬。", "不約不豐，燕處無餘。", "堂開六楹，南北四筵。", "晝明廓然，夜冥黯然。", "四鄰無聲，布被粗氈。", "身非蚌螺，一睡經年。", "夜如何其，趺坐燕安。", "善惡不思，此心自圓。", "東廂靖深，以奉嘗烝。", "老佛之廬，朝香夜燈。", "西廂千卷，圖書之林。", "先人所遺，子孫是承。", "杖屨經行，直如引繩。", "顧視而笑，此如我心。", "諸子之室，左右吾背。", "將食擊板，一擊而會。", "瓜畦芋區，分布其外。", "鋤去瓦礫，壤而不塊。", "廢井重浚，泉眼仍在。", "轆轤雷鳴，甘雨時霈。", "園夫能勤，家足于菜。", "有客叩門，賀我堂成。", "揖客而笑，念我平生。", "三世讀書，粗免躬耕。", "明窗修竹，惟我與兄。", "蔭映茅茨，吐論崢嶸。", "猖狂妄行，以得此名。", "老而求安，匪以爲榮。"]}