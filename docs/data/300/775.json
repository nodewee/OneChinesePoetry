{"author": "蘇轍", "period": "宋", "type": "诗", "title": "夜坐", "paragraphs": ["少年讀書目力耗，老怯燈光睡常早。", "一陽來復夜正長，城上鼓聲寒考考。", "老僧勸我習禪定，跏趺正坐推不倒。", "一心無著徐自靜，六塵消盡何曾掃。", "湛然已似須陀洹，久爾不負瞿曇老。", "回看塵勞但微笑，欲度羣迷先自了。", "平生誤與道士遊，妄意交梨求火棗。", "知有毗盧一逕通，信脚直前無別巧。"]}