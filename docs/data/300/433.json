{"author": "蘇轍", "period": "宋", "type": "诗", "title": "次韵子瞻和陶公止酒", "paragraphs": ["少年無大過，臨老重復止。", "自言衰病根，恐在酒杯裏。", "今年各南遷，百事付諸子。", "誰言瘴霧中，乃有相逢喜。", "連床聞動息，一夜再三起。", "泝流俯仰得，此病竟何理。", "平生不尤人，未免亦求己。", "非酒猶止之，其餘真止矣。", "飄然從孔公，乘桴南海涘。", "路逢安期生，一笑千萬祀。"]}