{"author": "蘇轍", "period": "宋", "type": "诗", "title": "次韵侄過江漲", "paragraphs": ["陰淫夏爲秋，雨暴溪作瀆。", "缺防舊通市，流潦幾入屋。", "雖幸廩粟空，猶惜畦蔬綠。", "鹿駭不擇音，鴻羈分遵陸。", "室誚曾子還，城謳華元衄。", "中情久岑寂，外物競排蹙。", "設心等一慈，開懷受諸毒。", "道力雖未究，游波偶然伏。", "糧須三月聚，艾要七年蓄。", "君恩許北還，從此當退縮。"]}