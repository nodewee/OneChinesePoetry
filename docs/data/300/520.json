{"author": "蘇轍", "period": "宋", "type": "诗", "title": "罷提舉太平宮欲還居潁川", "paragraphs": ["避世山林中，衣草食芋栗。", "奈何處朝市，日耗太倉積。", "中心久自笑，公議肯相釋。", "終然幸寬政，尚許存寄秩。", "經年汝南居，久與茅茨隔。", "祠官一掃空，避就兩皆失。", "父子相携扶，里巷行可即。", "屋敝且圬牆，蝗餘尚遺粒。", "交遊忌點染，還往但親戚。", "閉門便衰病，杜口謝彈詰。", "餘年迫懸車，奏草屢濡筆。", "籍中顧未敢，爾後儻容乞。", "幽居足暇豫，肉食多憂慄。", "永懷城東老，未盡長年術。"]}