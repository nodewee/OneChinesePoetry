{"author": "秦觀", "period": "宋", "type": "诗", "title": "陳令舉妙奴詩", "paragraphs": ["西湖水滑多嬌嬙，妙奴十二正芬芳。", "肌膚晳白髮脚長，含語未發先有香。", "溪上夜燕侍簪裳，皎如華月墮滄浪。", "音聲入雲能斷腸，不許北客辭酒漿。", "主人藹藹邦之良，少年射策謁未央。", "俊詞偉氣森開張，玉杓貫斗生怒芒。", "天欲文采老更昌，故使斂翮窺群翔。", "五十僅補尚書郎，浩歌騎牛倚倡佯。", "東風戲雨花草狂，二溪泱泱青黛光。", "妙奴勿倦侑羽觴，主人正欲游醉鄉。"]}