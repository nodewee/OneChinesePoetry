{"author": "秦觀", "period": "宋", "type": "诗", "title": "別賈耘老", "paragraphs": ["若有人兮霅之濱，服火齊兮冠切雲。", "有才不爲世所掄，盡入詩句爲奇新。", "忘歸繁弱不浪陣，發必中的疑有神。", "目關飛鳥緡蒼鱗，俛仰自娛忘賤貧。", "繄我與君素參辰，孰爲一見同天倫。", "共指飛光易沉淪，莫若痛飲還我真。", "況有內子賢文君，終日叫呼不怒嗔。", "酒酣往往出前珍，瓦甌竹筯羞青芹。", "左列文史右紅裙，樽前不覺徂清晨。", "念我行當西道秦，挐舟來別非所欣。", "欲託毫素通殷勤，郢匠旁矚難揮斤。", "人生百齡同臂伸，斷梗流萍暫相親。", "行行飲酒且勿云，丈夫萬里猶比鄰。"]}