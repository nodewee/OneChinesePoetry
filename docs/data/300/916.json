{"author": "王詵", "period": "宋", "type": "诗", "title": "奉和子瞻內翰見贈長韻", "paragraphs": ["帝子相從玉斗邊，洞簫忽斷散非煙。", "平生未省山水窟，一朝身到心茫然。", "長安日遠那復見，掘地寧知能及泉。", "幾年漂泊漢江上，東流不舍悲長川。", "山重水遠景無盡，翠幕金屏開目前。", "晴雲冪冪曉籠岫，碧嶂溶溶春接天。", "四時爲我供畫本，巧自增損媸與妍。", "心匠構盡遠江意，筆鋒耕徧西山田。", "蒼顔華髪何所遣，聊將戲墨忘餘年。", "將軍色山自金碧，蕭郎翠竹夸嬋娟。", "風流千載無虎頭，於今妙絕推龍眠。", "豈圖俗筆掛高詠，從此得名因謫仙。", "愛詩好畫本天性，輞口先生疑宿緣。", "會當別寫一匹煙霞境，更應消得玉堂醉筆揮長篇。"]}