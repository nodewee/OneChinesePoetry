{"author": "蘇轍", "period": "宋", "type": "诗", "title": "初築南齋", "paragraphs": ["我老不自量，築室盈百間。", "舊屋收半料，新材伐他山。", "盎中粟將盡，橐中金亦殫。", "凉風八月高，扶架起南邊。", "首成遺老齋，願與客周旋。", "古檜長百尺，翠竹森千竿。", "隔城過清潁，有井皆甘泉。", "平生隠居念，眷眷在山川。", "誰言白髮年，有作竟不然。", "我本師瞿曇，所遇無不安。", "諸子知我懷，勉更求榱椽。", "堂成鋪莞簟，無夢但安眠。"]}