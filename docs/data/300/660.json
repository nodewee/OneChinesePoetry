{"author": "蘇轍", "period": "宋", "type": "诗", "title": "方築西軒穿地得怪石", "paragraphs": ["卞氏平日本富家，庭中怪石蹲麏麚。", "子孫分散不復惜，排棄坑谷埋泥沙。", "一株躍出隨畚鍤，知我開軒方種花。", "頹然遠嶺垂澗壑，豁然洞穴通烟霞。", "十夫徙置幸不遠，軒前桐柏陰交加。", "我家舊隠久不到，小池尺水三流槎。", "少年旋繞看不足，時呼野老來煎茶。", "老人得此且自慰，更訪餘石探幽遐。"]}