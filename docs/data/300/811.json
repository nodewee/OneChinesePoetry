{"author": "蘇轍", "period": "宋", "type": "诗", "title": "畫學董生畫山水屏風", "paragraphs": ["承平百事足，鴻都無不有。", "策牘試篆隸，丹青寫飛走。", "紛然四方集，狐兔萃林藪。", "何人知有益，長嘯呼鷹狗。", "奔逃走城邑，驚顧念糊口。", "素屏開白雲，稱我茅檐陋。", "濡毫願揮洒，峰巒映岩竇。", "巨石連地軸，飛布瀉天漏。", "縈山一徑通，過水微橋構。", "山家烟火然，遠寺晨鐘叩。", "僧從何方來，行速午齋後。", "有客呼渡船，隔水惟病叟。", "听然發一笑，此處定真否。", "人生初偶然，與此誰夭壽。", "厄窮妄自憐，一醉輒日富。", "客至亦茫然，邀我沽斗酒。"]}