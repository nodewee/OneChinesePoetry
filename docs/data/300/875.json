{"author": "蘇轍", "period": "宋", "type": "诗", "title": "四月二十八日新熱寄仇池", "paragraphs": ["細莎爲屨如編鬚，輕葛爲服如剪莩。", "寒泉洒屋朝露濡，霜簟可薦机可扶。", "風鳴牖間如吹竽，此雖有暑宜亦無。", "庭前峻山槎之餘，盆中養鰍大如魚。", "荻生抱甲未見膚，蔓起上屋將懸壺。", "麥苗高齊可藏烏，此雖非野僅亦如。", "兄居溪堂南山趺，濯足溪水驚雁鳬。", "澄潭百丈清無淤，將往思我立踟躕。", "東軒鄙陋何足居，欲行不行繫轅駒。"]}