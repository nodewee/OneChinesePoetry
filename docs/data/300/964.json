{"author": "趙挺之", "period": "宋", "type": "诗", "title": "朱氏天和堂", "paragraphs": ["華亭山水佳，秀色宛如畫。", "前賢有隱蹟，卜築俟來者。", "高人養天和，放浪寄林野。", "安知歲月徂，但喜名利捨。", "傳家得之子，流輩推博雅。", "春風振客衣，逸棹東南下。", "賦詩臺閣彥，落落珠璣瀉。", "持觴拜親膝，喜色動鄉社。", "都城十二衢，塵土翳車馬。", "一夢逐君行，茲懷已瀟灑。"]}