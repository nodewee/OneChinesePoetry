{"author": "蘇轍", "period": "宋", "type": "诗", "title": "丁亥生日", "paragraphs": ["少年即病肺，喘作鋸木聲。", "中年復病脾，暴下泉流傾。", "困苦始知道，處世百欲輕。", "收功在晚年，二疾忽已平。", "來年今日中，正行七十程。", "老聃本吾師，妙語初自明。", "至哉希夷微，不受外物嬰。", "非三亦非一，了了無形形。", "迎隨俱不見，瞿曇謂無生。", "湛然琉璃內，寶月長盈盈。"]}