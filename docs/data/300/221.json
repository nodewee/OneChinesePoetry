{"author": "秦觀", "period": "宋", "type": "诗", "title": "秋興九首 擬玉川子", "paragraphs": ["南州有病客，起卧北窗下。", "玉兔銜光照清夜，故人別我京洛遊，不寄一行三改秋。", "秋色變冷客裘薄，漸覺衣袂寒颼颼。", "作詩欲寄君，未語先有愁。", "不如呼童起，危坐北窗下，一杯寬我千日憂。", "眼前俗事何擾擾，此夕盡向杯中休，何必懷黄金印兮爵通侯。"]}