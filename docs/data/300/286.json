{"author": "秦觀", "period": "宋", "type": "诗", "title": "墨竹", "paragraphs": ["墨君颯颯風雨鳴，垂鸞舞鳳翻青綬。", "一竿珍重幾百緡，奚啻渭川三萬畝。", "金鏘玉戛空琴聲，婢行奴顔謝花柳。", "得亭真從寂寞間，卓古高標壓群醜。", "不須辨直致湘江，便覺滿窗凉意透。", "挺然葉節抱風孤，頓應君子虛心受。", "雷迸籜龍龍欲走，櫻笋紛紛徒適口。", "破除肉味若聞韶，王猷笑詠還依舊。", "藉檻湘陰凈簡書，接地春華幻塵垢。", "拂手筆端別有神，往來平安報良友。", "前時無偶後無繼，奇寶秘靈宜永久。"]}