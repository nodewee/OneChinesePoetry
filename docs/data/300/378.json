{"author": "蘇轍", "period": "宋", "type": "诗", "title": "次韵姚道人二首  其二", "paragraphs": ["高人隠陋巷，至藥初無方。", "心知無生妙，運轉開陰陽。", "才如淩雲松，豈受尺寸量。", "氣如幽谷蘭，時送清風香。", "嗟我本病肺，寒暑隨翕張。", "丹砂苦落落，青春去堂堂。", "清詩墮雲霧，至音叩琳琅。", "山海信多士，世俗非所望。", "遠遊居臨安，間出從諸王。", "他年解冠佩，共遊無邊疆。", "儀麟既委照，永謝過隙光。"]}