{"author": "秦觀", "period": "宋", "type": "诗", "title": "贈蘇子瞻", "paragraphs": ["嘆息蘇子瞻，聲名絕後先。", "衣冠傳盛事，兄弟固多賢。", "感慨詩三百，流離路八千。", "直心羞媚竈，忠力欲回天。", "縲紲終非罪，江湖秪自憐。", "饑寒常併日，疾病更連年。", "明主無終棄，西州稍內遷。", "奏言深意苦，感涕內人傳。", "前席須宣室，非熊起渭川。", "君臣悅相遇，願上角招篇。"]}