{"author": "蘇轍", "period": "宋", "type": "诗", "title": "舜泉詩", "paragraphs": ["歷山岩岩，虞舜宅焉。", "虞舜徂矣，其神在天。", "其德在人，其物在泉。", "神不可親，德用不知。", "有冽斯泉，下民是祗。", "泉流無疆，有永我思。", "源發于山，施于北河。", "播于中逵，匯爲澄波。", "有鱉與魚，有菱與荷。", "藴毒是洩，污濁以流。", "埃𡏖消亡，風火滅收。", "叢木敷榮，勞者所休。", "誰爲旱災，靡物不傷。", "天地耗竭，泉亦淪亡。", "民咸不寧，曰不享耶。", "時雨既澍，百穀既登。", "有流泫然，彌坎而升。", "溝洫滿盈，鰕黽沸騰。", "匪泉實來，帝實顧余。", "執其羔豚，蘋藻是菹。", "帝今在堂，泉復如初。"]}