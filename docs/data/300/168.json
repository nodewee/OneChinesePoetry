{"author": "秦觀", "period": "宋", "type": "诗", "title": "喜雨得城字", "paragraphs": ["陰陽有常職，代御不可并。", "一氣或錯繆，愆伏相寇兵。", "惟時四月交，南國厭久晴。", "風師挾帝令，呼號肆徂征。", "雲師畏推逐，蓄意不敢爭。", "雨師曠厥官，所苟朝夕生。", "黄塵暗如霧，掩彼日月明。", "帝眷一昔回，旱議沮莫行。", "番然需膏澤，夜半來雨聲。", "黎明縱遐眺，溝澮各已盈。", "青秧散廣畝，白水涵孤城。", "耕夫欣有託，水鳥飛且鳴。", "乃知化工妙，悠然信難名。", "行矣耘我穡，歲終竚坻京。"]}