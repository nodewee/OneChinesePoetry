{"author": "蘇轍", "period": "宋", "type": "诗", "title": "阻風", "paragraphs": ["大水蔑洲浦，牽挽無復施。", "我舟恃長風，風止將安爲。", "塌然委積水，坐被弱纜維。", "市井隔峰嶺，食盡行將饑。", "長嘯呼風伯，厄窮豈不知。", "蓬蓬起東南，旗尾西北馳。", "所望乃大謬，開門訊舟師。", "舟師掉頭笑，沿泝要有時。", "泝者不少息，沿者長嗟咨。", "飄風不終日，急雨常相隨。", "雨止風亦止，條條弄清漪。", "我言未見信，君行自見之。"]}