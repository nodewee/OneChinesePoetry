{"author": "蘇轍", "period": "宋", "type": "诗", "title": "雙柳", "paragraphs": ["我作新堂，中庭蕭然，雙柳對峙。", "春陽既應，千條萬葉，風濯雨洗。", "如美婦人，正立櫛髮，髮長至地。", "微風徐來，掩冉相繆，亂而復理。", "垂之爲纓，綰之爲結，屈伸如意。", "燕雀翔舞，蜩蜇嘶鳴，不召而至。", "清霜夜落，衆葉如剪，顔色憔悴。", "永愧松柏，歲寒不改，見嘆夫子。", "聊同淵明，攀條嘯咏，得酒徑醉。", "一廛粗給，三黜不去，亦如展惠。"]}