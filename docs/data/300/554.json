{"author": "蘇轍", "period": "宋", "type": "诗", "title": "收蜜蜂", "paragraphs": ["空中蜂隊如車輪，中有王子蜂中尊。", "分房減口未有處，野老解與蜂語言。", "前人傳蜜延客住，後人秉艾催客奔。", "布囊包裹鬧如市，坌入竹屋新且完。", "小窗出入旋知路，幽圃首夏花正繁。", "相逢處處命儔侶，共入新宅長子孫。", "今年活計知尚淺，蜜蠟未暇分主人。", "明年少割助和藥，慚愧野老知利源。"]}