{"author": "蘇轍", "period": "宋", "type": "诗", "title": "寄內", "paragraphs": ["與君少年初相識，君年十五我十七。", "上事姑章旁兄弟，君雖少年少過失。", "昏晨定省歲月短，五十還朝定何益。", "憂深責重樂無幾，失足一墜南海北。", "身居穽中不見天，仰面虛空聞下石。", "丈夫學道等憂患，婦人亦爾何從得。", "歸來舊許生白鬚，回顧慚君髮如漆。", "遷居汝南復何事，龜老支床隨所擲。", "相望一月兩得書，聞君肺病久消釋。", "我經三伏常暴下，近喜秋風掃烝濕。", "病除寢食未復故，相見猶驚身似腊。", "劉根夫婦俱有道，去日饒君著鞭策。"]}