{"author": "蘇轍", "period": "宋", "type": "诗", "title": "次韵子瞻生日見寄", "paragraphs": ["日月中人照與芬，心虛慮盡氣則薰。", "彤霞點空來羣羣，精誠上徹天無雲。", "寸田幽闕暖不焚，眇視中外絳錦紋。", "冥然物我無復分，不出不入常氤氳。", "道師東西指示君，乘此飛仙勿留墳。", "茅山隠居有遺文，世人心動隨虻蚊。", "不信成功如所云，蚤夜賓餞同華勛。", "爾來僅能破魔軍，我經生日當益勤。", "公稟正氣飲不醺，梨棗未實要鋤耘。", "日云莫矣收桑枌，西還閉門止紛紛。", "憂愁真能散凄焄，萬事過耳今不聞。"]}