{"author": "蘇轍", "period": "宋", "type": "诗", "title": "三不歸行", "paragraphs": ["客心摇摇若懸旌，三度欲歸歸不成。", "方春欲歸我自懶，秋冬欲歸事自變。", "問我欲歸定何時，天公默定人不知。", "孔公晚歲將入楚，盤桓陳蔡行且住。", "昭王已死不復南，意欲歸老父母邦。", "衛靈父子無足取，姑爾息肩俟東魯。", "三桓豈知用聖人，哀公亦自不能臣。", "冉求一戰却齊虜，請君召師君亦許。", "歸來閉戶理詩書，弁冕時出從大夫。", "夢見周公已不復，老死故國心亦足。", "孔公愈老愈屯邅，顧我未及門下賢。", "鄉邦萬里不能往，妻孥近寄潁川上。", "依嵩架潁結茅茨，自問此志於何期。", "汝南一寓歲行復，來年歸去栽松竹。"]}