{"author": "蘇轍", "period": "宋", "type": "诗", "title": "次遲韵對雪", "paragraphs": ["雪寒近可憂，麥熟遠有喜。", "我生憂喜中，所遇一已委。", "平生聞汝南，米賤豚魚美。", "今年惡蝗旱，流民鬻妻子。", "一食方半菽，三日已于耜。", "號呼人誰聞，愍惻天自邇。", "繁陰忽連夕，飛霰墮千里。", "卷舒驚太速，原隰殊未被。", "貧家望一麥，生事如毛起。", "薦饑當逐熟，西去真納履。"]}