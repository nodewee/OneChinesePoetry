{"author": "蘇轍", "period": "宋", "type": "诗", "title": "蔡州任氏閱世堂", "paragraphs": ["朱君長桐鄉，死食桐鄉社。", "吏民安君德，君亦愛其下。", "遺言於斯葬，存沒勿相捨。", "自知得民深，千歲誰似者。", "任君治新息，寬惠洽鰥寡。", "强梁順教詔，桴鼓不鳴野。", "三年去復還，園木裁拱把。", "居人敬閭巷，禽鳥依屋瓦。", "蒼然百尺檜，直幹任大厦。", "相要勿剪伐，令尹昔所舍。"]}