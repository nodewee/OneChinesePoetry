{"author": "秦觀", "period": "宋", "type": "诗", "title": "自警", "paragraphs": ["古人去後音容寂，何處茫茫尋舊迹。", "君看草遍北邙山，骼骴猶來丘壟積。", "那堪此地日黄昏，長途萬里傷行客。", "只知恩愛動傷情，豈悟區區頭已白。", "莫嫌天地少含弘，自是人心多褊窄。", "爭名競利走如狂，復被利名生怨隙。", "貪聲戀色鎮如癡，終被聲色迷阡陌。", "休言七十古稀有，最苦如今難半百。", "聞道蓬宮仙子閑，紅塵不染無瑕謫。", "日月遲遲異短明，三峰秀麗皆仙格。", "女蘿覆石蔓黄花，芝草琅玕知幾尺。", "桃源長占四時春，漾漾華池真水碧。", "乘槎擬欲扣金扃，巨浪紅波依舊隔。", "歸來芳舍與誰儔，老鶴松間三四隻。", "唳天聲動彩雲飛，對我時時振長翮。", "驂鸞未遇且悠悠，盡日琴書還有適。", "紛華任使投吾前，爭奈此心終匪石。", "拜命懷金誰謂榮，低頭未免拾言責。", "從茲俗態兩相忘，笑指青山歸路僻。", "同人有志覓長生，運氣休糧徒有益。", "須知下手向無爲，莫學迷徒頼針炙。"]}