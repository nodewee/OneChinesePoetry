{"author": "蘇轍", "period": "宋", "type": "诗", "title": "求黄家紫竹杖", "paragraphs": ["曾家紫竹君家種，曾園竹與荒藤共。", "藤驕竹瘁如畏人，不似君家竹森聳。", "我來買宅非爲宅，愛此風梢時一弄。", "磨刀向藤久未忍，樹倒藤披真自送。", "繁陰一豁新笋地，狂鞭欲向青春動。", "我身病後少筋力，遍求拄杖扶腰痛。", "蕭蕭瘦幹未能任，一畝君家知足用。", "一枝遺我拄尋君，老酒仍煩爲開甕。"]}