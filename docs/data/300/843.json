{"author": "蘇轍", "period": "宋", "type": "诗", "title": "送遲赴登封丞", "paragraphs": ["昔我過嵩陽，秋高日重九。", "晨邀同行客，共舉登高酒。", "藤鞋生胼胝，一覽河山富。", "封壇土消盡，中夜捫星斗。", "下山雙足廢，欲上知難又。", "回首烟雲中，隠約見巖岫。", "未老約來遊，何意七十後。", "吾兒性靜默，丞邑山路口。", "秋暑山尚煩，冬雪山方瘦。", "春山利遊觀，安輿即迎父。"]}