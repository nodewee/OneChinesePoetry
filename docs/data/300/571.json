{"author": "蘇轍", "period": "宋", "type": "诗", "title": "戲作家釀二首  其一", "paragraphs": ["方暑儲麯糵，及秋舂秫稻。", "甘泉汲桐柏，火候問鄰媼。", "唧唧鳴甕盎，暾暾化梨棗。", "一撥欣已熟，急搊嫌不早。", "病色變渥丹，羸軀驚醉倒。", "子雲多交遊，好事時相造。", "嗣宗尚出仕，兵厨可常到。", "嗟我老杜門，奈此平生好。", "未出禁酒國，耻爲甕間盜。", "一醉汁滓空，入腹誰復告。"]}