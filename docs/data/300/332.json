{"author": "蘇轍", "period": "宋", "type": "诗", "title": "次韵子瞻感舊", "paragraphs": ["還朝正三伏，一再趨未央。", "久從江海游，苦此劍佩長。", "夢中驚和璞，起坐憐老房。", "爲我忝丞轄，置身願并凉。", "此心一自許，何暇憂陟岡。", "早歲發歸念，老來未嘗忘。", "淵明不久仕，黔婁足爲康。", "家有二頃田，歲辦十口糧。", "教敕諸子弟，編排舊文章。", "辛勤養松竹，遲莫多風霜。", "常恐先著鞭，獨引社酒嘗。", "火急報君恩，會合心則降。"]}