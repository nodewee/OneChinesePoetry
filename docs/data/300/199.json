{"author": "秦觀", "period": "宋", "type": "诗", "title": "觀寶林塔張燈次胡瑗韵", "paragraphs": ["飛來峰上塔，然蜜奉慈觀。", "互照三山冢，分輝七寶欄。", "勢擎金界迥，影蘸玉奩寒。", "次第邊烽舉，高低祭燭攢。", "虹旌排陣堞，火傘御靈官。", "魏乘珠千顆，隋帆錦萬端。", "華敷連藏海，光集匝宮壇。", "冏冏連青昊，熒熒逼翠巒。", "月卿秋抒思，星將夜濡翰。", "繼聽鈞天奏，尤知屬和難。"]}