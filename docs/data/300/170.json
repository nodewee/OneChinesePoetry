{"author": "秦觀", "period": "宋", "type": "诗", "title": "夢伯收文公", "paragraphs": ["昨夜夢故人，心顔少歡趣。", "自嗟棄有司，却言歸山路。", "君王下明詔，群英翕爭赴。", "焦鵬共揮翮，跛鱉亦騁步。", "擾擾天地間，飛鳥不知數。", "何意獨蕭條，命與時相忤。", "空復蔽馬牛，不爲匠人顧。", "昔爲土中花，行待東風煦。", "今爲簷下草，遠矣霑秋露。", "老母鬢成絲，寒妻被無絮。", "歲暮多嚴風，絺綌將焉度。", "覺來不復見，撫枕淚如注。", "安得萬頃波，活此舟中鮒。"]}