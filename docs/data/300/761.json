{"author": "蘇轍", "period": "宋", "type": "诗", "title": "題東坡遺墨卷後", "paragraphs": ["少年喜爲文，兄弟俱有名。", "世人不妄言，知我不如兄。", "篇章散人間，墮地皆瓊英。", "凜然自一家，豈與餘人爭。", "多難晚流落，歸來分死生。", "晨光迫殘月，回顧失長庚。", "展卷得遺草，流涕濕冠纓。", "斯文久衰弊，涇流自爲清。", "科斗藏壁中，見者空嘆驚。", "廢興自有時，詩書付西京。"]}