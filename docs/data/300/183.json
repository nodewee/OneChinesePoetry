{"author": "秦觀", "period": "宋", "type": "诗", "title": "宿金山", "paragraphs": ["山南山北江水流，半空金碧隨雲浮。", "我來仍值風日好，十月未寒如晚秋。", "山僧引客尋蒼翠，歷盡參差到平地。", "萬里風來拂骨清，却憶人間如夢寐。", "夜深無風月入扉，相對老人如槁枝。", "流水與天爭入海，共笑此心誰得知。", "下山却向中𤃩望，番憶當時在屏幛。", "老母思兒且欲歸，回首雲峰已天上。"]}