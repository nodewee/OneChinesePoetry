{"author": "蘇轍", "period": "宋", "type": "诗", "title": "次韵子瞻謫居三適 午窗坐睡", "paragraphs": ["定中龍眠膝，定起柳生肘。", "心無出入異，三昧亦何有。", "晴窗午陰轉，坐睡一何久。", "頹然擁褐身，剝啄叩門手。", "褰帷顧我笑，疑我困宿酒。", "不知吾喪我，冰消不遺壽。", "空虛無一物，彼物自枯朽。", "夢中得靈藥，此藥從誰受。", "侵尋入四支，欲洗自無垢。", "從今百不欠，只欠歸田叟。"]}