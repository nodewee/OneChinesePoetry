{"author": "蘇轍", "period": "宋", "type": "诗", "title": "夏夜對月", "paragraphs": ["大火直南方，萬物委爐炭。", "微雪吐凉月，中夜初一浣。", "老人氣如縷，枕簟亦流汗。", "披衣繞中庭，星斗嘒相粲。", "鳴蜩思清露，抱葉一長嘆。", "栖鵲亦未安，繞樹再三轉。", "我生仰田食，候雨占雲漢。", "枵然未可期，無食終誰怨。", "褰帷竟不寐，夜氣凈如練。", "愛之不忍觸，惟恐朝來散。"]}