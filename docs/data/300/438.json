{"author": "蘇轍", "period": "宋", "type": "诗", "title": "所寓堂後月季再生與遠同賦", "paragraphs": ["客背有芳藂，開花不遺月。", "何人縱尋斧，害意肯留枿。", "偶乘秋雨滋，冒土見微茁。", "猗猗抽條穎，頗欲傲寒冽。", "勢窮雖云病，根大未容拔。", "我行天涯遠，幸此城南茇。", "小堂劣容卧，幽閣粗可躡。", "中無一尋空，外有四鄰市。", "窺牆數柚實，隔屋看椰葉。", "葱蒨獨茲苗，愍愍待其活。", "及春見開敷，三嗅何忍折。"]}