{"author": "秦觀", "period": "宋", "type": "诗", "title": "荷花", "paragraphs": ["方塘收雨脚，落日半遥岑。", "芙蕖浄娟娟，麗服撫翠衾。", "無言意自遠，欲渡秋水深。", "緬懷平生人，對此詎可尋。", "弄芳惜晼晚，酒至誰與斟。", "天涯有歸雲，聊寄相思心。", "心開獲清賞，芙蕖一何綺。", "美人艷新妝，斂袂照秋水。", "端如蕩子妻，顧自良家子。", "黄金選燕趙，搖落對江沚。", "薄暮風雨來，獨立淚如洗。", "望君君詎知，傾宮定誰似。"]}