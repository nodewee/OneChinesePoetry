{"author": "秦觀", "period": "宋", "type": "诗", "title": "曾子固哀詞", "paragraphs": ["皇受命而熙洽兮，實千祀而一時。", "協氣鬰而四塞兮，與盛德其俱升。", "麟鳳出而旁午兮，猶氤氳而扶輿。", "篤生我公兮，以文章爲世師。", "公神禹之苗裔兮，肇子爵而鄫封。", "逮去邑而爲氏兮，季葉汩其南征。", "祖騫翔而績著兮，考踡跼而文鳴。", "公既生而多艱兮，踵祖武而好修。", "既輕車又良御兮，遂大放乎厥詞。", "發天人之奧秘兮，約六藝而成章。", "元氣含而未泄兮，洞芒芴而窅冥。", "挽天河而一瀉兮，物應手而華昌。", "揖揚馬使先路兮，咸告公曰不敢。", "彼崔蔡之紛紛兮，孰云窺其藩翰。", "辰來遲而去速兮，固前修以跋疐。", "方盤礴而上征兮，遽相羊而補外。", "皇揆公之忠誠兮，即商墟而賜環。", "紬史諜乎東觀兮，裁誥命乎西垣。", "典章絕而復作兮，世爭睹而快先。", "正經緯乎終古兮，配維斗而昭然。", "變化詭而難常兮，雖司命其或昧。", "忽遭艱而去國兮，遂銜哀而即世。", "述作紛其具存兮，悵爽靈之焉詣。", "信百年不斯須兮，遒電滅而焱逝。", "天不憗遺一老兮，固搢紳之所傷。", "矧不肖以薄技兮，早獲進於門牆。", "路貫江而修阻兮，曾莫奠乎酒漿。", "悲填膺而茀鬰兮，聊自託於斯文。"]}