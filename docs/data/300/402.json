{"author": "蘇轍", "period": "宋", "type": "诗", "title": "雨中遊小雲居", "paragraphs": ["賣酒高安市，早歲逢五秋。", "常懷簡書畏，未暇雲居遊。", "十載還上都，再謫仍此州。", "廢斥免羈束，登臨散幽憂。", "鄉黨二三子，結束同一舟。", "雨餘江漲高，林薄煩撐鉤。", "積陰薦雷作，兩山亂雲浮。", "雨點落飛鏃，江光濺輕漚。", "笑語曾未畢，風雲遽誰收。", "舟人指松檜，古剎依林丘。", "老僧昔還住，晚飯迎淹留。", "食菜吾自飽，饋肉煩賢侯。", "嚴城迫吹角，歸棹隨輕鷗。", "聯翩閱村塢，燈火明譙樓。", "肩輿踐積甃，塗潦分潛溝。", "居處方自適，未知厭拘囚。"]}