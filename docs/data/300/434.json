{"author": "蘇轍", "period": "宋", "type": "诗", "title": "次韵子瞻過海", "paragraphs": ["我遷海康郡，猶在寰海中。", "送君渡海南，風帆若張弓。", "笑揖彼岸人，回首平生空。", "平生定何有，此去未可窮。", "惜無好勇夫，從此乘桴翁。", "幽子疑龍蝦，牙須竟誰雄。", "閉門亦勿見，一嗅同香風。", "晨朝飽粥飯，洗鉢隨僧鐘。", "有問何時歸，茲焉若將終。", "居家出家人，豈復懷兒童。", "老聃真吾師，出入初猶龍。", "籠樊顧甚密，俯首姑爾容。", "衆人指我笑，韁鎖無此工。", "一瞬千佛土，相期兜率宮。"]}