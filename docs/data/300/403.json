{"author": "蘇轍", "period": "宋", "type": "诗", "title": "次韵子瞻上元見寄", "paragraphs": ["誰憐東坡老，獨看南海燈。", "故人隠山麓，燕坐銷床稜。", "人生天運中，往返成廢興。", "炎起爨下薪，凍合瓶中冰。", "頼有不變處，寂如方定僧。", "建城亦巖邑，燈火高下層。", "頭陀舊所識，天寒髮鬅鬙。", "問我何時來，嗟哉谷爲陵。", "幸此米方賤，日食聊一升。", "夜出隨衆樂，餔糟共騰騰。"]}