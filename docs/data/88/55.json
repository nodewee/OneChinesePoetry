{"author": "王胄", "period": "宋", "type": "诗", "title": "羅浮", "paragraphs": ["傳聞此山分蓬島，錦繡青霞疊相向。", "飛雲通天兩絕奇，更出上界三峰上。", "凌乘汗漫不可得，倩誰圖畫丹青狀。", "朝真學道走俗子，紀實留題出宗匠。", "何當步虛躡太微，森列金庭五雲仗。", "祇園琳宇出崔嵬，鬰葱佳氣天容開。", "回頭却立睨人境，渺渺瘴霧驅氛埃。", "非惟此地相引領，歎我爲爾胡爲來。", "他年欲訪經行處，請看姓字鑱巖隈。"]}