{"author": "趙汝騰", "period": "宋", "type": "诗", "title": "徐朝奉誥命下走介賫納徑坂賦成", "paragraphs": ["驛足行都來，手賫誥一軸。", "發視喜非常，耆儒見褒錄。", "斯人德無瑕，有子道振玉。", "陛下自好老，微臣耻干祿。", "耕雲入山深，釣月翫水綠。", "一朝朱紱賜，龐眉釋袍鵠。", "萊衣拜稱慶，起舞徧親族。", "我在霞洲上，折屐亦越宿。", "茲忻贊書至，哦詩遣騶僕。", "遥知參侍點，論學紹淇澳。"]}