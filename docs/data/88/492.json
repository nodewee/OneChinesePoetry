{"author": "孫應鳳", "period": "宋", "type": "诗", "title": "虎巖紀遊", "paragraphs": ["月出山越高，雲行月益忙。", "樹影遍空白，疎星避月光。", "總非往者見，不從意內量。", "聰明此一進，境界因久忘。", "深坐庭露淹，山僧促迴廊。", "鼓鐘奏天樂，經行重山堂。", "暮楫動朝梵，初日升屋梁。", "佛心光見日，林暉洞八方。", "細雨霏日中，飛煙青逐黄。", "出門遶山逕，兩道夾修篁。", "茗根千百个，却於山隈藏。", "徑深見奇巘，云與戴雲望。", "因之曳竹杖，集伴凌高岡。", "他年記此際，風花带天香。"]}