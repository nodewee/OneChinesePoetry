{"author": "趙汝騰", "period": "宋", "type": "诗", "title": "與張草廬予欲嗣奏聘君草廬寄聲止予歌以答之", "paragraphs": ["姑蔑之墟，郡郭之隅。", "幽閴兮陋巷，卑渫兮繩樞。", "真人兮匵藏，道貌兮山臞。", "有時兮過市，徐行兮當車。", "天津游兮聞鵑而慨嘆，鹿門登兮采藥而躊躇。", "明月兮嘯咏，白雲兮卷舒。", "我評其人，陶邵之徒。", "疇昔歲兮司銀臺，力抗疏兮徵玉廬。", "朝奏墨兮欲下，暮出晝兮尼。", "諸君一笑兮草芥，余三惜兮璠璵。", "擬箋天兮嗣請，近因風兮止余。", "仰高致兮慕予，積卑忱兮願攄。", "善不進兮不已，終當諒乎純愚。"]}