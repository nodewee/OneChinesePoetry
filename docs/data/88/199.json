{"author": "趙汝騰", "period": "宋", "type": "诗", "title": "酬盧威仲九日遣青衣送酒", "paragraphs": ["前年重九日，黄衣携御槧。", "抗牘回天聰，批鱗蒙帝念。", "雖慚獻六箴，猶許疏十漸。", "去年重九日，石鼓償願欠。", "菊叢對佳客，萸觴傾舊釅。", "一時嘯詠狂，萬丈詞華艷。", "今年重九日，龜息靜中驗。", "亭前寒葉落，樓外晴波斂。", "故人何殷勤，清樽持瀲灧。", "思君甲辰疏，擬昔尚方劍。", "士鋒皆辟易，忠舌爲飫饜。", "回首今七秋，日月光同掞。", "知暫陸渾游，難久承明壓。", "老我思荷鋤，一壑柴桑占。"]}