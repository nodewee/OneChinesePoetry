{"author": "趙希逢", "period": "宋", "type": "诗", "title": "和山水吟", "paragraphs": ["七閩佳山水，秀氣鬰蒼蒼。", "鍾而爲人物，事業亦叵量。", "我生古瀛州，地匪中州醜。", "雖然得文公，木舌而金口。", "自惟稟受不堅申，安得玉骨秋水神。", "幾番分欲躬樵蘇，手足况有禹偏枯。", "禹猶盡力導河洛，功業何啻等山岳。", "予惟食粟類曹交，所至於人成落落。", "勿謂廣之東，安得萬人雄。", "地本不愛寶，賦予由來公。", "閩廣雖異地，人物差可擬。", "爾來擢倫魁，亦復有人耳。", "聲價壓天下，爭覩如星凰。", "泰山一毫芒，更有萬丈長。"]}