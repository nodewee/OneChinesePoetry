{"author": "趙汝騰", "period": "宋", "type": "诗", "title": "贈衡陽簿林士愷", "paragraphs": ["吾黨仲容，行脩能通。", "而志卓然，以慕直躬。", "嘗儕扣閽，力摧姦鋒。", "上旌其言，擢第南宮。", "府庠諸生，坐斥怱怱。", "君盡遠詒，盍援掖逢。", "予疏已先，所見略同。", "每起敬愛，有烈士風。", "予歸里閈，時訪藋蓬。", "匪義不談，惟理是窮。", "告予戍及，棲枳湘中。", "壯哉茲行，近紫蓋峰。", "刑使傑然，蜀彥之雄。", "埋輪大勇，折檻精忠。", "朝夕趨承，必得所從。", "一被容接，終身登龍。", "惟仕首輔，必廉必公。", "惟學策要，必敬必恭。", "胡張之鄉，名理之宗。", "公餘取友，以相磨礲。"]}