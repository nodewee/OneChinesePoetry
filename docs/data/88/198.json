{"author": "趙汝騰", "period": "宋", "type": "诗", "title": "寄徐端友立大壽其母夫人", "paragraphs": ["英英二徐，名德之雛。", "早從爛柯，知所步趨。", "南陔子職，夙夜盡劬。", "九日黄花，采采盈裾。", "請壽堂萱，大年方壺。", "龐眉髮鶴，重錦軒魚。", "母詔子前，問學勉諸。", "參匪直養，心傳泗洙。", "誠身悅親，授伋著書。", "子曰懋哉，益厲厥初。", "榮多遺母，文繡不如。", "戲舞樽前，母爲笑娛。", "我寄四言，俾陳座隅。"]}