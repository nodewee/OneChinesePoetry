{"author": "趙希逢", "period": "宋", "type": "诗", "title": "和平政橋", "paragraphs": ["潮之距京數千里，長短郵亭幾屈指。", "脚踏富沙路恰分，山傍雲飛峰亂起。", "低頭萬里瞰長江，如羊很石爭跳梁。", "篙師駢首帽裹黄，舟行如飛電掣光。", "褰裳淺不比涉洧，舍安就危豈得計。", "何人鞭石壓濤驚，巨川不假舟楫濟。", "俶謀計直凡幾緡，千柱津梁談笑成。", "遂令深谷化平陸，飛翬直上凌空青。", "行盡吳頭并楚尾，多少風光經眼底。", "勝絕未有如此橋，虹光映水洞表裏。", "春來雨漲添洪波，波底森森劍戟羅。", "群魚撥剌慣砰磕，躍水欲作龍騰梭。", "未寒石捲浪花雪，清曉日浴金盤赤。", "更如鏖戰萬鼓鳴，俯觀顔容變行客。", "人間無限事不平，吞恨飲氣那能名。", "誰能似此翻長舌，日夜怒號如訴聲。"]}