{"author": "趙汝騰", "period": "宋", "type": "诗", "title": "謝胡珵使招飲", "paragraphs": ["疇昔與公同奉常，余爲藉田公社令。", "是時朔祭拜卿少，余已顔衰公秀瑩。", "齋房並公揮麈尾，議論風生真纚纚。", "蜀珍數人皆在坐，盡說功名須遜子。", "回頭一夢十五春，公爲使者余廛民。", "薰風荷畔綠樽設，丹荔粲粲蓮房新。", "語間切切憂民瘼，陰功亟欲蘇全閩。", "出經入傳知言要，湘西絕學今誰紹。", "我老西河欠鞭策，此事須公正英妙。"]}