{"author": "趙希逢", "period": "宋", "type": "诗", "title": "和野菜吟", "paragraphs": ["人生何用廣田宅，憂懷千歲不滿百。", "饑來糲飯薦苜蓿，不必膾鯉更炮鱉。", "何人日流餓虎涎，望望一飽蟻慕羶。", "豈知山林一天性，悠然野興浩無邊。", "冬菁春韭總甘美，入口寒泉生頰齒。", "鼎烹雖不羅八珍，盤餐儘定供百指。", "不妨寂寞類首陽，免得市聲入耳忙。", "蕨薇風味千載下，發以姜橙蘇蔱香。", "洗教瓦鼎光如鏡，自拾樵薪歸野徑。", "興來小摘烝復湘，不用玉纖巧餖飣。"]}