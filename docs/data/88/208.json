{"author": "趙汝騰", "period": "宋", "type": "诗", "title": "送眉山孫夢得從饒伯輿李純父學", "paragraphs": ["景山書來說蜀珍，與吾氣象清而真。", "束書亟歸侍溫凊，力祈樸學爲是正。", "程文不過工進取，何若杜門誦論語。", "一言可以行終身，世間至樂惟求仁。", "弋陽餘干相望爾，紫陽的傳伯輿是。", "同志更有李純父，勁節清名照今古。", "爲我問訊出此詩，子親炙之有餘師。"]}