{"author": "趙希逢", "period": "宋", "type": "诗", "title": "和酒歌", "paragraphs": ["安得鏡湖分一曲，寧可不受千鍾祿。", "百年三萬六千場，認取醉鄉去路熟。", "猖狂莫學少年時，身心早已偃鼓旗。", "速營糟丘防老境，無行不與酒相隨。", "忘形孰主又孰客，江上清風山間月。", "把杯對影又即吾，我與風月難一闕。", "興來更涉小小園，壺中勝賞真有天。", "酒池不怕深似海，探春日日掉𦨻舡。", "愁腸任待紛千縷，一醉不知手欲舞。", "轉悲成歡瞬息間，功用神聖捷如許。", "困來不管玉頹山，只恐朝酲欲析難。", "憑虛直向崑崙上，坐看驚濤飛去帆。"]}