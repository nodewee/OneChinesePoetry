{"author": "趙汝騰", "period": "宋", "type": "诗", "title": "贈張彊赴曲江教", "paragraphs": ["聖人立教，以中爲常。", "不得中行，取獧取狂。", "未見狂者，吾里有張。", "議論傑然，名壓上庠。", "惡彼佞臣，請劍尚方。", "使終天彝，蠶績蟹筐。", "天鑒其忠，策名顔行。", "筮仕分教，九齡之鄉。", "惟九齡公，非血氣剛。", "憂深慮遠，性端行良。", "祿山尚微，測其陸梁。", "國忠林甫，惡未披猖。", "公預窺之，知其亂唐。", "仁必有勇，令名無疆。", "彼元忠輩，初志激昂。", "一遇擯抑，盡斂鋒鋩。", "媕娿喑啞，不敢否臧。", "自謂得計，爵祿之場。", "喪已丘山，得不毫芒。", "士辨薰蕕，與道存亡。", "何以臻茲，惟學問將。", "弱翁懋哉，以保令芳。"]}