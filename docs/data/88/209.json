{"author": "趙汝騰", "period": "宋", "type": "诗", "title": "示林桂高歌", "paragraphs": ["丈夫流芳在身後，眼前一食常不飽。", "何况吟工抉元化，萬象日月遭搜攪。", "君不見飯顆山頭餓少陵，柴桑徑裏饑淵明。", "無錢對菊坐終日，得錢沽酒醉交朋。", "又不見春岸飛楊花，聖俞得句貧轉加。", "羊腸遶車聲，黄九一生坐窮鳴。", "歐蘇只得從旁嘆，不爾何由負盛名。"]}