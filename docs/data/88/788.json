{"author": "釋大觀", "period": "宋", "type": "诗", "title": "壽平章秋壑師相", "paragraphs": ["稽首毗盧法身主，三身一體圓滿覺。", "曼殊室利大智海，普賢清浄行願門。", "大慈悲父觀世音，信住行向地等妙。", "五十三位善知識，權實擁護天龍神。", "慈威加被儼在上，鑑茲贊祝日行空。", "癸酉仲秋之八日，定光金地産異人。", "自威音前秉正因，向靈山上受記莂。", "優鉢孕奇時一現，昴宿騰精瑞兩間。", "千靈嘉會當其時，君臣道合若符節。", "昇平規模愈持重，呼吸變故常鎮浮。", "身徇國難入重險，手扶日轂陞中天。", "遠夷縮縮憚威略，生民熙熙安袵席。", "嗣皇矜式尊爲師，萬彙仰戴恃爲命。", "佛法流行明盛世，持世護法端有憑。", "二千年後視今日，二千年前等無異。", "如來慧命期永續，衆生正信當不斷。", "整頓乾坤大力量，安樂黎庶大福德。", "我此伽藍鄮嶺東，釋尊舍利所鎮臨。", "即茲吉祥殊勝地，衮繡光儀立壽祠。", "穰穰緇侶方儼集，鐘鼓梵唄何所祝。", "萬象舌頭悉稱壽，寶塔顯爲舒瑞光。", "昔阿育王造佛塔，其數滿八萬四千。", "一塔該八萬四千，八萬四千同一塔。", "八萬四千妙吉祥，八萬四千妙殊勝。", "願均吉祥與殊勝，散作壽域無邊春。"]}