{"author": "趙汝騰", "period": "宋", "type": "诗", "title": "示趙與檳弘毅章", "paragraphs": ["天之蒼蒼，而在山中。", "大畜之象，驗之于躬。", "六尺之微，萬善畢叢。", "往行前言，浩浩無窮。", "一以貫之，何所不容。", "兩間非大，此之謂弘。", "牝馬之貞，行地無疆。", "古往今來，其道有常。", "是以資生，至哉化光。", "君子體之，六二直方。", "直內方外，何用不臧。", "守此之毅，賁育非剛。", "泗亭之參，以此任道。", "繇軻而後，孰其深造。", "濂洛儒先，知德之奧。", "非苟知之，亦免允蹈。", "興夫請書，朝夕戴抱。", "懋哉懋哉，至於華皓。"]}