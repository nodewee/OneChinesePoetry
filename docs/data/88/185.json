{"author": "趙汝騰", "period": "宋", "type": "诗", "title": "乙卯仲春丁奠畢作素王頌一首呈承祭之士頌曰", "paragraphs": ["於穆素王，天縱將聖。", "小用于魯，振挈綱領。", "萊兵面却，齊人退聽。", "三都隳姦，兩觀鋤佞。", "市無飾賈，朝無亂政。", "少壯悉遜，道塗不競。", "曲阜大治，諸侯交儆。", "女樂間之，可以出迸。", "俟膰不至，于衛之境。", "留不暖席，去復俄頃。", "幾圍于匡，幸釋以甯。", "歸主蘧瑗，耻居次乘。", "彷徨過宋，流離在鄭。", "魋惡習禮，木不留影。", "立郭東門，纍然誰省。", "在陳徘徊，弗授寸柄。", "河水洋洋，不渡者命。", "蒲盟止兵，蔡懼設穽。", "楚尼書社，彼哉讒勝。", "轍環靡歸，不容何病。", "十有四年，魯復來聘。", "亦莫果用，六經是訂。", "易繫禮編，詩刪書定。", "私淑三千，弦歌雩詠。", "維持太極，與天地並。", "賢於堯舜，功用之盛。", "專饗南面，此感彼應。", "籩豆牲牢，庭燎輝映。", "萬有千載，垂于祀令。", "承祭儒紳，孰敢不敬。", "何以事之，存心養性。"]}