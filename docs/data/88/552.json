{"author": "趙希逢", "period": "宋", "type": "诗", "title": "和寄敬甫葉兄", "paragraphs": ["讀史感忠義，掩卷暗奪魄。", "痛哭治安書，骨梗賢良策。", "表表漢唐間，相望繼履舄。", "古今立人朝，委質幾千百。", "誰能抗切直，反或事便僻。", "居然習成風，未易一二責。", "間氣萃賈劉，言可行蠻貊。", "首足歎倒懸，夷夏正疆埸。", "建侯選左右，一一爲區畫。", "耻欲洗元和，長鳴奮羽翮。", "懼稔蕭牆禍，抗論不容釋。", "迨今忠讜言，日星輝簡冊。", "不間加奬納，方且被放謫。", "身或死異土，霧雨暗孤驛。", "時君聽未洪，天公眼亦白。", "三歎動耿耿，一笑空啞啞。", "慷慨士豈無，君門九重隔。", "自惟幼所學，早已聲猷藉。", "幾載事辛勤，半生困行役。", "楊朱正泣歧，宣室未前席。", "抑鬰嘆不平，擬吊湘水碧。", "堪嘆失東隅，誰能走南陌。", "只恐搜遺賢，詔且下旦夕。", "看看辭霧隠，廩廩升雲圛。", "摶風九萬里，參天二千尺。", "不容豹管窺，豈復魚肆索。", "熟道試驅馳，初心粗慰懌。", "爲國知自效，於己未敢益。", "夷險隨所遭，難易本何擇。", "期使犬戎清，願放魴尾赤。", "君父戴天仇，生死兩不易。", "收還舊物歸，豈學孤注擲。", "壽域開遠邇，陽春布德澤。", "却當訪赤松，不必效許伯。", "扁舟五湖間，回首謝戔帛。", "明哲保此身，時論免扞格。", "江上與山間，風月幾萬石。", "管領得自由，超然傲今昔。", "榮達付無心，俯仰任陳迹。", "作詩寄此懷，想非暗投璧。"]}