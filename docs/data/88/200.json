{"author": "趙汝騰", "period": "宋", "type": "诗", "title": "暇日領客登眺", "paragraphs": ["暇日登層城，目眺黄花岡。", "來山何岌嶪，餘勢猶迴翔。", "郡治枕其中，溪流繞其旁。", "建中實經始，淳祐罹懷襄。", "河伯何不仁，平陸如江洋。", "水餘予領牧，初至覺荒凉。", "頼天賜連稔，田里多稻粱。", "舊觀喜漸復，新屋興未央。", "偶領賓戚游，松下傾盃觴。", "嵐氣接洲渚，舉目皆寒蒼。"]}