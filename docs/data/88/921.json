{"author": "林尚仁", "period": "宋", "type": "诗", "title": "飲葯房陳戶山居分韻得閤字", "paragraphs": ["常人厭寂寥，隠士畏喧雜。", "山居主人百好無，終日哦詩閉書閤。", "我本山中人，心事亦頗合。", "杖藜約客行幽深，來扣吟扉坐陳榻。", "不敘寒暄說晚唐，滿座春風屢傾榼。", "霜晴沙路軟如泥，谷鳥相呼聲自答。", "花時不飲空白頭，世味由來如嚼蠟。", "祇憐無夢化作蝴蝶飛，遶盡百花深處日千匝。"]}