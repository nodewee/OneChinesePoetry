{"author": "釋大觀", "period": "宋", "type": "诗", "title": "題覺心居士轉物軒", "paragraphs": ["兩沼灧寒碧，一堂納寬閒。", "高柳逢春新翠展，寒梅霽雪清香繁。", "好本栽培常爛熳，四序芳馨看互換。", "雜華境徧剎塵中，十波羅蜜更主伴。", "覺心隠几隨彷徉，六用俱妙無可降。", "跏趺不語亦不默，篆煙一縷春晝長。", "釋迦老子何所見，教譚三百皆方便。", "就中一處最親切，轉物不爲物所轉。", "此堂物物元無殊，隨人受用有親疎。", "塵塵攝入大毗盧，應笑本來物無轉亦無。"]}