{"author": "趙希逢", "period": "宋", "type": "诗", "title": "和寄大庚郭縣尉", "paragraphs": ["纏腰跨飛鶴，不須上揚州。", "直欲摶扶摇，相從汗漫遊。", "得意廣寒宮，闊步玉京樓。", "迤邐叫閶闔，借階獻前籌。", "騏驥千里志，縻首成淹留。", "少年燈火眼，眵昏歲幾周。", "漢庭賒策對，唐匭空書投。", "抗言不畏避，視死等嬉遊。", "想應初墮地，早已氣食牛。", "慨然大勇聞，肯以小怯羞。", "一第真分內，談笑期封侯。", "可惜剛比鐵，不能曲如鈎。", "轉喉成觸諱，身作治世囚。", "禍福若自取，行止非人由。", "飄零靡底定，蹤跡萍梗猶。", "雖然遇坎止，未始隨波流。", "相看得同志，有酒共解憂。", "議論發耿耿，正誼不利謀。", "仕路幾閲人，來往一置郵。", "直須早回首，誰能沉復浮。", "管見頗自是，君其首肯不。", "江上與山間，風月無人收。", "不妨爲管領，巾車更孤舟。", "但得免憂辱，外此復何求。"]}