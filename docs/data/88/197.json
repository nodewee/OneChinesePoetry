{"author": "趙汝騰", "period": "宋", "type": "诗", "title": "餞趙文思崇鐖歸上饒", "paragraphs": ["英英吾宗，神駿之姿。", "筆有天巧，自鑄偉詞。", "抱負不凡，植立甚奇。", "爰初筮仕，即不詭隨。", "笑世滔滔，相與磷緇。", "過予告別，凜然自期。", "耻逐京塵，願易叢祠。", "萊衣奉親，樂道忘饑。", "予惟上饒，淵源未衰。", "玉山文獻，考亭所推。", "章澗二泉，名論清規。", "邇來後生，古爲似之。", "仁親友兄，徑坂是師。", "子歸取友，伯塤仲箎。", "咫尺柯山，考德訂疑。", "他日成就，麟祥鳳儀。"]}