{"author": "趙希逢", "period": "宋", "type": "诗", "title": "和百舌", "paragraphs": ["四序循環機不息，百花獨梅先占得。", "紛紛紅紫未動頭，飛蝶遊蜂聖得識。", "數聲啼破枝頭春，來從何處綠楊陰。", "黄鸝鉗口燕無語，是甚嬌聲敢囀禽。", "梨花院落如飛雪，百樣間關調巧舌。", "工兼衆語媚韶華，一部笙簧長按節。", "東君拂袖賞音稀，寂寞無言蒿下飛。", "一春滕口說底事，徒爾貽笑諸羽衣。", "人生可以直則直，萬言萬當豈如默。", "三年不鳴忽一鳴，驚動東西與南北。"]}