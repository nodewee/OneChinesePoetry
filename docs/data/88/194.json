{"author": "趙汝騰", "period": "宋", "type": "诗", "title": "美李頤老易", "paragraphs": ["易之廣大，無方無體。", "河圖授羲，斯文天啟。", "爰畫以象，是陳八物。", "演六十四，闔闢伸屈。", "文繫繇辭，二千爻旨。", "孔絕韋編，十翼備矣。", "後來濂洛，發明幾盡。", "萬世學者，於此取信。", "弘毅李君，以身體易。", "消長驗氣，吉凶考德。", "方初學時，四載忘寐。", "感蒼筤竹，至産于地。", "蓋三十年，然後成書。", "其語不費，其趣有餘。", "予得其稿，日置書案。", "熟視厥履，爲之三嘆。", "道無隠顯，形上繇下。", "脩辭立誠，窮神知化。"]}