{"author": "趙希逢", "period": "宋", "type": "诗", "title": "和釣鰲行", "paragraphs": ["坎蛙難語江湖闊，百十爲群聲亂聒。", "細聽不作驚人鳴，閣閣終宵口欲血。", "有時鼓腹怒眼獰，水痕微觸心膽驚。", "居汙可笑妄尊大，蓋亦未之覩海鯨。", "巨鰲又非海鯨比，鬐鬛刺天鱗耀綺。", "首冠靈山負蓬萊，定非區區蝸可餌。", "逆風出沒蹤跡神，氣吐雲霧迷昏昏。", "翻濤振浪力贔屭，涵泳焉知皆聖恩。", "何人獨號文章伯，巷北巷南嗟迫窄。", "翻身跳上崑崙山，沼視具區杯雷澤。", "興來撥棹逝中流，風月輸他第一籌。", "不學嚴陵閑釣瀨，也笑范蠡空扁舟。", "自是天上神仙客，所至魚龍先失色。", "絲綸百尺掌握中，放蕩滄波走趠舶。", "垂綸直待鰲口開，剖開鰲腹聲如雷。", "先將鰲頭獻天子，其餘一手擎歸來。"]}