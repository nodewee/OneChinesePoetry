{"author": "趙汝騰", "period": "宋", "type": "诗", "title": "爲饒計使題", "paragraphs": ["煌煌使者軒，新扁煥羣目。", "周爰遠有華，不可居無竹。", "天風泠然來，雲氣滃而簇。", "知君子猷趣，一笑等榮辱。", "每云安樂窩，似勝相州纛。", "憑欄對此君，竟日翫不足。", "余亦慕姱節，時時賦猗綠。", "閒思載醪去，悠悠想九曲。", "新詩带仙姿，霞餐謝粱肉。", "願言植梅友，疎影橫水澳。"]}