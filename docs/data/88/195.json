{"author": "趙汝騰", "period": "宋", "type": "诗", "title": "示林宗辰勸學數語", "paragraphs": ["青出於藍，冰寒於水。", "立言勸學，荀卿氏子。", "卿不如軻，醇乎醇矣。", "謂學無他，求其放心。", "存則聖賢，舍則犢禽。", "差只毫髮，隔踰丈尋。", "必有事焉，所言何事。", "而勿正心，正亦何累。", "勿忘勿助，持敬之意。", "於此習察，是之謂學。", "於此而勸，其進罔覺。", "勉哉宗辰，說博守約。"]}