{"author": "趙汝騰", "period": "宋", "type": "诗", "title": "贈林耕叟赴湖帥幕", "paragraphs": ["東萊之師，是爲拙齋。", "學無不究，道無不該。", "體統純正，規模拓恢。", "卓成一家，猶斗之魁。", "未及百年，遺響冷灰。", "我守寶婺，四學是開。", "以導生徒，俾紹東萊。", "回首七霜，諒多成材。", "英英耕叟，我友自孩。", "吐詞不羣，制行亦瑰。", "勉以朱學，持論不回。", "僕家源流，是擁是培。", "仲尼得伋，垂教方來。", "拙齋有孫，其道未頹。", "且告瓜熟，定王之臺。", "僮馬載馳，羔鴈屢催。", "予聞湘流，夙稱聖涯。", "懋陵之邦，元公所胎。", "南軒昭昭，五峰巍巍。", "豈無秀民，可與摩揩。", "求仁得仁，懋哉懋哉。"]}