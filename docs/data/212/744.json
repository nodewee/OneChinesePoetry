{"author": "魏了翁", "period": "宋", "type": "诗", "title": "高龍學挽詩", "paragraphs": ["蜀自開禧後，西垂畏廩秋。", "更經兩單閼，盡棄五邊州。", "新沔依同谷，中梁恃武休。", "匆匆移米嶺，往往阻金牛。", "嶓冢略逋寇，益昌隨解舟。", "近猶趨劍閬，遠或至渝涪。", "棄守儕民旅，奔軍齒寇讎。", "亂生寧有豸，衆潰已無鳩。", "伯也傷時久，民兮作己憂。", "升沈隨分定，行止與天謀。", "高尚辭丹詔，低回佐碧油。", "封疆資屏翰，原隰頼咨諏。", "事變方濡首，人情苦掉頭。", "誓言捐一死，力與障橫流。", "固分爲忠鬼，安能效泣囚。", "訣辭貽子弟，壯語駭朋儔。", "憤極拳穿爪，兵交血染髏。", "不隨蜍志在，甘逐遠巡遊。", "志士聞風起，頑夫背面羞。", "公身無復憾，疆事更誰籌。", "學士標龍直，文階列禁游。", "湛恩沾骨肉，新廟賁林丘。", "三禭雖云厚，百身安足酬。", "遊魂如可作，近事亦知不。", "懲敗從婁敬，交鄰激叛侯。", "未論輕漢鼎，長恐誤梁甌。", "後吏誰荓螫，前修不憗留。", "玉棺行有日，丹旐送無由。", "渺渺河山隔，皇皇兄弟求。", "非惟在原急，亦爲念宗周。"]}