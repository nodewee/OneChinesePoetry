{"author": "吳泳", "period": "宋", "type": "诗", "title": "壽安宣相", "paragraphs": ["磊落堪輿氣，崢嶸社稷身。", "地傾曾鎮靜，天造要經綸。", "倉首懷公輔，中原仗老臣。", "綸揚申命寵，渥照午橋新。", "司馬還辭洛，汾陽再入秦。", "乾坤重拆洗，宇縣細縫紉。", "汰擊鯨波濁，風清虎穴塵。", "綠林戡大盜，紫邏息罷民。", "魴尾喁喁活，龍驤帖帖馴。", "按行光弼壘，斜岸武侯巾。", "究宅歌鴻雁，參謀集鳳麟。", "星營羅粲粲，雷轂隠轔轔。", "飛輓通關表，耕屯集渭濱。", "軍容俄再色，威令復重信。", "烽火閒荆楚，塵沙卷劍岷。", "馬騰雲隴月，士飽雪山春。", "來石非無傑，平江亦有人。", "誓功俱不再，方德信誰鄰。", "弓矢宜專晉，鉤膺遂錫申。", "鶻銜凌井鉞，龍節壓參神。", "衛幙論功盛，韋門送喜頻。", "河陽分鎮日，許國授弓辰。", "勳業當如此，恩榮實邁倫。", "一忠摩皜日，二節貫蒼旻。", "績偉官難報，天高德最親。", "丹書名澣澣，黄色喜津津。", "咸頌僖公柏，誰言莊氏椿。", "永爲民立命，長秉國之鈞。", "信作三朋壽，都由一字仁。", "東歸知不遠，香信已浮銀。"]}