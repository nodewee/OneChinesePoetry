{"author": "吳泳", "period": "宋", "type": "诗", "title": "用葵軒送定叟平時兄弟間首句送季永弟赴省", "paragraphs": ["平時兄弟間，如友相箴規。", "每於和順中，切切而偲偲。", "筆硯三十年，風雨無停披。", "草衣而糲食，穴坯而敗帷。", "子文實勝僕，而我先子飛。", "子不以脫穫，便廢鋤與犁。", "有文績如絲，有鋒利如錐。", "拓開大規橅，不作小榦枝。", "果然昇春官，粗愜心所期。", "對床味可永，今又征行西。", "此別固不惜，豈無深長思。", "庭萱日就蕪，門戶一線微。", "子若不努力，誰與相扶持。", "文章但平易，毋以驕出之。", "共登青雲程，了此一段奇。", "却歸坐北窗，脫去名利羈。", "於皇太極藴，力與求真知。"]}