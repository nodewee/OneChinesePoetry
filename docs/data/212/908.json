{"author": "吳泳", "period": "宋", "type": "诗", "title": "遊大玲瓏小玲瓏", "paragraphs": ["小玲瓏，大玲瓏，平林突起羣玉峰。", "霜鉶剪取碧磈䃬，雷斧鑿破青嵌崆。", "自有此山生此石，鬼削天劖更無迹。", "泗濱浮出瑞玉磬，周廟橫陳古蒼璧。", "蒼官儼冠劍，翠官披琅玕。", "好風吹月來，光動九琳軒。", "守庵道人形野倨，白領方袍草爲屨。", "頗奇二士入洞來，引向高亭最幽處。", "他山豈無石，弄假不似真。", "平泉馬鹿跡何在，南墅甲乙名灰塵。", "說真辯假無時了，山童隔竹敲茶臼。"]}