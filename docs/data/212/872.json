{"author": "吳泳", "period": "宋", "type": "诗", "title": "劉園九日燕同寮效陶謝體", "paragraphs": ["霜林剪生綃，煙樹織晴綺。", "萬寶新告成，百工亦休止。", "嘉辰屬南山，勝事如栗里。", "謬爲陶長官，寧惜此中醉。", "良朋况知心，健會不論齒。", "鴟夷自挈携，猩筆漫游戲。", "清歡別有趣，真樂本無味。", "菊花之隠逸，亦欲妃君子。", "獨於蕭艾中，保此生色睟。", "凉颸忽吹衣，白露皓如洗。", "兌隨數至剝，剝落從此始。", "擬將九九節，便作陽月紀。"]}