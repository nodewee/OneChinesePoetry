{"author": "諸葛興", "period": "宋", "type": "诗", "title": "會稽頌  其三", "paragraphs": ["披竹簡兮典謨，聖手斷兮唐虞。", "登群龍兮輔翌，萃一堂兮都俞。", "知人兮帝之哲，動天兮帝之德。", "畫象兮民不犯，舞干兮苗已格。", "迨一旅兮中興，嚴廟貌兮稽陵。", "感會遇兮風雲，崇像飾兮股肱。", "憤夷楚兮陵上國，忽庭堅兮祀俄息。", "泚麟筆兮特書，喟夷吾兮有力。", "何汲汲兮詭誕，謂明良兮相賊。", "姦雄託兮自文，慨齊東兮毋惑。", "仰而觀兮典禮秩，俯而察兮草木殖。", "功之遠兮難名，民之思兮無斁。"]}