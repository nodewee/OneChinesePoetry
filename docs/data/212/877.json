{"author": "吳泳", "period": "宋", "type": "诗", "title": "壽范潔齋二首  其一", "paragraphs": ["明河耿高樹，素月流澄瀛。", "嫋嫋來金風，秋意浩以盈。", "美人自西方，鍾此一氣清。", "如潭貯皎潔，如室生虛靈。", "姱節麗有暉，高情澹無營。", "昔含雞舌香，曾以鳳咮鳴。", "不登金張館，嘗抱箕濮情。", "倏焉冰山銷，揭若黄道明。", "衆星已牢落，太白猶光熒。", "英風自骨鯁，心事元夷平。", "會須朝紫皇，提筆福蒼生。"]}