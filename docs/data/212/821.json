{"author": "諸葛興", "period": "宋", "type": "诗", "title": "會稽頌  其四", "paragraphs": ["睇禹陵兮巋然，邃珍館兮蟺蜎。", "敞別室兮遺象，崇英霸兮千年。", "諗越民兮非黷祀，推世家兮自遷史。", "肇無餘兮開國，傳後裔兮奮起。", "痛夫椒兮深衄，同國人兮勞佚。", "采蕺兮食何味，嘗膽兮志密篤。", "封以內兮種所司，閫以外兮蠡所知。", "羌厲志兮澡恥，迄乘時兮决機。", "盟上國兮王致胙，按山南兮恢土宇。", "陟鑑臺兮睨東海，矩天門兮模地戶。", "惜規圖兮不弘，幾弓藏兮犬烹。", "蹇七術兮遺恨，悵五湖兮遐征。", "尚蟬嫣兮復續，終與享於鼻祖之庭。"]}