{"author": "吳泳", "period": "宋", "type": "诗", "title": "送李雁湖大參赴遂寧  其一", "paragraphs": ["拍拍雁湖水，深深歸雁亭。", "雁歸三四年，相伴湖水清。", "燕私豈不樂，國爾終含情。", "龍章倏夜下，驚赴鷗鷺汀。", "鴻雁雙翥翰，眷焉乃東征。", "載辭龍鵠椒，復問鶑花程。", "輶軒騖華轂，高蓋羅翠旌。", "康屯豈無學，銷暴不以兵。", "蔚藍舊草木，再色新威明。", "寄聲受廛者，明府如父兄。"]}