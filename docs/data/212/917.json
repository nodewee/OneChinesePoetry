{"author": "吳泳", "period": "宋", "type": "诗", "title": "賦半齋送張清卿分教嘉定", "paragraphs": ["斗城將軍半段鎗，漢宮美人半額粧。", "碧眼禪僧坐空室，花雨半床雲半窗。", "道如大路皆可遵，不間不界難爲人。", "卓哉聖人門，猶惜二三子。", "冉求只向中道畫，季路僅及升堂止。", "窮山必到嵩華顛，窮水必極崑崙源。", "若非身心實造詣，未免口耳空啾喧。", "子歸試取羣書讀，飽秣吾駒飯吾僕。", "却將全體爲渠說，盪出峨眉半輪月。"]}