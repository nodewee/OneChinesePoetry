{"author": "吳泳", "period": "宋", "type": "诗", "title": "贈星翁郭若水", "paragraphs": ["月臨南斗退之懼，宮直南箕蘇子憂。", "片文隻字不經世，赤口白舌空招尤。", "我生之初函二氣，地則五行天五緯。", "羅計二宿括半天，太陰一星宅時位。", "郭生本是郭璞徒，推步太精言轉迂。", "按圖只說萬言錦，經野未辨天官書。", "大遊正照參井鄉，蚩尤不歛旗方張。", "瞥將巧歷莫推算，爲我占取峨眉太白何時康。"]}