{"author": "吳泳", "period": "宋", "type": "诗", "title": "送李雁湖大參赴遂寧  其二", "paragraphs": ["恢恢大儀中，扶立惟三綱。", "國風怨以怒，王道蕩無章。", "栖栖魯東家，秉筆修天常。", "廉陛不亂紀，冠履不易方。", "斯今世運頹，禮義維楫亡。", "三邊且病痱，羣盜方鴟張。", "兵如潰隄螘，民甚赬尾魴。", "厲階倘不夷，零露將侵裳。", "李侯世柱史，識此治亂防。", "揮袂別廣筵，振衣登高岡。", "願言茂遠猷，挽河洒天狼。"]}