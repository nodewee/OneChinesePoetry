{"author": "諸葛興", "period": "宋", "type": "诗", "title": "會稽頌  其七", "paragraphs": ["山簇簇兮環湖，水淼淼兮縈紆。", "人何遊兮明鏡，鳥何飛兮畫圖。", "懷賀老兮今昔，想逸致兮林廬。", "老之襟兮天闊，老之神兮秋月。", "飛翰兮龍鸞，吐詞兮冰雪。", "際熙運兮開元，司縟典兮春官。", "凌玉霄兮倚華蓋，驂駿馭兮升西崑。", "俄清夢兮綿綿，恍乘雲兮登仙。", "覲紫皇兮玉宸，聆九奏兮鈞天。", "牋天公兮遂志，鼓予枻兮錦里。", "吾朋兮鷗鷺，吾賓兮煙水。", "野服兮蹁躚，斑衣兮娭戲。", "緬高賢兮非苟於去就，其庶幾兮東門之傅鴟夷之子。"]}