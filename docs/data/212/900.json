{"author": "吳泳", "period": "宋", "type": "诗", "title": "天馬引", "paragraphs": ["隴西之野龍駒驤，追風脇月坤爲裳。", "竚雲亭亭廣顙直，夾鏡炯炯雙瞳光。", "飯以玉山禾，飲以瑶池漿。", "自成骨格異赭白，活出神采遺玄黄。", "三千牝，十二閑，俛視但覺皮毛凡。", "飲江曾濡六轡濕，致遠又逐雙旌揚。", "牧則在坰野，貢則歸天潢。", "寫圖仍上穆天子，跛蹩但笑羣觝羊。"]}