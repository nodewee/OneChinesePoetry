{"author": "吳泳", "period": "宋", "type": "诗", "title": "瑞麥歌", "paragraphs": ["爰采麥矣岷之陽，麥秀蘄兮登我場。", "岐岐而生自天産，兩兩而並維星祥。", "我行其野逢酇長，酇長忻然持穗往。", "自言此穗實秀時，六稻俱垂惟麥仰。", "晉之四穟唐六岐，雖有其物無其時。", "我君聖武綏萬邦，我侯駿德爲藩維。", "君臣堯舜禹，十風五日雨。", "干戈偃息將兆和，拍手齊唱崆峒歌。"]}