{"author": "吳泳", "period": "宋", "type": "诗", "title": "和虞滄江見寄宴坐聞秋香", "paragraphs": ["春芳如麗人，驕色不肯除。", "秋芳如高士，一味甘恬虛。", "我闥本洞然，香風來虛徐。", "滋蘭露承掌，延桂月滿裾。", "門巷柳濯濯，林塘竹疎疎。", "真意儼分列，遠心更莊舒。", "庭前兩好鶴，知幾年歲餘。", "或睨立倚窗，或飲於清渠。", "常恐緇塵染，回視根性初。", "蹇余滄江人，人豈不鶴如。", "起尋月中句，遥睇花外車。", "八表方雲昏，尚無返莊廬。"]}