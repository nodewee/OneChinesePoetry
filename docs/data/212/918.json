{"author": "吳泳", "period": "宋", "type": "诗", "title": "八月十四夜神泉官滿再別同官", "paragraphs": ["有客有客白其馬，日倚垂楊問行者。", "式微式微胡不歸，未歸滿耳聞別詩。", "斷絃再續情緒惡，別酒重稔味如蠟。", "袖中雖有金錯刀，滿鏡愁雲莫能割。", "是時月露秋平分，庭前喚月月不譍。", "就令喚得山頭月，照我離筵越愁絕。", "陶靖節，潘安仁，種秫滿畦花滿城。", "潘花陶酒總陳迹，不如昭文氏之琴不鼓無虧成。", "芭蕉潄潄連夜雨，桂子紛紛落庭戶。", "旅雁無儔顧影單，明朝且嚮龍巖去。"]}