{"author": "魏了翁", "period": "宋", "type": "诗", "title": "李德秀致政即席賦五言十韻用韻答之", "paragraphs": ["冬十有二月，朞三百六旬。", "高懷局宇宙，良會惜參辰。", "乘興訪安道，扣窗呼孔賓。", "襲人薰蕙若，奪目爛犀珍。", "風景乾吟筆，林花眩醉裀。", "溪山逢舊識，水竹樂閒人。", "歲籥逡巡換，春煒次第新。", "撫時嗟易失，涉道渺無因。", "循物探天運，冥心觀我身。", "相期共無斁，不與迹同陳。"]}