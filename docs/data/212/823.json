{"author": "諸葛興", "period": "宋", "type": "诗", "title": "會稽頌  其六", "paragraphs": ["典午西兮金谷輩，渡而東兮藹多士。", "嘉內史兮屏浮華，淡物累兮頤天粹。", "升冶城兮遐想，友東山兮雅志。", "修禊事兮蘭亭，觴曲水兮群英。", "追雩風兮涵泳，渺萬化兮均平。", "紀清遊兮感慨，剡形忘兮神詣。", "蔚翔鳳兮一札，寶連城兮千祀。", "太傅起兮爲蒼生，扶晉鼎兮蹙苻秦。", "內史歸兮樂山水，師萬石兮飭子孫。", "出與處兮兩賢，意易地兮皆然。"]}