{"author": "吳泳", "period": "宋", "type": "诗", "title": "七夕聞鵲  其二", "paragraphs": ["黄姑西不娶，織女東未嬪。", "絳河咫尺間，可望不可親。", "欲遣烏作使，烏黠言未馴。", "欲詔鳳爲媒，鳳老咮不靈。", "獨有雕陵鵲，造梁河之漘。", "頻年事填河，頭禿弗愛身。", "胡然此今夕，疆疆語依人。", "熠燿渡機石，鷿鵜窺漢津。", "鵲昔號神女，至此不復神。", "緬思成橋事，謾語抑不倫。", "直須明河水，盡洗千秋塵。"]}