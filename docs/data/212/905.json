{"author": "吳泳", "period": "宋", "type": "诗", "title": "漢中行", "paragraphs": ["漢中在昔稱梁州，地腴壤沃人煙稠。", "稻畦連陂翠相屬，花樹遶屋香不收。", "年年二月春風尾，戶戶澆花壓醪子。", "長裙闊袖低蓋頭，首飾金翹競奢侈。", "自從鐵騎落武休，勝事掃迹隨江流。", "道傍人荒鳥滅沒，獨有梨花伴寒食。", "君不見當年劫火然，携老扶幼奔南山。", "又不見拗項橋邊事，七八千兵同日死。", "死則義魄猶有歸，存則偷生漫如此。", "三人共，一椀燈，通夜紡績衣鬅鬙。", "八口同，半間屋，煮𥻰椎冰常不足。", "家糧一石五券錢，一半入口一半官。", "男擔軍裝出邊去，女荷畚鍤填濠還。", "官知民貧當愛惜，兵者衛民貧不恤。", "且如今年春，又經征戰苦。", "風塵未動力已罷，殆以饑羊飼豺虎。", "梁山奕奕水湯湯，知他見幾玉節郎。", "昨日漢川過，香氣夾道花成行。", "還撾青鼉鼓，復擁白鵲旗，帳犀殿後車懸鴟。", "營中聞之暖挾纊，盡道節制吾父師。", "東軍本皆孝順兒，好在良牧綏牧之。", "太清魚不蕃，太緩琴不理。", "師中有吉當自求，度外無功更誰喜。", "秋風淅淅吹芙蓉，山童喚我歌漢中。", "中欲歌兮可奈何，爲語前途胡秘閣，莫使兵貧復如昨。"]}