{"author": "魏了翁", "period": "宋", "type": "诗", "title": "送張總卿護餉益昌", "paragraphs": ["陳陳之粟誇西都，長旗一摇掃地無。", "剝民肌血事軍賦，天乎生此桑大夫。", "有唐藩方既旅拒，中朝獨仰江淮租。", "士安雖善操低昂，弘羊百世仍同塗。", "要知元和國計簿，不似末世供軍圖。", "人間遺利或盡取，天下大本須持扶。", "餉臺今得張省主，建置不用新規模。", "但云宅家本忠厚，當爲己責寬宿逋。", "操觚數草便民奏，不用補瘡及寧膚。", "只將常賦供調度，澤中有水民其蘇。", "八十餘年久胡虜，有弓未弛仍張舒。", "軍儲粒粒皆汗禾，植根雖固憂其枯。", "矧今兩虎方血鬭，坐使叢鸇爲吾敺。", "守邊但用平平策，主計不須急急符。", "苔封木牛卧流馬，塞南塞北無單于。", "安西相君坐專閫，與公體國心腸敷。", "智名勇功不挂眼，男粟女布思其餘。", "玉皇正用富民相，當見二公對府持鈞樞。"]}