{"author": "吳泳", "period": "宋", "type": "诗", "title": "壽范潔齋二首  其二", "paragraphs": ["玉山一何高，堂與青雲齊。", "上連寶臺峻，下瞰金璧低。", "中有二老僊，駕鶴俱不歸。", "苔封箕山碣，霧濕太史題。", "豈期芸省郎，再析侯藩珪。", "芳猷紹前印，英氣截雲霓。", "理亂如理繩，牧民如牧羝。", "燕開登南樓，就以雲作梯。", "喜年玩秋稼，撫物觀春荑。", "不貪老氏寶，不秘莊生倪。", "至仁彌爾性，壽齒今復齯。"]}