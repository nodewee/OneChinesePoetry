{"author": "魏了翁", "period": "宋", "type": "诗", "title": "南閣行", "paragraphs": ["北城之陽有南閣，李家石林丈人作。", "上有儲皇資善顔，下有先世淳熙脚。", "前瞻平遠後闉闍，左揖蟇頤右龍鶴。", "丙丁架上書衡從，甲乙檻前石參錯。", "有時晨策披氤氳，九萬帝青闖簾幕。", "有時夜几憑泬寥，海牛挂空月爲箔。", "啾嘈市聲不我即，淡沱春風無處着。", "斯干秩秩兄弟好，伐木丁丁友朋樂。", "我亦時爲末至賓，尊前往往追酬酢。", "主人挽我觀南山，南山分明在天角。", "豈不陪朝隮，浮雲翳林薄。", "浮雲白衣蒼狗耳，須臾變態山自若。", "置之姑勿道，願言細商略。", "試觀天地之最中，坎北離南儼成列。", "人以一心位兩間，取象爲離豈徒設。", "譬如南方萬物皆相見，又如日中纖微靡不炤，亭亭當當亦綽綽。", "遠看鳶魚近夫婦，仰觀宇宙俯今昨。", "隨事炯然存，旦晝敢金鑠。", "主人聞此笑而興，謂我此言亦觀噱。", "次成古歌行，聊當南閣說。"]}