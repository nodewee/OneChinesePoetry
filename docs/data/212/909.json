{"author": "吳泳", "period": "宋", "type": "诗", "title": "洪都病中夢與太白同登峨嵋亭有賦", "paragraphs": ["翠浮天宇兩眉修，不著塵寰半點愁。", "錦袍仙人去不返，乘月忽作斯亭遊。", "月懸水底不受捉，牛渚磯翻酒星落。", "氣湧如山白浪掀，聲悲動地終風作。", "我思弔古登翠微，點檢舊題無白詩。", "生平白眼睨力士，焉肯嫵媚歌峨嵋。", "楊林渡頭采石口，一處風寒幾兵守。", "寄語中流把柁翁，莫使江山落人手。"]}