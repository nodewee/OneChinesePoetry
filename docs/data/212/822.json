{"author": "諸葛興", "period": "宋", "type": "诗", "title": "會稽頌  其五", "paragraphs": ["書畀姒兮力溝洫，民奠居兮勤稼穡。", "降嬴劉兮言水利，嘉鄴渠兮夸鄭國。", "慨元光兮瓠子决，彼鄃封兮河之北。", "悼一言兮貽時害，諉天事兮非人力。", "昔越守兮得賢侯，慮遠久兮爲民謀。", "鏡一湖兮陂萬頃，備潴洩兮歲有秋。", "寧殺身兮利人，抑洙泗兮稱仁。", "嗟後來兮私己，田吾湖兮寖湮。", "湖之復兮疇繼，侯之心兮萬世。", "酌清流兮擷蘭芷，奉明薦兮非昵祀。"]}