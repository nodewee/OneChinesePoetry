{"author": "吳泳", "period": "宋", "type": "诗", "title": "壽梁漕", "paragraphs": ["維日在婁春事殷，維桐始華天氣新。", "亂紅遶樹綠幄均，櫻筍又薦冰盤珍。", "知是燕胎協卜、牛宿會辰，繡衣立當霄漢春。", "驪駕飛度天河津，帕中玉屑糧未陳。", "鏡裏寶月光逼真，廉如一條冰照人，健如九臯鶴離羣。", "舌根不道煙火塵，鼻端那受富貴熏。", "手探囊方皆木神，袖出薦紙生煙雲。", "兕觥祇酌春酒醇，衣佩更取秋蘭紉。", "民居安安鴻鴈賓，吏膽帖帖烏鳶馴。", "王母之桃莊生椿，寧如洙泗一字仁。", "願言福星當紫宸，光照鄰女長無貧。"]}