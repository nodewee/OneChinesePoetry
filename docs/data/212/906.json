{"author": "吳泳", "period": "宋", "type": "诗", "title": "堰上行上周憲", "paragraphs": ["堰上行，桃花灼灼春水生。", "水纔一石泥數斗，彌漫滮池浸渠口。", "樹以淇園竹，菑以漢堤石。", "石填竹落知幾丁，駕作青霓千百尺。", "一夫搴茭前，一夫荷鍤去。", "旋燒香紙祭水庸，更酌村醪賽田祖。", "鹿頭北，海眼西，綿洛一带填淤肥。", "苧麻漚池禾稻長，雖有旱暵無凶饑。", "今年狼頭窺井絡，羅堰九星幾缺角。", "匪天十風五日雨，陸海將貧水維濁。", "上帝憫下民，親遣蒼水使。", "西門驂前白渠後，指畫田塍若鱗次。", "新堰舉，舊堰修，野媼含笑谿童謳。", "自言春種皆茁土，桔槹長閒卧畦圃。", "明朝百役非所知，且樂豐年踏車舞。", "燕泥新濕花雨斑，四牡趣嚮東郊還。", "地平天成九功敘，今秋都築沙堤路。"]}