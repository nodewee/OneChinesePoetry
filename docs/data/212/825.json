{"author": "諸葛興", "period": "宋", "type": "诗", "title": "會稽頌  其八", "paragraphs": ["虬髯起兮龍翔，耀兵威兮八方。", "法羽林兮嚴禁衛，握鈎陳兮掃欃槍。", "視諸將兮噲等伍，咨舊臣兮忠且武。", "聳萬目兮矩矱，衛九重兮心膂。", "維東南兮都會，辱吾王兮鎮撫。", "暢威惠兮千載，隤福祥兮茲土。", "瞻衮服兮煌煌，薦蕙肴兮葵觴。", "匪震懾兮羅池，亶愛思兮桐鄉。", "王之澤兮流後裔，更累葉兮奮忠義。", "孰旌表兮陪廟祀，顯一門厲斯世。"]}