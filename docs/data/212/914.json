{"author": "吳泳", "period": "宋", "type": "诗", "title": "送李伯勇分教閬州", "paragraphs": ["明王不興威鳳衰，直筆無傳老麟死。", "春秋大誼炳如日，讀者昏昏視爲史。", "濂溪之後伊川程，文字雖少源流真。", "抉開寶藏得胡子，一洗紙上千秋塵。", "伯兮有勇弗可遏，高閣諸儒祖河洛。", "羣玉洞見標月指，衆醉醒聞候風鐸。", "當年進書一布衣，能取天上清名歸。", "秋澄講幄玉色動，春拂祕館芸香霏。", "紅塵不踏東華路，綠綺還携閬風去。", "舟行若上離堆山，莫把魯公雄文勁筆埋沒蒼苔間。"]}