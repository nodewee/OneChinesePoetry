{"author": "吳泳", "period": "宋", "type": "诗", "title": "送毅夫總領淮西", "paragraphs": ["莫沽金陵酒，莫折金城柳。", "但觀二十四橋月，夜夜凄凉照淮口。", "孤墉不下兵轉饑，河水淺狹紅賊窺。", "就今秋高不飲馬，安得會有休兵時。", "赤雲燒空秋岸闊，雨少潮低運溝涸。", "莫從局外鑒全勝，緊向棋心尋活著。", "昨夜歸來聞好語，大兒踏歌小兒舞。", "喜言邊敵歸故巢，且省沿邊轉般苦。", "邊民之苦自古然，其媼荷鋤翁戍邊。", "老翁無力助王國，但願主聖羣公賢。", "上卿奉使亦奇事，肯爲邊氓勞撫字。", "酒酣拂劍歌皇華，柂樓紅濕汀蓼花。"]}