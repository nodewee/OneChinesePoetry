{"author": "吳泳", "period": "宋", "type": "诗", "title": "壽范翁", "paragraphs": ["辛夷如雪芳事闌，飛絮卷地春風酣。", "連陂和雲割青麥，隔塢趁日繰紅蠶。", "今年夏氣清較早，雨後西山翠如掃。", "女兒負笈男带鋤，誇說皇華使家好。", "使家天上一角麟，手握雨露呵星辰。", "綠林無風草木靜，紫塞有備煙塵靖。", "鹿園鎮日長徙倚，心事如平一池水。", "蓀蘭不惜手種植，蕭艾依前力鋤薙。", "槐龍影轉花又黄，造化乃爲諸生忙。", "春闈法細靡罅縫，選吏親校如秤量。", "老僊自是文盟主，曾抱長蛟著繁露。", "好將鼻祖三昧法，直嚮金華講經去。", "有香不炷旃林香，有酒不酌瑶池觴。", "願公歲歲常壽考，賸寄詩筒祝難老。"]}