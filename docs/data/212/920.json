{"author": "吳泳", "period": "宋", "type": "诗", "title": "新江行壽張憲亨泉", "paragraphs": ["君不見堯時伯禹作司空，應龍尾畫江道通。", "又不見秦時李冰作太守，犀牛厭勝水晶走。", "蜀江開鑿四萬八千載，二后英靈儼如在。", "雖然陵谷有變遷，水嚮東流不曾改。", "西岷山，南溷崖，神營化造如劃開。", "蜀人好怪漫弗省，龍豈能智犀豈能禳菑。", "年來江塞崖据險，水束三川激如箭。", "陽侯吸哦佛不靈，黑蠣磨牙蚖吐焰。", "五月尾，六月頭，瓜蔓水退，礬山水流。", "中間青沫最湍駛，風雨瞬息能湛舟。", "鮫人淵客弗敢睨，而况商婦能無愁。", "懷哉古人智如此，胡不鏟盡白險直使平如洲。", "使家河源來，弭節青衣國。", "橫槎展拓萬里天，力浚江南障江北。", "百夫荷鍤，千夫荷鋤，號召海若同鑿疏。", "經營不越四弦望，白練剪出澄江圖。", "輕軺晨興亦勞苦，繡爛衣明濕煙雨。", "不惟佛灘之耻可湔雪，名與離堆傳之萬萬古。", "乃知天地間，靡事不可爲。", "若鳥獸草木，驅虎豹象犀。", "藏冰肦冰凌人掌，出火內火烜氏司。", "吾身代天事，到手那得辭。", "决川道海亦常理，竈門老婢不慣駭且疑。", "好將新江水，都爲一洗之。", "浮雲空，寶鑑浄，公之壽兮，如江之永。", "不妨桂棹木蘭船，陶寫流光入觴詠。", "花泉有客空抱絃，曾拊三疊逢胎僊，寄詩孤雲斷鴻邊。"]}