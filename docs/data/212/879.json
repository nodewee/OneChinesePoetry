{"author": "吳泳", "period": "宋", "type": "诗", "title": "題承天心老萬佛閣", "paragraphs": ["我聞諗禪師，斷薪接繩床。", "楊岐初住時，撒雪滿屋堂。", "庭松下法子，缾水注道漿。", "看來古佛心，不爲屋有亡。", "心公自別宗，眼碧髭又霜。", "更接十千衆，建此新道場。", "梯空插璇題，會海結寶方。", "自營不住心，每唱無底囊。", "如明珠走盤，如利刀截肪。", "以茲衆生故，苦爲諸佛忙。", "寥寥一貞境，渺渺萬法航。", "泥空竟成著，墮有終是盲。", "青燈落簷花，吾道千丈光。"]}