{"author": "諸葛興", "period": "宋", "type": "诗", "title": "會稽頌  其二", "paragraphs": ["肇三聖兮傳一中，建人極兮參洪濛。", "元圭錫兮汝績，昭華歸兮汝躬。", "大道公兮均嬗繼，家天下兮繇姒氏。", "嵩石兮發祥，謳歌兮與子。", "誓甘野兮服叛，養國老兮貴齒。", "席不重兮味不貳，琴瑟屏兮鐘鼓置。", "思皇訓兮克儉，心敬承兮敢墜。", "祀四百兮綿景祚，兆大橫兮垂異世。", "越山兮蜿蜒，鏡水兮漪漣。", "煥祠宮兮屹峙，肅廡祀兮愉然。", "端冕兮龍章，執圭兮琳琅。", "想規重兮矩疊，恍韶奏兮鏗鏘。"]}