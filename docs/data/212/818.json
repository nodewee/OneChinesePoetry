{"author": "諸葛興", "period": "宋", "type": "诗", "title": "會稽頌  其一", "paragraphs": ["瞻越山兮鏡之東，鬰喬木兮岑叢。", "倚青霞兮窆石，枕碧流兮寶宮。", "端黻冕兮穆穆，列俎豆兮雍雍。", "梅爲梁兮挾風雨，倏而來兮忽而去。", "芝産殿兮間見，橘垂庭兮猶古。", "壁騰輝兮桂薦瑞，書金簡兮緘石匱。", "朝萬玉兮可想，探靈文兮何秘。", "嗟洚水兮橫流，民昏墊兮隠憂。", "運大智兮無事，錫洪範兮攸疇。", "身勞兮五嶽，迹書兮九州。", "亶王心兮不矜，迄四海兮歌謳。", "猗聖宋兮中興，駐翠蹕兮稽城。", "獨懷勤兮曠代，粲奎文兮日星。", "揚舲兮拊鼓，吳歈兮鄭舞。", "奠桂酒兮蘭肴，庶幾髣髴兮菲食卑宮之遺矩。"]}