{"author": "魏了翁", "period": "宋", "type": "诗", "title": "山河嘆送劉左史歸簡州", "paragraphs": ["山河兩戒南北分，天地一氣華戎鈞。", "譬諸指搐非害事，往往四體爲不信。", "惟今醜虜相噬吞，人言雪恥茲其辰。", "盍驅卞莊刺鬭虎，又嗾廬㹱擒狡㕙。", "天王仁愛兼南北，猶遣升勺蘇窮鱗。", "諸公亦復創前誤，閉戶不肯顧鬭鄰。", "流移降附莫皇卹，斬艾驅迫如窮麕。", "誰知炎炎將及我，事體不與開禧倫。", "竟因示弱啟狄侮，羽書赤白驚嚴宸。", "天王坐朝色不怡，我非爾畏民吾民。", "急從雨中徹桑土，更向火後移突薪。", "大官亦復變前說，羣而和者非一人。", "制書丁寧示招納，符檄旁午申拊循。", "臣某奉詔移江介，臣某董師留漢濱。", "西南憂顧誰其寬，即授臣某留川秦。", "夫何廷論忽中變，復議保境思和親。", "迅雷烈風僅翻覆，明虹霽日俄逡巡。", "敵人揶揄膽滿幹，志士憤鬰齒穿齦。", "東由海泗盡襄漢，西起梁沔連房均。", "暴骸蹀血蔽原谷，奪險因糧空窖囷。", "將軍憂恚或自斃，列校偃蹇不可馴。", "縣徵更賦不遺算，郡空少府無餘緡。", "邊頭被兵甫屬耳，公私已屈憂方新。", "靜惟人事百罔一，恃以亡恐惟蒼旻。", "蒼旻茫茫君爲度，但見咎異來相因。", "連年夏旱天無雲，江淮湖浙田生塵。", "飛蝗排空如羽陣，噍類猥衆何詵詵。", "僰南山萃陵谷異，后土矹矹如轉輪。", "春秋二百四十載，地震纔五茲何頻。", "去年東南復告旱，徧以牲幣走百神。", "太陽朔蝕忽無光，金星晝見亦累旬。", "漢沔沸騰地移軸，涪潼湓溢濤翻銀。", "星文屢變台符坼，陰象較著陽德屯。", "外爲兵戈爲裔夷，內爲宮壼爲羣臣。", "天心渝怒有如此，猶以譴告施其仁。", "懼而修政庶可弭，恬不知警將仍臻。", "且如前年旱蝗日，開道求諫頒明綸。", "庭中不鳴自如故，猶有下位人姓陳。", "內言椒房之舛令，外及丞相之狎賓。", "能如章向觸權忌，不效欽永攻上身。", "同時六館之髦彥，陳義固爭尤肫肫。", "藐如無聞亦異已，宰士忿疾丞相嗔。", "彼唐畋鐸何物耳，詞鄙意佞如吠狺。", "外省胡獨行其言，公然賤玉而貴瑉。", "自時厥後益懲創，遏絕言路忘諮詢。", "直臣久矣甚棄梗，公道不迪隨荒榛。", "嘗居丞疑轉猜忌，稍負望實尤沈淪。", "人心所同即天意，四方蹙蹙天亦顰。", "公今掉頭不肯住，携家歸踏西園春。", "大賢與國同休戚，寧忍赤子方嚬呻。", "我非荷蕢不知磬，擬效執輿來問津。", "請賦白駒之孕章，願公飲酒車無巾。"]}