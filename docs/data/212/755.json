{"author": "魏了翁", "period": "宋", "type": "诗", "title": "夏港僧舍", "paragraphs": ["迅商呼不來，午汗如翻漿。", "道人空萬緣，解后贊公房。", "虛室千世界，圓滿一鉢囊。", "碧雲護兜率，白日照普光。", "蕭蕭蘆葦中，着此清浄坊。", "鑑師從西來，一喝登慈航。", "唾手舉慧刃，斫斷煩惱韁。", "邀我供煮餠，心地陡清凉。", "官焙破蒼璧，桃笙漲寒江。", "從師問究竟，室西照殘陽。"]}