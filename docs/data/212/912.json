{"author": "吳泳", "period": "宋", "type": "诗", "title": "祁山歌上制帥聞敵退清水縣作", "paragraphs": ["祁山之西當太白，戰士彎弓抱明月。", "散燒煙火夜宿兵，遥見狼頭一星滅。", "明朝探騎前來報，爲言敵死秦川道。", "牌使前呼大隊回，鵝車砲坐埋青草。", "黄河口，清水頭，水聲嗚咽河不流。", "軍中遺言更慘酷，靈夏名王亦屠戮。", "中間被掠邊丁苦，牧放牛羊食禾黍。", "牛羊得食人轉饑，日想南朝拜降去。", "朝廷有道督府雄，三關之險風不通。", "健兒長鎗及馬腹，壯士勁弩當心胸。", "帳犀前把石門隘，遥望紅旗圍盡解。", "輿師等第喝銀帛，三將同時賜金带。", "凱還吹落桃花風，捷書屢奏甘泉宮。", "綸巾蕭然羽扇凈，一字不說平夷功。", "離鴻迤邐集中澤，鴉噪山田忙種麥。", "七方新堡高插雲，腐鼠何能更相嚇。", "書生每夕繙青史，爭戰場中看千古。", "狸亡虎滅自有期，天道何嘗厭中土。", "夾城雲赤戈劍明，通衢夜白鐘鼓清，更待公歸戮力就太平。"]}