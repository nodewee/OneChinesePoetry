{"author": "項安世", "period": "宋", "type": "诗", "title": "次韵襄陽常縣尉送行", "paragraphs": ["別酒不可飲，別袂不可分。", "所嗟君勸我，已復又勸君。", "人生寧不老，值此相送頻。", "君家近天咫，我職在湘濆。", "山頭一揮手，從此斷知聞。", "甫昔年少日，著論准過秦。", "只今惟莫莫，於世不諄諄。", "何由東南去，復與吾子親。", "捧刺欲填字，食虀悲受辛。", "勉哉刷羽翰，往立要路津。"]}