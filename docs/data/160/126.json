{"author": "項安世", "period": "宋", "type": "诗", "title": "次韻趙主簿雪詩十韻二首  其一", "paragraphs": ["墮地白初形，當空黑如影。", "喧豗復排拶，混沌方溟涬。", "惟餘塔可辨，始信江南迥。", "浩蕩海揚塵，糢糊山覆頂。", "梅肥頼香異，竹折傷秀挺。", "瞻烏已無色，認鶴猶有脛。", "簇簇歌處樓，栖栖畫中艇。", "端門想班賀，沙路爭駿騁。", "賦客夢游梁，逐臣悲去郢。", "沾鬢不能嫌，霜毛已垂領。"]}