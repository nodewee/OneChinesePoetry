{"author": "項安世", "period": "宋", "type": "诗", "title": "題澹山巖二首  其二", "paragraphs": ["此日縱自爾，此興不可闌。", "竹徑滑拳局，芒鞋側蹣跚。", "南窺下陰洞，北望升天關。", "鬼穴勇爭覷，仙扃誰得{枦/睘}。", "敷床憇明潔，酌酒休癡頑。", "幽處可僧磬，迴中堪舞鬟。", "樂極忽有念，相顧生愁顔。", "指點壁間字，其人多馬班。", "書蹟向昧昧，苔痕日斒斒。", "題名出門去，歲月如循環。", "何年復此來，三士同躋攀。"]}