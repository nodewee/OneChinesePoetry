{"author": "項安世", "period": "宋", "type": "诗", "title": "以椰子香爐花瓶爲大人壽", "paragraphs": ["石湖居士虞衡志，椰子之身本椶類。", "葉間各結三四子，大者能容五升器。", "初如青纈美少年，漸久漸黄堅且緻。", "有穰如玉汁如乳，味如春醪飲輒醉。", "番禺老工巧心數，能製瓶爐出新意。", "盡力揩摩發光彩，一月工夫成一技。", "二瓶可花爐可香，中有千鍾萬鍾味。", "牋封囊裹送大人，伴以銀奩古心字。", "四君俱自南天來，一老新霑北辰賜。", "金章紫綬照鄉閭，玉色冰神明聽視。", "天上煌煌列宿光，人間赫赫真郎貴。", "人言書自武昌來，知是吾兒壽詩至。", "兒供椰果勸椰杯，花露香風俱酒氣。", "慇懃更作椰子詩，甲子中間一年歲。"]}