{"author": "項安世", "period": "宋", "type": "诗", "title": "陶淵明醉石", "paragraphs": ["石君匪招陶，陶子豈知石。", "偶然一醉間，成此千年迹。", "當時素心人，鄰里今誰宅。", "悠然獨君在，入我晦翁室。", "翁去三十年，伊余復來客。", "山甿道之前，崖路久以塞。", "攀緣出藤蘿，指點見顱蹠。", "想當酣卧時，不記苔蘚泐。", "無論牛馬後，况說有刀尺。", "持盃薦寒泉，嘆息書此墨。"]}