{"author": "項安世", "period": "宋", "type": "诗", "title": "胡撫幹仲方", "paragraphs": ["南郡佳人胡伯始，遼鶴重來藕花裏。", "皮冠翠被俯曾城，一一人民皆故里。", "罪人雖在四民外，亦是官家窮赤子。", "已將密蔭庇龜魚，更把閒情親鹿豕。", "東日舊德宛如新，他日榮觀皆倣此。", "年登八十豈其難，官至三師行復爾。", "都將厚福與之同，只有中庸渠未是。", "却須回向澹菴翁，此是君家真性理。"]}