{"author": "項安世", "period": "宋", "type": "诗", "title": "送葉參議知蘄州", "paragraphs": ["丈夫睫間珠，肯作兒女滴。", "曉與秘書辭，愴然欲霑臆。", "我家括山下，土俗號窮僻。", "自我來荆州，邦風更蕭瑟。", "流落三十年，魚蝦共眠食。", "出門無所往，入門長太息。", "自從祕書來，覺我好顔色。", "香霧浹衣巾，春風醉膚革。", "歛我氣馬浮，廣我心地窄。", "年來困侵暴，兩鬢愁欲白。", "家門危破碎，意氣向消釋。", "萬事不稱懷，獨此天下特。", "如何下江船，便掛北風席。", "吹君向南岸，留我著江北。", "向來窮未苦，今日窮始極。", "君行見張薛，爲道此愁寂。"]}