{"author": "項安世", "period": "宋", "type": "诗", "title": "三山磯答漁父歌", "paragraphs": ["我行如轆轤，西上復東下。", "觸熱泝江船，迎霜歸越舍。", "齊山至禹穴，百六十長亭。", "江頭磯上叟，嗤我太營營。", "朝見上江來，暮見下江去。", "君爲何物官，拜罷乃爾遽。", "語叟且勿嗤，我本寒鄉士。", "三年饕漢粟，中秘仍太史。", "爲親乞左官，得貳江南州。", "人淳土物美，官暇餐錢優。", "心歡親意足，家喜朋戚賀。", "犯炎束去擔，凌漲理征柂。", "心力困奔走，性命脫痁痎。", "及郊始相慶，有命從天來。", "天恩一何厚，別駕升太守。", "州名太府尊，地望潜藩舊。", "父母愛則深，未諒赤子心。", "公榮私養迫，外美內愁侵。", "問戍當幾時，列宿兩經天。", "問去當幾程，更西行五千。", "荆南居其中，此去猶百舍。", "回艫指東越，半月可休駕。", "瓜時幸未忙，况有婚會急。", "女弟歸越人，季秋迨其吉。", "半月易爲費，婚會難可違。", "不辭一月內，兩過釣魚磯。", "憧憧雖可慚，盼盼實所安。", "再三謝漁父，從此事綸竿。"]}