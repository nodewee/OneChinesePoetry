{"author": "項安世", "period": "宋", "type": "诗", "title": "昌州寄永川趙尉", "paragraphs": ["此州大如斗，此縣安得壯。", "官有少府君，斯須一軍張。", "此君少年日，弄筆戲天匠。", "能令枯樹榮，解使涸澤漲。", "歲晚天戲之，千山萬山瘴。", "不畀龜自靈，小兒能薄相。", "我于同辰游，拜君丈人行。", "得書日十反，有燭夜千丈。", "如何三命共，所設非所當。", "巽君在牀下，踞我著爐上。", "此意豈宜蒙，臨風願回向。"]}