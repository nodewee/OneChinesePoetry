{"author": "項安世", "period": "宋", "type": "诗", "title": "次東坡雪詩十六韻三首  其三", "paragraphs": ["高低互騰凌，先後更唱和。", "密密驕有餘，斜斜困無奈。", "翔空久未集，到地期不墮。", "雲惜暗遮圍，風欺惡掀簸。", "林光夜毰毸，瓦色晨玭瑳。", "犬喜吠若驚，兒顛走如磨。", "體虛君勿嫌，窖實更堪貨。", "飛逾絮毛弱，藏耐刀斧剉。", "三緘桃李蹊，十襲莓苔坐。", "填沼害魚游，封巢妨鶴卧。", "經厨忽渙汗，度井翻坎坷。", "入水恨先融，沾泥悲易涴。", "苦遭柔條翻，故壓堅竹破。", "已積深可量，方來密難課。", "宵明宿雀譁，晝合盤鴟餓。", "東日漏微光，窮人起相賀。"]}