{"author": "項安世", "period": "宋", "type": "诗", "title": "題張藥局退巖四十韻", "paragraphs": ["大家習貴久，亦復閲儉多。", "所習已厭飫，所閲方憂訛。", "食厭如食蠟，避憂如避戈。", "誰能飽更飯，脹洩自生疴。", "此理大可見，判若黝與皤。", "所以張公子，悠然願巖阿。", "退翁聞之喜，爲作退士歌。", "介邱自可樵，何必岷與嶓。", "汙池自可漁，何必江與河。", "擁腫爲我居，何必房千娥。", "款段爲我乘，何必駕六騾。", "但醉皆勝醒，但寢皆勝訛。", "晏起勝早朝，徐行勝前呵。", "筇以當魚須，褐以當羔紽。", "葛巾以當幘，草屩以當靴。", "巖頭有椶楠，巖下有薜蘿。", "東有百畝園，西有十里荷。", "香逕可游屐，石步可椓牁。", "俯樂莊生魚，仰眄淵明柯。", "行攀女兒柳，占坐老翁莎。", "月出竹效舞，風來松獻哦。", "天清掃木葉，雨潤移花窠。", "身閒少譏譽，氣靜無昏瘥。", "居然勝趙孟，奚用封蕭酇。", "菓大多採摘，獸肥多網羅。", "得魚多用餌，得雉多用囮。", "但與懶者遊，勿遣躁者過。", "但聽訥者規，勿受佞者詫。", "君家異姓王，劍佩紛相摩。", "懷綳戲簪笏，童隸輕綸緺。", "豈若窶人子，血眥爭么麽。", "君家長安市，日見風雨波。", "推輈識羊腸，折柂諳盤渦。", "豈若遠郊氓，冥行觸機碆。", "兩輪日夜走，兩磑日夜磨。", "端能幾裘葛，已復歸蒿莪。", "官書廿四考，祿取三百禾。", "等是息中馬，誤爲燈上蛾。", "君其莫蹭蹬，我已太婆娑。", "退歌止于此，公子意如何。"]}