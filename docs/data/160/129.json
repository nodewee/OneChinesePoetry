{"author": "項安世", "period": "宋", "type": "诗", "title": "次韻張通判遊釣隠園", "paragraphs": ["大家有寶初不靳，戲把兼金擲虛牝。", "小家尺寸入校量，澀縮支撐惟恐盡。", "張侯胸中無不有，詩未落手人已信。", "偶然寫作釣隠圖，畫出芳洲橫小艇。", "水營何事去能忙，洲學誰禪眠許靜。", "東城車馬起埃塵，西嶺烟雲生瞥瞬。", "漁人正用一孤篷，傲兀其間俱戰勝。", "追隨魚鳥共飛浮，俯仰乾坤寄晨暝。", "我雖未是境中人，讀罷公詩遊已竟。", "從今剩覓千首詩，不用芒鞋踏幽境。"]}