{"author": "項安世", "period": "宋", "type": "诗", "title": "題澹山巖二首  其一", "paragraphs": ["自有宇宙來，迢迢澹家山。", "不知幾萬古，鬰鬰藏神姦。", "祖龍御宇宙，周子巢其間。", "事同商嶺遯，迹類桃源跧。", "湮淪向千載，太史來荆蠻。", "指點發天秘，提携出人寰。", "一日遍海內，流聲響潺潺。", "鎸劖滿石壁，新瞀不可刪。", "山靈反惆悵，俗駕紛往還。", "造物有奇寶，無怪陰工慳。", "不遭固可恨，遭世良亦艱。", "所以求志人，抱珍守蓬菅。"]}