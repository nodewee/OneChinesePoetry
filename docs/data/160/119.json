{"author": "項安世", "period": "宋", "type": "诗", "title": "二十九日道中次韻酬寄羅鄂州", "paragraphs": ["經世事日遠，獨往奈婆娑。", "兩途一未遂，痛飲復高歌。", "往者長已矣，黄山鬰嵯峨。", "在者聊復爾，後生誰錯摩。", "向來志士心，中夜如驚波。", "秋鷹錦韝鏇，天馬金盤陀。", "用士苦不早，歲月颯已過。", "剖符蠻觸間，使逐屈宋哦。", "珊珊青霞珮，粲粲紫玉珂。", "不嗔舞地小，但道暮山多。", "我意欲憐君，將如君笑何。"]}