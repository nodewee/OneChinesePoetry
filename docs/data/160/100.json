{"author": "項安世", "period": "宋", "type": "诗", "title": "水圖詩壽王丞相", "paragraphs": ["水於天地間，體物而不倚。", "其數爲天一，衆有之所始。", "其辰爲壬癸，重任之所揆。", "其德爲智端，非非而是是。", "其聲爲羽音，宇覆而物止。", "精爲九霄月，脈爲百川水。", "上爲雲千峯，下爲霧五里。", "春雨散膏腴，秋霜歛華靡。", "露滋夏畦活，雪喚冬麥起。", "五行雖異生，宰割由一軌。", "火蒸妃合巹，金鑄母生子。", "鑿土得亂泉，斲木出脂髓。", "瀑垂石山巔，汞出砂坑裏。", "盛德其神乎，有生皆具此。", "雖然此其源，萬變難比擬。", "盍往觀其流，庶幾有窮已。", "前稽夏書意，後考周雅旨。", "河爲中國經，江作南邦紀。", "濟溢陶邱陰，漢合武昌涘。", "桐柏濬靈源，鳥鼠導幽趾。", "弱水沈一毛，涇泥灌千埤。", "八水壯函秦，三川貫熊耳。", "汾潞表參墟，睢漳雄楚羋。", "洞庭汩南放，彭蠡浩東迤。", "震澤古垂聲，巢湖晚呈詭。", "東南有巨海，萬派所奔委。", "有海無乾坤，朝昏浸淵燬。", "或云尾閭泄，難測大荒理。", "源流皆莫究，却立但瞪視。", "小人竟何知，但識農圃技。", "蓄爲陂與塘，鑿爲沼與沚。", "大者川澮儲，小者溝洫偫。", "蔬畦行溉澤，花徑分汛灑。", "麥疇散餘潤，稻畎入清瀰。", "掘井資釜鬵，漁溪得魴鯉。", "暑飲救行暍，舟泛蘇𧿧履。", "溫瘳病夫瘍，寒潄居士齒。", "追惟平生事，日用無不以。", "誓言報之德，反復謀諸己。", "嗟嘆之不足，詠歌聊復爾。", "形容萬分一，頼有真畫史。", "淋漓元氣濕，浩蕩入神鬼。", "朝瞻首九頓，暮拜膝再跪。", "置之茅簷中，驚嚇走童稚。", "共惟大丞相，盛德宜此比。", "智如源之深，澤如委之被。", "窮測理難言，沾丐人自喜。", "清臺候鶉火，成數肇弧矢。", "小人有溪芹，不敢持送似。", "再拜獻此圖，與水千萬禩。"]}