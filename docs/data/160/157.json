{"author": "項安世", "period": "宋", "type": "诗", "title": "四伯父生朝集老杜句二十韵", "paragraphs": ["三月三日天氣新，著處繁華矜是日。", "明日蕭條盡醉醒，碧窗宿霧濛濛濕。", "南極老人自有星，掛君高堂之素壁。", "仙人玉女回雲車，萬草千花動凝碧。", "奇祥異瑞爭來送，麟角鳳嘴世莫識。", "酒肉如山又一時，滿堂賓客皆嘆息。", "正是江南好風景，苑中萬物生顔色。", "遮莫鄰鷄下五更，且將款曲終今夕。", "獨慙投漢閣，出守吾家姪。", "懶慢無堪不出村，生無所成頭皓白。", "朋知來問腆我顔，汝伯何由髮如漆。", "紅顔白面花映肉，秋水爲神玉爲骨。", "元圃蒼洲莽空闊，神仙中人不易得。", "在於甫也何由羨，扶持自是神明力。", "君不見大兒聰明到，越羅蜀錦金粟尺。", "裁縫雲霧成御衣，朝廷記憶蒙祿秩。", "小兒心孔開，射策君門期第一。", "今春喜氣滿乾坤，朱紱即看隨畫鷁。", "丈夫生兒有如此，百年未見歡娛畢。", "南極老人應壽昌，人生歡會豈有極。"]}