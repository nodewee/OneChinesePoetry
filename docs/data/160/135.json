{"author": "項安世", "period": "宋", "type": "诗", "title": "送張寺丞知常州", "paragraphs": ["吾鄉人物鄭與張，堂堂介圭出琳琅。", "論文合草北扉制，論經合講金華藝。", "兩途未遂如命何，四方爲君充撫摩。", "鄭公好義不肯住，張公好仁須少駐。", "吾聞天以民爲兒，又聞君以民爲支。", "爲天活兒天必享，爲君養支君必賞。", "天公享公壽千齡，天子賞公金萬鋌。", "能回五十萬人命，詎止封侯當得政。", "但令聖主民不饑，何必金華與北扉。"]}