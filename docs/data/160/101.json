{"author": "項安世", "period": "宋", "type": "诗", "title": "送李季章", "paragraphs": ["聖靈昔回眷，霑沐仰清徽。", "十載朝雲陛，賞心惟良知。", "索居易永久，衰疾忽在斯。", "常恐鷹隼擊，微命察如絲。", "末塗幸休明，成貸遂兼茲。", "且伸獨往意，追尋栖息時。", "心事俱已矣，星星白髮垂。", "惟開蔣生徑，想像崑山姿。", "歡娛寫懷抱，愛客不告疲。", "莫言相遇易，趣途遠有期。", "勿貽白首歎，祇足攪余思。", "伊余秉微尚，不爲歲寒欺。", "拙疾相倚薄，雲歸日西馳。", "養疴邱園中，意愜理無違。", "况值衆君子，文物共葳蕤。", "獻納雲臺表，心胸既云披。", "華屋非蓬居，工拙各有宜。", "明哲持經綸，試用此道推。"]}