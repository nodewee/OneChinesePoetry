{"author": "項安世", "period": "宋", "type": "诗", "title": "上安撫高大卿五十韻", "paragraphs": ["酆宮夜夢朱輪蹄，曉占熊虎嬉磻溪。", "魚竿沒浪豹韜出，金印斗大封全齊。", "百年梁柱出公族，外間國子中高徯。", "敬仲子孫盡鸞鵠，太岳廩廩卑凡黎。", "共惟太尉安國侯，龐眉繡黼游金閨。", "栽蘭種玉一千頃，芳潤衮衮生春畦。", "青齊百郡涴羶酪，無地可駟金狻猊。", "敖曹兄弟年正少，仰見赤日東方隮。", "丈夫江南雲水客，肯受蠛蠓幽缾醯。", "豹辭重霧氣吞虎，犀脫九淵光駭雞。", "于湖故是髯奴壘，蠅棘豈堪高鳳棲。", "群仙競乞紫霞佩，凡虎不斷青雲梯。", "清都太微覲玉座，綠章讀罷天爲低。", "英風爽氣動瑶闕，消得君王羹駃騠。", "壽州屬縣董生里，小却去偃邊城鞞。", "一州茆竹變桑苧，淮流不盡青玻璃。", "人言賜盡須一丈，不然尺二韓侯圭。", "誰知尚欠峽山夢，清江萬里隨鳬鷖。", "吏民莫作太守看，天子命我蘇旄倪。", "新詩恰要好山助，嫩肋不勞蕭斧批。", "丁寧縣令莫負弩，我有錦囊消一奚。", "烏絲欄置鐵鈎鎖，黄絹色摇金臼虀。", "姓名飛入玉宸殿，道山藏室煩吹藜。", "諸公著意疎賈誼，更欲盛我西山西。", "二年萬事欲歸報，九重仰叩舒虹霓。", "坐看珠宿麗責瑣，旋見璧月升璇題。", "太倉大農百蠹凈，雀鼠不敢窺糠粞。", "凝香忽作兵衛想，歸院罷吟花柳迷。", "九霄回首睇江漢，翼軫十萬方兒啼。", "耕田無牛種無水，小雨不肯成深泥。", "下鄉掘地販菱藕，上鄉種禾生稗稊。", "殿前拜手別香案，臣與濁世施金篦。", "玉皇頷首許西去，歸來相待行沙堤。", "高牙大纛出天邑，寶章玉篆司宸奎。", "堂堂雲漢六千里，一日四履歸封提。", "轅門下令喚諸將，膝行仰視馬不嘶。", "恩威日夜徧平楚，先聲百驛傳幽蹊。", "兒童齊歌父老泣，竹馬鳩杖相扶携。", "黑頭元帥我父母，夫耕婦饁爭鋤犁。", "小儒拳足亦重拜，此豈有意希提撕。", "囊中大字願一獻，丹書什襲藏青緹。", "上言天遠赤子窮，眼中籍籍狼牧羝。", "法當炮剔去其毒，如食附子除皮臍。", "次言民風自太古，訟缿不鳴清犴狴。", "安平只可餌芝朮，暝眩不勞施堇{嫓女=石}。", "下言楮幣賤如土，破紙敗墨難勾稽。", "低昂失道百貨湧，銖撮等分須稱提。", "使君自有五色丸，丹砂玉屑調珠犀。", "慇懃儻肯用溲渤，解后或可除痠𤺊。", "只恐明時要醫國，衮衣天上賦歸兮。"]}