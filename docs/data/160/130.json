{"author": "項安世", "period": "宋", "type": "诗", "title": "都下次韻酬松陽葉叔文", "paragraphs": ["君不見崑岡烈焰燔蒼穹，中有一氣亙天如白虹。", "又不見徂徠之山十丈雪，但見磊塊硉兀錯立于其中。", "從來人事看晚歲，不與兒童爭此世。", "五金流處要璠璵，萬木枯時待松桂。", "我家松源妙人物，水怪山奇古仙窟。", "山含水氣生萬嘉，水抱山形成百折。", "卯山先生山水郎，呼吸水怪含山光。", "栽梅不入積李候，植蕙自愛深林芳。", "筆端風月三千首，血指前頭甘袖手。", "腹中文字五千卷，白眼旁邊不開口。", "流泉百尺松風凉，玉琴一曲自琅琅。", "三間茅屋夜有光，直入斗牛何煌煌。", "萬鍾嵯峨劍頭米，九州幾何太倉粃。", "得錢嫁女吾事了，歸向空山教兒子。", "此時方帽一先生，野老相過無姓名。", "草間泥飲同一醉，醉裏小詩還自成。", "竹杖山邊行翠圍，松舟水上眠風漪。", "山行水宿似有道，或者疑是唐天師。", "古來藝達非道許，道在回愚與參魯。", "戰於蠻觸焉得剛，落盡皮毛吾甚武。", "復雷有象地中藏，豐屋無人天際翔。", "捨梧養樲師也賤，有芸無揠農之良。", "徐行周視故無遺，大道不勞私智窺。", "堂堂夏屋忍空曠，擾擾利場同縶維。", "我生有志今十齡，黎黄求友晝夜鳴。", "邇來漸覺前路闊，旋叫魂魄還精營。", "羨君金玉好弟昆，况有百年閭里恩。", "浮名于世已無欲，此事向我當深論。", "九重城裏得斯人，一笑洗盡衣中塵。", "路傍看者誰解此，請君持問無名君。"]}