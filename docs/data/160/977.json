{"author": "項安世", "period": "宋", "type": "诗", "title": "次前韻餞高教授", "paragraphs": ["餞者石與高，慶者徐與項。", "醵者鄭與蘇，張侯爲兼講。", "酒兵互劘壘，學植交刺䎧。", "時與優孟詞，間出德山棒。", "吻捷詫先鳴，途窮爭絕港。", "同聲暫諧昵，異論忽儱傋。", "百年能幾笑，莫作受錢缿。", "明朝會稽脚，已著邕州𦂌。", "饑驅自此去，擔遠無人耩。", "誰能告諸公，收取鏡湖𢗒。"]}