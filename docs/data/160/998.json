{"author": "項安世", "period": "宋", "type": "诗", "title": "與鄭檢法莊賢良往三山訪陸提舉不值", "paragraphs": ["好客漢內史，著書蒙漆園。", "肯從一先生，共訪三神山。", "行循古塘上，步入青林間。", "不見荷篠人，但與二子言。", "非干海風引，意足我自還。", "古來剡溪上，興盡明月天。", "亦有好事人，稽山回酒船。", "茲游雖不逢，頼古多此賢。", "作詩解嚴鄭，相視各欣然。"]}