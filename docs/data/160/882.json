{"author": "項安世", "period": "宋", "type": "诗", "title": "次韻謝資州侯巡撫", "paragraphs": ["學道或五窮，談兵有三顧。", "人情市門朝，世態狙公暮。", "坐令直躬人，稍作折腰步。", "侯郎器如此，可使終不遇。", "奇文鏤周鼎，妙質反商輅。", "忽辭魯諸生，去學漢都護。", "應憐世高低，强逐時好惡。", "卞璞獻逾三，顔瓢空已屢。", "回看枝木冠，嘆息半生誤。", "一朝著戎服，萬里志橫騖。", "漢庭多巨公，文武且千數。", "胡爲滄海頭，有抱不往訴。", "投暗枉明璣，發蒙勞善喻。", "光芒隘蓬蓽，黼黻滿縑素。", "鵬扶會高舉，蜩翼安足附。", "似聞資水涯，已有鶴書赴。"]}