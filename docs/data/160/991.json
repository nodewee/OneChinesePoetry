{"author": "項安世", "period": "宋", "type": "诗", "title": "次韻金陵掾屬登賞心亭十六韻", "paragraphs": ["賞心淮水頭，樓觀岌以舉。", "下分漚鳥界，上入歸鴻許。", "登梯雲濕履，肆席星落俎。", "龍爭失孫馬，鯨戮空峻處。", "湖通晉代溝，草入吳時圃。", "長嘯動危闌，驚風散濛雨。", "君看柱間字，夭矯尚飛舞。", "身後豈不榮，生前固多齬。", "君看亭下人，古木冠黄土。", "猶應悔存日，剩不荒酒所。", "只今十九客，一笑集賓宇。", "却後三十年，重來共誰語。", "念此令人悲，鬢髮坐成古。", "忽憶少年時，勝具濟剛膂。", "前川問花柳，春半天色午。", "此樂今未央，寒藤進衰武。"]}