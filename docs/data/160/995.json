{"author": "項安世", "period": "宋", "type": "诗", "title": "送黄司戶改官東歸", "paragraphs": ["江西黄郎中，有聲滿天宇。", "於菟老巖穴，晚出彪更怒。", "三十補州掾，勇往不辭苦。", "首尾庚申年，所事七府主。", "不惟吏事知，競以文學許。", "飛章不停剡，禮幣爭羅取。", "前年開科場，小試便更舉。", "四海張南軒，人訾公獨與。", "平生中庸篇，口誦心復睹。", "官滿貰金歸，囊無一錢處。", "傳家有風烈，真不愧此父。", "阿戎更奇俊，邂逅得佳侶。", "三年下陳榻，內省愧參魯。", "出言每不忌，逆耳終無拒。", "反茲號畏友，不獨赦狂瞽。", "乃知君子心，未易見涯滸。", "若令到天闕，定合簉鵷羽。", "爲邦固常法，有用必超補。", "人情重離別，臨路各凄楚。", "遠客見歸人，驚心念鄉土。", "秋風楚江岸，吾亦辦歸櫓。", "期公父子來，同看西湖雨。"]}