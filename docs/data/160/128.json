{"author": "項安世", "period": "宋", "type": "诗", "title": "別周季隠東湖隠居", "paragraphs": ["君不見東湖先生徐師川，雅歌清廟彈朱弦。", "又不見于湖居士張安國，健語龍蛇雜矛戟。", "佳人往矣不易致，見君使我心先醉。", "一聞東湖名，再讀于湖詩。", "恍然如見二大夫，使我真欲再拜之。", "君家玉带垂金魚，向來凜凜持鈞樞。", "丈夫不要五鼎食，自向湖邊築隠居。", "小園種花復種竹，數畝宜桑亦宜粟。", "人生如此復何求，把酒吟詩得自由。", "客來但與談風月，萬事如今只掉頭。"]}