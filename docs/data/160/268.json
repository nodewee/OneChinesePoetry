{"author": "項安世", "period": "宋", "type": "诗", "title": "次韻謝唐先生惠得", "paragraphs": ["後進魯諸生，斯文久服膺。", "有心知映雪，何意望寒冰。", "粵嶠連屏秀，閩溪凈練澄。", "山川八州地，人物九霄鵬。", "樞坐鄰丹扆，魁星粲玉繩。", "風流方演迤，雲路好依乘。", "賦客遺孫在，詩壇老將登。", "踵門觀道德，命坐辱賓朋。", "貌古文相似，身貧道不曾。", "明珠一百顆，什襲永緘縢。"]}