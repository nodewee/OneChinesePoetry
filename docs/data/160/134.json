{"author": "項安世", "period": "宋", "type": "诗", "title": "次韻答胡季履二首  其二", "paragraphs": ["君不見大胡公，春秋一筆誅群雄，要與排鴻驅象爭元功。", "素王吾無間然矣，命世雖云無有爾。", "至今可望不可前，海山雲氣藍田烟。", "後無終極前無始，定以一元而已矣。", "又不見小胡公，沈潜探索要且親，傳心嫡派非礽雲。", "善根生聖聖生神，此理即元元即人。", "至今汲汲隨甖缾，涸者得濡狂者醒。", "濂溪已遠涪州還，此事往往歸衡山。", "大兒如祖洪濤翻，捎摋地怪麾天姦。", "小兒如父勤鑽攀，深觀博取爲其難。", "二公有藴行未了，可惜光陰如過鳥。", "二兒今日又霜毛，若要及人毋太高。"]}