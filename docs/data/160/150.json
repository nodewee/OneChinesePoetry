{"author": "項安世", "period": "宋", "type": "诗", "title": "夔州永安宮詞", "paragraphs": ["許昌門外驅霆靂，玉筯驚拋夜無迹。", "五花驕馬雲作蹄，飛渡檀溪人未識。", "大隄八月陰風起，葉落花黄心欲死。", "山枯石裂見蒼龍，三十六鱗纔赴水。", "逢逢搥鼓上瞿塘，老瞞落筆三川忙。", "蓬萊一夜兩鼇死，血殷海水天無光。", "金戈鐵馬宮前道，龍旗未捲君王老。", "當時玉座醉春桃，今日銅駝泣秋草。", "從來兩髀彫鞍側，不爲兒曹營玉食。", "生將一死答將軍，死用一生酬相國。", "喬家小郎名賞音，玉房花貌空沉吟。", "吳娃解掩夫差面，難繫劉郎一寸心。"]}