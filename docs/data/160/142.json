{"author": "項安世", "period": "宋", "type": "诗", "title": "答陳江州和少游梅花韻見寄", "paragraphs": ["葉似枯疎元不槁，枝似橫斜元不倒。", "幾年花卉受渠欺，無限詩人被渠惱。", "冰霜冷淡妬人香，桃李衰遲嗔我早。", "露中梳洗怕添妝，雪裏埋藏畏稱好。", "隴頭村外忽相見，萬紫千紅遭一掃。", "却因計早遂成遲，桃杏開時吾已老。", "樓頭片片逐鳴笳，簷額紛紛墮芳草。", "頼憑金彈貯微酸，長爲天公轉芒昊。"]}