{"author": "項安世", "period": "宋", "type": "诗", "title": "次韻儲檢法送行", "paragraphs": ["別去動經年，相過但旬日。", "會心能幾何，歡意忽已失。", "何年峴山頭，此主復此客。", "官回便重到，我齒已半百。", "侍立四顔紅，豈有今日色。", "坐中六七子，星散那再得。", "念之意已動，况此真遠役。", "秋風洞庭岸，落日賈傅宅。", "主人九霄上，悵望雲雨隔。", "回首叫蒼梧，知予正愁寂。"]}