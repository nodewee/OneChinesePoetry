{"author": "項安世", "period": "宋", "type": "诗", "title": "次韻趙主簿雪詩十韻二首  其二", "paragraphs": ["歷亂空中花，蹁躚水中影。", "屑屑復騷騷，凉凉何涬涬。", "風急陣形圓，雲深兵勢迥。", "簷鵲換緇衣，臯禽失丹頂。", "雁驚蘆箭射，魚畏冰叉挺。", "出印東郭跟，歸遮少陵脛。", "坐對孫康書，眠思子猷艇。", "夜氣忽崢嶸，冰天夢馳騁。", "齊珠擬誇梁，卞玉思獻郢。", "庇凍月千間，遺寒麑萬領。"]}