{"author": "項安世", "period": "宋", "type": "诗", "title": "中秋不見月", "paragraphs": ["重雲閟佳月，世謂天公慳。", "一年待一夕，一夕阻開顔。", "持此窺大爐，何如管中斑。", "兩輪駕宇宙，萬世浩相關。", "不知幾中秋，來往于其間。", "中間一晦明，瑣細不足刪。", "惟應一樽酒，慰此清夜閒。", "閒譏月姊懶，醉駡雲師頑。", "客去我自寐，悠然夢高攀。", "斫却婆娑林，永斷寒蟾跧。"]}