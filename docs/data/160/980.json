{"author": "項安世", "period": "宋", "type": "诗", "title": "隆中次吳襄陽韻二首  其二", "paragraphs": ["古來建大厦，所貴楹桷崇。", "沛公得三士，折箠驅群雄。", "嗟哉漢諸孫，永負隆準公。", "表既憎禰衡，璋復輕張松。", "幽州小從事，苦諫不見從。", "頼有大耳兒，猶能過隆中。", "吾評四劉牧，三豕而一龍。", "景升最可笑，接士滿郊宮。", "坐看故人子，低頭混耕農。", "平生慕西伯，對面失飛熊。", "阿琦去梯策，尚識智士功。", "誰云豚犬愚，頗復勝乃翁。"]}