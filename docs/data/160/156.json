{"author": "項安世", "period": "宋", "type": "诗", "title": "用韵爲席婿壽", "paragraphs": ["仲呂欲轉蕤賓宮，巽位未放離風通。", "世有大族傳伊嵩，天與峻秀包邙熊。", "生申降甫何穹崇，赤昴太白來虛空。", "星光嶽氣煜以充，聖罇賢斚醒復中。", "援琴大叫蒼梧風，呵斗插向南雲東。", "向來兩手超逢蒙，連取三鶚摧其衷。", "南宮作賦羞雷同，坐見瓦釜欺玲瓏。", "老驓迥立雌群雄，大花晚折王衆叢。", "不妨吾事日以隆，小待造物觀其終。", "良金美玉無不公，陽春白雪無不聰。", "琅函氈字書春功，繡韉羢坐開曉幪。", "我時一醉衰顔紅，但願玉貴甘冰窮。"]}