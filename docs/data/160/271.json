{"author": "項安世", "period": "宋", "type": "诗", "title": "再作", "paragraphs": ["遇物無汙潔，經林失盛衰。", "坐令磚似玉，立見髮如肌。", "烏化瑶池鶴，騅成石闕獅。", "傾都陳鷺翿，連野獵麑皮。", "山裹青螺髻，城張白鳳帷。", "佛宮迷鐵塔，御路翳金槌。", "旟旆紛斜整，駕鵝雜正奇。", "四絃穠李抹，三弄落梅吹。", "舊積新仍壓，前驅後更馳。", "舞狂寧俟拍，行亂不遵歧。", "揚布疑非我，何郎竟指誰。", "孔淄應不涅，墨素遂無悲。", "勇勢將門塞，纖形探隙窺。", "欹傾愁屋壁，踴躍羨童兒。", "蓋垤危翻甕，填坑駭擲卮。", "屐深知夜過，蹄淺認朝騎。", "凍合將平海，冰堅已實池。", "羲和光奪色，鳥雀命懸絲。", "後陣多難測，陰機遠莫涯。", "看雲方浩浩，望霽故遲遲。"]}