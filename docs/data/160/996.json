{"author": "項安世", "period": "宋", "type": "诗", "title": "送程道輝之廣濟", "paragraphs": ["昂昂天馬駒，志豈甘伏櫪。", "虓虓巖下虎，平生肯求食。", "可憐百鍊鋼，繞指化爲席。", "丈夫有不遇，此事今猶昔。", "程侯西南來，氣若朱絃直。", "寶劍光出爐，銛鋒凈如拭。", "蕭蕭萬里足，矯矯九秋翮。", "君看吳楚越，何處無行跡。", "歲晚賦歸來，天寒倦游役。", "海鶴願鷄栖，榆鳩困鵬翼。", "人間竟如此，使我三太息。", "雖然聊戲君，萬事多所歷。", "巧定不如癡，言真短于默。", "世路危山蹊，人情險矛戟。", "從來菱上刺，不若芡中實。", "但學幽冀推，穩爲郊廟璧。", "行矣無多言，此事君已識。", "冷暖今日知，勿受豪士惑。"]}