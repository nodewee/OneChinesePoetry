{"author": "項安世", "period": "宋", "type": "诗", "title": "送鄭尚書罷帥歸福州", "paragraphs": ["共惟漢從官，三仕屈吾指。", "前輩有鄭公，後來王趙耳。", "更生初去國，玉色欣共理。", "我時見一葉，已識秋風起。", "明年孔戣去，零落真復爾。", "王師凜孤鶴，獨叫青雲裏。", "下有萬伏弦，開雲看白雉。", "前年鄭公來，初論差可喜。", "謂當上聯璧，共舉漢綱紀。", "三年越山中，不使度此水。", "低頭用朱墨，得去真晚矣。", "况當少天官，風木赴淮涘。", "一時東都空，物理固如此。", "此行關世運，特可慰閭里。", "下有賢寓公，上有名刺史。", "想見閩父老，懽喜屐折齒。", "雖然廟朝舊，迹遠心自邇。", "公行見趙公，此語式舉似。", "有事當驛聞，毋忘漢天子。"]}