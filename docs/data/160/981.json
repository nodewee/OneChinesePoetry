{"author": "項安世", "period": "宋", "type": "诗", "title": "和總領陳大卿告老二十韻", "paragraphs": ["饑餐不願粱，渴飲不辭魯。", "我老乞吾身，無才固其所。", "豈有經世人，而當話高舉。", "朝爲一日留，暮有一日補。", "若令久其事，所補可勝數。", "周邦有憂嫠，漆室有嘯女。", "况居星月位，欲蹈烟霞侶。", "方今政和平，群彥日藻斧。", "稍稍起蒿萊，紛紛闖門戶。", "何嫌管蕭材，從事參井土。", "軍方徯喉命，民又惜基堵。", "通八十一難，調二十七齬。", "劬勞鴻赴澤，上下鵻尋栩。", "行行樂駰騏，役役悲兕虎。", "爲國充使臣，將身事人主。", "但憑心力去，肯用年華阻。", "不見密學翁，遺書耿如許。", "千林訪車材，九澤具舟樐。", "惟思起奔沉，詎說師稼圃。", "想公聞吾言，矍鑠還起舞。"]}