{"author": "項安世", "period": "宋", "type": "诗", "title": "大雨破塊而入書籍盡濕", "paragraphs": ["容齋先生楚樓北，案上文書似山積。", "夜來醉卧不知曉，驪龍翻空作戲劇。", "巽二顛狂助叫號，吹下銀河八千尺。", "阿香寤起推雲車，鐵鼓金輪吼空壁。", "先生鼻息正雷鳴，萬狀千聲驚不得。", "興闌無奈此生何，噴入寒窗弄文墨。", "海神推浪上蓬萊，天漢回波浸圭璧。", "蘇卿引水灌西周，柱下老君翻藏室。", "子美多應是水仙，遺稿猶罹耒陽厄。", "初疑漢室濫觴餘，又如高鳳堂中麥。", "兒童見者各心驚，先生笑罷吟肩側。", "秦火雖焚道不焚，唐舟縱溺文難溺。", "摸索枯腸問雨師，奈我胸中真六籍。"]}