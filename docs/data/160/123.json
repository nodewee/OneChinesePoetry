{"author": "項安世", "period": "宋", "type": "诗", "title": "次東坡雪詩十六韻三首  其一", "paragraphs": ["久從雲共商，稍與霰相和。", "初看稀可數，漸覺多難奈。", "如塵塞道起，似塊當空墮。", "練擣萬家砧，糠揚千廩簸。", "學舞勢僛僛，爭輝明瑳瑳。", "崑嶺玉成灰，閩溪茶出磨。", "瘠土總生腴，衡門亦堆貨。", "樵蘇带粉檐，芻稈如冰剉。", "朱轂化瑶車，華鞍變氈坐。", "兒看廢晨誦，犬走妨宵卧。", "漫天一遠近，蓋地均坎坷。", "改却松篁青，遮盡糞壤涴。", "獨有井成穿，惟餘江带破。", "處處作花衢，家家産鹽課。", "銀富不憂貧，米多寧患餓。", "比興豈無因，賤貧聊自賀。"]}