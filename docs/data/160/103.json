{"author": "項安世", "period": "宋", "type": "诗", "title": "答賀者", "paragraphs": ["自聞諸賢興，便謂我當出。", "親朋願其貴，賀者日盈室。", "雖感賀者情，奈此十年疾。", "平生萬事僞，獨有病是實。", "下床足攣圈，出戶膚憯慄。", "空懷魏牟心，未遇盧扁術。", "向來謂求己，那料見今日。", "幸逢世和平，吾願良已畢。", "諸賢致嘉靖，即與我身一。", "政恐我自爲，粗疎更難必。"]}