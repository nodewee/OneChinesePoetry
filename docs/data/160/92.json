{"author": "鄭伯英", "period": "宋", "type": "诗", "title": "放龜", "paragraphs": ["城中有四靈，麟鳳神龍龜。", "鳳翔兮千仞，麟兮不可羈。", "天用莫如龍，在在風雲隨。", "拙哉老督郵，何時列於斯。", "浪言蓮上巢，甘作牀下支。", "牀支木爲辱，刳剔良可悲。", "陂塘溢春水，爬沙闖晴曦。", "漁師捨網罟，掇取如拾遺。", "解甲伏碪砆，哀鳴極嗚咿。", "卜師更安忍，鑽灼無完肌。", "有身不自靈，昔聞今見之。", "百金出敝楮，駢首還清漪。", "千歲善保汝，左顧非我期。", "願言貽日者，吉凶訪藂蓍。"]}