{"author": "項安世", "period": "宋", "type": "诗", "title": "次韻當陽沈知縣送行", "paragraphs": ["爾行欲何之，觸熱官裏去。", "官今有何急，須爾不得住。", "借問年幾何，四十倏已暮。", "前途更如此，所著真幾屨。", "明廷集夔襄，古樂徧韶頀。", "獨吹牛背笛，焉往不得牾。", "但聞湘山好，藏室鎖烟霧。", "平生獨往夢，恍惚至其處。", "胡張骨已冷，學者半新故。", "誰能用師說，九守立堅戍。", "閒持一青笠，往喚洞庭渡。", "飛上祝融峯，晴雲擘輕絮。"]}