{"author": "項安世", "period": "宋", "type": "诗", "title": "次韻答胡季履二首  其一", "paragraphs": ["吾易不師房與雄，吾筴不占方與功。", "曰生一字有餘矣，萬有二千無隠爾。", "家人養火青楓前，過鼎一散成灰烟。", "泉亭長在麓之始，一止于山斯蹇矣。", "君不見坎離汲汲長相親，天淵混混無停雲。", "陳根已腐先復神，碩果未落心先人。", "心源翼翼城與缾，目光步步蘧而醒。", "得路至死行勿還，一簣自到天門山。", "不愁緝緝仍翻翻，偏我詐詐與姦姦。", "只愁衰惰忘躋攀，生意自斷它人難。", "公家此事最了了，萬仞峯頭看飛鳥。", "忽然憐我鸒鳩鷃雀之凡毛，傅以鵬翼何其高。"]}