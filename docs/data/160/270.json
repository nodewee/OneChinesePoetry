{"author": "項安世", "period": "宋", "type": "诗", "title": "臘月一日詠雪二十韻簡潘都幹", "paragraphs": ["忽見紛然墮，方驚甚矣衰。", "已拚蓬換鬢，其奈粟生肌。", "憶昔如黄犢，當軒塑白獅。", "踏模鞋透指，印貌面皴皮。", "衮作毬行地，團成燭照帷。", "簷冰充鐸振，盆凍當鉦搥。", "壯歲身仍健，邊城景又奇。", "高樓觀亂落，平野看橫吹。", "犬躍凌晨出，驄驕盡夜馳。", "三杯羞飲帳，百韻笑僵歧。", "往事今如夢，前歡竟是誰。", "非干爲客苦，不是罷官悲。", "溜響關門聽，階明映牖窺。", "探深時遣婢，嘬冷更防兒。", "喜婦添紅炭，娛親奉綠卮。", "不知戎幕出，何處蹇馿騎。", "上將分羔酒，諸軍擊鶩池。", "定須吟鐵甲，應不戀金絲。", "樵足鍾山頂，漁蓑淮水涯。", "金陵無限思，有底句來遲。"]}