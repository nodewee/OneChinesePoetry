{"author": "項安世", "period": "宋", "type": "诗", "title": "送張安撫", "paragraphs": ["蓬萊太守厭期會，歸結琳宮香火緣。", "路旁送者誰最切，之子佩衿青可憐。", "子兮請自曩時說，芹館就荒三十年。", "邇來窮悴更堪說，舍下鞠草厨無烟。", "市門小兒有虛籍，校官弟子無鳴絃。", "向來一辱聲掃地，倒九江水誰爲湔。", "守家故是補天手，斷鰲四足承高圓。", "小却盛之鑑湖上，施設次第看後先。", "下車百廢未及舉，冕服釋菜供聖賢。", "願從博士聽講說，歛容就席毋敢專。", "邦人始識蠹簡重，士子稍作青灰然。", "迂生欲舉折洗事，衆膽傍碎公加鞭。", "合八縣士一戰霸，百川之水皆東沿。", "鵠袍如山聲不震，秦望却立回清妍。", "紫衣金带朱兩轓，牙旗戟纛來翩翩。", "魯侯色笑有深愛，南公歎息無前傳。", "翠裯已覺夏室清，棐几更與秋窗便。", "日輸月給輩相望，餼牽竭矣公愈堅。", "坐令學者飽虀飯，不待先生求酒錢。", "風聲汎汎鄒魯上，意向往往嬴劉前。", "子兮如此衿佩何，半渡欲濟收吾船。", "季鷹家人故難料，歸興忽動秋風邊。", "若人固自泰山雨，詎肯作我稽山泉。", "轅高轍駛不可駐，哦以七字成長篇。", "庶幾太史聞我語，邂逅可作泮水編。"]}