{"author": "項安世", "period": "宋", "type": "诗", "title": "久旱得雨", "paragraphs": ["不羨二十四考中書令，不羨萬八千戶冠軍侯，千羨萬羨朝來雨。", "黄金白璧尚可求，去年大熟市無米。", "官船載使資他州，千艘萬艦日夜去。", "今年天旱始知憂，高田已逐黄埃化，湖田五月種未投。", "豈無飛車捲湖水，十日南風吹絕流。", "城郭村原百萬口，性命頃刻難爲留。", "如人奄奄氣欲斷，尚有微息出入三寸喉。", "天公亦有萬金藥，刀圭一試沉疴瘳。", "蔽藏赤日雲晻晻，呼吸凉氣風修修。", "雨聲未落人已快，便有生意還梧楸。", "夜深稍稍到竹屋，曉起涓涓行瓦溝。", "但看病草泫流血，想見羸秧新舉頭。", "兒童亦知一雨好，牽衣挽脛寬人愁。", "早禾已死不可救，晚禾未出猶堪收。", "天公有意憐赤子，願雨三日無少休。"]}