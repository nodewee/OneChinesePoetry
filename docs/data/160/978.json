{"author": "項安世", "period": "宋", "type": "诗", "title": "涉漢至隆中有感", "paragraphs": ["曉渡漢水陽，平川去如掌。", "春深風日老，雨後桑麻長。", "麥田渺無際，竹墅清可賞。", "家家傍林落，往往成族黨。", "溪頭浣紗女，十五自來往。", "我來三月暮，甚作二浙想。", "愛此重躊躇，凄然復悵惘。", "邊頭兵未動，農事日以廣。", "只今烽火地，開闢無曠壤。", "緬思生人情，本自樂安養。", "每遭我輩誤，遂使汝曹枉。", "承平未災變，北地極豐穰。", "中間一喪亂，殺戮同草莽。", "赤子亦何知，淪胥受漂蕩。", "搢紳欲辭罪，世道終安放。", "歌罷叫葛公，英靈歘來享。"]}