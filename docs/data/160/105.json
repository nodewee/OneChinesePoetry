{"author": "項安世", "period": "宋", "type": "诗", "title": "謝查元吉借示傃軒今是齋巢室三書", "paragraphs": ["堂堂傃軒翁，學古無不探。", "詁訓尊六經，文章妙瞿曇。", "大兒號今是，思若春波涵。", "最長作千百，時用經訓參。", "猶子號巢室，清甚寒泉甘。", "尤善賦五七，每于禪悅耽。", "各得一翁體，與翁名字三。", "我生在翁後，鶴化無留驂。", "今是亦已往，龍亡空故潭。", "猶能及巢室，朝暮聞其談。", "結交盡前輩，舊事多所諳。", "五斗驅我行，歸來哭空龕。", "故園但喬木，後生誰指南。", "今年四月尾，暑氣如焚惔。", "慇懃小巢室，浩蕩傾籝甔。", "併持三篋來，爲飽千里婪。", "倒海見珠瑇，連山閲楩楠。", "歛袵不知熱，醉心常自酣。", "門前日熇熇，門內風毿毿。", "清晨送書去，過午忽不堪。", "始悟歲方燠，雩祈遍精藍。", "誰能寫此書，長使雨我菴。"]}