{"author": "項安世", "period": "宋", "type": "诗", "title": "題張以道寒綠軒", "paragraphs": ["君家雪窗小溪曲，溪綠窗寒當家足。", "如何拋却老師兄，別向天隨參杞菊。", "杞經言暖不言寒，菊譜聞黄未聞綠。", "君從何許得此奇，定是雪窗三十六。", "金英浮蟻我無分，玉犬吠根人所逐。", "只殘雨葉與風枝，給與詩人當田祿。", "困將冷艷洗眵眼，饑把芳鮮楦雷腹。", "招邀朋友最宜茶，犒設妻兒聊當肉。", "和軒喫却人不爭，吐出新詩更清穆。", "時時夢把密州印，千步毬場宴賓屬。", "吟魂正作蝴蝶飛，靜繞珍叢嘬寒玉。", "覺來拊几一欣然，何必窮閻減華屋。"]}