{"author": "項安世", "period": "宋", "type": "诗", "title": "隆中次吳襄陽韻二首  其一", "paragraphs": ["葛公未易談，佳處當自曉。", "輕身託人主，歲晚那得保。", "哀哉楊德祖，所恨機太早。", "文若豈不遲，萬變要難了。", "書生法當驕，正懼此身小。", "空桑視湯幣，不博一介草。", "向來磻溪人，所願直鈎老。", "孔明平生志，豈必書江表。", "但從德翁游，時和司馬好。", "胸中管樂事，本自不足道。", "所以劉葛交，終焉契魚藻。", "舊時耕鑿地，千歲跡未掃。", "客來訪遺事，淚落日杲杲。", "岡頭雙白鷺，飛去何渺渺。"]}