{"author": "項安世", "period": "宋", "type": "诗", "title": "次東坡雪詩十六韻三首  其二", "paragraphs": ["雲來已三白，詩唱當再和。", "方無望其有，既有不可奈。", "方卑看成高，既高還易墮。", "婦言天雨米，安得箕可簸。", "兒言天雨玉，安得刀可瑳。", "粉厚婢思塗，麵粗僮欲磨。", "茗塵吾自啜，榆莢鄰俾貨。", "我馬玉山禾，饑甚睎可剉。", "我客金城氈，寒甚睎可坐。", "欲出無人蹤，且起復且卧。", "欲行無地皮，疑坎復疑坷。", "下鋪鵝肪璧，千里無點涴。", "上張狐腋裘，六合無罅破。", "仕者有遠謀，來年卜農課。", "貧者懷近憂，眼下不救餓。", "書生於其間，俯弔而仰賀。"]}