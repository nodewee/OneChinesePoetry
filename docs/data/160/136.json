{"author": "項安世", "period": "宋", "type": "诗", "title": "送李邕州", "paragraphs": ["一官全似飛鴻翼，不在天南即天北。", "朝辭白馬阿得脂，暮長蠻夷老夫國。", "不知廣源洞裏儂智高，何似仇池頂上楊難敵。", "傍人自歎吾自歌，靜處安身最長策。", "蝤蛑聞說背如黿，龍眼見來形似橘。", "桄榔之粉白于麵，椰子之泉甘勝蜜。", "婦能瀹餠兒啖果，翁自右浮還左執。", "天明坐衙將吏走，飯罷收廳烏鳥佚。", "人生如此亦何求，但媿君恩與民力。", "君不見江陵有叟白髭鬚，一榻十年穿兩膝。"]}