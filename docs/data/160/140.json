{"author": "項安世", "period": "宋", "type": "诗", "title": "舟中閲親舊書", "paragraphs": ["王稅官遺我一紙書，告我六十七灘名。", "舟人愛捷不愛穩，勸君勿盤官莫聽。", "曹先生遺我一紙書，四百餘字相丁寧。", "扶持世道貴深穩，切莫浪戰傾人城。", "兩書共作一書捲，一日十發手不停。", "口吟一字三太息，眼淚迸作黄流傾。", "我生三十有六歲，今年始別父母行。", "母兮恐我蹈天險，夢寐聽我盤灘聲。", "父兮恐我蹈人險，行坐勸我去寬平。", "二君此語誰告之，乃能得我父母情。", "從今座右置此紙，夜思晝讀當盤銘。"]}