{"author": "項安世", "period": "宋", "type": "诗", "title": "九月十日獨遊鍾山", "paragraphs": ["天時少佳日，人事多嬰懷。", "選勝難兩遇，卜征非一乖。", "平生夢鍾阜，一月榜秦淮。", "半世迹方近，三旬心始諧。", "允哲茲游艱，果諒此日佳。", "高秋凈平麓，暖景融陰崖。", "時丁酬酢暇，心適煩紆排。", "出郭玄筍輿，陟巘青芒鞋。", "誌塔湧重屋，竺水環方階。", "木末但塵壁，定林堆斷柴。", "誰爲好事者，尚丁雙詩牌。", "相見廊廟姿，騎馿渡松釵。", "玄思入秋骨，高情渺天涯。", "儻無經世迹，勝韵誰得偕。", "因觀夔禹難，始悟巢許儕。"]}