{"author": "程公許", "period": "宋", "type": "诗", "title": "謝新胥口監征趙立之", "paragraphs": ["魯壁嶧碑遠莫覩，艱哉河漢訊鼗鼓。", "披荒摸搭不厭多，繙閱端能助稽古。", "向來四壁風雨秋，誰遣彯纓羣玉府。", "終年骯髒甘謫墮，采采蒿菁不盈筥。", "豈無蠹簡供咀味，竟恨白石費烹煮。", "有來剝啄契襟期，明誠無乃同而祖。", "千金湊買不知惜，傾囊要我細摩撫。", "評書已愧老蕭翁，作歌况擬昌黎愈。", "臨池强自學點𪑮，效顰寧容避譏侮。", "隸畫聊從祖逖窺，篆體那與陽冰侶。", "拜嘉深恐傷廉甚，贈詩想更用心苦。", "擔夫爭道大娘舞，精思神悟失寒暑。", "銛鋒未易畫錐沙，拱璧暗投等黄土。", "羊棗共嗜能幾何，圓規寧免齟方矩。", "岷峨之陽一茅宇，門無雜賓况市賈。", "圓書悔不偕載行，瞻佇崇朝不能俯。", "遥憐兵火暗跌蕩，守護童僕何不武。", "辱君珍贈補闕亡，金薤龍梭粲可數。", "我不能捨我靈龜觀朶頤，炊烟不動睡味恰與破衲宜。", "殷盤周鼎愧君古人以相期，瓠壺呺然問字無一奇。", "試烹苦茗能來與我共商略，功名兒戲可須千字淮西碑。"]}