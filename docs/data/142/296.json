{"author": "程公許", "period": "宋", "type": "诗", "title": "人頭山肅謁石壁清源真君像", "paragraphs": ["人頭接劍門，濯濯危髻綰。", "一峰表獨立，層崖平若剷。", "有一偉丈夫，遠莫辨眉眼。", "異聞驗清源，奇質自天産。", "三生舊緣契，邂逅一笑莞。", "江流怒未平，父功子其僝。", "坐令老蛙縛，笑看離堆鏟。", "陸海擅兩川，利百倍灞滻。", "神聖杳難詰，事或載編簡。", "明德遠矣哉，椒漿酌盈琖。"]}