{"author": "程公許", "period": "宋", "type": "诗", "title": "餞秘書郎劉侯出守龍舒分韻得亭字", "paragraphs": ["皖伯疏封有故城，新堂猶寶李翺銘。", "三峰秀出塵區外，二水空流戰血腥。", "在昔建邦專地勢，祇今誤計寄沙汀。", "集鴻底處容棲宿，冠鶡何人稱使令。", "輪對適當三館彥，忠純能聳四聰聽。", "俄聞命綰邦侯組，應是名題御坐屏。", "地有險夷何可擇，事方艱棘不遑寧。", "扶持羸憊爲耕叟，收斂奸雄作戰丁。", "遺愛重尋朱邑廟，壯圖仍訪呂蒙亭。", "可能舊觀珠還浦，試拓新規刃發硎。", "少待烽烟清紫塞，却持筆橐侍彤庭。", "男兒莫作分携恨，勳業相期汗簡青。"]}