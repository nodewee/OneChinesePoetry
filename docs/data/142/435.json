{"author": "程公許", "period": "宋", "type": "诗", "title": "儲福觀謁唐玉真公主祠", "paragraphs": ["華萼樓前花冥冥，三郎雅知睦天倫。", "脂田恩厚脫屣輕，獨將泡影觀此身。", "碧瑶六六秀蜀岷，朝來鬰勃連夕曛，石壇虛呵存谷神。", "笳鼓驚散羯鼓春，兄來問信杳莫聞。", "瑶池宴酣歸未醒，千巖萬壑空烟雲。", "一念之差隔幾塵，蓬萊誰信有太真。", "平生我亦厭俗氛，秘籙曾受金闕君。", "玄機儻有三生因，不妨牧羊學初平。"]}