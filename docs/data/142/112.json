{"author": "岳珂", "period": "宋", "type": "诗", "title": "林文節紹聖日記前帖贊", "paragraphs": ["史本乎公，不厭於複。", "重觀紹聖以來之記述，初無及于鄭雍。", "非親札之具存，雖欲考之而孰從。", "如王誼李祉之實迹，徧考史錄，皆無預乎此案之中。", "酈保姓名，亦各不同。", "至于韓忠彥力諫興獄，直乞陛下且與含容。", "安燾面析章惇，以爲鄉風。", "此皆繫其人之大節，而金匱之汗青，皆泯泯于二人之忠。", "凡此帖紙之所具，以同時附會白帖子之人，猶能秉直以寫其衷。", "抑可以見人心之是非，本無所蔽蒙也。", "然于此時，凡六人者皆有所抗論，獨雍首尾噤然若不預者。", "佩玉端委，接武夔龍，又何其無一言之獻替，廣于四聰耶。", "迎合于始，循默于終，而迄不免于黨籍之歸，此枉道事人之所以不勝於直躬也。"]}