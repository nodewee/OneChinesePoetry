{"author": "岳珂", "period": "宋", "type": "诗", "title": "鄂忠武王出師疏帖贊", "paragraphs": ["於惟紹興，扶危支傾。", "揠校涖戎，不識一丁。", "先王奮呼，起自諸生。", "經通誼明，筆妙墨精。", "翠微之詩，五嶽之盟。", "祁陽整旅，東松紀行。", "蹟徧九州，氣凌三精。", "粵時出師，首茲抗旌。", "規模弗愆，忠憤莫攖。", "上心載嘉，奎章式形。", "謂朕何憂，惟爾責成。", "以百萬師，觀我甲兵。", "僅四十里，復我舊京。", "日郤陽侯，星隕中營。", "萇血遂碧，狐史漫青。", "天不誘衷，曷其底寧。", "傷哉離騷，坐此修能，冰鏤芷馨。", "惟帝鑒忠，惟人與誠。", "烈並褒鄂，志恢幽并。", "有奕龍跡，遹昭駿聲。", "遺墨既刊，大猷是經。", "對于廟祧，豈惟雲仍。"]}