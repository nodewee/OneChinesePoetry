{"author": "程公許", "period": "宋", "type": "诗", "title": "代壽安宣相", "paragraphs": ["帝祐炎圖合中興，風雲嘉會契千齡。", "石田旱暵須膏澤，蟄戶陰凝聳震霆。", "審象巖間同說命，絕韋聖處見羲經。", "立談解使梟羹爛，餘事能空兔窟腥。", "岌岌危機還奠枕，恢恢游刃發新硎。", "坐令含哺娛黄耈，忍使供徭困白丁。", "河带已知申漢誓，雲和聊復訪湘靈。", "歸來旌節華仁里，寄傲壺觴等大庭。", "天厭游氛侵上國，風傳飛羽警邊亭。", "汗顔何限指空血，膠柱誰云瑟可聽。", "斧鉞重開都督府，緌紳盛集小朝廷。", "白波坐壓風濤洶，黄紙恩濃雨露泠。", "重與蜀民司命脈，定知天陛渴儀形。", "着高何病棋難活，事定端如醉得醒。", "萬里車書寧久隔，三邊鼙鼓幾時停。", "西南屹立擎天柱，子午長驅建屋瓴。", "會見輿圖恢故境，便紆公衮坐頭廳。", "無窮壽福由忠赤，不朽功名付汗青。", "自笑此生同塞馬，若爲有幸列侯鯖。", "誦詩起爲蒼生賀，南極星環帝座星。"]}