{"author": "程公許", "period": "宋", "type": "诗", "title": "送崔吉甫外刺安康分韻得客字", "paragraphs": ["崔郎神駿如天馬兮來西極，霜蹄蹴踏汗流赤。", "不令長楸嘶風扈屬車，亦合交河涉冰摧敵魄。", "世無善御如王良，可能帖耳受鞭策。", "棧雲嵯峩漢江碧，一眼長淮天不隔。", "風寒幾處索調護，我有奇謀同藥石。", "囊書行萬里，三載京華客。", "浮雲黯黮一掃空，歸來雙劍翔鳬舄。", "行臺岌嶪立分鼎，叱咤風霆人辟易。", "文書曉夜來急急，吏衙事牘看山積。", "那知退食清心堂，萬卷敷床客滿席。", "落落一世誰憐才，令我推枕三太息。", "翺翔半刺頭欲雪，袖長奈何地褊迫。", "我聞安康坦途走洛師，內與荆襄梁益通血脈。", "軍興生聚計蕭條，嗷嗷悲鴻尚中澤。", "鼓鼙何日當罷警，濟時孰是良籌畫。", "薰風催熟崆峒麥，本根須人爲愛惜。", "志士慘淡意則同，摻袪况復念行役。", "君看老驥久伏櫪，一蹴千里如咫尺。", "醉歸爲君慨慷擊唾壺，天雞三叫東方白。"]}