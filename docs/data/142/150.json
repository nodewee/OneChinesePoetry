{"author": "岳珂", "period": "宋", "type": "诗", "title": "米元章臨右軍四帖贊", "paragraphs": ["東淮餉府供軍堂，壁有龕石鸞鵠翔。", "問之何石摹破羌，曾傍雲漢分天章，廷陵刻此侈寵光。", "後四十年猶煒煌，我持搨本謹毖藏。", "三年徙倚玩未央，客來袖出雲一張。", "曾染復古隃麋香，珠璣別出十九行。", "驚喜比並走且僵，摛華絢彩交相望。", "宛然並粲如英皇，幾年絕識高君王。", "尚取鑒定煩諸郎，半歸左畹半尚方。", "駕言駰隰留餘芳，今夕何夕獲干將。", "鏌鋣未睹龍已驤，吳侯攀髯歸帝鄉。", "秋虹挾月常貫窗，誰能籋雲開斗房。", "携書伴我老柴桑，要隨神物恢混茫，更斲此石封苔蒼。", "六丁雷電未可量，會見難起初平羊。"]}