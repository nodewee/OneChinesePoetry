{"author": "程公許", "period": "宋", "type": "诗", "title": "壽程使君和獲白鴈詩韻", "paragraphs": ["流膏千里喧笑聲，祥心萬丈南極星。", "祈年未了香火債，饌客肯汙刀鑊腥。", "此心與民同疴癢，出令可忍奔風霆。", "仙人飛來丹楓闕，俗眼詫見白鶴翎。", "蟻封縈策屈良御，牛軱輟刃煩庖丁。", "立談千仗環鐵甕，傾耳千行頒紫冥。", "雅知方寸厚培殖，未覺雙鬢輕飄零。", "馬蹄去踏東華塵，猿吟恐辜北山靈。", "賸將石田沃雨露，更爲嘉穀除蟊螟。", "寥寥宗風特扶起，懇懇善頌何丁寧。", "長生祕籙啟雲笈，紫府丹臺元不扃。"]}