{"author": "程公許", "period": "宋", "type": "诗", "title": "瀘水清", "paragraphs": ["瀘水清，瀘水之清如鏡平。", "蜀江西來流沄沄，內江胥命如逡巡。", "兩江合處聳百雉，表裏益梓巴夔分，如戶有限齒有唇。", "雲南與夜郎，甫隔東西鄰。", "山川之險守在人，武侯氣燄千古猶長存。", "有來范侯人中英，蜀國忠文之子孫，清姿勁氣排秋旻。", "立朝物望高縉紳，睥睨衆醉甘獨醒。", "烏臺縱好羞呈身，十年江海心朝廷。", "瀘水清，我歌慷慨君試聽。", "蜀東諸鎮瀘最重，范侯之來更覺一面如金城。", "東軍之驕昔所患，南詔之黠那易馴。", "我侯方寸澄止水，鎮以寡欲撫以誠。", "重門嚴柝夕烽冷，紫邏雜耕膏雨勻。", "七年逗遛不得去，邊民愛侯有如父母親。", "今年北邊羽書急，兩川夫調紛苛征。", "吏敲門，農輟耕，期限迫星火，頃刻那得停。", "黄金棄賣如土賤，楮幣翔踴餘貫緡。", "立談之頃富作貧，縣官忍復規其贏。", "五十六州洶洶如浪沸，獨有三瀘之江清復清。", "有客東州來，爲我委曲陳。", "范侯疇昔澹無累，貫朽之積本爲民。", "二分官與輸一分，一分猶恐民顰呻。", "軍儲糴本仍借給，少待秋熟寬作程，風和日晏江上村。", "老醉稚擁爭扶迎，吏呼何曾怒目瞠。", "只有提壺布穀日日喧曉晴，樂哉三瀘之國有如華胥與大庭。", "九重天遠呼不聞，侯忍棄我歸鄉枌。", "强敵游魂尚三秦，邊頭何時能撤屯。", "帑無羨帛粟空囷，將驕卒惰難使令。", "義徒星散自嘯聚，往往千百相爲羣。", "秋霖淫溢稼不登，仲冬虺虺雷鼓轟，我心隠思鼻酸辛。", "人情玩愒渾不悟，有才空使棲巖扃。", "我聞瀘民愛侯心不釋，祝侯壽考備福如忠文。", "侯雖潔身翫泉石，獨忍一息忘吾君。", "何時璽書自天下，詔侯起家朝紫清。", "扶持國論開太平，整頓宇宙驅妖氛。", "却學忠文挂冠神武門，筍輿野服歸游峨與岷。", "杜陵昔覽舂陵行，知元使君實國禎。", "悠悠千載缺嗣音，擊節爲侯歌斯文。", "瀘水清，瀘水清，采詩之官今何人，歌成肝膽空輪囷。"]}