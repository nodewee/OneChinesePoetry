{"author": "岳珂", "period": "宋", "type": "诗", "title": "鄂忠武王書簡帖贊", "paragraphs": ["昔李西平之在鳳翔，嘗以直道致主。", "慕魏鄭公，雖叔度之進言，猶毅然而不從。", "謂幸備于將相，詎愛身而苟容。", "猗歟先王，亦師文忠。", "凡引筆而行墨，皆刻志而比蹤。", "今觀碑刻之在天下，雖小大真行之異工，視此帖之所傳，蓋不約而皆同。", "然則有犯無隠，挺焉直躬。", "唾當道之豺狼，嬰九淵之神龍。", "蓋當心摹手追之時，已有之死不顧之遺風矣。"]}