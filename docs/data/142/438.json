{"author": "程公許", "period": "宋", "type": "诗", "title": "爲建平詹使君賦山泉", "paragraphs": ["秋風慄憀宋玉宅，湍波磕湧三閭祠。", "行人莫蚩我邦陋，離騷千古芳菲菲。", "使君玉立筍班上，得州如斗不薄之。", "冠峨切雲佩陸離，欲與二子論襟期。", "官居髣髴蓬島似，翠霧白雲山四圍。", "向來專情在巖壑，愛此線溜來逶迤。", "搜巖剔藪作幽事，便有一派銀河垂。", "釀泉爲酒旨且冽，環滁之樂同一時。", "有時痛飲挾騷讀，聲和泉石含餘悽。", "天涯有客倦行李，雲間小隊來追隨。", "窺公心源瑩澄徹，亦如此水涅不緇。", "里無追胥關薄征，峽山今是春臺熙。", "邦人恐公日邊在，誰卹我老字我蚩。", "何人勒銘泉上石，後千萬年甘棠詩。"]}