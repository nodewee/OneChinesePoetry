{"author": "程公許", "period": "宋", "type": "诗", "title": "勞農安德鎮古剎過句德華園二首  其二", "paragraphs": ["招提款松竹，古碣閲楷籀。", "惠然二友佳，共此一巵釂。", "扶携涉幽園，邂逅展遐眺。", "海棠飲未酣，芳檻破微笑。", "何如老桂叢，傲睨幾年少。", "清言愜襟期，轉首俄夕照。", "箯輿度杳靄，石梁穿窈窕。", "留連得奇賞，傲朗可無誚。", "聊憑一餉歡，緩我憂心悄。", "明知古難挽，嫌與俗同調。", "民勞儻得醫，氣脈猶可壽。"]}