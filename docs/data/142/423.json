{"author": "程公許", "period": "宋", "type": "诗", "title": "勞農安德鎮古剎過句德華園二首  其一", "paragraphs": ["青煒留中分，風日和且釅。", "冰綃熨遠空，雲錦織方甸。", "農政自古然，長官欲身勸。", "皤皤彼黄髮，懇懇余素念。", "胼胝無乃勞，推瀝不敢怨。", "文移窘星火，日夕靦顔面。", "所欣歲洊熟，况復江可堰。", "蒙袂奚自來，儲粟何以贍。", "瓣香企璇穹，徧界雨美膳。", "使民樂耕桑，爲國罷征戰。", "堯俗可盡封，嗚呼何日見。"]}