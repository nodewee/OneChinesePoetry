{"author": "程公許", "period": "宋", "type": "诗", "title": "和謝孟彝祕丞館中書懷", "paragraphs": ["虎頭一生信癡絕，虛名誤人可多竊。", "蕭踈白髮寧可貸，流浪紅塵幾時歇。", "三神山夐隔囂紛，衆君子聚瑩冰雪。", "麈犀時接寶唾香，玄關要待玉{𥫗氐}掣。", "緬懷元祐載賡唱，誰爲崇丘補亡缺。", "直廬竹帛不停披，酺池齋盂寧浪出。", "故都何在渺烟埃，湖山也自佳風月。", "擬結齊盟修故事，莫向深杯辭百罰。", "烝哉與我心事同，詩來可作成規揭。", "甚慙老醜强塗抹，得與嬋娟夸二八。", "靜思世故殊未艾，澒洞憂端不可掇。", "由來館殿育英髦，期爲朝家效絲髮。", "不然坐費玉帛招，奚異信手沙土撮。", "天閽何曾九關隔，愚慮或補萬分一。", "諸君信是廊廟具，老我已愧瓶罌溢。", "驚看淋漓灑巨軸，豈比呻吟點枯筆。", "吾儕立名要不朽，榮祿過眼才一瞥。", "從今朝謁得休暇，勿使文會多間闊。", "摩挲尊罍品書畫，上下古今商得失。", "乞歸早得隠林巖，誇與漁樵舊人說。"]}