{"author": "程公許", "period": "宋", "type": "诗", "title": "壽東師楊尚書", "paragraphs": ["去年拜公北定堂，中秋翫月喧絲簧。", "長風趣駕泝江艇，恨不初度𣂏一觴。", "轉頭玉鑑秋又滿，北定風景遥相望。", "寸心炯炯千里共，欲往從之川路長。", "五年爲帝屏南服，掃清塞塵爲樂鄉。", "盡捐歲糴爲丁壯，米斛二萬饒積倉。", "民無箕斂士宿飽，一面屹立如金湯。", "平安遥夜飛炬火，燕寢永晝凝清香。", "雅知烹鮮不可擾，豈無發硎善而藏。", "官閒選勝極曠奧，天巧爲公時雨暘。", "五峰講席環子佩，北巖布金開道場。", "要將名教植根本，參以佛法芟莠稂。", "君不見海觀烟濤碧萬頃，衛公心眼周八荒。", "又不見開福浮屠玉千尺，給事願力同覺皇。", "得如我公志淑艾，未許二老相頡頏。", "眇然人物殊乏使，鼎來事會那可常。", "維北有斗天喉舌，乃作福星私一方。", "何不喚歸坐巖廊，五色線補舜衣裳。", "拓開賢路舊荆棘，勿遣旄頭森角芒。", "腐儒憂世心慷慨，百未一成鬢蒼浪。", "公憐不麾客倚牆，肯借齒頰加雌黄。", "頌言我豈知己私，民亦勞止須小康。", "岐山之顛豈無巢鳳凰，何時口銜瑞圖飛高岡。", "我亦刷翅相從千仞翔，引吭一聲鳴朝陽，請賦卷阿之詩之九章。"]}