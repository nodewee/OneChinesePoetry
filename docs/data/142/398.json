{"author": "程公許", "period": "宋", "type": "诗", "title": "代上夔帥丁文伯", "paragraphs": ["璧月行素空，流魄寒潭水。", "水非與月期，月豈待濯洗。", "天光發於定，妙契元一理。", "士生無南北，樂在相知心。", "同行不同調，有如辰與參。", "一言針芥投，山水皆知音。", "畏齋天下士，執鞭愧我後。", "當時儉府蓮，最說庾公秀。", "十年一欠伸，西樓黯回首。", "油幢古夔子，鎖棘外南宮。", "寶鑑貯英裁，氈筆題至公。", "訊舊一以悽，浩蕩華表風。", "宇縣莽烟塵，人物嘆今眇。", "蘭芷閟其芳，所御或荼蓼。", "隠思不遑寐，令我憂心悄。", "古今幾枰棋，勝敗無常形。", "世豈欠國手，一著何可輕。", "但恐當局迷，渠知死可生。", "向來一寸心，行世幾濩落。", "矯性動有妨，幽思誰與豁。", "爲君歌慨慷，長風起天末。"]}