{"author": "程公許", "period": "宋", "type": "诗", "title": "擬九頌  其二", "paragraphs": ["馳余馬兮南北，慨永懷兮故國。", "豈喬木兮吾敬，繄世臣兮取則。", "許史兮金張，煜煜兮煌煌。", "薰天兮富貴，達觀兮粃糠。", "水有源兮木有本，傳不傳兮天若吝。", "彼高密兮崇門，後何稱兮子孫。", "維指李兮蟠根，光萬丈兮斯文。", "父子兮昆弟，面命兮叮嚀。", "闖戶兮車不停軌，滿堂兮烜朱與紫。", "顧所重兮未然，寧以彼兮易此。", "佩禮義兮服詩書，保厥美兮久不渝。", "百世兮嗣守，張赫奕兮吾閭。", "守一經兮範金石，寧鄭公兮專通儒。"]}