{"author": "程公許", "period": "宋", "type": "诗", "title": "上曹憲使五十韻", "paragraphs": ["驥不稱其力，文當與德兼。", "褊能多悻悻，小器或惉惉。", "行世吾誰與，窺公意自厭。", "秉心溫以恪，植操靜而廉。", "信矣天資媺，加之學力漸。", "巖巖疑壁立，灧灧乃淵潛。", "李杜波瀾闊，黄陳律令嚴。", "鏗鈜諧律呂，璀璨溢緗縑。", "振采賢關闢，疏榮物議僉。", "董帷終日下，戴席幾重添。", "江漢荆之望，龜蒙魯所瞻。", "鷁飛俄引却，蝶夢一何恬。", "萬里紆朱紱，孤峰對白鹽。", "清吟憑月檻，長嘯倚風簷。", "偶過伊川洞，高褰刺史襜。", "簡寬疏訟缿，惻怛到窮閻。", "治行流江海，除書降陛廉。", "六條頒屬部，五聽察蒼黔。", "紫塞塵方暗，紅巾黨未殲。", "人情彌震洶，鄰境倍危阽。", "所恃福星照，能令妖焰熸。", "民皆欣抃手，公亦笑掀髯。", "鳳綍搜才切，驪珠信手拈。", "春雷掀舊蟄，秋月吐新蟾。", "平似衡加石，明如鏡出奩。", "薦賢應受賞，端策不須占。", "世路吁猶梗，宸衷祇自惔。", "飛書星較速，多壘日相覘。", "曀霧中原慘，何時聖化霑。", "廟謀須謹密，人意惡猜嫌。", "裘葛如無定，膏肓豈易砭。", "內須和鼎鉉，外亦倚珠鈐。", "頃者益謀帥，胡然心執謙。", "有才空置散，蓄憤可能忺。", "人物何其眇，公朝忌者憸。", "幾曾明察察，競作息奄奄。", "我自芻蕘侶，情酣筍蕨甜。", "輟耕憐觳觫，貪餌强喁噞。", "昔戀龜頭縮，今愁馬口箝。", "何階羣玉府，入手萬牙籤。", "憔悴投林翼，蹣跚上竹鮎。", "自窺談屑璨，屢詫筆鋒銛。", "愧甚享金帚，慙如倚玉蒹。", "素懷長北闕，流景恐西崦。", "天久思平治，公當贊景炎。", "入應扶紫極，出則擁朱綅。", "謀必先康濟，才宜拔滯淹。", "豈聞春發育，而間物洪纖。", "執御心無斁，題詩筆欠尖。", "清波一引手，濁水脫膠粘。"]}