{"author": "程公許", "period": "宋", "type": "诗", "title": "送安少愚下第東歸", "paragraphs": ["去年遊凌雲，傳觀一篇書。", "問客誰所作，作者安少愚。", "少愚賓城人，萬里走東吳。", "憫俗日搶攘，正途欲荒蕪。", "磊塊不能平，憂憤何當攄。", "推枕一長歎，落筆萬字餘。", "才難繆取舍，政棼費爬梳。", "國讎不可忘，儲德要力扶。", "肝膈無留藏，首末詳繹鋪。", "吾豈貪狥名，致主於唐虞。", "書成詣匭投，甘心斧鉞誅。", "九天隔雲雨，萬目爭睢盱。", "聖恩不忍殺，放使歸田廬。", "我心日起敬，未見長欷歔。", "今年科詔頒，君來試成都。", "邂逅忽傾蓋，名下信不虛。", "貌不踰中人，若爲膽滿軀。", "革囊三尺劍，束書一蹇馿。", "蹙頞談世事，抵掌嗤俗儒。", "慨慷三策陳，傲睨衆口諛。", "諸公眼如月，誰遣紫奪朱。", "少愚囅然笑，得失毫髮如。", "行止諒由天，通塞何關渠。", "歸歟三間茅，搜我萬卷儲。", "抱膝梁父吟，曲肱味道腴。", "雅志期古人，昂昂千里駒。", "安能徇衆兆，汎汎水中鳬。", "今晨忽叩門，謁我摻執袪。", "劇談重激昂，欲去仍踟躕。", "時俗競佻巧，捷徑爭馳趨。", "悅耳或爲忠，仕道寧免迂。", "啗以鼎食味，誘以蛾眉姝。", "煌煌萬釘饒，翼翼潭府居。", "衆醉日以酣，獨立誰爲徒。", "世豈有巢由，甘受泥滓汙。", "或俛首州縣，或遁跡樵漁。", "顧謂今乏材，毋乃幾厚誣。", "失計如我輩，苟爲五斗驅。", "有志困風塵，浮沉非故吾。", "思昔新法行，士有鄭介夫。", "斥監安上門，憤世膽氣粗。", "一朝勾驛傳，奏疏列畫圖。", "天子惻然感，民力幾少蘇。", "九原凜如生，千載足起予。", "荆舒最護短，植黨盤要途。", "如何職冗賤，九關許叫呼。", "偪仄復偪仄，視今良可吁。", "喧然衆楚咻，甘作嬴秦拘。", "所以見君子，羞汗如隕珠。", "牛驥不同皁，雞鳳寧同笯。", "要當操此心，聖賢爲範模。", "借問蘭玉棄，如何蕭艾敷。", "詩成爲君歌，臨風怳喑嗚。", "向來清廟瑟，忍濫齊門竽。"]}