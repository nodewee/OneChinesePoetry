{"author": "程公許", "period": "宋", "type": "诗", "title": "明禋進戒詩", "paragraphs": ["於赫圓宰，視聽自民。", "惟聖能饗，非德莫親。", "乃眷炎宋，受命以仁。", "十有三葉，涵海毓春。", "德厚流光，施及吾君。", "歷數有歸，兆協大橫。", "性篤孝恭，天縱睿神。", "思皇帝統，積累艱勤。", "譬彼菑田，是播是耘。", "遺大朕躬，曷其敢寧。", "嗣訓九年，端拱嚴宸。", "權綱復歸，如日宣精。", "姦憸投荒，耆哲揚廷。", "與物更始，三載惟寅。", "宗祀戒期，歷吉中辛。", "孚號萬方，以肅先庚。", "飭我玉幣，潔我粢盛。", "秋霖淫泆，俄浹六旬。", "法宮祗懼，虔祈百靈。", "爐沉未燼，如谷應聲。", "飈籟號起，霧祲歛昏。", "凡百執事，肄習彬彬。", "戊辰齋居，彌竭精純。", "昧旦盛服，天仗肅陳。", "爰趨殊庭，溯瞻九閎。", "眷我道祖，凝神窈冥。", "濬發靈源，流福無垠。", "旋蹕清廟，感惻蒿焄。", "端冕對越，秉心著存。", "暨入禰室，有涕其零。", "僾若有見，愾如有聞。", "景緯陸離，瑞靄輪囷。", "乃備法駕，玉軑金輪。", "蒼龍載驅，和鸞鏘鳴。", "黄纛晅晝，翠蕤梢雲。", "還復齋寢，以須肇禋。", "重屋啟邃，八牖徹扃。", "秸席純敷，蠟炬交熒。", "金石森列，豆籩苾芬。", "有雨其𩃎，激電震霆。", "先事以戒，升奠而停。", "皇心益祗，惕若持盈。", "上帝降鑒，富媼式憑。", "二后嚴配，五帝侍軒。", "陛級陟降，食飲樂欣。", "禮儀既備，廷列九賓。", "宣旨輟賀，免御端門。", "天降威靈，寧不震驚。", "省咎宸扆，肆眚八紘。", "相古肆祀，酒冽牡騂。", "託物薦忱，惟德之馨。", "玉带之圖，奉高所營。", "蓋第圜水，入自崑崙。", "辯說踳駁，舛厥本源。", "若稽皇祐，裁自帝尊。", "合祛參侑，不凟不煩。", "維時泰和，穆穆迓衡。", "尚勞聖慮，抑加鴻名。", "制詔辠己，千古日星。", "其在於今，履運艱屯。", "經躔錯度，水旱洊臻。", "寇盜虔劉，公私窶貧。", "國論轇轕，政條放紛。", "所宜急急，補壞支傾。", "皇帝明哲，問學日新。", "夔夔翼翼，是究是詢。", "廣內九重，方丈八珍。", "采翠眩轉，尊罍溢醇。", "皇情泊然，堯采若顰。", "沓來封章，敷列典墳。", "旰不遑食，坐或達晨。", "雖躬其劬，未凝厥勳。", "因饗而思，咎證之頻。", "天誘帝衷，躋之乾淳。", "天啟神斷，旋乾轉坤。", "抵龜蔽志，敭號列紳。", "若古有訓，股肱惟人。", "進退以禮，艱哉選掄。", "匪余則私，弛弛必更。", "皤皤一老，爲世重輕。", "毋徐其驅，擾我心旌。", "奚蠹莫理，奚墜莫撐。", "孰枉而陟，孰賢而湮。", "孰道之同，而返丘園。", "遲汝之來，秉我化鈞。", "莫莫葛藟，芘其本根。", "有來贊祼，麟趾振振。", "時庸展親，金帛脤膰。", "慨昔急難，在原脊令。", "豈不爾矜，義或奪恩。", "盍考故實，以厚人倫。", "言路之闢，公論以信。", "誰窒其來，歲久積堙。", "亦既疏瀹，源清則亨。", "毋厭其鯁，而其佞言。", "藥石我愛，醪醴我醒。", "好惡之岐，治忽以分。", "民亦勞止，魴尾其赬。", "託之守宰，爾撫爾循。", "邊以警聞，皇皇算緡。", "吏緣爲姦，星火急征。", "慨彼嘉殖，耗於螣螟。", "戢貪禁苛，前令蓋申。", "祁祁中原，百年荆榛。", "天狼耀芒，較昔則獰。", "摲我邊關，殲我邊氓。", "汔可小休，亦人之情。", "儻得少暇，修其政刑。", "毋寧翫愒，以縱鯨吞。", "維是四端，急甚救焚。", "天何言哉，警戒諄諄。", "仁愛之心，與父母均。", "皇帝曰咨，爾公爾卿。", "其左右我，以經以綸。", "鼎雉申儆，中興有殷。", "雲漢懼災，王化復行。", "維思無邪，負扆有銘。", "敢不參倚，日省吾身。", "我闕汝規，毋我逢迎。", "淵冰虎尾，始終一誠。", "神示神考，寧不我聽。", "百臣司蕝，虔恭駿奔。", "跪誦祝冊，如帝其聆。", "式稽周頌，進戒九閽。", "敬之敬之，毋圯於成。", "海深岳崇，不廢涓塵。", "圖易於艱，渝險而平。", "天錫帝壽，如古大椿。", "天祚景運，萬億子孫。", "臣雖不敏，知力於文。", "泚筆以俟，矢歌維清。"]}