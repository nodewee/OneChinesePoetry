{"author": "岳珂", "period": "宋", "type": "诗", "title": "朱文公離騷經贊", "paragraphs": ["偉茲帖之奇瑰兮，羌筆力之有神。", "走緘縢之來詔兮，並垂棘而足珍。", "從鯉庭而載求兮，得陳亢之異聞。", "書三閭之孤忠兮，將爭光兮儀鄰。", "予嘗竊寘疑兮，謂意或有在也。", "方淳熙之繼明兮，德如天其大也。", "挈道統而在上兮，固無嫉邪之害也。", "先生之溯伊濂兮，又非沅湘之派也。", "寓物以寫興兮，自前世以固然。", "豈先生之適正兮，乃獨取于沉淵。", "行或過乎中庸兮，雖爲法而不可。", "其忠君愛國之誠兮，亦不虞乎後日之禍。", "彼不學兮，周公仲尼。", "知莊士與醇儒兮，或羞稱之。", "律風雅之末流兮，若未免于或變。", "使交有所發兮，亦足以迪天性民彝之善。", "以今日之書兮，固非出于感時。", "則異時之集注兮，亦何病乎俗人之悕。", "原屈原之心兮，宗國之楚。", "作春秋兮，固安在乎黜周而王魯。", "先儒之心兮，百聖之矩。", "藏此帖兮，昭于今古。"]}