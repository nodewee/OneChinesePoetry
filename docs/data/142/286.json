{"author": "程公許", "period": "宋", "type": "诗", "title": "安人趙氏哀詞", "paragraphs": ["商飈之蕭瑟兮，百草莽其披離。", "何深林之敷蕙兮，藹芳華其不虧。", "物有生而專媺兮，豈伊人而不然。", "閴濬房其窈窕兮，非從夫將孰稱賢。", "媚璇源之駛瀏兮，四僊之峰其𡽱嶪。", "衮衣藹其碩膚兮，笄珈配之煒曄。", "有齋季女淑且明兮，天作之對奚苟求。", "懿玉屏之有孫兮，嗣寬閒之潔修。", "面嘉命其必敬戒兮，庶幾君子之好逑。", "歌福履之將兮，詠室家之宜。", "敝屣珠玉吾何有兮，佩禮義而服書詩。", "顧俗好之騖榮兮，得則盈而失則沮。", "媺君子其獨不羣兮，期百歲而偕處。", "夫何孤鸞一朝而舞鏡兮，悼亡賦而鬢霜。", "念天秩之有典兮，幽明離隔其忍忘。", "冷辟邪而燼絕兮，疊旁行其蛛蟊。", "耿松岡之夜月兮，尚欣欣以從舅姑之遊。", "悼人命其孰司兮，參大衍其非夭。", "信流芳之未沫兮，豈獨華髮而曰壽。", "苟天理之可恃兮，君子之步其丹霄。", "湯沐大國日可冀兮，尚足慰芳魂於一丘。"]}