{"author": "岳珂", "period": "宋", "type": "诗", "title": "蘇文忠羅漢偈帖贊", "paragraphs": ["佛法離住相，色相本非實。", "云何阿羅漢，可以色相求。", "居士宰官身，祇園夙親近。", "會發宏願深，現此廣長舌。", "于後像法世，讚歎說偈言。", "筆力涵虛空，三昧出胸臆。", "撞開癡愚網，透出大千界。", "我昔睹殊勝，會聞諸佛說。", "以音聲求我，不能見如來。", "偈語復云何，能離音聲見。", "今當解佛意，一切有爲法。", "非偈亦非贊，應作如此觀。"]}