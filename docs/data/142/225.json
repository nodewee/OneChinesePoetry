{"author": "岳珂", "period": "宋", "type": "诗", "title": "陳文正黄庭帖贊", "paragraphs": ["隆興聖主臨盛朝，元臣堂堂冠蟬貂。", "鎮撫百度服天驕，九鼎安固屹莫摇。", "凜然遺墨松後凋，美錦不裼璞不雕。", "百年攸熺均童妖，惜我喬木屈艾蕭。", "圍棋賭墅意自消，後來偉蹟何岧嶢。", "我來郿塢鳥焚巢，乃見拱璧污脂膋。", "卷藏再拜刻琰瑶，百花藩溷隨飄飄。", "願續洛譜從午橋，不問處所知春饒。"]}