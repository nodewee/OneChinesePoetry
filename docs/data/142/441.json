{"author": "程公許", "period": "宋", "type": "诗", "title": "喜雨上使君", "paragraphs": ["塞垣昏昏纏殺氣，春陽暵旱慘如燬。", "老蛟熟睡呼不起，暴尪鞭巫徒爲耳。", "雲將族兮俄披靡，飛廉之怒誰或使。", "綿州刺史亦勞止，寢不遑安食不旨。", "瀝膽濡毫肝作紙，封章夜訴天尺咫。", "電幟簸紅雷虺虺，一篩時有萬絲委。", "旬浹頻占垤封蟻，半夜流膏活千里。", "瓦溝佳聲密飄灑，簫韶九奏未堪擬。", "焦卷一朝有生意，夢魚之占立可俟。", "中原格鬭何時已，軍儲急須問庚癸。", "剝膚駸駸幾及髓，國脈所寄將奚恃。", "腐儒流浪半環水，月蠹太倉三斛米。", "干時無策顙有泚，况忍懶書酣晝寐。", "知元道州漢良吏，可無長歌爲志喜。", "北風漲塵目易瞇，安得天河一湔洗。", "豐年高廩萬億秭，重見周道平如砥。"]}