{"author": "程公許", "period": "宋", "type": "诗", "title": "代壽李參預鴈湖先生五十韻", "paragraphs": ["仙李蟬嫣系緒長，丹崖譜牒自曹王。", "滔滔江漢流波漫，濯濯芝蘭奕葉芳。", "陵井已偕儒術顯，巽巖尤擅史才良。", "榆枌倍借千鈞重，閥閲高騰萬丈光。", "在昔五之皆瑞晉，祇今三薛共推唐。", "何人說似公初誕，趺坐從來見未嘗。", "不是老聃鍾瑞異，也應太白減精芒。", "直從上界飄霞佩，來向塵寰艷織襄。", "疑夢無因嗤衛玠，問炊不餡比元方。", "鯉庭早熟蘭膏讀，蟾窟濃分桂子香。", "秘館繙書推博洽，著庭紬史極精詳。", "歸來兩郡驅紅旆，還入修門荷紫囊。", "議禮挽回周典制，代言直似漢文章。", "一朝誰作兵端啟，萬里應勞使指將。", "射鴈子卿歸亦幸，棄豚竇憲勢方張。", "披肝九陛獰羣吠，回首三邊已戰場。", "妙選何心榮寵利，扶顛有意爲周防。", "事難忍作抽身計，幾密方明疾惡腸。", "鸞鳳得朋應漸集，鴟鴞鎩羽可能翔。", "魚頭熟念衣寬带，虎士歡趨氣涌湯。", "詔下九天銜袖滿，人知二府畫謀臧。", "古來所貴真儒用，天定何憂敵國强。", "刑典已先明兩觀，和盟便許復侵疆。", "論功自合專台席，讒口胡爲弄巧簧。", "三載峨峰聽鶴唳，九年里社祗龜藏。", "疎疎竹色橫青瑣，灧灧湖光映畫廊。", "曉案聖經研藴奧，夜窗古史閲興亡。", "烟霞雅趣疑成痼，風雨清吟樂對床。", "誰遣白駒歌逸豫，未應綠野久徜徉。", "情知蕭艾糅芳澤，手藝衡蘭儲糗糧。", "擬輔皇輿休僨軸，莫令中道嘆無航。", "新銜寵自乾坤施，繼廩恩疏雨露瀼。", "公論在人元不泯，精忠報國諒難忘。", "慨思周道憂如擣，常恐豳風怨缺斨。", "九世陵園無復理，百年玉帛不能償。", "鸞旂龍馭猶西浙，貂帽狐裘滿大梁。", "休怪窮猿能倔强，且防新羯重披猖。", "夢疑謝駕遊春墅，望渴商霖澤旱秧。", "借問孤舟橫野渡，誰爲一柱屹明堂。", "會看馬首遮于叟，併遣籌帷出子房。", "勤恤民心延命脉，精搜人物整朝綱。", "國威久憤寧終屈，事會時來豈有常。", "決眥三階明象緯，爲渠一矢殞天狼。", "日高宮線初添繡，霧滃門弧記設桑。", "盛事滿堂皆象服，榮觀三壽簇霞觴。", "擬將善頌祈周斗，空有遐思戀孔牆。", "期與八荒開壽域，也榮枯枿舞春陽。", "詩書澤厚床堆笏，竹帛勳高繡織裳。", "與國同休山若礪，錫公難老壽如岡。", "丹成却結喬松侶，駕鶴三清樂未央。"]}