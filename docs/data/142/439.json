{"author": "程公許", "period": "宋", "type": "诗", "title": "和南風歌", "paragraphs": ["華清舞徹霓裳散，五音繁會宵達旦。", "人間何限失意人，西商凄切離騷亂。", "我所思兮在東周，小雅盡廢心之憂。", "更堪羌調日嘈雜，徑欲洗耳寒江流。", "那君十指含清風，家無卓錐心願豐。", "仙翁賞音那易得，水流益濬山益崇。", "疲氓望翁起憔悴，蒲輪加璧幸可致。", "請君抱琴往從之，解慍阜財皇有意。"]}