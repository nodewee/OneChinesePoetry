{"author": "岳珂", "period": "宋", "type": "诗", "title": "呂居仁瞻仰收召二帖贊", "paragraphs": ["呂氏一門，我朝韋平。", "衣冠既南，孰爲典型。", "猗歟北扉，翰墨騰英。", "難進之風，藹于心聲。", "其進維何，風雷隠砰。", "賤霸尊王，萬古作程。", "天將開之，以豁聵盲。", "孰遏其萌，維盜實憎。", "觀公初心，何止懲羹。", "親朋斯升，方喜彙征。", "私書之詒，猶欲却行。", "豈願空言，與乳臭爭。", "道之將宏，非人所能。", "俯首事讎，衆方若酲。", "詎知禍胎，自漢公卿。", "淪胥一談，大呂爲輕。", "綸音一頒，四海竦聆。", "臧宮鳴劍，賈誼請纓。", "書下奉天，已識中興。", "曲筆誰歟，反肆譏評。", "陰險何知，雲收霧明。", "公帖初獲，我心未寧。", "謂彼噂沓，臆度以情。", "是或鼠腐，猶疑鴻冥。", "既見公書，懇懇至誠。", "視彼儻來，雖寵若驚。", "肯以王言，屈于奸朋。", "公義既昭，公論既明。", "迨今百年，猶歉混并。", "時歟數歟，迄莫我聽。", "公帖雲烟，公心日星。", "彼犬之狺，何吠非形。", "天澄氣清，修竹蘭亭。", "閲此帖焉，對于汗青。"]}