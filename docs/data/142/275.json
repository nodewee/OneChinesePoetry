{"author": "程公許", "period": "宋", "type": "诗", "title": "述九頌  其二", "paragraphs": ["岷山兮五嶽丈人，大江兮四瀆之尊。", "羌鬰積兮佳氣，固人物兮載英。", "環兩川兮千里，何江鄉兮專媺。", "匯千頃兮玻瓈，龍與鶴兮集止。", "山之隠者聃耳孫，子正見兮楊氏女。", "乘汎景兮軼罡風，藹僊蹤兮山之趾。", "稟帝命兮叢霄，聊世人兮游戲。", "五男子兮翹英，今嶢嶢兮鼎峙。", "彼談遷兮世史官，悵有歉兮晜及季。", "真人兮高翔，盼塵寰兮粃糠。", "憫俗兮惛瞀，蹇余佩兮熒煌。", "老翁泉兮龍鶴之雲，前蘇後李兮藹芳馨。", "岷可礪兮江可竭，不可沫兮英與靈。"]}