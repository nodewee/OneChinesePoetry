{"author": "程公許", "period": "宋", "type": "诗", "title": "和小阮沇感時韻", "paragraphs": ["豆籩列炙凌丘垤，有酒如澠旨且洌。", "得似年豐世小康，漁樵結社談蜚屑。", "畏途羊腸徧宇縣，二十年間行未徹。", "憂時無力爲支撐，問計商顔未能决。", "頻年水旱釀災眚，况復刀兵值空劫。", "剜瘡補肉不遑恤，椎膚瀝髓供一切。", "詩歌碩鼠想樂郊，澤自無魚可堪竭。", "何時天狼隕芒焰，盡驅狐兔縶故穴。", "危機欲濟重坎陷，暴征須戢猛火烈。", "所期世路靜風塵，甘隠瓜疇耘露瓞。", "阿咸年少知激昂，勉法前修立功業。"]}