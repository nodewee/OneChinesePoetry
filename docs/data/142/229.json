{"author": "岳珂", "period": "宋", "type": "诗", "title": "虞忠肅萬里帖贊", "paragraphs": ["方長鯨之干誅，駭百川之騰浪。", "撼坤軸其欲裂，有雍公之忠壯。", "策數船之奇勳，射天狼于北向。", "既旄頭之夜殞，窘紛披而投仗。", "歎微管其左衽，曾垂褒于素王。", "凜百年而若存，耿英氣于江上。", "攬遺帖以在手，並風雲而獻壯。", "斂胸中之倔奇，爲筆下之豪放。", "念舊交于漕輓，寓執訊之還往。", "慨寶傳之至今，猶足慰夫馳想。", "予嘗考史牒之終始，論餘功于翼亮。", "觀其位上宰以秉成，猶未忘大義之獨唱。", "謂取秦而下燕，可拊背而扼吭。", "軒墀靡慕于金鉉，節斧乃頒于玉帳。", "當王業溺于積安之久，而人心頓有振起之望。", "迨時數之未偶，墜妖星于五丈。", "故議者不見于異時之所就，而得以寘疑于當日之自將。", "何鴆毒之難瘳，本亡秦之蠱喪。", "嗟群情習見于苟且，宜隻手莫支于締創。", "予所以抱遺槧于五紀，悼成心于一相。", "既什襲以致其尊慕，又三歎而繼之惆悵也。"]}