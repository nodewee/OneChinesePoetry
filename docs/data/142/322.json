{"author": "程公許", "period": "宋", "type": "诗", "title": "贈修水黄君子行", "paragraphs": ["雨潤莘野犁，水給漢陰甕。", "一爲大烹鼎，玉食此焉供。", "一如朽木偶，肯受關索弄。", "顯晦勢則然，達觀等一夢。", "可憐蓬甕生，萬卷皆成誦。", "靜退一何勇，本不借慫慂。", "使孔孟復起，必能與折衷。", "世道日以隘，古心誰與共。", "君家太史公，以文瑞吾宋。", "崛奇莊騷語，雅淡商周頌。", "學力探窅深，天巧妙機綜。", "風流被諸孫，璆琳富包貢。", "若若綬滿朝，傱傱清燕奉。", "那知一畝宮，有士苦吟諷。", "寐語甘自怡，經綸付時棟。", "伊余曩在列，竊自恥陰拱。", "斥去職蕃宣，翫愒糜廩俸。", "何階繆推激，爲我破愚憃。", "由唐及國朝，作者亦已衆。", "元氣所融會，諒亦勞藝種。", "苦心欲其工，何者適於用。", "當知正始音，若睹治世鳳。", "覽輝千仞岡，一洗羣目瞢。", "諛聞我自知，可能相引重。", "乞閒會得請，敢覬百錢送。", "假道願款門，單車屏徒從。", "不妨蒿藋逕，容我於二仲。", "秋風來有期，心旌轉飛動。"]}