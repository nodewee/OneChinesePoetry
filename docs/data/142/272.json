{"author": "程公許", "period": "宋", "type": "诗", "title": "擬九頌  其八", "paragraphs": ["東方兮煌煌，烜吾目兮晨光。", "耳翰音兮三唱，屏羣英兮遠藏。", "攬衣兮起起，危檻兮徙倚。", "寧餐華兮學僊，何炙背兮誇美。", "衆鼾睡兮昏莫知，我心惻兮獨徘徊。", "胡羲馭兮不少尼，恐君行兮迫崦嵫。", "晞余髮兮扶桑，騁余乘兮暘谷。", "翫咸池兮洗光，佇閶闔兮開鑰。", "建采旄兮飛虹，駕蜿蜒兮八龍。", "鸞鳳兮前導，靈鳥兮後從。", "於微閭兮發軔，景未仄兮帝宮。", "及曜靈兮未晏，尚察余兮從容。"]}