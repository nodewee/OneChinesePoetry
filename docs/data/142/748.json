{"author": "程公許", "period": "宋", "type": "诗", "title": "又上座主李左史八十韻", "paragraphs": ["江路三年別，心旌萬里摇。", "登龍空有夢，蟄蟻困無聊。", "側聽除書峻，深期廟論調。", "方看儀玉筍，胡遽理蓀橈。", "在昔推華族，於今壯本朝。", "談遷承緒遠，坡潁更難超。", "江漢英風迥，堪輿間氣饒。", "文傳千戶印，和備九成簫。", "撼地喧雷鼓，當空插斗杓。", "靈龜韜遠見，瘦鶴峙孤標。", "久矣駑陵驥，凄其鵠避鵰。", "與時爲準的，立己有科條。", "蚤歲趨嚴詔，修名聳百僚。", "青藜窺夜讀，紈箑障塵飄。", "洊綰藩侯紱，連驅使者軺。", "通才期用世，所至藹騰謠。", "將略雄諸葛，皇靈格有苗。", "帝思前席問，命下賜環招。", "敷奏趨丹陛，疏榮逼紫霄。", "一朝驚玉立，三館看纓彯。", "曉露坳螭潤，春風砌藥嬌。", "倚才兼夕拜，專對禠天驕。", "草詔鑾坡夜，橫經鶴禁朝。", "紫荷班已峻，黄閣路非遥。", "感激君恩重，傷嗟世論澆。", "維時憂旱暵，大地徧炎熇。", "公道荒荆棘，輿情渴蓼蕭。", "直前臣語戇，蹙聽帝心怊。", "剪爪晨頒綍，濡膏夕灑瓢。", "孤鳴知鳳瑞，衆疾奈鳩佻。", "賈勇封囊上，噓回士氣消。", "防門獰九虎，利吻譟羣鴞。", "自古譏簧巧，傷人甚骨銷。", "吾身任江海，公論付芻蕘。", "姱節寒冰雪，歸情遡汐潮。", "鷺鷗波浩蕩，龍鶴夢岧嶢。", "雅量陂難撓，身心柏後凋。", "不妨閒袖手，冷看疾揚鑣。", "詠草春波綠，移牀夜雨瀟。", "湖邊鴻並影，夢裏鹿藏蕉。", "庸俗偏酣豢，清風久寂寥。", "菉葹紛蔽戶，蕭艾服盈腰。", "甘作墦間乞，真成陌上挑。", "迷途爭窘步，俚耳怪聞韶。", "主自明如舜，人寧免吠堯。", "與時雖落落，任運獨囂囂。", "正論何曾泯，羣公莫誤料。", "邦基期奠鼎，隣火逼回飈。", "漫倚泥封谷，徒嫌斗擊刁。", "護疽雖蹔逸，廢食可禁枵。", "嘗膽當忘食，求衣合在宵。", "若爲人杞梓，空使侶漁樵。", "蠟潤東山屐，塵漫北闕貂。", "牙籤搜蠹槁，畫舫看魚跳。", "回首堯天闊，驚心郢路迢。", "僕夫悲馬跼，詹尹拂龜燋。", "忍使遐心寫，懸知睿想翹。", "天街催並轡，里社恥題橋。", "慨念材成就，艱如器琢雕。", "扶持非有素，運用恐無繇。", "康世先營度，猶農待勸劭。", "可容苗亂莠，莫使榝侵椒。", "議必和平勃，忠無棄董晁。", "皇皇賢路闢，汲汲將才驍。", "不廢菁莪育，精分玉石燒。", "人心如眷眷，天理自昭昭。", "蓄銳勤耕渭，乘機速渡遼。", "定應人激厲，可使氣嫖姚。", "催促元勳紀，歡呼敵首梟。", "明知霖雨渴，不用鼎烹要。", "豫卜中興漢，毋徒小惠僑。", "寒儒鑽蠹簡，雅志自垂髫。", "有夢騫鵬浪，無心翫翠苕。", "憶曾持鐵寸，誤辱采桐焦。", "步想長楸展，癡成大瓠呺。", "長懷梧鳳表，屢賦草蟲喓。", "官冗盆繅繭，身覊甲附蜩。", "不辭行役倦，願奉燕居夭。", "抱璞求礲琢，荒疇待蔉穮。", "木瓜如許贈，誓志報瓊瑶。"]}