{"author": "岳珂", "period": "宋", "type": "诗", "title": "呂成公寬平通鑑佚老三帖贊", "paragraphs": ["治粹于隆古，元凱之懿，根于篤誠。", "世澤未傾，英髦代興。", "非不卓犖，絕乎逕庭。", "而斯道之正，獨未有以韋平之家，而繼孟荀之鳴者。", "豈天心之昌我朝，固得其人而後行耶。", "儒服獨立，出于簪纓。", "百聖微言，闡我金籝。", "使萬世而下，洙泗有所繫，伊濂有所承。", "正傳未墜而迄續，絕學將晦而復明。", "所謂派徐歷許，沿申遡榮。", "簣覆基峙，源澄流清。", "殆匪一日之積，偶然而生。", "至于道以身立，忠以死爭。", "斡泰否之機，開剝復之萌。", "其昆弟剛毅之操，家庭講貫之精，又何其集義之不餒，而爲人之難能也。", "我讀五帖，言言典型。", "文史潘吳，詩書邵程。", "望群賢于忠讜，驗本體于寬平。", "則雖小而見諸簡牘之接物，亦奚以異于塤箎之同聲。", "晻若前陳，如龜之明。", "仁遠德輶，欲舉曷勝。", "於戲二難，古誰與京。", "倡與和與，展也其成。"]}