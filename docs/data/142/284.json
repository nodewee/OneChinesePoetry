{"author": "程公許", "period": "宋", "type": "诗", "title": "仙谷詞送別西憲楊少卿奉祠東歸", "paragraphs": ["攬飛雲兮遐思，軼迅飈兮流目。", "涪之水兮渺瀰，祕殊境兮仙谷。", "彼僊谷兮何有，辟埃氛兮泬寥。", "森幽篁兮擁翠，蓊嘉栢兮相樛。", "路窈窕兮山盤紆，田可稼兮谿可漁。", "谷中人兮歸何時，霧冥冥兮雨霏霏。", "人心洪濤兮衝君航，世途羊腸兮隤君馬。", "盍舍策兮停橈，聊相羊兮田野。", "蘭室兮蕙裯，鶴舞兮猿嗥。", "君歸來兮何樂，澹無取兮焉求。", "敷床兮千萬軸，問何如兮嶽之麓。", "慨視世兮搶攘，忍潔身兮幽獨。", "谷中人兮無淹留，靄膚寸兮澤九州。", "芳菲菲兮未沫，期歲晚兮逍遥。"]}