{"author": "岳珂", "period": "宋", "type": "诗", "title": "范正獻書畢帖贊", "paragraphs": ["士之以道義相從，豈計其功，而况乎公。", "當其任紬繹唐事之寄，所以極簡編之從容。", "亦既上成書于邇英，而公猶得以三百年之鑑，信其遺風。", "則是一紀之淹，乃所以就百世之功。", "石渠蘭臺，片言帝聰，考槃弗爲，皦然初終，尤以見公之于元豐。", "蓋盡其魏闕之心，而裕陵之于溫國，未嘗不知其畎畝之忠也。", "此帖之存，公心天通。", "詆斥之誣，吁嗟麟窮。"]}