{"author": "程公許", "period": "宋", "type": "诗", "title": "喜雨上西清崔先生", "paragraphs": ["東皇司發生，何以忽僤怒。", "旱乾遍兩川，陰陽錯常度。", "侍晨秉清德，方嶽煩卧護。", "隠憂切四體，曉夕煎百慮。", "尪暴奚以爲，丘禱元有素。", "皇明一頷首，膏澤倏如霔。", "豐隆鼓增氣，耕父愁失據。", "苧桑鬰華滋，餠餌當厭飫。", "乃知天九重，不隔香一炷。", "宇宙滿戈甲，椎剝劇刀鋸。", "殺氣慘未除，衆慼那得籲。", "毋以休咎徵，諉曰水旱數。", "憂端轉搶攘，邦本須愛護。", "願公遲東歸，爲帝寬西顧。", "以萬金良藥，起衆兆沉痼。", "使民安農疇，櫜弓藏武庫。", "爲霖澤四海，媲迹商巖傅。"]}