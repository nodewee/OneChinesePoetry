{"author": "程公許", "period": "宋", "type": "诗", "title": "多勝亭", "paragraphs": ["昌黎文章緯河漢，只合彯纓侍香案。", "帝遣騎麟下大荒，肯爲吾州一笑粲。", "至今千里被膏沐，猶自霱雲餘絢燦。", "後二百年來祖侯，不以左官興寤歎。", "西園作堂娛歲豐，東城選勝湖波漫。", "不知此湖孰經始，秀水之涯矗堤垾。", "花嶼逶迤雙徑通，荷蕩淼莽三塘貫。", "憑堤築臺夐清曠，羈官頼此泄憤惋。", "嘉二三子南渡來，營葺頗能還舊觀。", "風流轉燭冷如鐵，仆雨摧風存者半。", "蹇余意倦直承明，次補適來忝藩翰。", "腐不能通柱後文，拙尤不辨牙籌算。", "自公正須豁滯懣，時屈何能事輪奐。", "支傾補壞聊復爾，護邃培高足娛玩。", "江山入手要彈壓，風月無邊供判斷。", "高賢一語真實錄，勝游雖多此爲冠。", "水花岸草錯雲錦，雨瘴清嵐無界畔。", "忘機自與鷗鷺親，無事從渠鳬鶩散。", "老仙音塵可得追，移得盧家石堅悍。", "題評倚重南軒翁，瞻相如瑟黄流瓚。", "迂頑我豈經世具，乞身去詠南山矸。", "作詩聊與來者期，何去後思可稱讚。", "尚友三賢自不差，時復憑熊一來看。"]}