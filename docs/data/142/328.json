{"author": "程公許", "period": "宋", "type": "诗", "title": "題夾江馮臨父玉山莊圖", "paragraphs": ["天下最佳處，惟二室三川。", "一氣所融結，何地無雲烟。", "憶遊古南安，倦憩大觀前。", "十洲與三島，渺莽雲水連。", "追隨子邵子，飛步山房巔。", "醉歸迷夕靄，笑歌呼渡船。", "至今詩篋中，秀色餘芳鮮。", "永願借一壑，抱耒耕石田。", "不學谷口隠，姓名京師傳。", "邂逅大馮君，爲我開愁邊。", "烟霞粲畫本，風月起筆椽。", "上有玉山莊，遥挹峩峰妍。", "士爲聲利役，何如擁腫全。", "脫粟幸可飽，苦茶宜活煎。", "畫計不用決，與山終薄緣。", "三間苟完矣，萬松想蒼然。", "羊腸摧君輈，問君歸何年。", "早逐山房翁，江郊掉吟鞭。", "往來成二老，日醉壺中天。", "對峙五言城，寫之七絲絃。", "勿遣俗士駕，汙我青苔錢。"]}