{"author": "程公許", "period": "宋", "type": "诗", "title": "岷峨歎", "paragraphs": ["出門厭氛囂，歸卧集萬感。", "憑高一以眺，忽覺岷峨慘。", "岷峨山色千古同，非烟非霧愁溟濛。", "杜陵昔歎珠玉走，彼猶有幸天府供。", "人才何但珠玉貴，不得與爾包貢同上明光宮。", "山靈對我有慙色，茲事如何專汝責。", "非關地氣有衰旺，直恐峽山之流日夜蕩潏傷土脈。", "不然君相造命天地同其公，車書萬里文軌通。", "南金東箭輸不竭，岷峨之産何獨窮。", "沉思夜繼日，嘆息復嘆息。", "忽夢神官自天下，手持山靈一尺檄。", "鴻濛昔剖分，帝命作鎮主坤文。", "石紐之禹爲帝平水土，周家創業繫我彭濮人。", "紀信忠漢世，甘受黄屋焚。", "何武仗劍起，義不屈莽新。", "費貽任永恥爲井蛙辱，張綱李固義烈排秋旻。", "炎精焰冷國鼎峙，惟我全蜀倔强爲漢臣。", "人人名節九鼎重，餘事文章兼隠淪。", "子雲相如王子淵，康山之李金華陳。", "涪江釣叟卜君平，千載猶能想清塵。", "皇皇藝祖得天統，北辰中天衆星拱。", "蜀遠只在殿西頭，一言撤盡藩牆壅。", "陳蘇范氏奮孤寒，事業詞華兩推重。", "渡江勳績張與虞，太史之李如晉董。", "江漢炳靈世載英，摭之前牒如丹青。", "昔何烜兮今昧昧，山靈未必真忘情。", "富貴由來多捷徑，强聒最爲蜀人病。", "君不見山澤之臞宋郎中，奏篇語泄經遠屏。", "經明行修李兵部，陛對萬言傷骨鯁。", "氣豪最說薛祕書，去國七年惟日飲。", "陛下何曾讐讜言，睢盱萬目寧汝捐。", "傷哉三君皆九原，抵玉於地那得全。", "幸今耆舊滿巖穴，一一無非爽邦哲。", "柱史德望國蓍龜，開府忠丹老彌烈。", "參政未起東山卧，李也立螭著名節。", "少卿仙谷勤著書，渡瀘歸釣二江雪。", "侍郎斥還病少瘳，校書執喪憤尤切。", "廟堂何忍蜀才棄，渠自方頭觸人忌。", "岷峨爲渠方含羞，渠不知悔尚我尤。", "汝行爲我丁寧說與諸賢道，二府榮途豈難到。", "九重天上列仙班，厚祿高官清且要。", "鑿方何能入枘圓，使少貶之寧不然。", "我聞斯言意戃怳，夢覺披衣獨惆悵。", "窮達其如天命何，爲士當先識趣嚮。", "諸賢等是儒中英，秉心那知有得喪。", "憑誰爲我謝山靈，彼達觀兮寧可誑。", "嗚呼參井之躔五十有六州，文風自古能與齊魯侔。", "三光氣全愛護猶如心與腹，今半天下視之乃若贅與疣。", "戀芻伏下姑汝留，不然朝奏暮斥急理泝峽之扁舟。", "君看兩三使節晨星猶，下此六六州縣皆依流。", "縱有志士能姱修，長安日遠可想不可遊。", "立賢無方自古訓，誰能叩閽上訴十二之冕旒。", "才生於世養之艱而折之易，譬諸豫章杞梓倉猝寧可求。", "風塵澒洞暗宇縣，不有烝徒誰與謀。", "白駒空谷長逍遥，可能縶之永今朝。", "我歌慷慨兮豈獨私爲岷峨愁，勞心悄悄兮實與天地先其憂。"]}