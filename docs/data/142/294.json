{"author": "程公許", "period": "宋", "type": "诗", "title": "擬古二章  其一", "paragraphs": ["剛風軼飛浮，叢霄隠寥闊。", "其上仙者家，俯世塵漠漠。", "慨我志遠遊，幽思無與豁。", "披雲一長嘯，曾舉騎轇轕。", "整袂謁靈君，授我一丸藥。", "侍宴旬始宮，從遊紫虛閣。", "琅函閟道帙，許我抽玉鑰。", "玄期記三生，廣度有夙諾。", "世氛日澒洞，帝念慘不樂。", "願借萬里風，從君駕鸞鶴。", "鞭雷揮斗柄，夔罔併縶縛。", "掃清六合塵，景象囘閶闔。", "帝命不可稽，侍晨司校錄。", "永劫保澄明，何問癡仙愕。"]}