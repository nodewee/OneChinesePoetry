{"author": "程公許", "period": "宋", "type": "诗", "title": "述九頌  其六", "paragraphs": ["蚩尤旗兮飛炱，天狗墮兮隠雷。", "天運兮日蹙，目漲兮氛埃。", "一失兮一得，孰强兮孰弱。", "莽三垂兮骨縱橫，恣强敵兮橫奔突。", "天萬里兮杳莫知，何一朝兮飛羽愕。", "皇乃眷兮西顧，愴赤子兮何負。", "白駒兮來思，忍空谷兮逸豫。", "有俶兮東方，千騎兮煌煌。", "淑旂兮綏章，往欽兮汝臧。", "膏余車兮秣余馬，遲汝不來兮盍整余駕。", "忽霧塞兮飈回，梗綠林兮轔藉。", "不我後兮我前，幸劫災兮天假。", "怒轍兮徒勞，鼎魚兮焉逃。", "民生兮何尤，膏火兮煎熬。", "蛟涎兮脫禍，父母兮鞠我。", "集鴈兮中洲，作之屏兮蜀之左。", "內訌兮外阻，誰禦兮誰拒。", "膚寸兮鬰遥岑，先一州兮後天下。"]}