{"author": "程公許", "period": "宋", "type": "诗", "title": "和廬陵士尹八俊投贈韻", "paragraphs": ["白苧裁春衫，京塵可得緇。", "一麾江海去，何成復何虧。", "馳驅兩輪朱，蕭騷雙鬢絲。", "所欣歲功就，千里春臺熙。", "素念恥伐檀，煩政戒楚茨。", "同心何自來，邂逅得我師。", "金華仙去遠，文其不在茲。", "諸公競唐體，頹流誰檝維。", "命將騷雅壇，幸子無牢辭。", "爲我緩節歌，紓我商謳悲。", "邊塵塞鄉國，介鱗語侏𠌯。", "登樓仲宣賦，遣興子美詩。", "懷歸自無計，慘戚將奚爲。", "排雲天九重，抒我危苦詞。"]}