{"author": "程公許", "period": "宋", "type": "诗", "title": "述九頌  其八", "paragraphs": ["一之日兮周正，建子兮良辰。", "黄鐘兮起律，魯臺兮望雲。", "氣機兮翕闢，往來兮不停。", "皇揆予兮初度，秉幼志兮潔貞。", "延日月兮察幽，睎雨露兮瀹氛。", "蓀拳拳兮余愛，何險艱兮弛勤。", "與蓀違兮星紀，思專專兮曷已。", "九折臂兮成醫，信情質兮可恃。", "端策兮以占，有孚兮韋編。", "陰極兮陽復，豈賢運兮不然。", "矧甲子兮一周，測天度兮循環。", "丹臺兮定錄，壽紀兮日延。", "理無窒兮不亨，物去故兮就新。", "蠖屈兮求信，根之歸兮再榮。", "彼涸陰兮毓質，亦忍俟兮陽春。", "洪鈞兮密庸，播物兮無垠。", "開八荒兮壽域，如華胥兮大庭。"]}