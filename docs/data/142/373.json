{"author": "程公許", "period": "宋", "type": "诗", "title": "上游參預壽二首  其二", "paragraphs": ["河流貫陝虢，底柱自中立。", "江水迸瞿唐，灧澦制其溢。", "豈此一拳多，雲根閟奇質。", "檜柏相因依，烟霞老山澤。", "閟世縱堅久，於人果奚益。", "漲洪彌八埏，睨視如己溺。", "巖巖國嵩岱，萬仞峙鐵壁。", "隻手障狂瀾，九鼎奠磐石。", "我自不動心，深根而寧極。", "還歸金泉山，采藥鍊金液。"]}