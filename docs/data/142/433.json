{"author": "程公許", "period": "宋", "type": "诗", "title": "送仲嘉弟東歸赴湖州長興尉", "paragraphs": ["喬松天與歲寒節，直從拱把禁霜雪。", "如君生小樂真筌，衆說咻之莫能奪。", "青春閉閤蛾眉怨，永日啖茹庖烟絕。", "交朋勸止徒爾爲，我亦無言可開說。", "老親坐堂眉不開，姑請聊向人間來。", "人間可欲如涕唾，此心久已同寒灰。", "太虛浮雲漫塵點，明鏡過影常往回。", "宰官居士等人耳，捨喧取靜非兼該。", "知君心量已超越，去盡障塞真奇哉。", "王城蝸屋欣再睹，燭盡鴉啼夜深語。", "云從投足窺吏曹，始知敝屣人爭恥。", "長興風物吾所羨，朝拏扁舟晚叩縣。", "霜刃割魚慎莫嘗，唯有青銅可照面。", "我行作吏三十秋，日暮不歸鳥飛倦。", "臨分欲效昔人言，畏子機鋒如閃電。", "出門揮手即江湖，猛利應無兒女戀。"]}