{"author": "程公許", "period": "宋", "type": "诗", "title": "送考功劉大著出守嘉禾分韻得相字", "paragraphs": ["夙昔抱奇志，取友周四方。", "遠遊阻風塵，隠思鬰衷腸。", "羞以麋鹿性，綴茲鴛鷺行。", "三年去復還，同省皆望郎。", "劉侯交最久，德履金玉相。", "佩瓊矯衆嫮，製荷耿孤芳。", "暫寄錦衾直，倚登白玉堂。", "忽以刺郡請，翻然整歸裝。", "安輿擁鶴髮，懷綬榮錦鄉。", "那知槜李城，騎竹喧道傍。", "矯首候鳴騶，如渴須飲漿。", "紫禁屢入對，從前幾封章。", "肯袖活國手，春疇課耕桑。", "納約易爲入，公寧久回翔。", "熟看氣弘毅，致遠可易量。", "蹇我歸未能，遲留重慙惶。", "亦思丐一麾，庶以毫髮償。", "樂莫樂心知，執手歌慷慨。", "安得飛霞佩，雲霄相頡頏。"]}