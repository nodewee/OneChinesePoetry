{"author": "程公許", "period": "宋", "type": "诗", "title": "題會慶建福宮長歌", "paragraphs": ["赤城峩峩五嶽尊，帝命作鎮西南坤。", "崇岡遠自太白分，旁騫三峩下荆門。", "黛面負扆如帝宸，羣峰翼趨候臨軒。", "眈眈千柱樓雲根，黍禾之福此駿奔。", "叢霄其上爲崑崙，上帝宮闕森五雲。", "統御三界庀列真，精廬福地周八垠。", "稽首丈人希夷君，鼎峙潜廬猶弟昆。", "仙班峻極何司存，事嚴跡秘誰得聞。", "我亦三生師玄元，失脚世網如籠樊。", "雨淚懺洗一炷熏，琅函蘂笈披靈文。", "龍蹻無路尋軒轅，洪崖何處避俗喧。", "上皇羅家插青旻，麻姑公遠相爲鄰。", "欲往從之躡飈輪，凡骨未蛻空逡巡。", "白雲英爽恐未泯，似聞樵叟猶花坪。", "高尚無爲默不言，遺世獨立非不仁。", "世自迫隘汙我清，一杯聊共雲端論。", "松風忽作天籟鳴，浮雲富貴何足云。", "度世可不保此身，寸田荆棘當鋤耘。", "鬰儀結璘時吐吞，不願泛海尋蓬瀛。", "不願駕鶴朝玉京，只願餐霞餌黄精。", "閉息默坐持洞經，長與玉皇爲外臣。"]}