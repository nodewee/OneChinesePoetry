{"author": "程公許", "period": "宋", "type": "诗", "title": "擬九頌  其七", "paragraphs": ["滄海兮渺瀰，杳莫見兮津涯。", "愕風濤兮澒洞，問靈皇兮何之。", "天蒼蒼兮正色，水混混兮相接。", "何人心兮過險，陡平陸兮震懾。", "維水流兮不盈，縱涉險兮心亨。", "亦可載兮可溺，毋以弱兮意輕。", "兀漏舟兮彭湃，矧維楫兮不戒。", "羌左重兮右輕，曾何恃兮弗敗。", "引余袂兮褰余裳，整余柂兮屹余檣。", "舟中人兮乃心一，險可濟兮患可防。", "乘流兮上下，如平武兮康莊。", "思古人兮莫我遌，志尊堯兮慨以慷。", "固天命兮有當，繄人謀兮允臧。"]}