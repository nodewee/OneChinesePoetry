{"author": "程公許", "period": "宋", "type": "诗", "title": "涪州荔子園行和友人韻", "paragraphs": ["愁雲暖日愁無邊，荔枝園下客艤船。", "嗚呼宴安毒於鴆，燎原戒之爝火燃。", "楊家妖女去復入，開元天寶治亂如手翻覆間。", "綠雲一縷天上去，食自不旨寢不安。", "長生昵語月皎皎，沉香醉夢春酣酣。", "羯鼓數聲花破萼，霓裳一曲天開顔。", "薰風殿開苦嫌熱，驪山聯轡來遊盤。", "汗綃紅透心渴煩，荔枝不來慘不懽。", "飛塵一騎關山曉，奔騰那知血濺道。", "一朝羽檄漁陽來，决策西狩殊匆草。", "百年宗社棄若遺，何計奈渠春風貌。", "雨鐸琅璫驚昨夢，雲棧崎嶇回馬首。", "凄凉故驛疾揚鞭，歲月轉眼弩落弦。", "張后李父自一時，西內荒階滿苔錢。", "金鑑難忘曲江相，浯頌長憐聱叟元。", "涪陵荔枝不須辨故物，紫金鱸骨何幸還陵園。"]}