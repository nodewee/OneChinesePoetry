{"author": "岳珂", "period": "宋", "type": "诗", "title": "周美成友議帖贊", "paragraphs": ["左太沖賦三都十年，門牆藩溷皆著紙筆。", "予意其因以寓墨池模倣之妙，而未必徒以詫記事備言之述。", "不然則亦焉用是物也。", "如公書法，或者得太沖之彷彿乎。", "有鳳樓之手，以侈其標度。", "有香奩之澤，以醖其風骨。", "體具態全，夫豈一日。", "清真之名，公所自出。", "世不當徒以考公之詞賦，尚可因是著公之翰墨也。"]}