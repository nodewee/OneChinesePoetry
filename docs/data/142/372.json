{"author": "程公許", "period": "宋", "type": "诗", "title": "上游參預壽二首  其一", "paragraphs": ["並生覆載間，肖翹無小大。", "陰陽所發舒，榮瘁各變態。", "若爲壽命獨，厥有松柏檜。", "鬰鬰被澗阿，童童狀車蓋。", "神明扶正直，霜雪表堅耐。", "豈不願擁腫，而使匠石愛。", "大厦須柱撐，寧免萬牛載。", "一柱屹擎天，羣生此依頼。", "尚念楹桷材，無可柞棫拔。", "風雨任震凌，安宅遍宇內。"]}