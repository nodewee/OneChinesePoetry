{"author": "程公許", "period": "宋", "type": "诗", "title": "壽李子先", "paragraphs": ["正陽用事月初吉，騎鯨之孫生此日。", "滴露能將三畫吞，積風少忍六月息。", "平生最耐反復看，其文炳彪心地直。", "骨肉十年長眼青，今年差覺叢談密。", "一尊稱處薰風曉，紅藥丫頭香露濕。", "誰令絕艷殿光景，羣葩斂避表獨立。", "洗盡人間丹粉妍，傾國傾城須正色。", "文章瑞世寧論晚，時來造物能借力。", "爲君折花起長歌，請君滿引無餘瀝。", "丹霄一武不難梯，更看飛階弄吟筆。"]}