{"author": "程公許", "period": "宋", "type": "诗", "title": "述九頌  其九", "paragraphs": ["天門開兮九重，爛鈎陳兮紫宮。", "烜舜瞳兮萬里，穆五絃兮從容。", "予唱兮孰和，勞心兮𢥞𢥞。", "渺煙塵兮蕭瑟，慨世途兮荆棘。", "上帝兮孔仁，賫予兮良弼。", "金碧波兮漲漪淪，妖氛洗兮景氣新。", "皇軫思兮六合，佇公來兮經營。", "天蒼兮地厚，日月兮悠久。", "民命兮以延，國脈兮以壽。", "雲鬅鬙兮僊者家，瑶之臺兮戶瓊玖。", "飯寶屑兮醴玄霜，脯擘麟兮果梨棗。", "馭鶴兮鞭龍，故山兮春風。", "吾誰侶兮赤松，匪上玄兮曷從。", "撫塵劫兮浩蕩，燕鈞天兮樂融。", "長接引兮羣品，與龍漢兮無窮。"]}