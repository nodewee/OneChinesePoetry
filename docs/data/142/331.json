{"author": "程公許", "period": "宋", "type": "诗", "title": "餞寄菴居士龔彥質", "paragraphs": ["煌煌帝王都，列第喧絲竹。", "林園競選勝，四匝湖山曲。", "誰知南屏下，老叟甘幽獨。", "憶從古栝來，紅頰鬢鬢綠。", "王侯爭倒屣，交友爲屬目。", "引觴百壺倒，授簡千穎禿。", "功名良誤人，日月如轉轂。", "侵尋四十年，一往不可復。", "浮雲玩身世，投老寄僧屋。", "堅忍不苟求，趺坐淡無欲。", "人生固幻夢，要須有歸宿。", "買山豈不念，探囊一捧腹。", "舊交上連璧，情未忘伐木。", "蘇臺香正凝，寶婺駕已夙。", "談笑百金揮，拮据三間足。", "何妨山水窟，就訊高燥卜。", "行矣不可遲，片帆浪花蹙。", "歸來督工師，涓選亟營築。", "開軒納雲水，繞檻藝松菊。", "身閒心自平，長把黄庭讀。"]}