{"author": "岳珂", "period": "宋", "type": "诗", "title": "陸文安書稿泛舟二帖贊", "paragraphs": ["自吾道之既南，閩浙湘潭，鼎立而三。", "聖塗康莊，先生蓋與之揚鑣而並驂矣。", "觀其家人唯諾之際，惟理義是探，惟人物是耽，惟世道是參。", "公取飽諳，包羅渾涵，舍是弗譚。", "其亦如夫任重道遠，必求其所謂合人己而無慚者耶。", "璧瑴珠駢，有此尺函。", "式嚴厥藏，勿蠹勿蟫。"]}