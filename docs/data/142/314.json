{"author": "程公許", "period": "宋", "type": "诗", "title": "自道場山至何山讀故人洪舜俞內翰詩刻追和", "paragraphs": ["褊性不諧俗，泛梗歸無家。", "故人右扶風，雙旌擁崇牙。", "款門及暇日，褰裳躡飛霞。", "維南古道場，諸天集毗耶。", "巍撐鳳鶱舞，岌起龍騰拏。", "坡仙舊詩刻，清芬郁天葩。", "雲表塔標峻，具區帆影賒。", "萬象森湊泊，窮探忽谽谺。", "金輿度窈窕，翠幄巧蔽遮。", "昔賢此幽棲，禪扉寂無譁。", "蕭爽萬竿竹，芬甘一甌茶。", "清泉茁蘭茗，黄粉飄松花。", "意疑人境外，身漾天漢槎。", "浮生能幾何，騖智那有涯。", "神龜寶巾笥，曳尾寧坳漥。", "所嗜在閒曠，何心事雄夸。", "洪崖石交舊，歲晚蔗境佳。", "心源秋水澹，藝苑春容奢。", "冢上木遽拱，海山棗如瓜。", "今古一轉燭，聚散猶摶沙。", "暮江趣浮鷁，城樹喧棲鴉。", "願言借一窗，爐香繙楞伽。"]}