{"author": "岳珂", "period": "宋", "type": "诗", "title": "蘇文忠潘墨詩帖贊", "paragraphs": ["懷絕世之清音，歎媸妍之難諶。", "慨丸墨之未改，挹古人而寄心。", "褐黯黯以如漆，笏琅琅而抵金。", "貯冰壺其自如，渺一塵之弗侵。", "彼遠臭以何歸，謾花柳之繁陰。", "姓昧昧以污人，雖千年而亦瘖。", "予得此詩，跫然長吟。", "想先生之清標，契謫仙于同襟。", "凌九垓而神會，豈入海之可尋。", "方將抱月乘風，携壺命琴。", "短墨帝于玄圃，挾客卿于翰林。", "快騎鯨而翳鳳，遂登高而俯深。", "執此卷而撰杖，筮得朋于盍簪。", "秋露其滴，玉蜍自斟。", "捧詩硯之如箕，淬詞鋒之發鐔。", "付張李于一吷，視滄溟于蹄𨁊。", "逸興天游，浩無古今。", "斗杓回光，曦車發晨。", "承謦欬于緒言，猶足以投微機于芥針也。"]}