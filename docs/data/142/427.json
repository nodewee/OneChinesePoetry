{"author": "程公許", "period": "宋", "type": "诗", "title": "青山高爲宋郎中德之作", "paragraphs": ["青山高，六六峰。", "瑶鎸嵽嶪千萬仞，斗起西南天半空。", "蒸嵐噴薄不得洩，翠屏掩靄深幾重。", "不知丹梯委曲到何許，飛樓傑觀縹緲疑神功。", "丈人天上足官府，愛此疊嶂高巃嵷。", "奏疏白玉京，此山上帝之離宮。", "臣請爲帝守宮鑰，檢課列仙功行之異同。", "帝憑玉几頷其奏，導以絳節雙青童。", "岳靈嶪峩遠奔命，其下瀆鬼趨濛鴻。", "丹書校錄曉繼夕，朱衣執侍嚴且恭。", "赤明龍漢屈指今幾劫，珠幢羽帔可想不可蹤。", "雲璈鏗鍧洞天曉，步虛寥亮閶闔風。", "有時山空夜永斗柄出復沒，眩眼千炬煜煜燈吐紅。", "嗚呼青山高兮六六峰，丈人宮闕兮遠層穹，飛仙來往兮安得逢。", "山中人兮媚幽獨，烜山緒兮雪谿翁。", "形癯霄漢舞皓鶴，神茂晴巒森老松。", "三生曾侍丈人之左右，出入孔老竺乾之學該以通。", "把茅山間二十年，幽棲活計那諱窮。", "白雲四壁兮風月窗櫳，玉泉如飴兮柏實可饔。", "丈人憫世日混濁，敕遣下山開瞽矇。", "被髮鞭麒麟，駕霆呵靈霳。", "高岡一鳴衆鳥瘖不吐，修門再入九虎獰以攻。", "飄然整我飛霞佩，佳山水處挾冊從。", "仙槎尚有樓突兀，蕩漾萬頃風濤中。", "酒酣浩歌蘂珠三疊之險韻，出沒蛟蜃悲魚龍。", "道逢仇池老仙伯，握手一笑蟇鼻烟溟濛。", "混成菴中據梧默數息，明霞閣上彈鋏看飛鴻。", "丈人嗔不歸，鸞歌鳳舞瞻聽慵。", "我聞至人離世不忘世，肯學山澤之臞塊獨守此虎豹叢。", "歐子來自神清洞，樂天故棲蓬海東。", "手携天孫雲漢之機杼，下與世俗一洗組纂之拙工。", "後先相望幾百年，帝命何獨私與公。", "青山之阻烟霞濃，六時滴水聲玲瓏。", "猿鶴何知强悽怨，祝公不用思𢥞𢥞。", "我願飛章夜扣丈人九仙之寶室，世路荆棘人心蓬。", "洗氛滌祲待雨露，驚聵醒醉須笙鏞。", "乞公且住千百歲，要使民有司命儒有宗。", "色絲不盡今古胸，帝衮何闕須彌縫，笑談變俗爲時雍。", "青山青山長好在，洞天氣物何曾改。", "歸來瑶簡朝丈人，坐看桑田變滄海。"]}