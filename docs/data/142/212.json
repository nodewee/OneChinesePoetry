{"author": "岳珂", "period": "宋", "type": "诗", "title": "米玄暉陽春詞帖贊", "paragraphs": ["予家有山林集，觀寶晉自製之詞，每不逮乎平日之文。", "豈句律之未工，疑用志之或分。", "偉筆力之扛鼎，得過庭之異聞。", "陶冶性情，自爲陽春。", "既寓意于館甥，亦秘笈而自珍。", "予嘗商略函書，彷彿梁塵，規矩合作，勺簫奪倫。", "竊以爲夫君金縷之衣，亦未足以換墨練之裙也。"]}