{"author": "程公許", "period": "宋", "type": "诗", "title": "亨泉詞", "paragraphs": ["有閟兮寒泉，運而往兮幾何年。", "地靈兮啟秀，不我後兮不我先。", "川媚珠兮圓折，蓮吐岫兮便娟。", "坤文郁兮瑞世，所思邈兮西都之虞淵。", "芳至今兮未沫，世載英兮昌維。", "其已考槃兮山之阿，龜何以兮食只。", "築之垣兮登登，忽而凹兮窈而深。", "累甓兮尋丈，刳木兮虛心。", "木爲仁兮仁者靜，水閡險兮中不失信。", "矧生數兮土以培，固受命兮獨也正。", "孰牖兮孰窒，孰導兮觱沸。", "否傾以亨兮繄所遭，余何喪兮何得。", "美人兮委蛇，泂酌兮永歌。", "昔泥不食兮匪我吝，今渫可汲兮湛不波。", "韋絕編兮堂上，晤三聖兮惝怳。", "有孚兮坎習，不窮兮井養。", "消息兮盈虛，道之體兮易之象。", "沛吾輈兮八荒，志拯溺兮靡遑。", "雞鳴喈喈兮霜月曉，紛紜歸夢兮殷轆轤之下銀床。", "萬家兮渴飲，渺千里兮相望。", "猿奚悲兮鶴奚怨，旱欲霖兮川欲航。", "功成兮不居，媲彼泉兮有常。", "纓可濯兮滄浪，鯉可羞兮漢之姜。", "修綆兮汲古，涴新學兮肺腸。", "美人兮歸何時，樂莫樂兮舊鄉。"]}