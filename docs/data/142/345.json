{"author": "程公許", "period": "宋", "type": "诗", "title": "遊仙二章上范殿撰潔菴先生  其一", "paragraphs": ["風埃曀八表，濤瀾浩無涯。", "岧嶢崑崙峰，高與星緯排。", "真人撫元運，太虛以爲家。", "控轡下碧落，蜚步凌紫霞。", "周覽興未已，歸憩誰與偕。", "喬松撫瑶瑟，偓佺薦瓊花。", "顰蹙睨塵世，腐鼠紛攫拏。", "迢遥五雲佩，蕩漾八月槎。", "我欲往從之，層雲不可階。", "素心耿相照，退當三月齋。"]}