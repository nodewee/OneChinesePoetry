{"author": "岳珂", "period": "宋", "type": "诗", "title": "趙忠定濠梁帖贊", "paragraphs": ["真宰之出，維天降才。", "既玉于成，勳名九垓。", "山川出雲，時雨必至。", "道之將行，公揭魁瑞。", "問學已正，淵源已充。", "險夷一塗，奚有于躬。", "紹熙季年，國勢𣕕杌。", "手扶重輪，公爲時出。", "屹若九鼎，不震不摇。", "公秉國成，端委以朝。", "拔茅斯征，苞桑斯戒。", "匪兕之時，乘否于泰。", "有棐至誠，雲開于衡。", "顧不能排，噂𠴲背憎。", "公能者天，豈曰臧氏。", "汗青萬年，則有公議。", "我昔齔齒，拜公江干。", "公顧而奇，信乎庭蘭。", "三十八年，始得遺帖。", "憂邊謹微，抑寓相業。", "字端而莊，德謙而光。", "于閒暇時，憲型四方。", "書藏在奩，百世如對。", "尚想公儀，灑掃進退。"]}