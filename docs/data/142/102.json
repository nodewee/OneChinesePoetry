{"author": "岳珂", "period": "宋", "type": "诗", "title": "范正獻奏議帖贊", "paragraphs": ["思魏徵之棠，不如列疏屏之十漸。", "愛衛公之柏，不如存丹扆之五箴。", "諫說豈騰口，格君當以心。", "想引筆而行墨，方危冠而正襟。", "追古事以比迹，見忠臣之慮深。", "是雖不足契當時之感悟，不猶可以鏡方來之佞壬。", "此左氏所以憤乾谿之痛，而三歎于祈招之德音。"]}