{"author": "程公許", "period": "宋", "type": "诗", "title": "送本仲聘君分韻得良字", "paragraphs": ["國家全盛時，幅員萬里長。", "委幣到空谷，靡才不周行。", "豈其貴自珍，而病匿弗彰。", "南渡今百年，蜀遠天一方。", "彝典僅歲貢，幾人與庭揚。", "况復多沮撓，誰不甘摧藏。", "戎軒起耆哲，禮羅極精詳。", "穎脫者家父，玉質而金相。", "邂逅志念同，惻怛根本傷。", "拔尤首推轂，有詔催嚴裝。", "吾黨一吐氣，彙征類破荒。", "慨昔升璧水，瀝血籲紫皇。", "百壬眩縮頸，斯文彌耿光。", "倫魁合騫飛，吏選何回翔。", "孰知五色絲，未盡一皂囊。", "殺氣昏宇宙，洚流渺津梁。", "何以却外侮，盍先正皇綱。", "翕合賢德聚，更須股肱良。", "壽脈庶可續，客邪不難防。", "癙思耿宵寤，傾耳鳴朝陽。", "名節勉自立，官職那得忙。", "大難我同榜，諸老競剡章。", "渠豈州縣材，籍甚英俊場。", "相期上連璧，少待同飛航。", "我自分斂退，爲君喜激昂。", "流目大江滿，執手薰風凉。", "豈無佩繽紛，奮起相頡頏。", "世味竟落寞，暇日聊相羊。", "友誼古所重，心知遠難忘。", "歲晚有良約，岷山瑶草芳。"]}