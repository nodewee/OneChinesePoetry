{"author": "程公許", "period": "宋", "type": "诗", "title": "感事建除體二首  其二", "paragraphs": ["建大將旗鼓，遴選茲維艱。", "除授得其人，國勢維泰山。", "滿朝綬若若，熟謀須萬全。", "平生想衛霍，摧枯無留難。", "定論真黷武，亦足激懦孱。", "執爵酹太宮，感慨清淚潸。", "破敵豈無策，百年祇長嘆。", "危機屢反復，地險失故關。", "成敗雖運數，人謀忌訑謾。", "收民心第一，根本無創殘。", "開納智與勇，及時護風寒。", "閉口勿多言，天道諒好還。"]}