{"author": "程公許", "period": "宋", "type": "诗", "title": "壽史丞相", "paragraphs": ["君不見唐朝郭元振，退朝愉色奉溫凊。", "又不見國初王文康，黑頭拜相歸捧觴。", "台衮崇嚴親壽考，歷數古今良亦少。", "而况二老偕耆頤，如二公者那易有。", "四窗爽氣舒雲霞，相業之盛專一家。", "父子弟昆踵科級，到公名業尤榮華。", "蔡州擒吳抑何壯，開幕江淮護諸將。", "手提黄鉞却欃槍，即軍中冊右丞相。", "我乘馳驅亦勞止，衮衣趣覲天顔喜。", "垂紳列弁競趨迎，恩遇之隆昔無比。"]}