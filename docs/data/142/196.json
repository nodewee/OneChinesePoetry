{"author": "岳珂", "period": "宋", "type": "诗", "title": "趙忠簡送春詩帖贊", "paragraphs": ["陶陶孟春，草木莽只。", "白日昭昭，照下土只。", "瘴烟浩淫，雜海霧只。", "憔悴行吟，閴島嶼只。", "公乎歸徠，無嫪此詩句只。", "黎母之居，家炎陬只。", "崒嵂盤鬰，蔽雲浮只。", "蝮虺鰅鱅，蜒僻幽只。", "人跡闃絕，魑魅仇只。", "公乎歸徠，空山不可以久游只。", "鳴鳶跕跕，墮滄溟只。", "蛟蜃噀雨，晝冥冥只。", "折肱見沫，瞻斗星只。", "夕照黄濁，波濤腥只。", "公乎歸徠，落景不可以久停只。", "茅葦叢薄，桃李囚只。", "韶容駘蕩，異中州只。", "陽龢弗舒，金石流只。", "短狐秘蜮，起蟄坏只。", "公乎歸徠，春不可留只。", "卉服椎髻，駢蜓艕只。", "咿嚘啁哳，言莫諒只。", "烹蛇茹蠱，食且恙只。", "眇其愁予，雖迥曠只。", "公乎歸徠，歡不可並只。", "毒洳下濕，既沮疫只。", "煩蒸焚惔，交戰迫只。", "中鬰鬲痞，悼憭慓只。", "層冰肅霜，接朝夕只。", "公乎歸徠，寒兮無與乎體力只。", "長鯨層浪，隔帝家只。", "鳥春蠱秋，送年華只。", "星河八月，記流槎只。", "杳杳萬里，誰還沙只。", "公乎歸徠，衰兮不關乎齒牙只。", "公乎歸徠，秦川之衍夷，公所生只。", "解梁風鹹，民萃營只。", "土厚水深，衎易平只。", "洪河大川，坎不盈只。", "居之而安，樂不可名只。", "公乎歸徠，洛水之繁庶，公所寓只。", "龍門伊闕，風氣聚只。", "葩奇俗淳，康汰阜只。", "圖淵書囿，今古慕只。", "資之而深，適不可喻只。", "公乎歸徠，無歎乎江上只。", "紫蓋黄旗，天所王只。", "浮埃蔽蒙，騁遠望只。", "聖主如天，既殛放只。", "聊以永懷，無沮喪只。", "公乎歸徠，無悼乎天邊只。", "資善大議，同諸賢只。", "復讎正義，維萬年只。", "質乎人心，靡或偏只。", "守此正中，無遷延只。", "噫嚱詩乎，公以寫我心只。", "彼蒼者天，杳難諶只。", "吁嗟時乎，天以畀我公只。", "彼亡者秦，曷克終只。", "樂只韶只，舜之昭只。", "無議其將，聖維堯只。", "讒慝煽凶，同盛朝只。", "公乎歸徠，尚予家之招只。"]}