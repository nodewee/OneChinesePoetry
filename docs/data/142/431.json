{"author": "程公許", "period": "宋", "type": "诗", "title": "蕊珠歌", "paragraphs": ["五雲鬰勃天九重，俯視人境塵濛濛。", "元和遷校品秩穹，以帝命鎮北坎宮。", "玄袍金鎧丁甲從，洞陰戰勝魔絕蹤。", "際江之涯鍾氏童，宿運冥契晞玄風。", "躡屩千里心忡忡，戃恍忽與師匠逢。", "桑梓歸愒敢不共，精廬築就鈴岡東。", "州西一舍獅子峰，烟霞萬壑鎖鬰葱。", "勢與紫霄爭長雄，樓觀營築擬翠蓬。", "真遊下駐鳴笙鏞，可無法言牖羣蒙。", "帝何言哉層穹窿，溟涬未辨奚所宗。", "五文開明日曈矓，三洞流出金口中。", "瑶函錦囊密緘封，飈輪八面轟霻霳。", "駿奔百靈翔六龍，一念與誦萬過同。", "登揖金母朝木公，六天獰戾數有終。", "申命校錄帝所恫，保制劫運禳災凶。", "剪馘鬼怪囚北酆，邊垂罷戰年屢豐。", "妖氛退掃正道隆，臣許職牧羞妄庸。", "願見皇圖還時雍，蕊珠七言歌舂容。", "爲師勸相鳩僝工，咄嗟千桂凌碧空。", "開度益廣積累功，丹臺列名仙籍通。", "伐石著詞傳無窮，長與此山同峻崇。"]}