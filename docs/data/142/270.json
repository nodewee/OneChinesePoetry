{"author": "程公許", "period": "宋", "type": "诗", "title": "擬九頌  其六", "paragraphs": ["葵傾心兮向陽，車導迷兮指南。", "彼赫曦兮麗晝，奚信耳兮銅盤。", "路通行兮九軌，奚窘步兮媻姍。", "理有窒兮必通，物無幽兮不闡。", "懿君子兮姱修，曾何心兮獨善。", "曼余目兮流觀，瞻咫尺兮威顔。", "慨冥行兮一世，撫余衷兮獨安。", "惟納約兮自牖，苟牆面兮孰誘。", "擁前旒兮余察，昏擿埴兮余考。", "周道兮如砥，君子兮所履。", "彼矇叟兮何知，跬步兮千里。", "倚檻兮永歌，君門九重兮奈何。", "倚皇明兮寤鑒，蹈前修兮不頗。"]}