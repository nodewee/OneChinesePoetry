{"author": "程公許", "period": "宋", "type": "诗", "title": "遊涪州北巖", "paragraphs": ["恭惟同出自，斯文其在茲。", "白衣帝王師，古聞今所疑。", "慘澹涪江濱，烟雨寒無炊。", "一編洗心易，後學之蓍龜。", "學禪譙夫子，窺牆胡不麾。", "茲道貫三極，何曾限籓籬。", "柱史接武來，相望幾何時。", "舊隠勤汛掃，大書挺雄奇。", "江山著羈臣，千古同一悲。", "渠自氣浩然，何成復何虧。", "高堂儼遺像，寶墨鎸豐碑。", "往者不可作，搔首空涕洟。", "蕭蕭北巖松，悠悠我之思。"]}