{"author": "岳珂", "period": "宋", "type": "诗", "title": "宗忠簡留守司二劄家書吾友三帖贊", "paragraphs": ["人心大義，不作不奮。", "楚漢之間，較者尺寸。", "翼翼京邑，九聖所都。", "時方多艱，天下之樞。", "勢進則張，狙詐作使。", "聚而遺毒，不人則己。", "一退則衄，彼莫我宗。", "于敵弗施，各逞其鋒。", "天方授吾，狼貪如罕。", "使乘其弊，隻輪不返。", "機失于昨，何救匪今。", "方憤之人，未弱之心。", "京國有君，河外有統。", "如彼見關，孰不鼓勇。", "犖犖忠簡，蓍數龜陳。", "瞭其胸中，七十之身。", "黄汪何知，愛以姑息。", "捐之中原，俾自爲敵。", "謂不可敵，公方渡河。", "連壁百萬，馬騰士歌。", "公心何愛，憤至于死。", "紐不在上，雖締易弛。", "滎陽勿守，漢業豈高。", "屠狗販儈，何吠不嘈。", "公之皇皇，意固有謂。", "究觀後來，公則知至。", "人謂公跡，如祖豫州。", "河南晉土，未終其謀。", "人謂公身，如葛丞相。", "祁山屢出，竟沮凋喪。", "惟我謂公，特知所先。", "用公之言，必也萬全。", "三光其分，五岳其裂。", "天乎奈何，誰實爲孽。", "精衛往矣，所填者波。", "叫于九閽，公心不磨。"]}