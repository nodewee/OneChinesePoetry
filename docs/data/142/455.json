{"author": "程公許", "period": "宋", "type": "诗", "title": "滿戌有日置酒學宮爲諸友贈別", "paragraphs": ["左綿山川平且寬，周遭四境皆奇觀。", "廣文官曹冰雪寒，摧風剝雨無時安。", "巧手無麫良獨難，慚汗如瀋時一歎。", "浪浪春雨紅杏壇，堆盤苜蓿空闌干。", "三年轉燭槐夢殘，明當西郊掛征鞍。", "平生但知取友端，忍御艾蕭捐杜蘭。", "丁寧何須勸加餐，活計不但故紙鑽。", "孔轍回環顔一簞，君民堯舜無兩般。", "此印萬古元不刓，聚奎堂中儼衣冠，尚友謹勿輕杇墁。", "丈夫事業期不刊，脚根牢取百尺竿。"]}