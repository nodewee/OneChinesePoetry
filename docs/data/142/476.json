{"author": "程公許", "period": "宋", "type": "诗", "title": "壽漕使者權帥黄大監", "paragraphs": ["金華仙人紫綺裘，朝戲三山暮十洲。", "偶經劍浦弭節留，浪花噴雪躍兩虯。", "海若禠氣馮夷愁，精英爲公一日收。", "義理之窟探魯鄒，詞章之工迫韓歐。", "榮途砥平不停輈，盛名何自徹冕旒。", "粉省賜香馥衣裯，萬里持節寬顧憂。", "更煩幕府開碧油，文書堆案如陵丘。", "焦心靡憚勤咨諏，賓朋遝進奚所求。", "否臧吾豈無陽秋，吏姦膽破民病瘳。", "肯綮可見才刃優，孰知學富用力周，取之不窮繭絲抽。", "寶書移監交置郵，斗水那能局吞舟。", "事機鼎來寧易投，紫清側席渴告猶。", "東風破冷初和柔，皇覽揆度當孟陬。", "矞雲我亦分餘庥，無階稱壽𣂏玉甌。", "眼明西南百尺樓，繡天錦地十六州。", "雅拜何以祈寵休，早徵環召飛鵠頭。", "潁川歸趣鼎鉉調，偉業定自追前修。", "承家有子文炳彪，燈燈之傳天與謀。", "殿前峩冠進鴻疇，杏園亦復聯俊游。", "斯文壽脈江漢流，何羨韋平世通侯。"]}