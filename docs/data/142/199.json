{"author": "岳珂", "period": "宋", "type": "诗", "title": "張忠獻時義誠力二帖贊", "paragraphs": ["至誠動天，中貫三極。", "堂堂南陽，繼以魏國。", "山嶽鼎震，江河釜溢。", "群生失寧，乃見人傑。", "大義既信，人紀復植。", "于晦冥中，揭以日月。", "操固漢賊，敵禍宋祏。", "萬段之磔，吾耻未滌。", "不共戴履，矧肯屈膝。", "祁山屢却，淮隴迭出。", "非不拙沮，之死靡易。", "我觀史冊，二公與匹。", "功雖不同，心則如一。", "隆興至今，耳目尚及。", "遺墨之寶，已若尺璧。", "造次皆忠，言猶未泐。", "天維可絕，地軸可折。", "公心之磨，此理則熄。", "兩朝開濟，萬古闔闢。", "繫此詩之，以媲廟柏。"]}