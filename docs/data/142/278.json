{"author": "程公許", "period": "宋", "type": "诗", "title": "述九頌  其五", "paragraphs": ["蘿門兮薜戶，宛其姝兮靜女。", "撫瑶瑟兮清歌，歌不絕兮如縷。", "事君子兮歲幾何，薺非甘兮蘗非苦。", "金石兮貞心，恩深兮雨露。", "豔半額兮姱倡，豈娥眉兮能嫵。", "山之顛兮虎豹嗥，波洶洶兮蛟龍饕。", "君欲行兮孰導，隠余思兮鬰陶。", "願一列兮無從，首倦櫛兮頻搔。", "寶輅兮瑶轍，道阻兮積雪。", "君何志兮遠遊，危斷綏兮惙惙。", "歲冉冉兮將遒，蹇奚淹兮山椒。", "愕噦鳳兮戾止，曰有詔兮汝謀。", "日有食兮仍曜，景有晏兮復朝。", "苟蓀薆兮弗諼，聊延佇兮中洲。"]}