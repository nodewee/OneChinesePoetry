{"author": "程公許", "period": "宋", "type": "诗", "title": "憶昔行送李成之徵君", "paragraphs": ["憶昔與君同射策，同舟同館心膠漆。", "萬言入奏甘棄置，頼有湖山好看客。", "歸裝濡滯及黄池，半菽寒菹作除夕。", "慨慷相與期古人，聊復名場借梯級。", "君家三秀立分鼎，太阿覺君鋒更穎。", "吏行鳬鶩鬨塵坌，寒露玉壺夐光炯。", "五羊仙伯兩眼明月秋，薦書萬里徹冕旒。", "四賢同時一網收，朔風扶柂長江流。", "遲頑我自費推激，隠憂百罹霜鬢出。", "未能勇决便幽棲，寧免隨陽睨殘粒。", "送君矯翮玉霄去，爲我一破胸怏悒。", "向來四海李兵部，正色立朝古遺直。", "九原凜凜有生氣，餘憤須與君湔滌。", "世故翻覆况多端，沉思使我心膽寒。", "誰生厲階今爲梗，涓涓不窒驚濤瀾。", "不知聚幾州鐵鑄此錯，百尺竿頭一步底處著。", "天位天職特用軒輊人，明眼勘破定何物。", "波流何可金石轉，鮑肆詎能蘭麝奪。", "君不見考功望郎諫疏瀝忠赤，垂紳滿朝皆太息。", "信有宗工妙繩尺，梁園我亦塵下客。", "法當冗散逃百謫，滿意諸賢拱霄極。", "讜言正論囊封溢，國勢不難一枰活。", "正途未易荆榛闢，有謀勿憚時造膝。", "救溺拯焚奚可失，海南波寬老龍蟄。", "朝朝滿澗翫泉石，當爲諸賢失衰疾。", "我亦三叫喜動色，早願采薇休戍役。"]}