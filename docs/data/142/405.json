{"author": "程公許", "period": "宋", "type": "诗", "title": "祖餞三山趙茂實二首  其二", "paragraphs": ["三生巖壑姿，失脚紅塵踏。", "羨君得郡去，勝事踵康樂。", "雲海渺無津，烟霞互開闔。", "似聞石門蘚，猶带屐齒蠟。", "惜哉荒遊誤，竟爲時論薄。", "秉誼以事君，奚間暌與合。", "矧是侯社貴，艱哉保障託。", "宣室恐渴思，趣歸職獻納。", "我拙念請閒，鴈蕩恣飛屩。", "及君留郡齋，爲我拂塵榻。"]}