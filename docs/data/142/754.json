{"author": "程公許", "period": "宋", "type": "诗", "title": "送別制置董侍郎東歸", "paragraphs": ["荷囊曉趁紫宸朝，玉立堂堂侍冕旒。", "帝爲蠶叢精擇帥，詔頒虎節往分憂。", "旌幢雲合三千乘，錦繡春濃六十州。", "儀鳳雅應爲國瑞，烹鮮何忍與民仇。", "陽和噓暖松州雪，膏澤長隨錦水流。", "酒賤途歌喧夜市，彘肥社鼓響春疇。", "教條寬簡難輕犯，鑑戒高明不暗投。", "建學文翁先美俗，雄邊德裕有良籌。", "若爲殿角頻憂顧，何恨天涯久逗遛。", "幾度璽書頒北闕，四時朱履簇西樓。", "神全削堊無機露，德厚如山鎮俗浮。", "邊騎誰令輕犯塞，羽書忽訝急飛郵。", "禡牙往度重關險，建旐那容一刻留。", "明月三更悲鼓角，晴烟萬竈宿貔貅。", "乘墉妄意窺吾境，奠枕何由奈敵讐。", "忠孝全軍齊縞素，嫖姚列校奮戈矛。", "金牌不與全腰膂，鐵胄安能芘髑髏。", "戰勝遊魂驚鋌鹿，凱旋享士趣椎牛。", "三秦席卷非難事，偏將星奔悵寡謀。", "坐屈戎昭親跋履，申嚴師律戢姦偷。", "人知福德如中令，誰省恩威似武侯。", "過眼七年勞節制，焦心九陛渴才猷。", "賜環笑拆封泥詔，疊鼓催裝下峽舟。", "織錦何傷讒口捷，憩棠翻作去思愁。", "雅懷納納湖千頃，外物區區海一漚。", "書怪無心疑咄咄，委懷何事不悠悠。", "紛紜歸夢尋猿鶴，浩蕩詩盟狎鷺鷗。", "世事未知何日定，才難莫若舊人求。", "病深根本宜加護，脈在參苓或未瘳。", "德望定須歌赤舄，姓名佇見啟金甌。", "蹇余政自臞山澤，漫仕都緣迫釜區。", "綵棒乏材供擊斷，鏤冰無技苦雕鎪。", "豈期吏責寬三尺，誤辱儒宗放一頭。", "袖有神鞭驅款段，意令蹇步逐驊騮。", "生遭名德爲知己，誓企清塵力好修。", "桂檝穩飛三峽浪，蒲帆歸赴五湖秋。", "百年幾見輕成別，萬斛清愁黯莫收。", "倚俟泰階明紫極，未愁弱水限瀛洲。", "槐庭何日堤沙築，玉食須渠鼎鉉調。", "議有異同宜審擇，人無近遠要旁搜。", "非才忍負知音遇，引臂追隨萬里遊。"]}