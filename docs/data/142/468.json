{"author": "程公許", "period": "宋", "type": "诗", "title": "制幕孫君即益昌舍館疊石栽竹於盆池索賦", "paragraphs": ["好山意度如高人，偃蹇那肯來朱門。", "青油幕中盛快士，愛山惟恐不能致。", "昭亭東望天一涯，武擔亦復歸遲遲。", "開窗延得竹君瘦，借竹爲媒來石友。", "烟雲吐吞一席間，瓦盆取月湖海寬。", "羽書撤警文書省，一炷水沉銷日永。", "不嗔鄰客喚門頻，支頤對翫玉嶙峋。", "平生我亦烟霞痼，强擬爲君援筆賦。", "破除幾許白雲腴，腸枯搜攪一句無。", "昨宵夢怕大刀折，詩債未償寧許別。", "從君差樂休念歸，賸借前箸裨籌帷。", "主公威聲劘敵壘，旆旌行拂終南翠。", "若携諸吏上崢嶸，容我後乘陪載賡。"]}