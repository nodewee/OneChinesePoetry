{"author": "程公許", "period": "宋", "type": "诗", "title": "擬九頌  其四", "paragraphs": ["水平湖兮溶溶，鴈鳴秋兮雝雝。", "氣相求兮聲相應，渺萬里兮葭葺叢。", "晴雲淡兮天宇清，行不亂兮字縱橫。", "伊美人兮心和平，韻塤箎兮錦繡文。", "湖光澹兮酒溫巵，鑑湖影兮燭鬚眉。", "縱百坡兮何聚散，如此水兮湼不緇。", "彼弋人兮奚慕，何南北兮定處。", "嫋嫋兮秋風，瀟瀟兮夜雨。", "飛鳴兮向陽，何心兮稻粱。", "望層空兮接羽，友鴻鵠兮高翔。"]}