{"author": "程公許", "period": "宋", "type": "诗", "title": "擬九頌  其五", "paragraphs": ["貌棱層兮心潔貞，玉韞質兮金作聲。", "芙蓉冠兮獨立，佩寶璐兮繽紛。", "胡拳拳兮石友，期歲晚兮相守。", "瞠俗眼兮老醜，自心知兮堅久。", "彼平泉兮森離立，紛品第兮羅甲乙。", "吾何嗜兮狷介，寧與汝兮同癖。", "琴書兮左右，龜鶴兮前後。", "覿面兮崢嶸，忘言兮一笑。", "泰山兮非大，拳石兮非小。", "體無不具兮，性何不有。", "喦喦兮層霄，藹膚寸兮澤九州。", "時卷舒兮爲世，亙古今兮獨超。"]}