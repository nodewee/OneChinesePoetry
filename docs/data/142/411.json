{"author": "程公許", "period": "宋", "type": "诗", "title": "送李季才戶部出守衡陽", "paragraphs": ["君來我去國，我還君得州。", "世事巧違人，參辰不同謀。", "庚午蜀貢琛，君名亞龍頭。", "回翔三十年，班序晚見收。", "邊聲震宇縣，樞筦須良籌。", "心期白粉闈，晉扈翠雲裘。", "忽以外庸請，高軒擁前騶。", "展也清廟器，若爲南國侯。", "事會轉轇轕，材難費搜求。", "似聞石廩峰，瓊佩鬰飛浮。", "其下維清湘，杜蘭滿汀洲。", "官閒足娛玩，聊以寬隠憂。", "良會當有期，玉泉來蹇修。", "芳聲保不沫，歲晏終綢繆。", "我迂諒無補，行世况鮮儔。", "言歸承明直，塵容祇含羞。", "思土重紆軫，風埃苦淹留。", "佇君建名業，同理溯峽舟。", "白首三間茅，相依岷峨陬。"]}