{"author": "程公許", "period": "宋", "type": "诗", "title": "擬古二章  其二", "paragraphs": ["霜英濾雲母，月華吐幽魄。", "濬房鎖葳蕤，弄杼夜咿軋。", "天寒日苦短，篋不貯寸帛。", "嬋娟空自妍，襟袖無乃窄。", "停機掩孤嚬，欲歌心已咽。", "積此萬縷工，織成苧羅白。", "蹇修來何時，復關滯塗轍。", "女無終不嫁，謹勿昧所擇。", "忍寒青瑣窗，熏麝翠羅幙。", "粲粲雙明璫，團團雙白璧。", "稚齒昔所娛，翫之不能斁。", "春風蕩繁囿，觸眼會良匹。", "擷芳索幽占，兩美斯有合。", "及茲歲未晏，爲君媚芳澤。"]}