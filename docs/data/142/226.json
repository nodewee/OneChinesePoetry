{"author": "岳珂", "period": "宋", "type": "诗", "title": "史忠定蚤作帖贊", "paragraphs": ["危微精一，傳之在心。", "二典勳華，光于有臨。", "大原自天，端倪孰尋。", "豈無疇咨，培高浚深。", "寢明以昌，舉元難壬。", "烝哉明良，嗣此德音。", "匪鑑而諷，匪鑑而箴。", "啟迪在初，有開宸襟。", "巖廊南風，袗衣鼓琴。", "淵躍籋雲，匣鉶發鐔。", "達其已充，澤彼蒼黔。", "王度之恢，如玉如金。", "進而虞淵，賓暘發霠。", "坱圠機衡，開闔陽陰。", "九韶其諧，萬奏皆瘖。", "退而卷懷，藝圃書林。", "出入歐顔，而加𣂏斟。", "湛湛秋江，岧岧春岑。", "如彼德人，危冠整簪。", "不伐不矜，森嚴深沉。", "我考問學，惟心靡諶。", "端平自我，何用弗欽。", "重抵九鼎，價踰萬琛。", "惟帖可觀，爲世砭鍼。", "尚信我言，匪今斯今。"]}