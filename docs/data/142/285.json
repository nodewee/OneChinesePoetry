{"author": "程公許", "period": "宋", "type": "诗", "title": "撰先伯桂隠先生哀詞", "paragraphs": ["丹山之巖兮阻且深，丹山之雲兮閟其霖。", "中有姝兮靜處，冠岌峨兮瑶簪。", "方轍兮坎滯，聊返轡兮穹林。", "辛夷兮爲屋，芷幄兮蘭衾。", "世與我兮異好，不可揉兮精金。", "信有味兮恬漠，亦何怨兮寡朋。", "猿嗥兮鶴憤，鳥悲兮蛟吟。", "忽西崦兮墮日，急響絕兮玉琴。", "載營魄兮焉逝，空桂枝兮蕭森。", "朔風兮陵厲，白晝兮多陰。", "素車兮丹旐，曷返兮遥岑。", "天高兮地厚，古往兮來今。", "彼達觀兮超曠，奚死生兮愛憎。", "四方兮上下，杳眇兮莫尋。", "鶴歸兮何日，瑶草碧兮勞我心。", "涕浪浪兮霑襟，君無滯兮遠淫。", "歸來兮娛樂，故山兮崚嶒。"]}