{"author": "程公許", "period": "宋", "type": "诗", "title": "贈吳郡諸居士", "paragraphs": ["終南徑甚捷，結茆鄰帝鄉。", "朝爲谷口翁，暮爲省中郎。", "先生獨何事，寄傲臨滄浪。", "才高世莫染，德薰名自香。", "青黄分誰數，膏火竟堪傷。", "遊心聖賢域，脫身憂患場。", "世路雖齟齬，天衢自騰驤。", "捫虱竟誰見，卧龍興何長。", "借居仲奄里，未升公德堂。", "十年逐流擯，千里坐相忘。", "頹齡或可借，辟穀豈無方。", "終期繼青蓮，摇筆頌紫陽。"]}