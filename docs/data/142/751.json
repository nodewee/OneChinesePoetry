{"author": "程公許", "period": "宋", "type": "诗", "title": "壽茶使三十韻", "paragraphs": ["湖海裒英氣，星凰瑞聖朝。", "黄鍾回暖律，紫毳下層霄。", "平武登巍選，高才局下僚。", "一朝翻渤海，萬里羾扶摇。", "遷次更州牧，澄清奉漢條。", "帑藏參會計，閫寄竦嫖姚。", "帝想重關阻，雲連八水遼。", "近知敵運盡，不復舊時驕。", "遣送紆天寵，將輸伏使軺。", "艱難須力濟，氛祲覺潜銷。", "還把天隅繡，來題駟馬橋。", "留良無復恨，擷秀自應饒。", "倚重藩條布，尤先政理調。", "根株探吏蠹，襦袴藹民謠。", "流地金錢溢，褰風錦幄飄。", "異時司榷牧，永日但逍遥。", "誰似躬行美，能知燕處超。", "兵厨疎螘味，訟牘列牛腰。", "苦節同儒素，清風起俗囂。", "世途猶梗塞，士氣况陰消。", "竭澤無餘算，何時罷擊刁。", "定知虛宁久，可卜賜環招。", "經世須材略，猶農力蔉穮。", "牧時宜解瑟，渴治急聞韶。", "豹尾催持橐，蟬冠合珥貂。", "致身期丙魏，耐老並松喬。", "笑我同溝斷，惟公賞爨焦。", "窮棲官署冷，阻侍燕居夭。", "春信梅先覺，霜天柏後凋。", "殷勤眉壽祝，持用報瓊瑶。"]}