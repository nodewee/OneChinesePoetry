{"author": "岳珂", "period": "宋", "type": "诗", "title": "晁无咎金山詩帖贊", "paragraphs": ["我登吞海，而帖適至。", "事雖偶然，不啻有意。", "彼江山者，秀無古今。", "丘壑市朝，則二其必。", "阿大中郎，煌煌虎節。", "金閨卷懷，亦既殊轍。", "同此登覽，而趣不同。", "雲霄並翔，翬翟冥鴻。", "矢詞胸襟，浩蕩萬里。", "比興所存，二疏是企。", "清詩勝景，何地無之。", "不縶不維，景則我隨。", "征塵障天，我亦倦翼，遺墨未渝，微躬奚息。", "南零之波，上派于湓。", "詩其警予，以諗侯門。"]}