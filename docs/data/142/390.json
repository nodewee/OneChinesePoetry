{"author": "程公許", "period": "宋", "type": "诗", "title": "和憲使張郎中", "paragraphs": ["四海一奇男，象賢真柬之。", "繡斧外執法，滯淹猶在斯。", "冰壑棟梁具，鳳梭雲錦機。", "粉省趨含香，璽書嗇封泥。", "生平方寸丹，雲端雙闕齊。", "小試川楫手，晒網蘆中磯。", "以道拯世溺，先事防繻袽。", "三江昔怒號，一席今淪漪。", "平波浄縠浪，祥風浹瑶池。", "八極匯濤瀾，四顧蛟涎危。", "孰能戒維楫，重與歌平夷。"]}