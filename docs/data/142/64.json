{"author": "岳珂", "period": "宋", "type": "诗", "title": "司馬文正公集序帖贊", "paragraphs": ["道本于身，真積乃全。", "貫以一誠，雖人實天。", "元祐之初，帝賚良弼。", "匪康其躬，爲民而出。", "龍起于洛，雲興于嵩。", "有澤其膏，四海之豐。", "方其未驤，一念下土。", "九關雖扃，編此守虎。", "及其既用，草偃維風。", "群賢鱗差，滃然而從。", "天以誠開，民以誠格。", "混融流通，何索何獲。", "有崇南山，太平之基。", "巖巖具瞻，維公宜之。", "平生不欺，涵泳浹洽。", "心畫之作，爲天下法。", "取人以直，持己以謙。", "豈徒幅箋，二德之兼。", "榮光屬天，公書在櫝。", "有德有言，溫其如玉。"]}