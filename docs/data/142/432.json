{"author": "程公許", "period": "宋", "type": "诗", "title": "唐彭州改創南樓爲賦長歌", "paragraphs": ["小洛陽城春日釅，翠幙家家誇國艷。", "圍花命酒十日狂，何如水月山雲日日長相見。", "西州藩牧最佳處，古木陰森湖瀲灧。", "湖漘傑觀倚南牆，剝雨催風歲久不能繕。", "後先知有幾賢牧，因循何啻閲亭傳。", "算緡懼不貸主計，星火那能卹諸縣。", "丹崖唐侯來布宣，世故平生金百鍊。", "能將姦穽先杜斂，不勞民膜加鍼砭。", "焦心常念足公儲，退食遑暇娛賓燕。", "迨茲再稔治最成，聊爾計工財力羨。", "岧嶢飛檻抗雲表，顯敞華堂屹湖面。", "搜攬一州勝處尋丈間，恍覺蓬萊鼇首抃。", "樓成侯已迫瓜戍，澹雲寒烟有餘戀。", "君不見高詹事，吟詩花嶼巴箋絢。", "又不見宋朝散，照坐鞋紅玉壺勸。", "至今子美子瞻詩集中，能使吾州千古風流擅。", "唐侯美政前哲同，能自勒文比黄絹。", "謭陋愧我拙吟咏，漫綰秋蛇汙碑篆。", "江山風月今猶昔，墨客詞人元不欠。", "誰能落筆萬丈飛晴虹，九鼎雪山之銀堋江練。"]}