{"author": "程公許", "period": "宋", "type": "诗", "title": "過眉山謁鄉耆宿李八丈提刑", "paragraphs": ["憶昔下吳會，拜公古渝州。", "別來忽星紀，不知幾三秋。", "豈不願舂糧，占烏渠渠屋。", "良期苦難儷，千里勞遠目。", "公家難兄弟，與蜀關重輕。", "峨眉疊連娟，石筍屹崢嶸。", "維國有著龜，維士有司命。", "並生天地間，受命獨也正。", "憂端日搶攘，世論滋軟熟。", "誰謂空谷遠，有美人如玉。", "我如南州橘，托根非不深。", "踰淮恐成枳，望遠勞我心。", "鮐背髮皤然，齒頰探骨鯁。", "跪履乞一言，書紳以自儆。"]}