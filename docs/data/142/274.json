{"author": "程公許", "period": "宋", "type": "诗", "title": "述九頌  其一", "paragraphs": ["五氣兮順行，萬彙兮嘉生。", "繄人兮有異，毓其秀兮最靈。", "紛總總兮橫目，何一濁兮一清。", "豈后皇兮爾私，命曰賢兮粹精。", "雖才品兮靡易，匪先覺兮曷程。", "誕空桑兮開有殷，崧嶽降兮周之禎。", "矧皇運兮配天，作之輔兮差肩。", "藹遺芳兮簡編，屹柱石兮多賢。", "眷指李兮嫡裔，祖柱下兮老僊。", "扶輿兮瑞霧，溶洩兮非煙。", "鞭鸞兮馭鶴，抉雲漢兮來九天。", "粲文瑞兮郁郁，帝所賫兮坤軸。", "經天兮日星，緯地兮嶽瀆。", "綿萬禩兮不泯，爲生民兮耳目。"]}