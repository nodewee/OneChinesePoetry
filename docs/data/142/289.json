{"author": "程公許", "period": "宋", "type": "诗", "title": "連日快晴登金華菴觀大面諸峰", "paragraphs": ["齋心謁殊庭，異境目力眩。", "積陰疑漏天，媧石誰與鍊。", "列仙喜我至，一笑晴景現。", "絮雲斂太空，螺翠敞大面。", "正位儼宸極，羣峰拱星弁。", "烟雲互吐吞，草木鬰葱蒨。", "錯磨金碧麗，襞積霞綺絢。", "平生飫看山，及茲頗創見。", "常聞西城君，承詔通明殿。", "玉虬層空來，寶室仙境擅。", "真侶萬五千，朝夕侍游燕。", "凝神杳渺間，稽首瓣香薦。", "倏看碧瑶岑，坌起白雲片。", "溟涬含一氣，瞬息閲千變。", "意恐大隗迷，或作巨鼇抃。", "仙者奚異人，豈忍爲獨善。", "利欲膏火熬，是非蠻觸戰。", "持是以求仙，何異沙作膳。", "吾身信浮漚，世事如掣電。", "本來一晶明，初不假方便。", "隨緣聊爾耳，可使爲物轉。", "寸田須鋤耘，老屋亟營繕。", "行迷及未遠，補過以無倦。", "飈游如有聞，印我本誓願。", "他年童初館，或可備精選。"]}