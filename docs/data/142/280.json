{"author": "程公許", "period": "宋", "type": "诗", "title": "述九頌  其七", "paragraphs": ["奫淪兮澤有水，渺莫窺兮涯涘。", "鼓之雷兮噓之風，沛萬里兮流莫止。", "潏濤瀾兮汎東洋，張乾綱兮翕坤紀。", "渺觀兮古今，賢運兮齊軌。", "狼跋兮其胡，赤舄兮几几。", "東征兮遲遲，滔滔兮不歸。", "歸來兮何時，繡裳兮衮衣。", "美人兮嫮好，思不見兮令人老。", "昔與余兮成言，忍棄之兮異道。", "九疑兮緬哉，重華兮宴娭。", "蒼龍兮峙闕，岧嶢兮帝臺。", "蕙裯兮芷幄，從之兮九垓。", "麾青虬兮以梁，驂孔鸞兮以駕。", "靄雲旃兮繽紛，恍松喬兮來御。", "步咫尺兮帝軒，帝一笑兮何言。", "恍流盼兮下土，掃埃氛兮九埏。", "余左兮汝右，余先兮汝後。", "汝作朕兮股肱，拜稽首兮皇萬壽。"]}