{"author": "程公許", "period": "宋", "type": "诗", "title": "祖餞三山趙茂實二首  其一", "paragraphs": ["煌煌洛陽城，衢術萬國通。", "車塵日交騖，襟期那易同。", "目成者誰歟，言笑春怡融。", "我自商聲歌，君亦手絲桐。", "西風忽以厲，高情逐雲鴻。", "輟筆金鑾坡，一麾滄海東。", "補過要汲直，草詔須陸公。", "盈庭愕相顧，蹇蹇胡不容。", "君去我獨留，我闕誰與攻。", "况復狗尾續，羞顔蓮炬紅。"]}