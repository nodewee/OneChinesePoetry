{"author": "岳珂", "period": "宋", "type": "诗", "title": "張宣公書簡帖贊", "paragraphs": ["紫巖之傳，原委一忠。", "遡而伊濂，根本一中。", "事君致身，其用則同。", "自我淑人，派于五峰。", "力久積真，至公而充。", "淳熙之間，天下爲公。", "守道彬彬，洙泗之風。", "公于是時，不下禹功。", "據德游藝，言立志通。", "故其遺書，筆意俱工。", "我得而藏，敢忘所宗。", "淵淵其心，皜皜其容。", "學冠穹壤，名儕岱嵩。", "萬世仰之，曰人中龍。"]}