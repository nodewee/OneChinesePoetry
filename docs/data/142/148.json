{"author": "岳珂", "period": "宋", "type": "诗", "title": "米元章臨謝安八月帖贊", "paragraphs": ["八月一帖，無爲寶晉之刻，則其初也。", "兵燬而後重取而鎸，遺其精而得其粗也。", "京口供軍之碑，紹興所傳，芾之書也。", "此帖亦其同時，同出于尚方之儲也。", "芾之嗜帖，所謂麻紙十萬，足以驗其平生之工夫也。", "字與跋皆不同，蓋所臨雖出一手，而其所得之時日則殊也。", "供軍帖字之所以寡，出于率意之真，而此二帖則皆臨而非摹也。", "京口海嶽，芾所居也。", "兩臨本之並傳，尚可以見其人之緒餘也。"]}