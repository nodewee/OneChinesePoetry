{"author": "岳珂", "period": "宋", "type": "诗", "title": "米元章四大字詩帖贊", "paragraphs": ["四詩之作，句新而詞伉。", "兩軸之書，意軒而神王。", "合此名蹟，奇變萬狀。", "予得此詩，季春既望。", "風激海而濺霧，月穿雲而崩浪。", "開函卷舒于小萬有之上，作而歎曰，是可以領略山川之清壯矣。", "予方望紫烟之岫，具黄篾之舫，友二妙于百載，寓三歎于一倡。", "正使持此而列衡門之素壁，亦足對雲錦之九疊，而夸瀑布之千丈也。"]}