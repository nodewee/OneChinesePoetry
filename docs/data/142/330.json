{"author": "程公許", "period": "宋", "type": "诗", "title": "春事無幾端居蕭索追懷成都舊遊慨然有賦", "paragraphs": ["憶昔吏錦城，寄隠雲水鄉。", "蕭散不任事，上官容我狂。", "短篷漾空明，舞棹歌滄浪。", "會心多勝友，一舉累十觴。", "芳春樂事饒，飛幰集寶坊。", "意行無定在，有花即相羊。", "馬蹄穿夜市，奚奴背詩囊。", "三年一炊黍，舊遊想微茫。", "誰知涪江濱，側翅不得翔。", "醉飲無與和，三歎熱中腸。", "雨晴好風景，輕輿便晚涼。", "亂絮撲晚靄，牡丹泫殘粧。", "春物能幾何，營巢燕飛忙。", "茶事迫榆火，餳膠催粥香。", "我本樂烟霞，失身縛簪裳。", "官曹幸云冷，詩債可不償。", "錦城未即去，十景茲難忘。", "安能窘邊幅，低頭甘鎖韁。", "升沈自天分，矯情恐有妨。", "借我白玉壺，爲君歌慨慷。"]}