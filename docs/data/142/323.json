{"author": "程公許", "period": "宋", "type": "诗", "title": "和景韓贈子敬末章韻", "paragraphs": ["艷冶昭陽妃，嬌好浣紗女。", "盛時一轉盼，零落委黄土。", "彼姝秋胡婦，真節甘獨守。", "煒煒編簡上，芳聲乃持久。", "我欲呼緒風，酹以一觴酒。", "君看澗底松，閲世幾寒暑。", "丈夫要如此，千載可尚友。", "鬼蜮玩阿瞞，何妨摻撾鼓。", "平生書五車，一字不堪煮。", "愾我左右手，雙顧石棱紫。", "忍窮學師道，覓句迫徐俯。", "橫陳味嚼蠟，下筆迅流水。", "憶昨涪江濱，對吟夜床雨。", "胡爲輕判袂，愁凭烏皮几。", "人生如飛蓬，飄落無定所。", "那知錦官城，尊酒又同舉。", "草玄幾垂絲，筆力造化補。", "自我交斯人，短翅思決起。", "不因得趣同，那覺同心苦。", "至今浮山夢，歷歷西窗語。", "齋厨厭苜蓿，塵甑窘禾稆。", "忍饑搜枯腸，數息保氣母。", "何當陪勝賞，一醉詩分取。", "終恐吃期期，輸君白玉麈。"]}