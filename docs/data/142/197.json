{"author": "岳珂", "period": "宋", "type": "诗", "title": "范元長觀梅詩帖贊", "paragraphs": ["范本蜀望，世仍忠嘉。", "南渡而來，人門莫加。", "帝咨典型，詔起幽遐。", "翊媺銅龍，執經金華。", "筆取端重，而兼奇葩。", "儒先所推，奚待詡夸。", "有偉豐公，如璧不瑕。", "卷懷樞庭，寓賞梅花。", "公從北方，共之天涯。", "均德比誼，而兼葭莩。", "寒谷將春，輕陰不遮。", "潔樽斯從，寄驛匪賒。", "倡汝和予，屏淫斥哇。", "託彼陰晴，以寫正邪。", "愛君之心，對越靡差。", "一瞬百年，遺墨驚鴉。", "臭兮同蘭，好兮投瓜。", "二公其仙，星箕漢槎。", "如此帖者，可復得耶。", "清並玉雪，秀同綺霞。", "矢辭以藏，庸識名家。"]}