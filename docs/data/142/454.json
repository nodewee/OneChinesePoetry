{"author": "程公許", "period": "宋", "type": "诗", "title": "楊子春酌飲清節亭示諸公舊賦索和", "paragraphs": ["雨餘熱喘思澡雪，有客叩門筇九節。", "相携款竹墨池家，竹間張飲碧筒折。", "樅樅玉立肩相齊，何羨掖垣歌紫微。", "會須把臂入林去，山王掉首麾去之。", "骨相恐難飛食肉，功名浪費殺青竹。", "渭川自有千戶封，持此較彼差不俗。", "平生我亦厭榮觀，爲君醉眠蘄簟寒。", "人間有此碧玉鏡，那怕火繖張炎官。"]}