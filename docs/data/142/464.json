{"author": "程公許", "period": "宋", "type": "诗", "title": "寄謝碧雲張高士", "paragraphs": ["臨邛自昔多仙才，鶴鳴神丹夜昭回。", "唐鴻都客尤奇俊，飛神碧落超蓬萊。", "宋采石戰强敵摧，少微褒封自公台。", "玄風寥寥閟寒灰，那知軒髯張，心印今復傳雲來。", "儒釋老氏鼎立如三才，凡囿形數由剸裁。", "授非其人委烟埃，如碧雲張亦異哉。", "幾年願見心渴梅，吾徒笑我老尚孩。", "三生髣髴同侍劫刃臺，羊腸百折何獨行虺隤。", "赤城醮盟三月齋，青雲有梯攀崔嵬，星冠禹步旋斗魁。", "天門蕩蕩金碧堆，章函歷上九虎開。", "津梁爽靈帝所哀，瞬息命令傳風雷。", "帝宸留侍非不佳，眷此濁海多劫災。", "力扶道法授沉埋，三千功行之積仙可階。", "世人汩沒井底蛙，各主其教相觝排。", "吾師思以一理該，與我心契無復猜。", "何當歲晚棄置塵累，棲巖一龕烟雲相與儕。", "芝朮可庖露可杯，商略道藴生死裁。", "左携羨門安期右洪崖，超塵沙劫馭氣凌九垓。"]}