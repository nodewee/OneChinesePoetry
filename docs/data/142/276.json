{"author": "程公許", "period": "宋", "type": "诗", "title": "述九頌  其三", "paragraphs": ["天不椓兮斯文，寄命脈兮哲人。", "爛咸陽兮焰虐，不可燬兮六經。", "苟日月兮可晦，何天地兮長存。", "言不文兮行不遠，義欲正兮詞欲贍。", "學之荒兮氣之浮，匪艱深兮必蹇淺。", "公昔來兮帝旁，佩瓊蕤兮雲錦裳。", "六龍兮伏軫，從之兮彩凰。", "愍世兮溷濁，下掃兮不祥。", "屈宋兮導前，卿雲兮翼後。", "韓柳兮並馳，杜李兮齊驟。", "建安七子兮隨行，江左諸謝兮羅左右。", "抗吾旃兮典籍場，軼吾轂兮風雅囿。", "探金匱兮秘圖，掞國華兮冊書。", "範金石兮揚律呂，散人世兮猶緒餘。", "民之生兮有司命，彼指南兮亦有車。", "秉斯印兮千萬壽，後有覺兮余楷模。"]}