{"author": "岳珂", "period": "宋", "type": "诗", "title": "二蔡陪輔展晤二帖贊", "paragraphs": ["王氏之鬻他帖也，有紙繅其間。", "予見其粉墨闌珊，既磨而殘。", "而考其氏名，輒長愾而永歎。", "曰予聞之叢談，是與忠惠者若是班乎。", "今驗其字體，則豪放而具骨力，激越而競波瀾。", "使名節足以齊馳，亦何羨乎二難。", "然而所立所趨，其視忠惠，何啻汙池之于泰山。", "故雖鬻駔尚得而唾棄之，世之以藝稱者，斯亦足以觀矣。"]}