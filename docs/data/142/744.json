{"author": "程公許", "period": "宋", "type": "诗", "title": "行黑水谷三十里以耳目聞見有賦", "paragraphs": ["自過三泉境，紆回谷道中。", "居民雖漸復，生理頓成空。", "敗屋翳蒿逕，頹牆荒棘叢。", "稻田多宿莽，麥隴間鋪茸。", "耕織豈當廢，傷殘甘忍窮。", "遑憐已死骨，使得掩幽宮。", "梨粉偏饒白，桃腮也自紅。", "羈游愁滿眼，感憤氣填胸。", "家計艱營葺，人謀有異同。", "熟爲根本慮，無使浪施功。"]}