{"author": "岳珂", "period": "宋", "type": "诗", "title": "經進百韻詩", "paragraphs": ["永祐當臨御，重熙極泰亨。", "物窮隍土復，地大蘗牙萌。", "蕞爾瀛懦國，違吾海上盟。", "烽烟昏九土，氛霧塞三精。", "於赫中興主，初專九伯征。", "赤符觀炳炳，嘉兆得庚庚。", "四七膺休運，三千協一誠。", "乾坤恢闢闔，日月洗明清。", "天授睢壇筴，風興渭水英。", "維時臣大父，摇迹聖廛氓。", "寶匣鳴長劍，雄冠彯曼纓。", "衣裘供羿射，燈火近韓檠。", "聖世方求駿，明神豈舍騂。", "始從魚鑰守，小㭊羽林兵。", "嘗敵無車乘，麾軍不鼓鉦。", "熏門摧彥政，汜水從閭勍。", "馹召班龍節，犀軍下雀桁。", "王師俱蓄縮，游騎愈縱橫。", "馬渡朝迎敵，鍾山夜駐營。", "狂瀾身砥柱，大厦手支撐。", "敵焰猶繁熾，吳都忽震驚。", "東巡傳警蹕，右袒半公卿。", "憤起宜興旅，追收建業城。", "大江誰飲馬，五嶽更刑牲。", "一蕩西江李，重殲固石彭。", "利兵驅虎豹，傑觀築鯢鯨。", "玉帳旋平廣，銅符遂帥荆。", "皇靈期濯濯，王事分傍傍。", "沙漠驚風鶴，山林息聚蝱。", "神州宜亟復，六郡乃先爭。", "桀犬徒馮壘，苗民敢抗衡。", "銳師掀狡窟，高堞覆堅棚。", "鼎道兵方進，湖湘寇輒平。", "幾年兇禍結，八日駿功成。", "叛將因資用，降人豈畏阬。", "開疆下商虢，結約到磁洺。", "謀帥難張俊，還兵慮酈瓊。", "但虞遺後患，初匪厭紛更。", "沔鄂重歸鎮，齊劉尚據京。", "且羞離楚饌，未用渡河罌。", "細柳千屯竈，柔桑萬瓦甍。", "流民俱授畝，戰士亦從耕。", "夫澮縈如带，原田畫若枰。", "連雲登美稼，淅玉飯香秔。", "芻輓從今省，兵儲亦頓贏。", "吏貪無鼠碩，民佚異魴頳。", "姑定鴻溝約，交馳絕域伻。", "鄰歡新玉帛，宴衎樂簧笙。", "未幾邊摇草，惡知野食苹。", "禮容方濟濟，革乘忽軿軿。", "睿斷昭雄赳，天威震隠谹。", "六師紛霧集，萬竈盛雷轟。", "戎駕爰方啟，神鋒莫敢攖。", "童髫欣再見，父老喜前迎。", "義氣通諸夏，謳聲沸八紘。", "官兵颺隼鷙，廢壘泣鼯猩。", "跬步歸京闕，朝衣詣寢楹。", "晉軍傳鶴唳，楚幕聽烏鳴。", "機會乘今日，雌雄決此行。", "幸成十載績，歸捧萬年觥。", "何事東來詔，遄追北指旌。", "撫膺皆壯士，牽袂有啼嬰。", "嶪岌登樞極，雍容儼珮珩。", "身雖處廊廟，志則在幽并。", "豈意中原略，深違時相情。", "和親徒效敬，投几不聞罃。", "正爾先鞭著，居然謗篋盈。", "兇威摇吏牘，風旨動臺抨。", "梟虺饑吞噬，鷹獒樂使令。", "衆髽常忌冠，同浴不譏裎。", "遠慮爲徼福，先驅謂緩程。", "一言鳴仗馬，千丈下喬鶑。", "盍考謝赦表，兼覿賜劄評。", "許身無少愧，憂國甚於酲。", "彼潛宜投虎，能言不離鸚。", "鳥翾身蚤箙，兔健足先烹。", "有客悲周道，何人恤魯祊。", "同時惟切齒，來者但懲羹。", "長夜何時旦，沉陰幾日晴。", "是非從久定，禍否待終傾。", "先帝資神武，深仇愴父兄。", "每懷得頗牧，胡忍棄韓黥。", "哲監何嘗惑，孤忠果漸明。", "岳陽還舊號，嶺表返諸惸。", "故壘營新祀，畿封闢賜塋。", "用心傳舜子，述事廣文聲。", "甘雨興餘槁，青天豁久盲。", "先臣死不朽，聖德浩難名。", "陛下今湯禹，王臣昔散閎。", "令圖天廣大，盛烈日鏗鍧。", "心術參堯運，規模紹漢宏。", "遺形高閣繪，良股盛朝賡。", "故將欣非遠，微臣矧敢輕。", "傳訛稽史謬，敗俗訂言詝。", "日繫無虛筆，雲章有滿籯。", "竹書皆歷歷，玉訓尚鏗鏗。", "願輟清朝暇，叨承乙夜呈。", "作詩哀寺孟，覽奏念緹縈。", "恩錫茅封寵，光昭衮字榮。", "誓懷如皦日，忠報畢餘生。"]}