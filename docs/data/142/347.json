{"author": "程公許", "period": "宋", "type": "诗", "title": "送悅齋先生", "paragraphs": ["風塵三十年，世途日險窄。", "嬋娟棄土梗，倚市競容澤。", "大雅何寂寥，志士三歎息。", "維皇惠斯文，爲國永壽脉。", "靈光巋獨存，碩果有不食。", "坤維返全璧，北墅歸散策。", "天開景氣新，晴破層冰積。", "疇咨耿宵慮，圖任先耆德。", "披雲絢天章，趣駕覲宸極。", "喉舌俄申命，股肱待宣力。", "解絃未爲難，航險那可忽。", "涇渭不同流，薰蕕詎相入。", "所虞憤失職，陰拱或伺隙。", "事須衆賢和，乃可殄行堲。", "沉幾陛下聖，虛己言路闢。", "稍欣元氣充，猶慮外憂迫。", "敵情任反覆，廟論須謹密。", "功名百尺竿，家國萬金璧。", "平生一知己，瓣香無愧色。", "駑怯勉荷擔，遲頑費推激。", "大艑駕雲濤，薰風飽帆席。", "丁寧耳面命，遠別何須惜。", "寬以七月程，修門拜赤舄。"]}