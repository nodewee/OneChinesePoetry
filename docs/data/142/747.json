{"author": "程公許", "period": "宋", "type": "诗", "title": "送憲使江寺簿赴召", "paragraphs": ["沃野三千里，春風十六城。", "顧憂寧易釋，遣送定非輕。", "憶昔光華賦，隨軒老稚迎。", "根株探吏蠹，疴癢察人情。", "漢網寧疏漏，周原數按行。", "堰渠豐䆉稏，犴戶絕笞榜。", "六詔寂無警，三農容雜耕。", "與民爲父母，斂惠到孤惸。", "江漢今猶昔，人才世載英。", "頹流無砥柱，公道莽榛荆。", "能使薰蕕別，端由藻鑑明。", "綱條雖整肅，襟度乃恢宏。", "行路無思犯，濡絲已載賡。", "前旒應渴見，方底趣終更。", "豈有坳堂水，能容碧海鯨。", "佇翔幽谷羽，入囀上林鶑。", "聞道宗風媺，推高月旦評。", "榮非同象笏，愛亦異金籯。", "博士尤姱節，端公更直聲。", "流芳鎸琬琰，仍世盛簪纓。", "早並膠庠彥，同爲館下生。", "詩書勤澡濯，聲譽響鏗鍧。", "棘路仙班近，麻壇守紱榮。", "徒勞將使指，未足展修名。", "王事猶多難，朝陽待一鳴。", "吾君元盛德，廟算豈佳兵。", "鷸蚌牢相守，貔貅滯遠征。", "秋砧霜滿戶，曉角月連營。", "縱幸齊疆復，難輕海上盟。", "所憂新鬼大，何日泰階平。", "世論難撐拄，天時會擴清。", "狼心寧易厭，魴尾恐加赬。", "椎剝無餘算，絲何忍取贏。", "急須元氣護，可使內憂并。", "否極當逢泰，屯餘合遇亨。", "絲綸九天下，羽翼一朝成。", "已卜皇圖永，寧憂敵勢勍。", "公歸瞻負扆，朝罷謁阿衡。", "勿吝謀猷告，頻將底裏傾。", "致身須豹尾，平武即鵬程。", "有客青衫陋，逢人白眼瞠。", "愧無長袖舞，愁對短燈檠。", "天憫龍鍾極，身遭鑒賞精。", "鹽車華錦繡，土鼓發韺䪫。", "披豁叨深眷，暌違耿素誠。", "誰云鴛序遠，忍欠鯉魚烹。", "願效鷹鸇擊，生憎虎豹獰。", "送公騰召駕，撩我動心旌。", "湔祓慙褒衮，凄凉乏報瓊。", "松筠青不落，看取歲崢嶸。"]}