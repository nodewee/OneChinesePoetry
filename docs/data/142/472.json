{"author": "程公許", "period": "宋", "type": "诗", "title": "和使君王子堅游鄧氏天開圖畫韻", "paragraphs": ["春風滿城開笑顔，使君明當出遊山。", "東州山川北佳麗，凌雲耀日季孟間。", "紫絲步障元不要，飛檻層欄一憑眺。", "歲豐民樂征調寬，挾四老仙共舒嘯。", "使君吟肩李杜齊，落筆便覺三山低。", "招來倦客同賡載，韻險令我窘見擠。", "烟霞風月無疆界，不憂寒具油侵壞。", "寄謝摩詰休苦心，使君詩是有聲畫。"]}