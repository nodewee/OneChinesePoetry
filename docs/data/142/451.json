{"author": "程公許", "period": "宋", "type": "诗", "title": "雪峰道院", "paragraphs": ["琅函真筌何所云，丈人嵯峩五嶽尊。", "矞雲晝護耀魄寶，玉繩夜低天市垣。", "瓊瑶其上矗千仞，冰雪爲人醒醉魂。", "飛鴻沒處杳難辨，飼虎遺跡應猶存。", "甘泉使君趣丘壑，薰爐默坐存崑崙。", "高齋圖史羅左右，大厦風月相吐吞。", "巖泉酒熟芳桂蘂，茶鼎火活蒼松根。", "坐邀麻姑來擘脯，祇恐摩詰難亡言。", "界天之雪滿窗戶，喚起老仙重與論。", "丁寧來者時汛掃，燕寢可避蜂衙喧。"]}