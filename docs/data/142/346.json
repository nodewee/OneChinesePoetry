{"author": "程公許", "period": "宋", "type": "诗", "title": "遊仙二章上范殿撰潔菴先生  其二", "paragraphs": ["空山學仙子，幽獨性成癖。", "誰令一念差，失脚塵網密。", "隨緣翫泡影，隠思曉繼夕。", "了了三生夢，掣電了無跡。", "豈不志遠遊，誰爲傅羽翼。", "抱關覘紫氣，跪履問黄石。", "靜慮儻冥契，玄機詎難入。", "縞髮古仙公，遺世而獨立。", "惝恍如有遇，一言曰守一。", "引臂許相從，長生託瑶籍。"]}