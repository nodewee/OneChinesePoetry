{"author": "程公許", "period": "宋", "type": "诗", "title": "送李微之以史學召", "paragraphs": ["鴻蜚冥冥天宇空，誰令矯翮修門羾。", "承平在昔朝多賢，猶念丘園天爵共。", "泰山豹林來復去，河南白雲堅不動。", "斯文程伊嗣興起，露門日日峨冠誦。", "雖然去就跡參差，高風等是光吾宋。", "秀巖素心非少室，萬卷本期供世用。", "當家幸有二仲賢，不妨老子琴三弄。", "紛披竹素勤日課，蕭索松風酣午夢。", "有來虞旌賁空谷，例與蜀珍入包貢。", "中興鉅典未殺青，千古傳疑須折衷。", "文孫嗣服渴延佇，太史泚筆待錯綜。", "姦諛已死不難誅，古今一轍猶聚訟。", "緇衣信能心愛士，白駒誰復語含諷。", "丈夫出處亦何常，毫芒難博丘山重。", "勿學退之憂史禍，勿似子長誇雍從。", "孤騫終不嚇腐鼠，覽輝未易來翔鳳。", "平生我亦煎百憂，四月長江遠追送。", "丁寧寄語季成甫，東華冠蓋真一鬨。", "時撐小舫漾湖光，莫遣紅塵撲飛鞚。", "扶持姱節早歸來，世故紛紛付時棟。"]}