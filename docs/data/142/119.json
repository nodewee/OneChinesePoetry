{"author": "岳珂", "period": "宋", "type": "诗", "title": "蔣觀文錢塘天府二帖贊", "paragraphs": ["尺瑜寸瑕，工所不棄。", "如公平生，抑有清議。", "雖翰墨之僅存，亦世俗之共毖。", "予獨區區于別白，是亦或出于有意。", "昔鄒忠公以言得罪，士皆縮頸以避去。", "公乃折簡以自麗，由是而去，蓋已無懟。", "然則操觚刻槧，片言幅紙，其知所以行己也必矣。", "以字達識，以識行字，舉一知二，茲帖之所以可貴。"]}