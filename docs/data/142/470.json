{"author": "程公許", "period": "宋", "type": "诗", "title": "投贈洪倅司令舜俞", "paragraphs": ["博陵先生天下士，圭瓚鼎彝宗廟器。", "駕風閶闔駐參旗，要與疲氓起憔悴。", "同來誰是儉府僚，一朶庾蓮吐秋水。", "義以取人道自任，河陽主賓信奇偉。", "誰云風月立分鼎，待借前籌答知己。", "峨岷其下十六城，魴魚鱍鱍更赬尾。", "情傷涸轍轉清波，陡覺濠梁復生意。", "井梧幕府省文書，雪界松圍絕烟燧。", "餘事何妨筆墨工，浣谿新沐烟雲膩。", "老翁補處待公續，燕外鷗邊儘吟思。", "主公佇還丹地峻，携上崢嶸去天咫。", "社樗愧我本亡奇，冷落官曹窮五技。", "何階方便來相招，醪醴一朝饗厚味。", "燕臺𡽱嶪萬金黄，豈意謙勤從隗始。", "眇然人物索扶持，勿惜拔茅多引類。", "君不見璇杓一夜摇天東，人間萬物皆春風。"]}