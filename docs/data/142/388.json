{"author": "程公許", "period": "宋", "type": "诗", "title": "理舟入奉大對臨發有賦", "paragraphs": ["弱齡誦書史，所慕在經世。", "靦顔科目中，頗恨愆素志。", "天府兩貢書，恥逐時粧媚。", "諸公誤賞音，偶玷春官第。", "王明渴疇咨，臨軒有故事。", "明當鼓枻下，陛對去天咫。", "采蘭有常供，胡爲輕萬里。", "趨庭願有聞，丁寧汝其識。", "謹無曲學阿，恐作儒冠恥。", "士當志遠大，富貴餘事耳。", "百拜請書紳，誓言其敢替。", "萬古洙泗傳，豈爲青紫計。"]}