{"author": "程公許", "period": "宋", "type": "诗", "title": "壽制使董侍郎", "paragraphs": ["秋雲陰陰壓邊城，秋風颯颯飛邊塵。", "淮堧夕烽連峴首，往來羽檄無時停。", "那知籌邊樓上一長嘯，環六十郡皆陽春。", "老翁哺兒誇說尹，連年我倉歌既盈。", "皇明如在殿西角，恩許借留爲福星。", "六弧標慶當揆度，載途鼎沸歌謠聲。", "請公細酌成都酒，拄笏看度西山雲。", "只將祭酒瞪目意，坐鎮坤軸如砥平。", "可憐兒輩見坎井，孰知我公身遠萬里心朝廷。", "天生人物關運數，豈爲爾較山重輕。", "浙江時巡今四葉，上流地險如建瓴。", "强敵逆天天久厭，力困尚逞牙距獰。", "膽折棧雲不敢向，介胄酣眠宵徹明。", "雅知折衝妙方略，胸中歷歷不啻風雪身經行。", "我聞四海如一體，手足雖異脈絡元相親。", "癢疴何適不關我，仁者頃刻安得寧。", "吾皇盛德堯舜主，包瑕匿垢韜厥靈。", "一朝震怒詔薄伐，天戈所指壺漿迎。", "西南倚公九鼎重，草木亦自知威名。", "寶書斑斕真學士，陣圖指授諸將軍。", "頻來寵光對赫奕，富有學問規經綸。", "蜀才自昔比齊魯，公既崇學揚其文。", "更須度外廣物色，聲病未可拘豪英。", "蜀民生理日艱急，公既減賤矜其貧。", "張弓何時可復弛，一分可寬寬一分。", "蜀邊儲峙僅虛籍，公既檄吏探其囷。", "餽糧千里憂不繼，渭上可無人雜耕。", "蜀兵十萬今有幾，公既選練蒐其精。", "將驕易置端在我，尾大安得平如衡。", "公心渾如古井水，沄沄外物何關情。", "公才信是澗壑松，大厦安樂扶其傾。", "勿謂蜀漢彈丸土，酇侯用之開西京。", "間關武侯亦良苦，千古大分垂丹青。", "願公爲國一引手，饑食渴飲心經營。", "從前規模會展拓，蓋世事業看崢嶸。", "旆旌揚風出子午，笳鼓動地超三秦。", "毋使酇侯武侯得專美，蜀山豈無齊天之石可磨亦可銘。", "少徐带礪河山盟，命圭相印酬元勳，胙土奕葉疏恩榮。", "却歸麻壇之山命仙侶，脯麟酌醴一曲歌長生。"]}