{"author": "程公許", "period": "宋", "type": "诗", "title": "送平章解機政以保寧之節榮還里第", "paragraphs": ["孔山高嵯峩，其下一區宅。", "敷床萬牙籤，寧取籯金積。", "委身事君子，星駕莫遑息。", "豈不念林巖，政爾柄樞極。", "巨川爾杭之，陛下心以懌。", "累章拜俞旨，告廷敭顯冊。", "一笑堂印拋，我友浮丘伯。", "士以名德重，如護萬金璧。", "受寵惕臨深，持滿常懼溢。", "恭惟學古胸，富有經世策。", "探懷取二三，興運際五百。", "賢人如參朮，足以壯國脈。", "茲理要密庸，寧復膠於迹。", "肘後可無傳，能使壽金石。", "先生還孔山，宸奎揭素壁。", "似勝平泉墅，林立萬株石。", "向來翹材館，楹桷富山積。", "終焉愧輪囷，可能補寸尺。", "淛潮浪拍天，歸帆風借力。", "百拜壽斯文，華皓配南極。", "何當脫拘攣，日侍維摩室。"]}