{"author": "岳珂", "period": "宋", "type": "诗", "title": "薛道祖書簡帖贊", "paragraphs": ["崇觀太平，博雅彙征，秀出簪纓。", "楚羋蜀劉，三英并輈，道祖其儔。", "沈浸深醇，薰陶見聞，厥藝以振。", "方旅蘭芝，水清獻奇，發千古機。", "擷其所長，韜鋒斂鋩，類曲水之觴。", "即權合經，不特製名，雅韵盡呈。", "涇芾已仙，是書之傳，孰探其天。", "風期九垓，黄鵠下來，然予言哉。"]}