{"author": "程公許", "period": "宋", "type": "诗", "title": "遊靈隠寺", "paragraphs": ["夙好在巖壑，强持縛纓簪。", "野性當奈何，惝恍如驚麕。", "京華百萬家，𧥄𧥄瓦疊鱗。", "海氣蕩煩暑，作威凌轢人。", "湖山招我來，九里松風清。", "稽首靈鷲山，西瞻目若營。", "云何一峰碧，飛來如羽輕。", "俗見囿畛域，達觀渺沙塵。", "不見毗耶離，示病老浄名。", "古掌斷世界，猶如陶家輪。", "竺慧去不返，雪猿呼莫聞。", "斯言誰與證，萬壑空烟雲。", "老禪法龍象，談麈紛縱橫。", "萍蓬萬里外，繾綣猶鄉情。", "齋盂乳鋪玉，茗椀花糝瓊。", "兩腋扶清風，取意巖壑行。", "冷泉掬清泚，五峰凌崢嶸。", "真賞味無味，內觀湛空明。", "可能一枝筇，雲水自由身。", "永愧隠峰老，勇決拂衣巾。"]}