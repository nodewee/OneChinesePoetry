{"author": "程公許", "period": "宋", "type": "诗", "title": "壽悅齋李先生", "paragraphs": ["君不見溫公崇福十五年，上下千載書法嚴。", "又不見蜀公靜退不待耄，鐘律製成天一笑。", "樂則行之憂則違，出處無非聖之時。", "一朝都人擁馬首，留相天子不得辭。", "潁昌胡爲屹不動，各以就去揭榘儀。", "悅齋先生天下士，琬琰琮璜國鎮瑞。", "盛名姱節耀古今，歲晚松階猶候對。", "時臺劇談鋸蜚屑，志堂析疑{𥫗氐}啟鑰。", "夜歸風雨一龕燈，目電窺書光爍爍。", "禹貢山川如指掌，漆園之解無郭象。", "更將次五訂箕疇，不妨後覺勤鑽仰。", "年來岷峨殊愴悽，公與潔齋名德齊。", "長庚磊磊配曉月，士有司命國蔡蓍。", "卧架詩書差足樂，憑高忍見楚氛惡。", "豈不望公勇拂衣，正恐百姓須公活。", "願公相業追元祐，以一至誠服雄狡。", "願公眉壽如東軒，黄髮皤皤國元老。", "雲蒸雨族霈作霖，賢以類聚治乃興。", "卷舒在公亦何心，四海矯首西山岑。", "薰風自南一披襟，起舞稱壽千黄金。", "洗耳五絃虞氏琴，爲公緩軫歌嗣音。"]}