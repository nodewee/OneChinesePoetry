{"author": "程公許", "period": "宋", "type": "诗", "title": "擬九頌  其一", "paragraphs": ["龍吟兮九淵，鶴唳兮九天。", "飛僊兮下寥闊，鶴可馭兮龍可鞭。", "白雲兮坌谷，飛泉兮鳴筑。", "掇瑶草兮帝庭，搴瓊林兮木末。", "問老僊兮何爲，珠庭宴兮悅怡。", "啟瓊笈兮探道帙，盼靈童兮往授之。", "粲僊李兮芳奕葉，主斯文兮千歲期。", "維嵩嶽兮峻極，繄甫申兮孕質。", "彼圩頂兮尼丘，非毓聖兮何述。", "偉茲山兮萬仞，獨載英兮一家。", "下培塿兮何有，上帝閽兮可排。", "龍奮髯兮翔騫，鶴整翮兮褊褼。", "灑瓢滴兮澤苗槁，何蕙帳兮吾久淹。"]}