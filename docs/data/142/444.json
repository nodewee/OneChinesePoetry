{"author": "程公許", "period": "宋", "type": "诗", "title": "送別周憲使", "paragraphs": ["春風浩蕩龍泓口，逢逢船鼓驚雷吼。", "皇華使者捧徵書，萬里飛帆上南斗。", "岷峨上下十六城，後先持節知幾人。", "公來非爭赫赫名，止水何曾風浪生。", "腕裏權衡一丹筆，與天通處惟欽恤。", "孰知疾惡有剛腸，乃似霜空鷹隼擊。", "撓之不濁澄不清，渠自好醜吾何心。", "蔽以一言仁者勇，嗜欲淺者天機深。", "疇昔聲華塞穹壤，旰食遥知渴忠讜。", "紛紛鰍鱔困掇拾，縱壑之鱗多漏網。", "公歸便合橫南床，或袖諫紙朝明光。", "好將外臺督姦手，鋤却廿年荆棘荒。", "功名時來寧我貸，不朽之傳軒冕外。", "攬轡埋輪自一時，至今日月炳前載。", "才踈意廣一腐儒，青冥倚公借吹噓。", "病卧錦江八十日，出門搔首空踟躕。", "西南望遠長安日，寒雋陸沉幾千百。", "乞與開陳政事堂，更把夾囊細收拾。", "軍興料須色目繁，師老力屈民煩冤。", "養疽一朝思潰裂，廟謀得不憂本根。", "三年福星耀參井，愛士如渴民如命。", "只今歸覲太微庭，勿忘棠郊日延頸。", "腐儒州縣甘浮沉，骯髒羞作附驥蠅。", "佇公入和南風琴，磨崖大書頌中興。"]}