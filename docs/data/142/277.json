{"author": "程公許", "period": "宋", "type": "诗", "title": "述九頌  其四", "paragraphs": ["郊見帝兮琮璜，瑟彼瓚兮流斯黄。", "物有專兮靈粹，寧糅雜兮尋常。", "懿君子兮毓德，可蠡測兮藴藏。", "稟堪輿兮間氣，學遠紹兮皇王。", "探墜緒兮鄒魯，集臯夔兮衆芳。", "俗薆薆兮要艾，紛余佩兮蘭纕。", "衆襜襜兮冶服，爛余裳兮織襄。", "石渠兮紫橐，斗樞兮萬閣。", "持衆美兮效君，寧濡跡兮康國。", "世惛惛兮莫吾與，矯茲媚兮私處。", "畦於閭兮珣琪，藝瓊蔬兮玄圃。", "暖晴旭兮養和，霏瑞霧兮來下。", "苟昭質兮莫虧，猶可遺兮遠者。", "及羲鞭兮未晏，導帝之兮軌路。"]}