{"author": "程公許", "period": "宋", "type": "诗", "title": "三伏中積雨如秋", "paragraphs": ["峨眉三日雨，客館六月秋。", "幽懷無與娛，欹枕清夜遊。", "炎官失聲勢，萬木皆商謳。", "一涼德我厚，耿耿何隠憂。", "憂多白人頭，頭白可復休。", "積陰忤正氣，潢流冒崇邱。", "世故莽難期，病根寧易瘳。", "履霜不知戒，堅冰諒難尤。", "天運不停機，明當火西流。", "勿以餘熱在，而忘晚歲謀。", "家貧迫短晷，及時戒衣裘。"]}