{"author": "程公許", "period": "宋", "type": "诗", "title": "遊東坡和柯山潘邠老舊賦", "paragraphs": ["恭惟廊廟具，歲晚落江湖。", "豈不三緘舌，深慙七尺軀。", "若爲周士貴，翻作楚囚拘。", "詩款催供上，皇聰莫可呼。", "孔融成幸免，柳子豈真愚。", "瓢酒那能醉，叉錢可得腴。", "貧雖無四壁，夢不到清都。", "赤壁一枝笛，寒溪十幅蒲。", "故交同縞紵，廢壘借耰耡。", "未分徑爭捷，可憐錐也無。", "是非端自定，流落坐成迂。", "四海老泉水，一時丹穴雛。", "士皆憐大器，手不轉洪樞。", "擬問靈蓍卜，難憑造化爐。", "喑喑櫪下馬，汎汎水中鳬。", "富貴危探虎，烟波夢釣鱸。", "定知鏗舍瑟，終不亂吹竽。", "榛莽開金地，江山稱畫圖。", "何當麾斗柄，相與第天吳。", "生世須如此，不然非丈夫。"]}