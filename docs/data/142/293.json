{"author": "程公許", "period": "宋", "type": "诗", "title": "過金堂迂路登三學山李八百仙人道場", "paragraphs": ["失脚塵土窄，謁歸旬朔暫。", "迂徑款名山，攀險得幽翫。", "平川開靄杳，長江遠疏散。", "驅車松柏陰，闖戶風日淡。", "樓居規制古，殿壁丹青暗。", "仙翁李八百，曾舉陟霄漢。", "遺跡古未陳，見我若笑粲。", "靈液噴幽喦，枯楠茁新幹。", "黄冠肅延勞，綠茗勸澆灌。", "饑腸殷雷蟄，塵慮忽冰泮。", "碑閲唐隸遒，詩爲處士歎。", "三生學精苦，一日升汗漫。", "我豈無宿緣，心猶憫世難。", "思見甲兵洗，永息氈毳悍。", "王度式金玉，民勞拔塗炭。", "翛然一儒腐，不自省疏緩。", "强令事馳驅，終覺窘羈絆。", "何當脫屣去，託跡烟霞伴。", "宮洞吟步虛，丹經嚴靜觀。", "太初以爲鄰，巧歷那可算。", "松風天末來，爲我發永歎。"]}