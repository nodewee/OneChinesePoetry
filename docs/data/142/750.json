{"author": "程公許", "period": "宋", "type": "诗", "title": "上瀘州楊尚書四十韻", "paragraphs": ["清瑩玻璃水，巉巖石筍峰。", "孕才供世用，有道致時雍。", "閥閲宋清節，源流唐靖恭。", "異時先太史，司匭事光宗。", "忠憤排黄闥，憂危溢皁封。", "扶顛重立極，涉筆但司農。", "餘地勤菑穫，連城薦璧琮。", "羽毛參薛鳳，頭角半荀龍。", "赫奕誇分鼎，鏗鍧響大鏞。", "雲霄才直上，時運快遭逢。", "袖馥麋丸賜，芸繙蠹簡重。", "亨衢無齟齬，按轡獨從容。", "監寺雖平進，班行歎乏供。", "賜茶經幄暝，濡筆殿坳彤。", "曉陛荷囊擁，春墀革履跫。", "時來如邂逅，慮遠妙彌縫。", "霖雨睿思渴，雲山歸興濃。", "入辭親黼座，宣勸灩金鍾。", "可使安耕稼，無勞訪枸筇。", "錦衣華故里，茸纛拂遐衝。", "龍駕攀無及，烏號涕莫從。", "嗣皇初訪落，達孝極思庸。", "故老尤紆眷，庭臣孰比蹤。", "威名震滇僰，治體嗣黄龔。", "白羽閒春燕，黄埃歛夕烽。", "官刑懲縱暴，民氣化醇醲。", "北定風簷敞，西來雪浪舂。", "憑欄聊放目，憂國若爲悰。", "褒詔煩因任，真祠未許慵。", "定知頻側席，胡不趣追鋒。", "念昔聯瓜葛，游談及菲葑。", "駑駘勞剪拂，礦質費陶鎔。", "冰谷窘寒凍，石田加藴爞。", "攝齋時緩緩，銜感志忪忪。", "世論方膠柱，人情謹護癰。", "遲公歸燮理，爲國掃蒙茸。", "遡日孤忠炯，飛霜兩鬢鬆。", "欲酬青玉案，何有色絲胸。", "自笑疎頑甚，猶須砭劑攻。", "兔絲雖小草，千丈託長松。"]}