{"author": "岳珂", "period": "宋", "type": "诗", "title": "林文節紹聖日記後帖贊", "paragraphs": ["進築之法，自古兵法所未有，而始于本朝。", "予意其欲毀齒而兒不知，所以爲是漸取而漸摇。", "曾不虞乎兵分力疲，反足以啟戎心之驕。", "方聖主之側身，凜天變之未消。", "章呂合謀，惟敵是挑。", "豈知夫璿璣七政之必齊，而舞干兩階之自足以格有苗哉。", "我鼓其鼛，我弓其弨，此帖之存，聖心是昭。"]}