{"author": "程公許", "period": "宋", "type": "诗", "title": "木皮口紀事爲故沔戎帥何進賦也", "paragraphs": ["驅車木皮口，地接嘉陵市。", "山川鬰盤紆，草木慘憔悴。", "昔在歲辛卯，大將何憨子。", "行營與賊遇，力戰遂死此。", "道逢田舍翁，款曲問所以。", "耳目親見聞，朴忠今無比。", "沉鷙老不衰，甘苦同戰士。", "以此得士心，急難不相棄。", "閫制力主和，豈虞敵情詭。", "幣篚方交馳，羽書俄狎至。", "初冬二十五，坌入我內地。", "或渡河而馳，或截路以伺。", "俄然斡腹來，陡若自天墜。", "諸軍抽摘餘，精銳能有幾。", "千兵僅烏合，轉鬭殊未已。", "可忍負將軍，同生亦同死。", "落日塵土昏，鼓寒聲不起。", "至今堆阜間，白骨猶紛委。", "語罷聲悽哽，相顧潛灑淚。", "念昔佐戎軒，世屯未云弭。", "主公極仁明，慘惻念此事。", "露章求恤典，爵子嚴廟祀。", "意將勸忠臣，爲國當盡瘁。", "儒守陳西和，武將田與李。", "後先被褒錄，名姓編國史。", "敵知吾有人，心寧不畏忌。", "自古重徂征，司命在主帥。", "委託或非人，險阻那可恃。", "嗚呼數君子，一死甘若薺。", "推原其本心，死奚益於世。", "事大繆不然，舍生而取義。", "乃知丈人吉，易自有深旨。", "往轍忍復云，方來那得諱。", "長謠激凄風，嗚咽嘉陵水。"]}