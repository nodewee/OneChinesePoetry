{"author": "程公許", "period": "宋", "type": "诗", "title": "感事建除體二首  其一", "paragraphs": ["建國維藝祖，受命同有虞。", "除苛五閏後，返朴邃古初。", "滿盈持以道，德澤久不渝。", "平治二百年，中原忽榛蕪。", "定亂得高皇，如日升昏衢。", "執中嗣堂播，奕葉垂範模。", "破碎今已殘，敵人踵闚𨵦。", "危哉武休破，漢沔幾丘墟。", "成功頼諸將，三蜀仍覆盂。", "收藏問何時，官已迫征輸。", "開倉儲百穀，爲我供軍須。", "閉關且堅守，民力庶少蘇。"]}