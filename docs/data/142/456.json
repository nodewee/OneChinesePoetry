{"author": "程公許", "period": "宋", "type": "诗", "title": "九日以酒贈雪江胡賢良蒙惠詩和韻", "paragraphs": ["蓀壁辛楣芰荷屋，靜揖秋風酣聖讀。", "占斷湖天拓戶封，不待詔書賜一曲。", "紅塵車馬交衢術，渠肯冠霞立於獨。", "滿城風雨又重陽，念子蕭踈對寒菊。", "雙壺遣贈灧蛆浮，想見羈愁盡蛾伏。", "高人一巢有餘地，底須駟馬駕車軸。", "但得長年交酒聖，不妨一笑命騷僕。", "若云歸隠須買田，巢由嗤人未免俗。"]}