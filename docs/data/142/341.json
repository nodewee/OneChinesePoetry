{"author": "程公許", "period": "宋", "type": "诗", "title": "述志", "paragraphs": ["仙曹寄江干，吏隠適吾願。", "西軒館梅友，屋老狸鼠覘。", "坐令高世姿，不耐塵網罥。", "殷勤數問訊，餘力稍營繕。", "八窗敞虛明，孤標對老健。", "佇立慘澹中，恍覺容采絢。", "天風發奇芬，霜月潑冷艷。", "官卑苟逃責，交淡日相見。", "凍摇哦詩吻，堅作忍饑面。", "癡頑信可憐，無取復奚羨。", "村醪未必佳，苦味且耐嚥。", "洗醆壽親尊，春和元不欠。", "勿競桃李場，恐爲吾友玷。"]}