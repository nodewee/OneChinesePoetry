{"author": "岳珂", "period": "宋", "type": "诗", "title": "趙德麟召還詩帖贊", "paragraphs": ["昔東晉王茂弘諸人，登新亭，望長淮，自謂風景不殊，舉目有山河之異。", "至今想之，猶鬰乎其有餘哀。", "矧預瑶牒，登玉階，而寄宗國之懷者耶。", "王業偏安于海瀕，故都久棄于蒿萊。", "主議者方貪天之功，而肆其雄猜。", "朝士沉空，不復向來。", "率兆乎滔天之讒，而迄乎和議之開。", "此有志者所以歎于嗟之麟，而思當道之豺也。", "嗚呼，鍾簴百年，邊塵尚霾。", "悠悠蒼天，彼何人哉。"]}