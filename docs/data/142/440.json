{"author": "程公許", "period": "宋", "type": "诗", "title": "喜雨歌", "paragraphs": ["去年堰决秋雨霪，南畝粒米如黄金。", "縣官只道歲中熟，輸租歸家雷隠腹。", "老翁戒兒力鋤耰，忍饑少待明年秋。", "那知六月又不雨，二江之流幾齟齬。", "揵石震撼渠欲枯，天遠不聞人號呼。", "皇華使者民司命，腸日九回恐民病。", "齋居蔬食勤箋天，灌口牲幣加明蠲。", "燎烟升空忽黮䨴，須臾六合澤霶霈。", "連宵簷響未渠休，溝塍泫泫膏乳流。", "疲氓彈指拜公賜，枵腸便覺有生意。", "邊城十年戢干戈，鄰焰逼我將奈何。", "可憐十室九垂罄，倉卒軍需何以應。", "人情但知樂苟偷，更須熟爲根本謀。", "察公憂民意懇懇，定知憂國慮深遠。", "爲公志喜商聲謳，願公爲霖澤九州。"]}