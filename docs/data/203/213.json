{"author": "馮山", "period": "宋", "type": "诗", "title": "送趙良弼知廣安軍", "paragraphs": ["巴黔萬山横楚封，洞庭碧海蛟龍宫。", "潛靈蓄秀天疏通，楚人自古多材雄。", "江陵故都當其胸，人物蕭爽馳英風。", "良弼崛起聲其中，宏偉渾厚如山東。", "才思婉娩春華融，論議慷慨無約豐。", "高步壯領轅不容，徊翔盤紆巫與嵩。", "拏舟向蜀沿涪潼，嘉陵一曲城古充。", "鷹隼倒臂寧久籠，南榮霹靂醒愚聾。", "歸来破裳未及縫，籍才檄起如旋篷。", "瞿唐故交復相從，始適抱子今皆翁。", "天真逍遙飲量洪，世事歷遍詩尤工。", "有時語酣笑未終，環顧四坐皆虚空。", "寒飈戚戚凌疏桐，去路山遠秋溟濛。", "臨老合散情易攻，豈免淚下如兒童。", "髖髀始見斤斧功，鵷鸞一息荆棘叢。", "廣安地卑跼飛冲，席恐未暖行匆匆。", "平時物理相磨礲，郡樂不在卑與崇。", "唱酬自可輕開忠，無事日夕翻郵筒。"]}