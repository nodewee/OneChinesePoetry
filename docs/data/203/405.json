{"author": "王安禮", "period": "宋", "type": "诗", "title": "送别范希聲", "paragraphs": ["驛吏闖曉鼓，僕夫樂晨征。", "叙别何草草，君今千里行。", "捧檄近京國，拜親還洛城。", "層巒望太行，慷慨無俗情。", "嗟我寔僚友，追攀勞至誠。", "贈言豈無意，愛子智慮明。", "抱才太華高，視利鴻毛輕。", "世路有夷險，君行常直清。", "朝廷正博采，幕府詎久攖。", "少别勉自愛，他年看名卿。"]}