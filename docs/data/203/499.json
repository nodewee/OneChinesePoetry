{"author": "王欽臣", "period": "宋", "type": "诗", "title": "次韻蘇子由詠李伯時所藏韓幹馬", "paragraphs": ["天閑不遇頭亦垂，真姓本不求青絲。", "由來奇骨類奇士，立見俱似囊中錐。", "鳳頭初踏蔥嶺至，繡膊東由青海馳。", "春風宛轉白玉鐙，晚日照耀黄金羈。", "李侯對此意匠發，造物真比毫端奇。", "方歅之相豈可擬，顛倒未免雄稱雌。", "翰林相繼寫高韻，何止羊何共和之。", "玉花照夜古稱美，顔色乃是論其皮。", "固知神駿不易寫，心與道合方能知。", "文章書畫固一理，不見摩詰前身應畫師。"]}