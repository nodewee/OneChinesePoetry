{"author": "郭祥正", "period": "宋", "type": "诗", "title": "酬李公擇謝予贈范李猿獐", "paragraphs": ["黄獐雄領雌，青猿母抱子。", "一落罝網中，城市就生死。", "不如圖畫上，山深石泉美。", "永無罝網憂，精神自全耳。", "愛之寫横軸，容易披案几。", "動靜適自感，物我忘表裏。", "猶疑跳躑去，毫端詎能止。", "易生名獨擅，斯人嗟往矣。", "後來稱李范，贈君君勿鄙。", "縱令筆未妙，猶勝負塗豕。"]}