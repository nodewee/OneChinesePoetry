{"author": "郭祥正", "period": "宋", "type": "诗", "title": "濡須山頭亭子", "paragraphs": ["孤亭壓危峰，絕景入平眺。", "雙崕控巢水，禹力萬古耀。", "林傾乾象闢，濤淙地軸掉。", "茅茨數椽屋，噫哉魏武廟。", "心殊岐山伯，跡異甘棠召。", "荒戍傳遺靈，血食豈亡誚。", "吞吳勢雖壯，晉起國旋剽。", "樓船戰士去，滄浪盡魚釣。", "平時欲何爲，覽古謾長嘯。", "愁烟起孤壑，白鳥聚殘照。", "誰令五月來，不見萬山燒。", "又復想大雪，下上玉巖嶠。", "重遊莫能期，將歸且停趬。", "詩辭捜亦苦，物狀竟難肖。", "終篇寫亭壁，翻慚畫師妙。"]}