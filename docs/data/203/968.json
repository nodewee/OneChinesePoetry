{"author": "郭祥正", "period": "宋", "type": "诗", "title": "遊鹿苑寺", "paragraphs": ["遊遍湘西山，晚至鹿苑寺。", "平岡列城郭，長松肖兵衞。", "入門尤清涼，讀碑辨往事。", "乃知阿育王，曾此藏舍利。", "浮屠當殿陰，令人竦瞻視。", "寶網敷金雲，倏忽變蒼翠。", "僧云秋杪時，月靜甘露墜。", "大覺去無蹤，山祗自靈異。", "白鹿不我逢，殘花在巖際。", "居者多壽老，安禪信無累。", "笻衲爲生涯，心不墜情僞。", "源源聽法語，陶陶襲和氣。", "簪紳胡爲乎，頂踵縛憂愧。", "願從彼上人，預聞第一義。", "煩心沃醍醐，頓悟超十地。", "聊爲鹿苑吟，清夢不成寐。"]}