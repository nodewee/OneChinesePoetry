{"author": "郭祥正", "period": "宋", "type": "诗", "title": "送陳大夫罷太平守還臺", "paragraphs": ["去年秋暮送東玉，今歲春殘送子儀。", "人生不老安可得，况復年年傷别離。", "請說湓江初識面，已知磊落胸中奇。", "桐鄉之會愈相樂，是時解印予言歸。", "公乘扁舟過溪口，殷勤訪我論新詩。", "君章下車始命客，邀公與我同遨嬉。", "開懷醉倒信莫逆，十年一夢音塵稀。", "忽聞公來守吾土，餘生幸獲仁賢依。", "政成無擾威惠浹，白駒馳隙臨瓜期。", "梨花奪月爛銀白，繪盤縷玉江魚肥。", "酒傾碧盞盞嘗滿，曲度晴雲雲不飛。", "車輪未許生四角，且願逆風東北吹。", "留連更盡一壺酒，無使醒淚沾行衣。", "十科應詔公第一，出入省寺非公誰。", "欲陪後會定何許，咄嗟自此分雲泥。"]}