{"author": "郭祥正", "period": "宋", "type": "诗", "title": "留別受禪師", "paragraphs": ["長沙多禪翁，受也予所慕。", "清猶玉潭冰，不著纖垢汙。", "堅如歲寒柏，不入螻蟻蠹。", "一聽玄談玄，銀潢自天注。", "源流何其長，湧絕曹溪路。", "請陳會面初，赤白照窻戶。", "短鞭驅瘦馬，一蹶復一步。", "北趨林下門，解榻欣我遇。", "圓瓜剖青瑤，激齒寒漿聚。", "搘筇拈古語，法樂過韶濩。", "廓然外生死，頭角白牛露。", "師云三百年，儒者莫爾悟。", "自茲往遊數，道合忘細故。", "倏忽捧邊徼，狡穴首招諭。", "微功有司奏，一命金闕赴。", "扁舟泊沙尾，行色業已具。", "惆悵難再留，何以慰心素。", "日月若馳駃，報體孰堅固。", "願期圓照中，生生迭相度。", "回首欲無言，月上瀟湘渡。"]}