{"author": "郭祥正", "period": "宋", "type": "诗", "title": "贈張御史", "paragraphs": ["我愛張御史，酒船打拍浮。", "欲邀天下賢，盡向酒中愚。", "世人雖飲酒，只知酒味不知酒意胡爲乎。", "又聞夜歸東海頭，撫掌喚月當金壺。", "須臾蝦蟆蝕月黑，公起磨刀代天誅。", "蝦蟆吐月入地走，玉兔還家，桂樹不枯。", "公方醉卧，嫦娥驚呼。", "且語東方蒼青龍，遲遲推出赫日車。", "自然月光不滅，公飲不徹，是時應笑高陽徒。"]}