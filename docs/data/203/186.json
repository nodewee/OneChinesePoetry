{"author": "馮山", "period": "宋", "type": "诗", "title": "送張子立龍圖知鳳翔", "paragraphs": ["公家濟水源，愛蜀如蜀人。", "公凡五入蜀，東峽西峨岷。", "門生變交遊，故舊成姻親。", "蜀味皆吾餐，蜀音即吾民。", "潼川最後至，既至情亦均。", "惡不待公刑，善不須公仁。", "雍容如一家，笑語聞四鄰。", "山時參公府，堊鼻看斧斤。", "舉動出至誠，悠久疑爲神。", "詔書西出關，馬首北向秦。", "遲行客辭家，擁别兒戀親。", "公歸且大用，顧蜀還無因。", "風收彌勒花，雨壓長平塵。", "滑臺爲公壽，公飲不過唇。", "樂我奉公歡，榮虞適兹辰。", "物色莽牢落，人情浩酸辛。", "已辭尚可聽，少駐雙車輪。"]}