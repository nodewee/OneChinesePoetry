{"author": "郭祥正", "period": "宋", "type": "诗", "title": "奉和安中尚書同漕憲登長干塔", "paragraphs": ["攬衣登塔窺泬寥，黄金篆牌神所摽。", "層梯轉道二千尺，鈴索交響風常飄。", "天厨曉送阿育供，海月夜領飛仙朝。", "南溟安在心欲化，九萬一舉期今朝。", "我宋真人啟閶闔，堯舜之運重昭昭。", "佛老并儒鼎足盛，理歸一善無煩條。", "凈緣勝賞固莫逆，足力强健朋儕要。", "昌黎首唱城南句，東野繼作芬蘭椒。", "諸公筆力鬭穎發，七言紙上鏗琨瑤。", "聚沙疊甓付童子，秀實始自春之苗。", "凌空得路未足恃，遇險驚魂安可招。", "龍虎低沈鳳鳥散，藉此彈壓無祲妖。", "四郊松柏列兵衛，萬家弦管均咸韶。", "廣莊黔烏類蠛蠓，歲望已覺元鼎調。", "晴川疏樹歷陽近，浮雲蔽日長安遙。", "貫輪巨木徹十地，斜飛八角穿重霄。", "扶持故國肖父老，綜領諸刹如孩髫。", "循欄作禮共悲仰，絕頂進步誰騰超。", "跡雖有爲志頗壯，報且不盡功何遼。", "揮毫題識未云畢，城頭魯角聲迢迢。", "兜綿鋪舒換塵境，寶燈照耀銀爲橋。", "乃知此會世稀有，請君審聽長干謠。"]}