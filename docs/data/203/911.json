{"author": "郭祥正", "period": "宋", "type": "诗", "title": "贈圓通訥禪師", "paragraphs": ["禪師古豪英，識之恨已晚。", "浩氣雖自充，靈標固天產。", "瓊枝玉府秀，春波鏡湖滿。", "妙趣玄中玄，高談簡復簡。", "痊予萬古病，金刀刮昏眼。", "朗如秋月明，不害浮雲生。", "始知金仙教，六幽同一情。", "一情亦何有，紛紛逐妍醜。", "遂令世上人，浮沉嗟白首。", "我願卿相知，薦師爲國師。", "一言了萬化，堯舜誠無爲。", "逢時揚至道，曠劫開羣迷。", "儒佛實皆聖，胡爲相是非。", "本亡末愈弱，行僞言空持。", "嗚呼可奈何，師也予同歸。"]}