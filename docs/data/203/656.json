{"author": "郭祥正", "period": "宋", "type": "诗", "title": "謝東城練尉", "paragraphs": ["我聞武夷山，迺是神仙府。", "靈丹插峭壁，異骨留深塢。", "有時風高月色靜，天樂琤淙散天宇。", "飄飄秀氣鍾爲人，往往聲名邁前古。", "練君頭角傑然奇，少年折桂登雲梯。", "陸機才華恨羞澀，相如詞調慚支離。", "青衫一命東城尉，能使斯民歌愷悌。", "鸞鳳肯與雞鶩爭，萬里雲霄終自致。", "東城烟水秋茫茫，覽古高吟應斷腸。", "白蛇血濺赤龍劍，八千子弟同時亡。", "而今戰處無青草，廟門斜掩狐狸老。", "羣巫請雨搖鐶刀，滴瀝椒漿薦蘋藻。", "力拔山兮安在哉，丹青壁畫空塵埃。", "因君吟想不能已，孤雁一聲山月頹。"]}