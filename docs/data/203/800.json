{"author": "郭祥正", "period": "宋", "type": "诗", "title": "補到難", "paragraphs": ["到乎難哉，碧落之洞天。", "上有嵐壁之瑤局，下有澄溪之碧瀾。", "碧瀾之下，寸寸秋色。", "目窺之而可量，手搴之而莫得。", "竇容光而練飛，巖漬陰而乳滴。", "如長人，如巨蛇，如翔龍，如鏌鋣，如倒植之蓮，如已剖之瓜，如觸邪之獬豸，如蝕月之蝦蟆。", "或斷而卧，或起而立，或欲鬬而摶，或驚顧而呀。", "若斯石也，吁可怪耶。", "何詭絕之異觀，嘗置之于幽遐。", "到乎難哉，長蘿美秀，瘦木竦直。", "香攖寒而自媚，名概詢而鮮識。", "烟霏霏而引素，雲悠悠而奮翼。", "亟模似其變態，已滅然而無跡。", "崩澌遠響，罄落瑟續。", "聆之愈深，詠之不足。", "欲幽棲而忘返，尚徘徊而眷祿。", "彼寧待乎世人，蓋有要于仙躅。", "到乎難哉，信夫到之難也。", "匪到之難，知樂此以爲難。", "知樂此矣，能久處之又爲難。", "余故補到難以題篇些。"]}