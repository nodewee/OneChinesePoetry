{"author": "郭祥正", "period": "宋", "type": "诗", "title": "徐孺興哀詞", "paragraphs": ["嗟乎孺興之不幸兮，上有高堂白髪之慈親。", "孝不克以自信兮，魂將逝而復返。", "目冥冥而莫勝兮，顧天命之予短。", "業修修兮志與道配，寂不少振兮遽沉幽而終蹇。", "蘭未芳兮先凋，月將昇兮俄隕。", "孺人囂囂兮，追話言之弗足。", "夢悠悠兮，魂去來而數蹙。", "撫稚子兮秋夜長，暗明璫兮摧腕玉。", "魂何知兮，興予之哀。", "體與道化兮，歲月徂而屢周。", "情纒綿兮，若俱往則已矣。", "詞不足以盡寄兮，託餘思于江流。"]}