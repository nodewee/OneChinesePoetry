{"author": "韋驤", "period": "宋", "type": "诗", "title": "和宇文侍郎觀潮", "paragraphs": ["江上雙峰屹若門，秋潮湧出勢横奔。", "先聲何翅雲雷震，猛逝直疑溟海翻。", "壯觀平分吳與越，激波遥自巽之坤。", "驅除殘暑長空凜，噴薄晴光列岫昏。", "衝涉唯驚兀舟楫，遷騰那復論鵬鯤。", "仙槎遠泛時相際，野馬兼馳力更掀。", "華信築塘無宿恨，子胥乘浪有忠魂。", "吳兒勿詫輕身弄，自古馮河豈足言。"]}