{"author": "馮山", "period": "宋", "type": "诗", "title": "寄上潁昌范蜀公", "paragraphs": ["大老歸真主，前朝遺數公。", "精神時一會，出處道皆同。", "起潞儀刑地，煩温燮理功。", "及觀光祿表，深見古人風。", "聘幣来何厚，安車願不東。", "光華膺政殿，僶俛就祠宫。", "論議高踰武，文章遠繼雄。", "退身無少憾，憂國有餘忠。", "几杖誠先覺，衣冠爲一空。", "千齡重際遇，二聖極優崇。", "將相交游盛，朝廷禮數隆。", "一星容處士，四海望冥鴻。", "箕潁紛囂外，岷峨氣象中。", "楚詞清更適，舜律遠相通。", "庭玉連城價，孫枝百尺桐。", "聖賢今日是，河漢幾時窮。", "晚輩徒瞻仰，先生蓋始終。", "冰霜嚴皎潔，塵滓坐銷融。", "信史知將貴，聲詩恨不工。", "東齊如見録，光彩附垂虹。"]}