{"author": "郭祥正", "period": "宋", "type": "诗", "title": "廣州越王臺呈蔣帥待制", "paragraphs": ["番禺城北越王臺，登臨下瞰何壯哉。", "三城連環鐵爲瓮，睥睨百世無傾摧。", "蕃坊翠塔卓椽筆，欲蘸河漢濡烟煤。", "滄溟忽見颶風作，雪山崩倒隨驚雷。", "有時一碧渟萬里，洗濯日月光明開。", "屯門鉦鐃雜大鼓，舶船接尾天南回。", "斛量珠璣若市米，擔束犀象如肩柴。", "越王胡爲易馴服，陸生辯與秦儀偕。", "當時貢物競何有，漢家宮殿今蒿萊。", "邦人每逢二月二，熙熙載酒傾城來。", "元戎廣宴命賓客，即時海若收風霾。", "羣心愈喜召和氣，百伎盡入呈優俳。", "樂聲珊珊送妙舞，春色盎盎浮樽罍。", "鬼奴金盤獻羊卨，薔薇缾水傾諸懷。", "嗟余老鈍已茅塞，坐視珠履慚追陪。", "青蠅何知附驥尾，伯樂底事矜駑駘。", "番禺雖盛公豈愛，亭亭自是巖廊材。", "千年故事寫長句，指畫造化回枯荄。", "昌黎氣焰遂低縮，瓦礫未足當瓊瑰。", "仙姿勸公莫妄想，元鼎久待調鹽梅。"]}