{"author": "郭祥正", "period": "宋", "type": "诗", "title": "留君儀哀詞", "paragraphs": ["懷伊人兮，漳水之湄。", "爰結好之初兮，予方出乎陷穽之羈縻。", "彼知予之横罹兮，眷煢煢而弗支。", "氛侵侵而襲人兮，子獨贈我以蘭芝。", "芳芬芬而爽吾衷兮，雖厄窮而弗疑。", "言涓涓而洗吾耳兮，寂塵聽而凄其。", "炊嘉黍而納吾腹兮，使朝則忘饑。", "采薜荔爲予之服兮，慨前修之可追。", "脂吾車而秣吾駟兮，造仙的之幽奇。", "煮甘溜而茗酌兮，珍盤進乎離支。", "唱則和兮，迭指摘其醇醨。", "同底于道兮，遵聖渚爲之歸。", "聊容與以卒歲兮，曾弗察乎白駒之騖馳。", "泊中吉而啟行兮，觴桂漿以違離。", "惕南北之緬邈兮，蹇形影之頽衰。", "歌激揚而再發兮，淚浪浪以沾衣。", "馬悲鳴而仰顧，僕弛負以增欷。", "行雲住而黯慘，去鳥返而低迷。", "歲聘介而一至兮，孰敢爲之後期。", "幸再往而再復兮，釋予心之思也。", "忽承訃以躑躅兮，行不知其所之也。", "嗟若人之藴美兮，天其奪之速也。", "蹇松柏之枯折兮，惡植則滋以榮也。", "考大空之役物兮，必善摶而化之也。", "將爲麟爲鳳兮，對明世而出也。", "將爲蘭爲蓀兮，芬馨香而薦上帝也。", "將爲江爲河以濟舟也，將爲雨爲露而澤物也。", "將復爲人兮，英華于士林也。", "將爲仙爲神兮，自適于逍遙之境也。", "嗚呼，以甚塞之懷兮，測乎無涯之眹。", "以有限之情兮，導乎無窮之悲。", "嗚呼，其有知乎，其無知乎？吾其能久乎，吾將從子于重泉之游乎，吾又何詞之哀乎。"]}