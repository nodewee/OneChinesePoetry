{"author": "郭祥正", "period": "宋", "type": "诗", "title": "送姚太博", "paragraphs": ["春風動地吹春去，行人不肯江邊住。", "片帆朝掛暮千里，烟霧蒼茫宿何處。", "夫君少年日，射策明光宫。", "同時得意三百輩，上林曾醉桃花紅。", "十餘年間事超忽，幾在青雲幾白骨。", "君雖未甚榮，亦足有餘樂。", "存心不負聖與賢，何須畫影凌烟閣。", "潯陽城頭北樓壯，邂逅相逢觀暝漲。", "魚龍奔走勢莫分，却憶當年兵火愁殺人。", "至今戰場無綠草，冤魂夜哭寒蟾老。", "臨風瀝酒一弔之，而我浮生何足道。", "聊爲君行歌數聲，青山截斷江流平。", "晴雲相對似能舞，野鳥好語如吹笙。", "却送閑愁付滄海，身雖離異心無改。", "若到蓬萊王母家，爲攀桃樹遙相待。"]}