{"author": "郭祥正", "period": "宋", "type": "诗", "title": "代先書寄廬郡朱龍圖", "paragraphs": ["楊花塞路春無聲，鳴鳩喚婦留春晴。", "揚鞭朝發浚遒縣，卷簾暮宿金斗城。", "城中主人漢賈誼，妙年射策都羣英。", "峨冠獨立御史府，冰霜凜凜清朝廷。", "忽乘白雲渡銀海，十年望闕心常傾。", "只今淮西課異等，沉沉玉帳閑府兵。", "神機照物辨毫髮，提刀四顧新發硎。", "行聞召節返西掖，至尊開閣思談經。", "豈容燕寢自頤養，畫戟森衛清香凝。", "陳公雖解豫章榻，白頭重愧非徐生。", "飄零漁艇荷蓑笠，揣摩舊學荒柴荆。", "願公一吐太和氣，朽株巖下逢春榮。"]}