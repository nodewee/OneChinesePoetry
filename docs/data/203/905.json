{"author": "郭祥正", "period": "宋", "type": "诗", "title": "贈泗守宋子堅", "paragraphs": ["憶昔始相遇，諫院吳侯家。", "君顔清且少，皓雪敷瓊花。", "把酒聽高談，正氣橫鏌鋣。", "倏別二十載，各在天一涯。", "君去登朝閨，我方浮海槎。", "進退自殊轍，音塵空雁駕。", "朅來淮上守，政聲被幽遐。", "填德在風俗，餘春散禾麻。", "斤斤梁棟材，葱蒼蟄龍蛇。", "匠石未迴首，電雹無傾斜。", "而我造賓榻，逢鬢吹塵沙。", "歡言問往事，念此歲月賒。", "開館使休息，投文誤矜誇。", "伯樂雖一顧，慚非真渥漥。", "功名業已晚，世路今仍差。", "獨既醒不容，混迹良可嗟。", "清江秀山水，白酒浮月華。", "深犁熟粳稻，淺釣多魚蝦。", "長爲避俗翁，不落猛虎牙。", "願言雖未諧，行矣君及瓜。"]}