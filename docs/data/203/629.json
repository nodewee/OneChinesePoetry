{"author": "郭祥正", "period": "宋", "type": "诗", "title": "登王知白秀才跂賢亭呈同遊余萬二君", "paragraphs": ["鑿山構亭鄰北郊，志慕賢哲忘喧呶。", "豁然千里開林梢，地勢不得藏嵌坳。", "三峰重樓排卦爻，二溪聱浪飛怒蛟。", "漁翁捕魚船尾敲，稚子鎚塼爭勝抛。", "小塘圓沙來雁鵁，茂橘間錯黄金包。", "主人情深漆與膠，美酒旋漉羅珍肴。", "亦有麟脯膾海鮫，痒背只欠麻姑抓。", "浮生胡爲長繫匏，不蹈聖城徒譊譊。", "竊甘祿食憂謗嘲，有若夜鼠防饑貓。", "羡君脱屣心無殽，笑傲自足追由巢。", "猛飲未徹雞鳴嘐，新詩下筆論卷抄。", "余君酒量辭斗筲，醉帽墮地垂鬢髾。", "萬子能禪誇悟泡，我獨愛酒流涎交，同趨至樂情何聱。"]}