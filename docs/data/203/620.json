{"author": "郭祥正", "period": "宋", "type": "诗", "title": "天台行送施山人", "paragraphs": ["平生樂山水，聽客談天台。", "盤石摩挲浸海月，瀑布淙射烟霞開。", "山腰噴作千巖雨，潭底晝夜轟風雷。", "諸峰攢叢護寶刹，地與世隔無纖埃。", "仙葩靈鳥四時有，石矼玉洞清風來。", "施夫子，欲長往，高謝功名脱塵網。", "况有西來老佛師，了悟無生任消長。", "若許陶潛載酒過，便駕蒼虬逐真賞。"]}