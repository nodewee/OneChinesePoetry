{"author": "郭祥正", "period": "宋", "type": "诗", "title": "留題九江劉秀才西亭", "paragraphs": ["南出九江城，西下五老岡。", "倐然一徑二三里，流水散漫桃花香。", "桃花迴環蔽深屋，犬吠遊人人扣竹。", "青衣借問來何爲，正是劉郎春酒熟。", "劉郎不厭客，撫掌邀我曹。", "西亭有榻醉可卧，下臨大江萬頃之洪濤。", "長帆出没送孤鳥，月飛不過哀猿嗥。", "更愛雙劍峰，正落南窻外。", "天公好仁不用武，太古光鋩未磨淬。", "誰懷邪佞心，見之膽應碎。", "淮山在天末，寒青亦相對。", "微風時一來，松柏搖蒼珮。", "頃刻神官驅黑龍，汹汹興雲變明晦。", "地勢雖高直可驚，酒行且止{炙火=肉}休嘬。", "劉郎顧我笑，爲言向苦悲。", "陰晴非汝職，不醉將疇歸。", "歸來乎，頻相過，西亭把酒共君歌。"]}