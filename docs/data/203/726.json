{"author": "郭祥正", "period": "宋", "type": "诗", "title": "留别宣城李節推", "paragraphs": ["君作宣城幕下吏，我嘗築室青山址。", "三四相逢五六年，交情淡若秋江水。", "水流到海無窮時，吾輩論交無衰期。", "明主可結亦未晚，謝安四十功非遲。", "低頭感事復太息，汲汲功名亦何益。", "君不見屈原言直沉湘水，韓信功高亦誅死。", "窮達無過七十年，事業空存一張紙。", "不如飲酒臨春風，溪水綠淨山花紅。", "金絲玉管亂兩耳，一醉三百琉璃鍾。", "醉來辭君登海槎，四方上下皆吾家。"]}