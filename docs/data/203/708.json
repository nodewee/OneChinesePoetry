{"author": "郭祥正", "period": "宋", "type": "诗", "title": "送袁殿丞", "paragraphs": ["與君六年别，愁見雲開露明月。", "樽中有酒雖獨傾，萬古情懷共誰說。", "思君彈瑤琴，琴聲爲君咽。", "孤鴻高飛不可攀，北風一送何時還。", "欲問鯉魚更難得，江頭白浪高於山。", "天書彼此絕，令人腸百結。", "昨日聞君來，我心如鑿龍門開。", "拂拭囊中白玉璞，請君辨之爲磨琢。", "感君酬價過南山，即見名聲搖海岳。", "烹羊買酒邀吳姬，今朝會合明朝離。", "莫嗟兩鬢白雪滿，請看舞袖紅雲飛。", "雲飛酒闌君遂起，篙子催行趁潮水。", "君行汲汲過西山，手植松篁春正美。", "我亦歸青山，白雲相伴閑。", "若駕鸞凰赴瑤闕，先到臨川與君别。"]}