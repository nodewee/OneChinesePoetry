{"author": "馮山", "period": "宋", "type": "诗", "title": "謝人惠兖墨", "paragraphs": ["故人山東来，遺我數丸墨。", "握丸大如指，盥手重拂拭。", "濃磨向日看，古瓦增潤澤。", "經屑不見紙，清光隱深墨。", "書云舊所秘，聞今已難得。", "庭珪死已久，至寶世罕識。", "御府徒僅存，人間萬金直。", "兖州擅高價，比歙固少抑。", "古松亦將盡，神奇漸衰息。", "文章不見貴，筆硯豈可擲。", "牢落况此君，雖精淡無色。", "憐君情好古，投贈兼以臆。", "世事持此觀，噫嗟共冥默。"]}