{"author": "郭祥正", "period": "宋", "type": "诗", "title": "送湖南運判蔡如晦赴闕", "paragraphs": ["鶚飛不在泥，決有青雲趣。", "鳳凰不妄出，恐爲時所誤。", "桓桓南都賢，幸遭明主顧。", "垂紳正手板，磊落奏治具。", "源流出無窮，胸膽豁以露。", "帝曰卿良哉，予僚汝之父。", "果見麒麟兒，騰驤蹈前步。", "擢爲東宮允，往漕八州賦。", "予將觀汝能，慎勿憚細故。", "朅來重湖南，君恩密宣布。", "拔才惟俊明，逐吏皆狡蠹。", "朝廷方更化，免役出金助。", "深沉詳施爲，委曲善告諭。", "有司絕誅求，比屋樂農務。", "貧富一以均，歌頌喧道路。", "七月新書成，入奏馳駿馭。", "君來萬家春，君去秋色暮。", "清湘似君心，偏使醜影懼。", "何時到金闕，顯用期必遇。", "成法無瑕玼，後效有程度。", "皇皇太上聖，赫赫師尹輔。", "大業日愈新，虛懷未嘗飫。", "諫垣將峻陟，使節豈還付。", "卻憶仁祖朝，天下復庠序。", "南都最爲盛，萬里英材聚。", "嚴嚴高平公，明堂真棟柱。", "尚書繼踵來，兩獻仲舒疏。", "君家有大阮，斂縮未騰翥。", "名聲晚乃達，霖雨今仍霪。", "信哉顔淵氏，必用孔子鑄。", "邦家不乏才，社稷永盤固。", "伊予亦何人，不異罝中兔。", "時命適大謬，與物竟多迕。", "卑棲邵陵幕，竊祿飽嬰孺。", "不才甘委置，朽木費吹噓。", "一朝逢知己，拔茅冀連茹。", "翻思刷羽翰，翩翩厠鴛鷺。", "不然棄已歸，筑室幽閑處。", "吐納元和津，萬事不掛慮。", "韓子亦嘗云，豈肯居沮洳。"]}