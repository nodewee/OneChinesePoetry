{"author": "郭祥正", "period": "宋", "type": "诗", "title": "將至江夏先寄太守李學士", "paragraphs": ["二月發姑熟，三月到潯陽。", "聞君解纜纔五日，驥尾難追空斷腸。", "十年前作潯陽吏，老狡相逢猶引避。", "中丞孤憤已沈泉，時事愈新誰敢議。", "欲吐哀音寫心曲，濛澒江聲搖地軸。", "横琴靜夜按金徽，泛到商弦斷還續。", "憂能損氣須忘憂，移船漸近黄鶴樓。", "樓前芳草漬烟碧，君今賢過奇章侯。", "試詢樂部誰工笛，曹王舊曲何人識。", "水中龍應雲不飛，月華正在江心白。", "滿傾綠酒濃如油，爲君吞却鸚鵡洲。", "開帆快意出天外，可惜礙斷長江流。"]}