{"author": "郭祥正", "period": "宋", "type": "诗", "title": "遊雲蓋寺", "paragraphs": ["名山寺多占，此寺山尤名。", "妙雲鎮彌覆，層層結縵纓。", "日光晝微開，燦射黄金城。", "木老枝葉簡，水長音韻清。", "五峰如紺蓮，中有樓殿横。", "是必龍華宫，禪禪悟無生。", "一燈破羣暗，衆燈迭相明。", "紛空素葩墜，悲晚孤猿驚。", "予方困邅途，寓宿骨已輕。", "願言永棲此，讀盡寶藏經。", "顧盼適所適，了絕物外營。", "馬秣僕亦飯，奈何催北征。"]}