{"author": "郭祥正", "period": "宋", "type": "诗", "title": "寄獻荆州鄭紫微", "paragraphs": ["李白不愛萬古侯，但願一識韓荆州。", "荆州太守古來好，至今文采傳風流。", "鄭公辭賦天下絕，殿前落筆鏗琳璆。", "相如嚴謹反枯澀，宋玉爛漫鄰倡優。", "卓然風格出天造，冰盤洗露銀蟾秋。", "麻衣脱去未十載，寶犀飾带魚懸鉤。", "道行言聽遇明主，皂蓋朱轓寧久留。", "渚宮風物最瀟灑，酒滿金罍誰獻酬。", "公嘗愛我如李白，恨不即往從公遊。", "醉看舞袖卷明月，夜聽長笛臨高樓。", "詞源感激瀉江海，筆陣頓挫排戈矛。", "駑駘蹇蹶固已困，勉之尚欲追驊騮。", "一朝公歸坐廊廟，致君事業如伊周。", "門闌從衛愈嚴密，是時願見應無由。", "行當投印佩長劍，夢魂已附西江舟。"]}