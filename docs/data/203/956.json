{"author": "郭祥正", "period": "宋", "type": "诗", "title": "送吳景山宮教供職", "paragraphs": ["先生辭太學，得邑治陽羨。", "仁義稍施設，澆浮遂丕變。", "訟庭寂無事，案几閑筆硯。", "青山落樽酒，白鳥聚畦甸。", "長橋跨空碧，溪光拖晴練。", "追隨斬蛟處，想象昔人見。", "高吟壯魂魄，老句掣驚電。", "休焉聊自放，性理還吾善。", "忽聞新天子，下詔羅俊彥。", "教由宗族先，六經咨講辨。", "先生應詔起，肝膽露萬卷。", "制度惟日新，漸磨豈聞倦。", "長苗忌速揠，良金務多鍊。", "杳杳青雲衢，闊步從茲踐。", "朝登諸王府，暮侍金鑾殿。", "勿興山水思，固有夔卨願。", "寄聲陽羨人，棠陰有餘戀。"]}