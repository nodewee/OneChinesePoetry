{"author": "郭祥正", "period": "宋", "type": "诗", "title": "送耿少府", "paragraphs": ["白沙岸上相逢時，困倚欄干醉似泥。", "忽然聽君誦新作，酒肉頓覺寒風吹。", "今朝邂逅蕪江涘，大軸蒙貺東城詩。", "雷驚電掣露怪變，山崩海瀉能扶持。", "令人壯觀不知己，倦翼欲接青雲飛。", "逸駕固當出塵滓，胡爲一命東南馳。", "洞庭波瀾洗天吼，衡嶽葱蒼掛南斗。", "窮幽歷險詩魂醒，不倦青衫困趨走。", "屈原賈誼杜子美，白骨荒丘今在否。", "款騎瘦馬一弔之，滿眼斜陽入疏柳。", "詩成寄我慎勿遲，側望陽春活殘朽。", "暫時離異何足論，酩酊江樓一樽酒。"]}