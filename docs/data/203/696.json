{"author": "郭祥正", "period": "宋", "type": "诗", "title": "謝蔣穎叔惠澄心紙", "paragraphs": ["李氏三世皆名書，古今筆法誰能如。", "澄心堂中畜妙紙，敲冰搗楮惟恐粗。", "當時文物稱第一，敎勑往往親涵濡。", "赫然真龍躍中國，僭跡甘就雷霆誅。", "論功行賞盡金玉，唯有此物多贏餘。", "流傳既久乃珍絕，一軸不換千明珠。", "樂安御史輒寄我，二十五幅無纖汙。", "却疑織女秋夜醉，素段割裂天所須。", "又如美玉纔出璞，瑩采射目爭陽烏。", "文章未到一王法，寶紙謾對明窻鋪。", "廷珪煤麝銅雀瓦，氣象嵂兀尤相於。", "坐思厚貺欲爲報，累旬安得論錙銖。", "况君才力似韓愈，盡當返贈誅奸諛。"]}