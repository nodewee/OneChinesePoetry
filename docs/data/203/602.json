{"author": "郭祥正", "period": "宋", "type": "诗", "title": "武夷行寄劉侍郎", "paragraphs": ["平生愛仙山，最聞武夷好。", "千峰巑岏月倒掛，萬木陰森春不老。", "羣仙浮舟出寥廓，未濟明河半空泊。", "世人可見不可攀，静夜天風吹寶樂。", "須信仙家日月長，塵埃下土空茫茫。", "賢愚得失竟何益，坐十綠髪催秋霜。", "人感感悟有誰早，丈人尋真歸故鄉。", "故鄉宅在武夷址，山勢迴環碧城起。", "仙棋一局一番春，幾見桃花滿流水。", "他年功成趨帝闕，醉唤常娥擁明月。", "照開三十六洞天，玉樹瑤花恣攀折。", "丈人之樂其無央，我今欲往親在堂。", "側身南望未能到，耿耿寸心思夢長。"]}