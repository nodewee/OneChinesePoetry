{"author": "釋道潜", "period": "宋", "type": "诗", "title": "送王彥齡承務還河內", "paragraphs": ["武陵王郎高韵度，鞍馬四方無定住。", "眼逢泉石便吟哦，咳唾珠璣不論數。", "我亦悠悠事不羈，浪萍風梗隨安之。", "少室山前古蘭若，邂逅便與同襟期。", "興來岸幘一長嘯，清聲激越穿雲嶠。", "竹林故事獨未泯，人物如君亦高調。", "秋風獵獵促鳴蟬，歸路千山入馬鞭。", "白袍烏袖宜圖畫，不羨襄陽孟浩然。"]}