{"author": "郭祥正", "period": "宋", "type": "诗", "title": "春日懷桐鄉舊游", "paragraphs": ["二年桐鄉邑，乘春覽榮芳。", "日日遶花樹，與客傾壺觴。", "况有青澗泉，潺潺穿北墻。", "容爲方廣池，白虹卧危梁。", "誰磨青銅鏡，朗照紅粉妝。", "唯恐浮雲來，遮我逍遥場。", "舞娥回皓雪，笛叟鳴鳳凰。", "醉則卧花下，所惜徂春陽。", "作詩數十篇，素壁揮琳瑯。", "詔書徙幕府，籠鳥無高翔。", "却治歷川獄，幽憂坐空堂。", "有女殺其母，逆氣凌穹蒼。", "郡縣失實辭，吏侮爭持贓。", "辟刑固無赦，何以來嘉祥。", "高垣密閽禁，但覺白日長。", "茫然思舊遊，今成參與商。", "世網未能脱，樂事安可常。", "咄嗟勿重陳，昏昏燈燭光。"]}