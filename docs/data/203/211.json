{"author": "馮山", "period": "宋", "type": "诗", "title": "送江衍巨源提舉赴闕", "paragraphs": ["潼川昔迎公西来，益昌今送公北迴。", "常平使者豈公志，遠地久淹經濟才。", "三年風績不勝頌，欲别有贈心胸開。", "江陽夷蠻互讎格，邊將生事驚風埃。", "連兵巨費久乃定，得失未可相償陪。", "去秋西師出四路，欲舉夏寇除根荄。", "精强挽運一蹉跌，十存四五良可哀。", "河南數州入封略，惡土棄壤如塵灰。", "傳聞敵氣漸衰弱，閫外復委將軍裁。", "借將賀蘭作都護，戍守尚恐難栽培。", "况今秦人極疲敝，菽粟貴重如瓊瑰。", "諸軍零落氣未振，肯聽號令傳風雷。", "看唐南詔吐蕃傳，往往因循成禍胎。", "太上神明照幽隱，廣謀博訪無嫌猜。", "近臣從容合公議，忍使漢地生蒿萊。", "每思一飯三四起，感慨與語何人哉。", "會公還朝方進用，不侍講殿歸霜臺。", "瀘南關右飽聞見，詎肯戲笑隨童孩。", "對揚上前苟可道，願持此語排姦回。", "平生磊落致君意，豈慮言出爲身災。"]}