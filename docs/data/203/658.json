{"author": "郭祥正", "period": "宋", "type": "诗", "title": "仲春櫻桃下同許損之小飲因以贈之", "paragraphs": ["君不見古人悲歌愁殺人，一片花飛減却春。", "徑須沽取就花飲，暫時爛醉陶天真。", "借令黄金大於斗，豈買人間百年壽。", "但願青春永不歸，更得滄溟化濃酒。", "朝酌弗乾，暮傾弗竭。", "東向浮桑採日枝，西入瑤池浴明月。", "枯桐三尺安足彈，重華去矣薰風寒。", "夷齊恥食首陽粟，屈子徒佩瀟湘蘭。", "噫吁嚱哉賢與愚，同歸一死胡爲乎。", "共君極飲且爛醉，指點世路皆虚無。", "許損之，爾爲我滿斟，我爲爾高吟。", "相逢莫恨晚，結交貴知心。", "坐看南山一片霧，忽成千里萬里之春陰。"]}