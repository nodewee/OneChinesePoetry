{"author": "郭祥正", "period": "宋", "type": "诗", "title": "潛山行", "paragraphs": ["笑别姑熟州，來作潛山遊。", "潛山聞名三十載，寫望可以銷吾憂。", "晴雲如綿掛寒木，廣溪鏡靜涵明秋。", "山頭石齒夜璨璨，疑是太古之雪吹不收。", "信哉帝祖駐鑾蹕，異景怪變誰能求。", "若非青崖見白鹿，安得此地排珠樓。", "羣仙長哦空洞絕，綠章封事乘虚輈。", "靈鳥盤旋老鶴舞，華燈散采祥飈浮。", "噫吁嚱，漢武登壇求不得，明皇夜夢推五百。", "寧知司命抱真符，爲宋真人開社稷。", "詔書數下修琳宫，殿閣縹緲平諸峰。", "六朝德澤施愈遠，九天福祐來無窮。", "君不見潛山之下，潛水之涯。", "菖蒲有九節，白术多紫花。", "採之百拜獻君壽，陛下盛德如重華。"]}