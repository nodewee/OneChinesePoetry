{"author": "郭祥正", "period": "宋", "type": "诗", "title": "酬耿天隲見寄", "paragraphs": ["追維平昔遊，十幾喪六七。", "與君雖尚在，踸踔各衰疾。", "功名無幾何，歲月忽已失。", "伻來辱新詩，欲和久閣筆。", "文章老愈精，光彩爛星日。", "市門果神仙，參軍真俊逸。", "又如闚沙漠，鐵騎萬餘匹。", "一戰孰與當，百勝得深術。", "有過懼不聞，愚惡志所嫉。", "言歸潔其身，天命能自詰。", "知音我愈寡，深谷詎敢出。", "相望止一江，高議容接膝。", "請觀商山皓，寧終守蓬蓽。", "衆人拉其華，君子俟其實。", "定當卜鄰去，攜手藏於密。"]}