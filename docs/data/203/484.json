{"author": "王汝舟", "period": "宋", "type": "诗", "title": "翠微峰", "paragraphs": ["塵囂十里清，秀嶺半空插。", "縈紆疑無路，兩石開一峽。", "豁然見天宇，四顧皆峭拔。", "入門上石級，傴僂如登塔。", "懸巖置樓殿，飛棟相匼匝。", "徐行雲影動，低語谷聲答。", "仰視絕壁間，勢恐千仞壓。", "側身過幽谷，洞口若呀呻。", "仙英去何許，遺像寄山脅。", "浴池弄清泚，不敢着脚踏。", "顧余倦遊者，一宿借雲榻。", "天風吹夜籟，客興亦蕭颯。", "幽尋約重來，吾屐當再蠟。"]}