{"author": "郭祥正", "period": "宋", "type": "诗", "title": "和樊希韓解元", "paragraphs": ["君馬一足病，瑣瑣阻行邁。", "况復梅雨天，坐卧不能快。", "空山無大臠，何以具君嘬。", "墻根採肥杞，湖漘買鮮鱠。", "開樽薦濁酒，高論幸忘憊。", "寸心拔茅塞，兩耳抉雙聵。", "文醇潛大和，詩險露幽怪。", "聯吟極物象，君勝我屢敗。", "東野久龍鍾，多慚退之拜。", "奇才必自重，雖黜愈勿懈。", "卞璧未遇時，在璞豈能壞。", "鑒賞一日逢，青紫信如芥。", "君行且遲留，馬病願未差。", "貰衣亦何辭，庶用接嘉話。"]}