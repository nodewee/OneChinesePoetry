{"author": "郭祥正", "period": "宋", "type": "诗", "title": "韶石行", "paragraphs": ["扁舟未下連虞灘，韶石羅列誰雕刓。", "化工有意露怪變，待彼虞舜來觀翫。", "泊舟登岸始遠覽，兩峰直裂諸峰巑。", "青鸞低徊欲下飲，翠鳳却舞摶修翰。", "蟄龍钁雷怒奮角，帝子出震初峨冠。", "日光撲撲散金蕊，蓮花透澈琉璃盤。", "行衣十里仙霧濕，暝色一抹輕綃寒。", "我將仙崖想韶樂，北風忽變陰漫漫。", "松搖長空吼萬壑，溪走石脚淙驚湍。", "遺音自與天地響，聽不以耳精神完。", "重曈一去無復還，隨風波兮陟雲間。", "瀟湘洞庭亦何有，竹上血淚千年斑。", "九成不作至道息，紛紛後世疇能攀。", "登韶石兮情飄飄而未盡，飭彼柴車兮且將造乎蒼梧九疑之深山。"]}