{"author": "郭祥正", "period": "宋", "type": "诗", "title": "徐州黄樓歌寄蘇子瞻", "paragraphs": ["君不見彭門之黄樓，樓角突兀凌山丘。", "雲生霧暗失柱礎，日升月落當簾鈎。", "黄河西來駭奔流，頃刻十丈平城頭。", "渾濤舂撞怒鯨躍，危堞僅若盃盂浮。", "斯民囂囂坐恐化魚鼈，刺史當分天子憂。", "植材築土夜運晝，神物借力非人謀。", "河還故道萬家喜，匪公何以全吾州。", "公來相基疊巨石，屋成因以黄名樓。", "黄樓不獨排河流，壯觀彈壓東諸侯。", "重簷斜飛掣驚電，密瓦瑩靜蟠蒼虬。", "乘閑往往宴賓客，酒酣詩興横霜秋。", "沉思漢唐視陳跡，逆節怙險終何求。", "誰令頸血濺砧斧，千載付與山河愁。", "聖祖神宗仗仁義，中原一洗兵甲休。", "朝廷尊崇郡縣肅，彭門子弟長歡遊。", "長歡遊，隨五馬，但看紅袖舞華筵，不願黄河到樓下。"]}