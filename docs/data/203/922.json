{"author": "郭祥正", "period": "宋", "type": "诗", "title": "寄題吳子山孤雲亭", "paragraphs": ["重華不可見，曾參久爲塵。", "孝道遂零落，爲子吟孤雲。", "孤雲泊南山，山下藏二親。", "孤雲自朝夕，墳草幾冬春。", "悠悠我之思，孤雲浩無垠。", "注視詎能攬，傾耳那得聞。", "音容勞夢想，涕淚濡衣巾。", "作亭墳之隅，奚止簠簋陳。", "揚名與行道，勉勉期終身。", "采彼孤雲篇，爲子書諸紳。"]}