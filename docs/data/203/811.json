{"author": "郭祥正", "period": "宋", "type": "诗", "title": "思嵩送劉推官赴幕府", "paragraphs": ["我思嵩兮，三十六峰之葱蒼。", "雲霞卷舒兮，紛五色而爛朝陽。", "渺羣仙之不可見兮，時有鸞鶴雙翺翔。", "窮崖斷壑兮，飛泉吼怒舂琳琅。", "儼修松與美竹兮，碧離離而低昂。", "考周室之卜世兮，顧八表爲中央。", "天乃寵于吾宋兮，六陵相差而永藏。", "惟傳祚之億萬兮，豈八百以爲之長。", "引伊洛之二水兮，聿通汴而注揚。", "回黄流于故道兮，滅湍射而汪洋。", "横星橋于河漢兮，紫闕峙而煒煌。", "列槐植之行秀兮，歷五代而經唐。", "承太平之雨露兮，幸不遭乎伐戕。", "爲衆木之耆艾兮，如羽蓋之迭張。", "慨離彼而適此兮，亦出處之靡常。", "既寓情于物表兮，獨思嵩之未忘。", "忽有客兮鼓檝，言别我兮靈羊。", "將度庾嶺，沿濤江。", "涉淮泝汴，入幕乎洛陽。", "詞氣有餘，頓挫鏗鏘。", "誠南士之穎出，然未始離乎炎荒。", "請陟嵩而遠覽，循今古而徜徉。", "矯垂天之翼，燦瓊瑤之章。", "于是被詔音，登玉堂。", "返視乎羅浮朱明，如棄魚目而懷夜光也。"]}