{"author": "馮山", "period": "宋", "type": "诗", "title": "和新成都知府鄧潤甫温伯內翰道中見寄", "paragraphs": ["畫舸秋離峽，長江水齧堤。", "郡樓高送别，客袂摻分睽。", "前後聲難繼，升沉分不齊。", "私心常有待，得意幸相攜。", "千里聞鳴鳳，三年倦割雞。", "一哀纒性命，萬事錯端倪。", "英俊聯翩起，清華直上躋。", "平生依筆硯，俛首失鋤犂。", "同嗜餐秋菊，忘言病夏畦。", "精粗分玉石，去住即雲泥。", "近列多鴛鷺，誰人享駃騠。", "徊翔趨鳳閣，隱約駕雞栖。", "訓誥資温潤，衣冠出品題。", "風流清憲府，威望肅朝閨。", "戲彩江湖樂，觀濤歲月稽。", "還朝垂拱北，易帥華陽西。", "舊德傾中外，歡謠浹庶黎。", "忽聞旌棨近，頓解簿書迷。", "一笑何勝喜，高談爲少低。", "長篇追杜老，餘論及曹谿。", "把酒聽新闋，尋山傍小蹊。", "欹斜行疊嶂，空曠上危梯。", "拾掇留樽俎，蕭疏愧糗藜。", "故人難會遇，壯士合悲啼。", "物理紛無定，年華去可悽。", "王師行解甲，盟府重盤圭。", "劍外聲文鐸，關中息戰鼙。", "時清數相見，寧望胯金犀。"]}