{"author": "郭祥正", "period": "宋", "type": "诗", "title": "題杏山阮氏高居", "paragraphs": ["仙翁得仙朝玉皇，當時種杏盈山岡。", "傳聞落英堰流水，每到三月溪泉香。", "白雲霏霏出幽谷，獨鶴沉沉唳喬木。", "寒潭深處睡蟠龍，靈草芳時躍青鹿。", "丈人何年居此間，詵詵孫子如芝蘭。", "抱才求進十五六，亦有隨計鄉書還。", "步兵傲世逸千載，誰道風流至今在。", "軟炊玉粒烹黄雞，客子雖多竟相待。", "我愛長吟登好山，到此便欲辭塵寰。", "可能築室輒延我，爲君鍊熟黄金丹。", "丹成大笑分一粒，坐令綠髮回朱顔。", "浮生百歲不早悟，日月擾擾空循環。"]}