{"author": "郭祥正", "period": "宋", "type": "诗", "title": "贈孫郎中", "paragraphs": ["江潮夜漲北風惡，雙櫓喜逢溪岸泊。", "桂陽史君賢故人，借問慇懃吏來數。", "浮橋傾危暗難渡，靜枕不眠聽曉角。", "平明自笑僕乘無，破帽赤髯行踸踔。", "袖持漫刺前起居，屢歎窮愁手頻握。", "嬰兒連死瘦妻卧，病骨尚遭讒喙喙。", "壯志消盡同寒灰，生事無涯委藜藿。", "男兒有命何足論，斗酒貰衣評舊學。", "愛君新篇溢千楮，突兀寒宵見南嶽。", "龍蛇千丈老松杉，霹靂一聲揮電雹。", "豈宜偃蹇處郎曹，固合透迤步臺閣。", "天子聰明繼堯舜，廟堂論道皆伊霍。", "拔茅連茹收時才，尺寸高卑應不錯。", "君馳亨路鶚横秋，我困汙泥龜縮殻。"]}