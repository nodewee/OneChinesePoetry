{"author": "郭祥正", "period": "宋", "type": "诗", "title": "同阮時中秀才食笋二首  其一", "paragraphs": ["蒼崖長龍孫，頭角露已甚。", "呼丁恣庖割，移榻就濃蔭。", "怳疑羽林槍，羅列在紫禁。", "餘鞭横瘦蛇，密籜若紉紝。", "亭亭風勢匀，節節泉脈沁。", "藩垣謹藏護，寧使暴客闖。", "烹調衆云美，剪伐吾亦任。", "繞齒嚼冰澌，毛髮寒以澿。", "閒心本猿鳥，世詠嗟毒鴆。", "野逸誰所憐，愁思腸胃滲。", "詩才君獨勇，辨舌予久噤。", "酒行且莫辭，醉膽滄溟浸。", "况逢堯舜治，面內來左袵。", "熙熙冠蓋游，落落飽食飲。", "鸞鳳自横飛，燕雀蒙廣廕。", "徘徊食笋謠，明發扁舟賃。"]}