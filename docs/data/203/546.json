{"author": "林希", "period": "宋", "type": "诗", "title": "將之宣城留別吳門效白樂天體", "paragraphs": ["被詔守東吳，夜渡揚子津。", "拭目迎家山，洗我京洛塵。", "此邦多賢豪，況復平生親。", "初欲循故事，公宴月三旬。", "庶以敘契闊，豈徒樂吾身。", "臨州未閱月，吏牘方紛紜。", "避嫌俄得請，主地翻爲賓。", "樽酒未重持，行樂知何因。", "物理可勝嘆，俯仰迹已陳。", "趣整震澤帆，遙挹敬亭春。", "五月而報政，速哉彼齊人。", "今我若置郵，何德於吳民。", "舉手謝吳民，自笑行役頻。", "使君不能詩，煩汝迎送勤。", "來慚白太守，去愧謝宣城。"]}