{"author": "郭祥正", "period": "宋", "type": "诗", "title": "蔣穎叔席上", "paragraphs": ["春風歸未歸，白日一何速。", "偶陪御史驄，逶迤傍林麓。", "名花結深洞，繁枝綴寒玉。", "疏青愛老柏，壯節詠孤竹。", "諸君皆俊賢，笑傲失羈束。", "何生家最窮，昨日旋糴粟。", "尚能邀我飲，盤饌逮張燭。", "今夕寧須辭，酩酊固所欲。", "醉則騎馬歸，官長定不辱。", "酒行姑徐之，聊用講心曲。"]}