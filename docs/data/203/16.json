{"author": "釋道潜", "period": "宋", "type": "诗", "title": "送伯言赴姑蘇上幕", "paragraphs": ["都城公子海，賢否良難會。", "從容翰墨場，班班知所詣。", "超然三四公，詞學昔人配。", "源流出蘇黄，汲引功豈細。", "斯人固才華，氣節復遠邁。", "一官從幕府，未覺簿書礙。", "投刃却鳬行，岸巾依物外。", "凝香久寂寞，清絕今可繼。", "初辭廣陌塵，笑鼓春江枻。", "楚岫與吳山，相望挹空際。", "莫唱渭城歌，臨流增歎喟。"]}