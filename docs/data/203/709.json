{"author": "郭祥正", "period": "宋", "type": "诗", "title": "送錢賢良", "paragraphs": ["去年六月梓山裏，與子披襟弄泉水。", "高談直出堯舜前，長林爲我清風起。", "金船滿滿傾醇醪，吳娥玉指拈櫻桃。", "君令勸我盡百琖，肝腸但覺翻江濤。", "醉來騎白鹿，大笑還青山。", "倐忽歲月往，思君鬢成斑。", "今朝邂逅蕪江頭，論心握手忘離憂。", "暫時會合復言别，安得彈劍從之游。", "我聞紫微薦君策，男兒事業豈易得。", "金門慎勿閑經過，爲奏天下弊穴如蜂窠。"]}