{"author": "郭祥正", "period": "宋", "type": "诗", "title": "謝淮西吳提舉", "paragraphs": ["瘦馬徐行三百里，撲撲黄塵眼雙眯。", "手攜簿法趨使臺，惟恐瑕玼煩摘指。", "藍衫慼慼走廊廡，與坐撫循顔色喜。", "琅琅先誦荆州吟，醉來捉住鯨魚尾。", "如今無復氣凌雲，垂首低徊逐泥滓。", "須臾又忘按察尊，羅列壺觴瞰池水。", "圓荷翻風碧玉軟，幽鷺得魚團雪起。", "正當煩暑浩如秋，更聽高談清入髓。", "君臣會合前世無，朝廷萬事圖新美。", "甲花照日御營寒，胡命懸絲朔風裏。", "自嗟雖老力未衰，命未遇知甘擯死。", "南山射虎竟殘年，不得封侯亦徒爾。", "感君欲引西江波，涸轍行將脱螻蟻。", "功名成就須報恩，莫道江南無壯士。"]}