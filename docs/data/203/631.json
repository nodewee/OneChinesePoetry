{"author": "郭祥正", "period": "宋", "type": "诗", "title": "采石亭觀浪", "paragraphs": ["洞庭秋高北風起，怒浪排空日光眯。", "坐見雪山飛從物外來，地軸天關恐將圮。", "移沙裂石失浦溆，羣龍呀牙鯨掉尾。", "舟人但如鸛鳴垤，咫尺存亡隔千里。", "嗟哉至柔物，澒洞安可當。", "大禹没已久，巨浸誰爲防。", "須臾風收浪亦靜，嫦娥洗月添寒光。", "湘妃妙曲鼓未徹，汨羅之魄雲徜徉。", "而今君臣正相樂，法弊一一新更張。", "監司精明郡縣肅，國無忠憤惟循良。", "洞庭怪變自出没，迴首天邊歸雁行。"]}