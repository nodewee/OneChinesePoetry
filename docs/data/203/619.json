{"author": "郭祥正", "period": "宋", "type": "诗", "title": "錢塘行送别簽判李太博", "paragraphs": ["東南會府唯錢塘，高門雙開南斗傍。", "門前碧瓦十萬戶，曉色滿城烟雨香。", "聖祖神宗造區宇，應命最先吳越王。", "不經兵火二百載，地饒沃衍民康强。", "蓮花紅白西湖芳，南山翠影臨滄浪。", "瓊樓寶塔照日月，塵埃不到炎天凉。", "畫船羅幕盡高卷，白玉美人游冶郎。", "年年中秋海潮過，萬頃銀山面前墮。", "少年輕命爭弄潮，手掣紅旗逆潮簸。", "聞君此行承辟書，伯樂能求汗血駒。", "四時風物同吟嘯，十郡兵民歸卷舒。", "公閑畜德聊自養，承平功業還吾儒。", "况君登朝未四十，慎勿出處窮歡娛。", "慎勿出處窮歡娛，臨淵履冰佩瓊琚。"]}