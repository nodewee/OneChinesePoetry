{"author": "郭祥正", "period": "宋", "type": "诗", "title": "觀柳殿丞家藏竹柏圖", "paragraphs": ["君實名卿孫，妙畫篋所聚。", "壁間四幅畫，收盡蒼洲趣。", "瘦柏盤大石，雪霜迥不懼。", "舉斧揮棟材，未辨在縑素。", "離披老竹梢，直裂見枯處。", "鳳凰欲來巢，俯視猶屢顧。", "壯觀殊未已，白日去還暮。", "愁懷起窗壁，注目亂煙霧。", "煩君燈燭張，免我顔色沮。", "乃知頃刻意，直有千載寓。"]}