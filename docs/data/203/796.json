{"author": "郭祥正", "period": "宋", "type": "诗", "title": "同蔣穎叔林和中游鬰孤臺", "paragraphs": ["匹馬初從瘴嶺來，登臨喜上鬰孤臺。", "鬰然而孤插天半，亂山却出晴雲堆。", "雙溪倒流玉綃颭，萬屋蘸碧長城開。", "捫參歷井豈足數，俯欄引手持斗魁。", "月空銀浪試一酌，坐憂桂樹生黄埃。", "妙娥舞袖回白雪，琵琶十面轟春雷。", "吟牋分軸造險語，酒令行賞無停盃。", "哀猿不斷片帆没，歸鳥自送殘陽頽。", "脱身我作耕釣客，兩翁均是巖廊材。", "共游絕境發佳唱，驪珠射目精光皚。", "升沈從此遂分手，願借惠澤蘇蒿萊。"]}