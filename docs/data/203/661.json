{"author": "郭祥正", "period": "宋", "type": "诗", "title": "酬李從道太博", "paragraphs": ["秋水浸天無表裏，間帆已過三千里。", "鸚鵡洲前逢故人，往事新愁還可紀。", "祖朝熙熙民物好，長憶聯車游五老。", "鳥啼花舞送春歸，倐忽官書滿三考。", "從兹南北趨塵勞，往往遭嗤兒女曹。", "斗筲之祿未能棄，回首空羡嚴陵高。", "相逢彼此驚遲暮，筆下琳琅寫心素。", "荷花十頃遶君家，豈是荒榛礙歸路。", "悲歌不覺青衫濕，酒杯未滿愁先入。", "聞說明朝趨玉京，直節如今恐難立。"]}