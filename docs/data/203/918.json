{"author": "郭祥正", "period": "宋", "type": "诗", "title": "寄虔州慈雲惠禪師", "paragraphs": ["惟昔廬山舊，舜師稱老禪。", "惠也乃上足，解空無比肩。", "我嘗叩其說，活活如湧泉。", "況復能吟哦，俯視唐皎然。", "一別二十載，相望修途邅。", "音信誰謂隔，月華長自圓。", "嗟予困俗累，久負香火緣。", "適爲幕府客，遠泛瀟湘船。", "還過廬山下，廬山安足憐。", "既無故人語，頑碧徒參天。", "多謝子規鳥，數聲空谷傳。", "準擬趁汝飛，飛落贛水邊。"]}