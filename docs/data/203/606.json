{"author": "郭祥正", "period": "宋", "type": "诗", "title": "寄題蘄州涵輝閣呈太守章子平集賢", "paragraphs": ["讀君涵輝記，恍若登蓬萊。", "天垂星斗數尋近，地卷雲山千里來。", "冰壺倒景露華洗，玉竇溶雪蟾光頽。", "塵寰何處路歧絕，三十六洞森然開。", "武夷真孫佩符印，選勝得此將金罍。", "文章欲會造化手，藩屏暫屈巖廊材。", "謝公寄意東山妓，嚴生把釣桐廬臺。", "功名談笑出千古，長與泰華青崔嵬。", "其餘齪齪何足數，百年易得成寒灰。", "爲君高吟豈知倦，十分美酒誰相陪。", "我欲乘風一飛往，病翅零落秋霜摧。", "涵輝閣，寧久游，重瞳法堯垂冕旒。", "側聞下詔十六相，真孫第一還瀛洲。"]}