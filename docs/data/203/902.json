{"author": "郭祥正", "period": "宋", "type": "诗", "title": "望九華山寄夏公酉", "paragraphs": ["扁舟泝南江，羣山漸秀發。", "遙瞻九華峰，點點出天末。", "迤邐見雄奇，平地犀尖拔。", "夕陽凝紫煙，仙簪聚鴉髪。", "又疑碧蓮花，倒插黄金闕。", "想像終未工，靈襟謾超越。", "矧彼山中人，了與塵事絕。", "採秀既忘年，道授飛仙說。", "世間名任高，物外緣皆滅。", "百憂眷薄祿，我輩志已屑。", "趨榮羞捷途，就卑老剛節。", "雅知名山樂，勇往胡未決。", "此興待君論，青衫可偕裂。"]}