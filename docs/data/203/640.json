{"author": "郭祥正", "period": "宋", "type": "诗", "title": "寄題湖州東林沈氏東老庵", "paragraphs": ["東林沈郎真隱居，山環水遶開方壺。", "何年濯足脱塵網，坐卧七言哦蕊珠。", "有時隱几佚吾老，萬事不到靈臺虚。", "甕間綠螘春欲活，仙翁夜降青雲車。", "自稱山人號回客，爲君猛飲留斯須。", "蚊蠅驅盡燭還滅，清風掃地銀蟾鋪。", "梨花蕉葉鍾與鼎，倒卷錦浪吞鯨魚。", "雙瞳湛湛翦秋碧，三山不動喬松孤。", "歘然踊起拂素壁，筆灑二韻鏗瓊琚。", "西鄰已富憂不足，東老雖貧樂有餘。", "白酒釀來緣好客，黄金散盡爲收書。", "甕乾吟罷尚攜手，寥寥天籟鳴笙竽。", "渡橋摻袂忽無跡，東方漸白飛羣烏。", "世人尋仙不可得，仙人寓世情何如。", "桃源歸路杳難問，落花流水空踟蹰。", "後來福禍固已驗，生死往復猶坦途。", "圜庵不壞子傳業，玉琴遺韻寒泉俱。", "以回易吕未可必，回生回生是亦劉方徒。"]}