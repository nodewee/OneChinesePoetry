{"author": "釋道潜", "period": "宋", "type": "诗", "title": "次韵劉延中廷直見贈", "paragraphs": ["劉郎世胄子，苦學窮淵源。", "羞爲一掬清，欲效千丈渾。", "君看長鯨質，澗壑豈所存。", "操觚妙述作，斧鑿無纖痕。", "鍾牙不世出，審音誰復論。", "鵷鶵理勁翮，雲漢思孤鶱。", "上追鸞皇游，下棄燕雀喧。", "建安誇七子，壯氣君可吞。", "九衢苦昏霾，槐陰蔽重門。", "良辰爲我飯，滿案餘芳蓀。", "軟語夜達旦，未覺罷神魂。", "須知名教樂，不羨富貴尊。"]}