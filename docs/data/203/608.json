{"author": "郭祥正", "period": "宋", "type": "诗", "title": "寄題洪州潘延之家園清逸樓", "paragraphs": ["南昌城中潘令宅，清逸樓高二千赤。", "斜飛四角河漢躔，密排萬瓦鴛鴦碧。", "樓中至樂無人知，掃盡寰區别名跡。", "霜華吹月雁横空，湖水浸天秋一色。", "櫓聲斷，漁歌起，西山却在蘆花裏。", "行客紛紛嗟白頭，纓塵不解滄浪洗。", "愛君年少先拂衣，古人歸去無今時。", "上有明明垂衣之堯舜，下有錯落戴主之皐夔。", "湟中不用一簫取，繚繞驛道通犍爲。", "更看牧馬天山草，澡心雪恥幽燕兒。", "朝廷大業昔未有，志士獨往吾何譏。", "陶彭澤，阮步兵，回首晉道方飄零。", "絲桐欲彈悲思盈，豈如潘令逢昇平。", "倚欄一醉弦索鳴，紅綃燃蜜爛華星，玉人舞徹東方明。"]}