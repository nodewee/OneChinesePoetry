{"author": "郭祥正", "period": "宋", "type": "诗", "title": "洛中王秀才談劉伯壽動靜慕其瀟灑作詩識之", "paragraphs": ["客來說劉翁，嵩山跨黄犢。", "青衣二雙鬟，顔色若明玉。", "手攜綠牙笛，隨軒奏新曲。", "倒傾酒榼松下飲，旋開氈帳雲中宿。", "少年富貴老安閑，自道此生無不足。", "令人慕高標，神魄頓蕭爽。", "何當插兩翼，乘風一飛往。", "永結斯人交，逍遙恣真賞。", "長哦紫霞篇，洞戶瓊瑤響。", "胡爲戀青衫，壯節空骯髒。", "塵埃一閧城郭卑，波瀾萬頃滄溟廣。", "明朝未作嵩少游，且向江南結魚網。"]}