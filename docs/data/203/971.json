{"author": "郭祥正", "period": "宋", "type": "诗", "title": "和穎叔丁山黯字", "paragraphs": ["寒日少晶光，山色亦慘慘。", "瀑泉凍不飛，啼鳥聲頓減。", "傳呼繡衣來，僧鼓擊坎坎。", "石坐無氈裀，團團織蒲菼。", "比爲泉石游，固已慕清淡。", "愛君神采瑩，皎若白玉鑑。", "一登林際亭，毫髪無遺瞰。", "勇起發孤唱，四坐噤莫闞。", "君辭如太羮，我語效鹽鹹。", "卷旗促降敵，賢將釋不斬。", "雖生已包羞，鉛刀竟誰鏨。", "却讀道旁碑，往事增新感。", "功名能幾何，回首歲時暫。", "胡爲奪浩氣，百憂煎一膽。", "趨時既迍邅，獨往固勇敢。", "白雲無人爭，皓月從我攬。", "開樽直一醉，莫驚别袖摻。", "明發何所思，龍斷坐汲黯。"]}