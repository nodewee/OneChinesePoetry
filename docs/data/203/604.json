{"author": "郭祥正", "period": "宋", "type": "诗", "title": "宣詔廳歌贈朱太守", "paragraphs": ["使君心畫天下無，構廳宣詔西南隅。", "曉光初散射簷桷，夜氣欲合吞江湖。", "甓甃摩挲滑瑤玉，重窻窈窕明青朱。", "胡生畫手出前輩，素壁爲寫巫山圖。", "一條江練澄碧落，十二峰色峨珊瑚。", "元猿老虎嘯彷彿，長松瘦石寒扶疏。", "中間皓鶴最恬淡，九霄獨立形神孤。", "君去班春勸耕稼，君歸命客同歡娱。", "三冬垂簾醉春瓮，六月静坐臨冰壺。", "巴牋血色灑醉筆，五字七字排璣珠。", "和風匝地怨氣滅，險吏縮手窮氓蘇。", "地隨人盛古今好，姑熟自此爲名區。", "君不見滕王閣庾公樓，樽罍千載誇風流。", "又不見宴寢一詩尚不滅，至今人道韋蘇州。", "噫吁嚱，四座勿歌聽我歌，宣詔之名君謂何。", "守臣不壅帝王澤，六合長靜無干戈。"]}