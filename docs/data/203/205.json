{"author": "馮山", "period": "宋", "type": "诗", "title": "黔江", "paragraphs": ["黔江遠從思播来，黔中五溪此其一。", "東出涪陵與涪會，日抱嵐光照城壁。", "去年黔安方解纜，久倦崎嶇喜飛疾。", "驚湍駭浪或當道，萬馬奔馳兩鋒鏑。", "偶然劃過脱重險，千悔中流無路出。", "瞿塘乘漲秋下峽，猿嘯穿流夜投驛。", "魚腹未葬身尚在，虎牙屢磨魂已失。", "巫陽一歲却歸来，還向江前酒重瀝。"]}