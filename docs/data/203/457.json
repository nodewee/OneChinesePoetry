{"author": "錢勰", "period": "宋", "type": "诗", "title": "分韻奉送中濟侍郎出帥環慶得啟字", "paragraphs": ["除戎問邊鎖，謀帥繫國體。", "遴簡出絲緡，光華建旌棨。", "威謀重兼濟，垢翫當一洗。", "游刃無全牛，豈復論肯綮。", "勇猛不爲邊，九伐秉周禮。", "行期凱歌還，宸廷聊聚米。", "遊從惜暌離，合醵置甘醴。", "靈囿鬰敷腴，天潢湛清泚。", "偕賦踵前修，銀鈎閟方底。", "從予輕若飛，吾方慚七啟。"]}