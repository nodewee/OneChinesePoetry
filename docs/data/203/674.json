{"author": "郭祥正", "period": "宋", "type": "诗", "title": "投獻省主李奉世密學", "paragraphs": ["祖朝相國之真孫，軒軒冠蓋宜高門。", "拔身州掾入政府，議論挺特窮根源。", "顔淵必用孔丘鑄，自此聲名聞至尊。", "熙寧神化邁前古，屢詔馳車外循撫。", "大河之北淮之壖，民起疵癏勇歌舞。", "樞庭進直腰横金，君臣道合同一心。", "貨泉交匯指諸掌，老吏縮手隨規箴。", "如公之才世希有，突兀千丈輝喬林。", "徐冠貂蟬坐廊廟，重見成王得周召。", "泰山鏤牒天垂休，却笑鴻濛首頻掉。", "賤生流落何可言，四十栖遲埋冗員。", "涸鱗悵望一盃水，安用西江浩渺之波瀾。", "願公吐和氣，稍回巖谷春。", "養成尺寸木，爲公車下輪。", "他年青史上，報德豈無人。"]}