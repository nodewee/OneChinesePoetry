{"author": "郭祥正", "period": "宋", "type": "诗", "title": "清明望藏雲山懷舊遊", "paragraphs": ["憶昔清明出郊去，藏雲寺前花正開。", "蜜蜂銜蕊異香散，時時灑面微風來。", "溪泉甘滑碧玉色，晴山倒影無纖埃。", "紅粉佳人十七八，踏青唱歌雲鬢頹。", "黄犢行牽載酒瓮，到處便傾三百盃。", "或逢濃陰藉草坐，口横玉笛吹落梅。", "傍人問我樂何事，我心無事同嬰孩。", "誰令束带入官府，觸網修鱗難再回。", "清明依舊好時節，朱顔憔悴無由陪。", "藏雲之山亦非遠，隔江東望青崔嵬。"]}