{"author": "郭祥正", "period": "宋", "type": "诗", "title": "左蠡亭重九夕同東美翫月勸酒", "paragraphs": ["平生看月無今宵，一亭危在山之椒。", "下瞰揚瀾連左蠡，白琉璃地覆鮫綃。", "欲披錦袍搥鼓過，世無賀老誰相和。", "屈原憔悴湘水濱，夷齊自守西山餓。", "且來登高望明月，拂拂霜風濯煩熱。", "身心都在清凉宮，一點無塵光皎潔。", "與君同游執君手，况逢令節當重九。", "不憂短髮還吹帽，頭上有巾先漉酒。", "飲醇酒，望明月。", "我歸姑孰溪，君赴黄金闕。", "明年此會知誰健，細看茱茰莫輕别。"]}