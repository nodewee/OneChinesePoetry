{"author": "馮山", "period": "宋", "type": "诗", "title": "青塚行", "paragraphs": ["郊外日暖春溶溶，十里不斷人相從。", "填填車馬上墳去，踏盡青草行人蹤。", "松柏影重楸葉開，一區塚舍全家来。", "展看酹酒聚頭哭，哭盡更把松楸栽。", "隔溪青塚高巍巍，塼片露出空餘碑。", "子孫因官往南北，温暖時節無人知。", "虚有官階又無食，舊日松楸已荆棘。", "不及尋常百姓家，泉中却得兒孫力。", "休休休，有子莫願爲公侯，有孫莫令從官遊。", "每到年年寒食節，尚有一杯羮，来到墳上頭。"]}