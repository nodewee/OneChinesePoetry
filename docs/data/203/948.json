{"author": "郭祥正", "period": "宋", "type": "诗", "title": "高鴻送唐彥範司勳移蘇守", "paragraphs": ["高鴻方冥飛，萬里不回首。", "況當移杪時，霜露濕星斗。", "鼓翼無何鄉，永避網羅咎。", "君子重出處，此義安可負。", "嶷嶷潭府公，清譽比瓊玖。", "節制臨八州，時命非不偶。", "胡爲請分務，念念在林藪。", "切嘗聽公言，三朝祿食久。", "四十有五年，數爲漕與守。", "慎事無纖瑕，收身養吾壽。", "兒孫皆賞延，君恩誠已厚。", "朝廷新法度，利害喧衆口。", "紛馳使者車，必行無可否。", "嗟予力已疲，何以爲父母。", "不待老有請，連章至八九。", "君相惜其才，符竹今仍剖。", "蘇臺古名邦，震澤當運氣牖。", "拜恩臣豈邀，客賀但揮手。", "便道將徑歸，辭疾上印綬。", "家園瞰西湖，雲月是鄰友。", "翛然一榻外，長物復何有。", "隱几悟僧禪，頹形若陵阜。", "不學陶朱公，反爲利端誘。", "不學陶淵明，區區愛琴酒。", "文王如搜賢，肯棄渭川叟。", "行己無固必，資深逢左右。", "重來作霖雨，一洗蒼生垢。", "信哉孟軻氏，和任著伊柳。", "獨善名易滅，兼濟垂不朽。", "噫嘻高鴻篇，在理或可取。"]}