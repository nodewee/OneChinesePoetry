{"author": "郭祥正", "period": "宋", "type": "诗", "title": "題畢文簡公撰李太白碑陰", "paragraphs": ["清風無根長不死，太白高名亦如此。", "何人謂是王佐才，文簡雄詞瀉秋水。", "賢孫出守鐫長碑，碑成字字生光輝。", "寵胡妃子已萌亂，翩然鳳鳥來非時。", "出林秀木衆欲殺，納官贖命何其危。", "畫船載酒酌明月，不著漁蓑披錦衣。", "醉眼天地即衾枕，至今荒塚人疑之。", "丈夫闔棺事未定，後三百歲方逢知。", "知太白，文簡公。", "不誇能詩與飲酒，惜其浩氣突兀藏心胸。", "青山老碧洗秋色，姑溪濯綠涵春容。", "太白不見碑可見，螭盤鼉載傳無窮。"]}