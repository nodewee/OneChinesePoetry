{"author": "郭祥正", "period": "宋", "type": "诗", "title": "姑熟堂歌贈朱太守", "paragraphs": ["姑熟太守真賢豪，洗滌弊垢明官曹。", "民閒吏竦郡無事，華堂新構臨江皋。", "朱簷斜飛傍星漢，碧瓦不動蟠鯨鼇。", "釀成玉液宴賓從，手提大筆降風騷。", "四時景物换耳目，萬古治亂評秋毫。", "嗟予末坐重感激，胸中茅塞時耘耨。", "山雞卑栖竟何取，豈合鸞鳳返翔翺。", "紫蓴茸蕨味正美，鮮鱭玉縷鳴霜刀。", "爲公一飲直醉倒，坐看萬室皆陶陶。", "誰云江南地偏小，姑熟之堂天下少。", "丹湖千里浸城東，蒲葦藏烟春渺渺。", "牛渚對峙凌歊臺，長江倒掛天門開。", "風吹玉烏億萬疋，漢兵卷甲沙場迴。", "有時浪止皓月滿，琉璃宇宙無纖埃。", "帆檣隱隱鳥飛没，漁歌細下天邊來。", "謝元暉，李太白，一生好作江南客。", "至今遺恨人不知，孤雲尚鏁青山宅。", "請公瀝酒一弔之，聽我長吟壯靈魄。", "人世百年能幾何，高會難逢離别多。", "一朝公去調鼎鼐，斯堂永作甘棠歌。"]}