{"author": "郭祥正", "period": "宋", "type": "诗", "title": "靈芝宫", "paragraphs": ["靈芝宫，乃在滄海之上，白雲之中。", "樓閣縹緲金間碧，玉花露濕香隨風。", "寒光長瑩别有月，笙簫間作春冲融。", "來時不記夢中路，覺後唯聞長樂鐘。", "神仙誰云與世隔，暫游復返精誠通。", "倐然物化豈真往，舉杯彷彿聲傳空。", "蓬萊異館信非妄，羅池廟食今猶豐。", "仕途機穽了可畏，天地雖廣身不容。", "低催至死寄僧榻，曠達一念超樊籠。", "揮毫不似人間世，想見光焰如長虹。"]}