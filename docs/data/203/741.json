{"author": "郭祥正", "period": "宋", "type": "诗", "title": "悲陽春", "paragraphs": ["悲陽春，陽春可樂胡爲悲。", "桃花枝上開未足，數片已逐狂風吹。", "陽春能來不能久，年少看花今白首。", "擊毬馳馬力已疲，欲傍樽罍先怕酒。", "佳人如皓月，顧我猶衰蓬。", "相倚不相似，兩心何可同。", "請折並蔕花，更看鴛鴦鳥。", "容華與毛羽，相鮮乃爲好。", "揮手謝佳人，浩歌悲陽春。", "陽春易衰歇，爾貌豈長新。"]}