{"author": "郭祥正", "period": "宋", "type": "诗", "title": "尋真觀", "paragraphs": ["蒼崖猶積雪，凍林春未歸。", "石徑稍可通，決決泉聲遲。", "薄遊欲何適，攜筇負陽暉。", "覽勝輒長嘯，世事吾何羈。", "忽到仙人家，樓殿勢欲飛。", "皓鶴向人舞，青猿攀樹啼。", "屏風疊蒼玉，深潭瑩瑠璃。", "誰云蟄龍臥，朗詠前人詩。", "颼飀太古風，會生松桂枝。", "回首歸興遙，日暮青雲低。"]}