{"author": "郭祥正", "period": "宋", "type": "诗", "title": "酬穎叔見寄", "paragraphs": ["鏗鏗南華經，語意妙復妙。", "高能出蒼旻，卑不厭藜藋。", "陰靜偶暫處，影跡兩莫弔。", "息踵真人徒，息喉愚者紹。", "方同造物言，萬變領樞要。", "既能無怛化，勿鑿混沌竅。", "百家拾其餘，所得及遺溺。", "至音聽以氣，世或昧此調。", "不見杏壇講，猶爲漁父誚。", "君看泰山頂，半夜日先照。", "惟逢蔣穎叔，沉默造玄窔。", "落筆逾萬言，嚴密若誥詔。", "嗟予久聾瘖，此道雅未剽。", "一昨聞君談，神悟百骸療。", "人忘道術遊，魚忘江海跳。", "昭亭果見期，爲子發長嘯。"]}