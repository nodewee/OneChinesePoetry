{"author": "郭祥正", "period": "宋", "type": "诗", "title": "酬蔡尉秘校", "paragraphs": ["環峰雨過烟嵐披，君醉兀兀騎驢歸。", "明朝大字送滿篋，乃是醉掃琅琊詩。", "陽冰篆筆昔未有，鐵索礧碨纒蛟螭。", "禹偁八詠不足數，永叔爛浸鐫瑤碑。", "山光水潤洗出大古色，更後敢作知爲誰。", "愛君膽大少且鋭，攙剔缺漏筆補之。", "飄然一别今七載，取讀往往生光輝。", "寧知流落尚爲尉，瀟湘邂逅令人嚱。", "又致新章溢編楮，遣僕買酒烹黄雞。", "伊予齒髮更衰落，固異往昔相逢時。", "舉杯未盡輒醉倒，跟吻雖强難扶持。", "人生老去百無益，談新憶故惟傷悲。", "勸君休吟亦勿飲，橛株拘坐真忘機。", "死生終始了爲一，清風爲我炎天吹。"]}