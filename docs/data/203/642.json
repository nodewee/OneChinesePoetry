{"author": "郭祥正", "period": "宋", "type": "诗", "title": "留題方伋秀才壽樂亭", "paragraphs": ["君家有亭何壯哉，參差碧瓦鴛鴦排。", "重窻靜深門不闖，地布瑩甓光如揩。", "斑斑簾竹輕風簁，日影射午疑瓊階。", "疊山墮勢危相挨，木人圍棋或負柴。", "虎卧洞壑猿攀崖，好鳥上下鳴聲喈。", "真假造物微毫差，玉葩照水絕纖埃。", "絲篁調音衆伎俳，水沈焚烟凝晝霾。", "夜晦爛蠟非燃䕸，唱酬交錯并詼諧，逢逢曉鼓傳官街。", "兩入場屋隨計偕，未得藍綬持簡槐。", "吾寧汲汲同井蛙，棄去不顧如敝鞋。", "沈潛自適江與淮，滔滔動靜終無涯。", "圓天方地安形骸，雖然此樂非吾懷。", "嚴慈鬢髮霜華皆，嗟今仕祿猶暌乖。", "行聞投印早歸來，亭上致宴羅吳娃。", "吳娃醉唱敲玉釵，綵衣自舞心寧㥟。", "心寧㥟，奉親酒，壽樂之榮世希有。"]}