{"author": "郭祥正", "period": "宋", "type": "诗", "title": "贈夏公酉寺丞", "paragraphs": ["秋浦明似鏡，九華碧參天。", "秀色動南斗，乃生名世賢。", "卓越夏夫子，其才文武全。", "一覽無復遺，萬卷能口傳。", "奏書黄金闕，坐可安二邊。", "功名初自許，世路多迴邅。", "亭亭出林幹，暴爲狂風纏。", "乘槎往滄海，怒濤觀大川。", "還聞上南嶽，闊步從飛仙。", "解衣祝融峰，濯足天池淵。", "下視白日沒，九州渺蒼煙。", "傾罍弔屈賈，汝道吾未然。", "胡爲奪浩氣，慘淡趨重泉。", "冥心想太古，妙理追淳源。", "白雲起歸興，卻泛千丈船。", "少泊姑溪頭，春林聽杜鵑。", "謝李迹已往，高風在遺編。", "浮魂試一招，相望誰後先。", "伊余亦何人，謬拍洪崖肩。", "放身逍遙鄉，致主知何緣。", "斯時方泰熙，薰風播朱弦。", "奇才森大庭，拔茅茹相連。", "豈聞卞氏璧，指以微瑕捐。", "願取魋倉徒，投北首可懸。", "嘆息比不足，浩歌成此篇。"]}