{"author": "馮山", "period": "宋", "type": "诗", "title": "求劉忱明復龍圖爲畫山水", "paragraphs": ["晉唐諸公重小筆，高價直與才名俱。", "然多華丹少泉石，清格往往人間無。", "至今百存無一二，存者真僞難分區。", "營丘李成稱絕跡，峰巖秀拔非常模。", "穆之灑落亦其亞，玉堂屏上瀟湘圖。", "董屈許范凡數輩，隱隱俗氣藏肌膚。", "乃知山水係絕品，筆墨造化非功夫。", "要之文章之緒餘，世上真巧歸吾儒。", "益昌臺府少文字，見性文室談毗盧。", "龍門雪景生坐隅，山潛水奥爭奔趨。", "倚空直幹鬭孤聳，緣險古道盤縈紆。", "擁衲禪僧對寂寞，攜琴朝士来崎嶇。", "主人肆筆聊自娛，新言默與天機符。", "公家清白傳數世，經濟滿腹冰霜壺。", "一言不用輙掉臂，五年蜀使甘馳驅。", "時將素毫寫胸臆，寧復意外分精粗。", "復古雖清尚許格，與可亦壯非燕徒。", "豈如公思脱覊束，破碎嵩華傾江湖。", "窮冬從公熟窺看，愛重不覺聲嗟吁。", "靈峰北菀助蕭爽，雪不到地風號枯。", "平生好畫已成癖，寧借不喜臨與摹。", "出公門下欠公筆，有類客海遺明珠。", "願公乘興一揮灑，束絹數幅光芬敷。", "異時解組還故廬，皎潔將伴林泉軀。"]}