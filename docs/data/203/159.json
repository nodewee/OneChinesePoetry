{"author": "馮山", "period": "宋", "type": "诗", "title": "塗山寺", "paragraphs": ["巴山俗可厭，萬疊誇雄偉。", "江前一峰秀，青林带孤起。", "長舟截巨浪，平輿登峻趾。", "古寺隱山背，来造神已喜。", "清泉遶修竹，野徑入葭葦。", "女媧舊生處，石坳勤戾止。", "聖神固有合，天作非偶爾。", "玉簡事恍惚，越書莽非是。", "孤亭凌絕頂，坐有千古意。", "二江錯交會，比屋聚紛蟻。", "把酒一長笑，忘情但高視。"]}