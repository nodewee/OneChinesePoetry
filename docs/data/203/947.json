{"author": "郭祥正", "period": "宋", "type": "诗", "title": "湘西四絕堂再送蔡如晦  其二", "paragraphs": ["嘗讀大易辭，可止戒遇險。", "麓山俯城郭，盤盤進以漸。", "重崗如連環，斗起若圭琰。", "佛宮敞金碧，儒舍陋茅廣。", "修篁萬兵肅，老柏壯士儼。", "獨鶴時一鳴，衆鳥歸翼斂。", "蘭風新麝裂，芰雨真珠颭。", "虛堂羣動寂，冠纓墮枕簟。", "頹然委支體，清夢竟無魘。", "引阬酌醇醑，激齒碎圓芡。", "載歌少陵篇，一重復一掩。", "桃源歸路隔，回首驚俗檢。", "不唯縱逍遙，且喜遠邪諂。", "清湘稚子浴，其樂吾與點。", "況聞長老言，了悟生理忝。", "心如碧蓮花，忍使紅塵梁。", "又愛御史碑，白玉不可玷。", "能忘遷謫憂，直筆正褒貶。", "清曠終何爲，名迹漫鐫剡。", "吾君方更化，凡百務節儉。", "楚封勞賢侯，重地比二陝。", "施爲若霖雨，一飽蒼生歉。", "新法持以歸，戀山休荏苒。", "想當奏御時，和氣動舜臉。", "拜恩明光殿，日射腰金睒。"]}