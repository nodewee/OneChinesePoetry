{"author": "郭祥正", "period": "宋", "type": "诗", "title": "遊道林寺呈運判蔡中允昆仲如晦用杜甫元韻", "paragraphs": ["長沙城西湘水隅，道林古寺松門紆。", "嘗聞秀絕超五嶽，果見氣象吞重湖。", "殿前銜花走白鹿，殿裏沈烟焚玉爐。", "何人塑出慈氏衆，冠纓動活搖明珠。", "高僧處處有遺跡，盤石坐禪龍虎俱。", "唐人妙筆數歐沈，至今板上棲羣烏。", "五言七字又奇絕，此寺此堂天下無。", "不緣薄宦豈能賞，勇往兼有兒孫扶。", "賈生前席竟憂死，屈原懷沙終自誅。", "投身及早卜幽隱，淡泊久乃勝甘腴。", "雲生岳嶠月晦影，雨過橘洲猿夜呼。", "細吟靜境足自適，忠憤未合思捐軀。", "趨玄飽讀長者論，養真默合烟蘿圖。", "千篇愧比老杜老，一節願隨孤竹孤。", "况陪使者共遊覽，二謝弟晜真友于。", "不知昔日楊常侍，何似今朝蔡大夫。"]}