{"author": "晁端彥", "period": "宋", "type": "诗", "title": "醉眠亭", "paragraphs": ["人生有出處，兩事固希全。", "達則都廊廟，致君堯舜前。", "聲名喧宇宙，指顧生雲煙。", "不然早晦隱，縱意樂當年。", "第一莫如醉，第二莫如眠。", "無悔水鄉士，子瞻稱其賢。", "埋照不干世，作亭臨清泉。", "歡來即痛飲，酣謔竟長筵。", "陶陶非假寐，泯絕平生緣。", "盡得杯中趣，常爲枕上仙。", "影從明月照，名任清風傳。", "願君遂此志，其樂更相先。", "醉無三日醒，欲盡百斛船。", "境界如古莽，魂夢遊鈞天。", "莫學不佞者，狥祿遭纏牽。", "進無濟世志，退無負郭田。", "獨醒少意緒，寡睡多煩煎。", "風波驚性命，鞍馬積胝胼。", "未得立籬下，應難臥甕邊。", "區區爲宿仕，短詠愧非妍。"]}