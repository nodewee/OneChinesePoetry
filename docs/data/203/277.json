{"author": "馮山", "period": "宋", "type": "诗", "title": "送宋構成之運判赴闕", "paragraphs": ["曾留先帝紫宸班，高議雍容數刻間。", "使節光華金口賜，鄉枌歌舞繡衣還。", "鑪錘應手皆良法，斤斧投虛輙大姦。", "坐席賢勞殊未暖，歸軺嚴召遽難攀。", "豪曹自是青雲器，騏驥應無白日閒。", "蘇孺故人聊養拙，君公行部每開顔。", "新知邂逅情猶在，遠别逡巡涕欲潸。", "人事去來寧可問，試看莊叟道中環。"]}