{"author": "郭祥正", "period": "宋", "type": "诗", "title": "酬魏炎秀才", "paragraphs": ["碧雲暮合廬山頭，夜蛩聲撼鄉園愁。", "忽然一見舊遊客，貰酒不惜千金裘。", "高談稍聽吐胸臆，歘如野燒光難收。", "虎豹哀嗥走不徹，獵網四面誰能搜。", "嗟予慄慄畏事者，兀坐視予勞雙眸。", "主人欣歡亟掃室，雁榻旋列横霜秋。", "兩溪倒碧瀉明月，松窻左右風飀飀。", "長篇贈我不可和，和聲酸澀令人羞。"]}