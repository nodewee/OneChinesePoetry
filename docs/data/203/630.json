{"author": "郭祥正", "period": "宋", "type": "诗", "title": "德化默亭觀雪呈鄭令", "paragraphs": ["霜風結海天雲冰，夜寒斷盡朱絲繩。", "曉來何處看猛雪，鄭令新亭最高絕。", "倒披貂鼠一登臨，飛鳥不飛旱光滅。", "時吟杜甫苦寒詩，白鵠翅垂眼流血。", "崑崙關折非吾憂，但願春泥補地裂。", "西南香鑪萬尋玉，遠思飄然看不足。", "欲騎鸞鶴飛其顛，身雖未往神明肅。", "又疑夢向瓊池過，王母樓殿高嵯峨。", "粉圖屏風畫未竟，隱隱朽筆方森羅。", "天工好奇人莫識，縱心壯觀聊唧唧。", "酒瓶倒瀝萬籟沉，客子狂歌主人默。", "默胡爲乎名斯亭，主人意深窺杳冥。", "不爲四時役，不擇萬象嘉。", "與時窮通自消息，見我狂歌應笑耶。"]}