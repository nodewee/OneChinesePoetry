{"author": "郭祥正", "period": "宋", "type": "诗", "title": "琅琊行", "paragraphs": ["琅琊異他山，坡陀晦諸峰。", "惟有山下水，其源與天通。", "尋源見樓閣，鴛瓦青重重。", "寶鏡遞華燈，空巖散疏鐘。", "薫成香積界，回首非塵籠。", "陽冰俗篆未足數，禹偁八詠元無功。", "我來獨酌惜已晚，醉倒不見歐陽公。", "摩挲蒼崖讀舊記，誰掣玉索纒蛟龍。", "不憂石泐解磨滅，斯文自與元氣同。", "徘徊落日跨馬去，老松爲我搖悲風。"]}