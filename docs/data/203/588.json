{"author": "郭祥正", "period": "宋", "type": "诗", "title": "谷簾水行", "paragraphs": ["嶄嶄青壑仙人居，水精簾掛光浮浮。", "中有天樂振天響，真珠琤淙碎珊瑚。", "嫦娥擁月夜相照，天光地瑩倒玉壺。", "又云玉皇醉玉液，瓊簟千尺從空鋪。", "卧來北斗諫以起，驚風吹落青山隅。", "溶溶萬古萬萬古，竟誰能辨爲真虚。", "我來吟哦不知晚，山雲四暗山魈呼。", "安得長鯨駕天險，下視靈源知有無。"]}