{"author": "郭祥正", "period": "宋", "type": "诗", "title": "和守訥上人五峰見寄之作", "paragraphs": ["木杯足躡浮驚湍，却愛五峰如戲鸞。", "一錫飛來卓出蒼玉髓，又有黄金百鎰藏蒲團。", "道人得道每如此，倐來忽往非生死。", "叢林成就八百年，香厨日供三千指。", "訥師今亦浮杯徒，問答言詞瀉秋水。", "脱去儒冠披壞衣，一生長在名山裏。", "殷勤笑我騎鯨魚，詩狂酒怪何時已。", "七言哦罷欲無言，坐看峰頭片雲起。"]}