{"author": "郭祥正", "period": "宋", "type": "诗", "title": "夏日遊環碧亭", "paragraphs": ["登山得斯亭，佳賓幸過從。", "取筍蒼玉林，置酒黄金鍾。", "願言壽而康，泰運寧易逢。", "孔孟陟三事，堯舜乘六龍。", "民財皆辨析，田壤仍登豐。", "關關禽聲和，剪剪木影濃。", "濯足就綠水，披衣攬清風。", "微吟百憂散，達道千古同。", "諸君况才豪，如羆復如熊。", "莫辭爛醉歸，皓月還生東。"]}