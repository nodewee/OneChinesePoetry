{"author": "郭祥正", "period": "宋", "type": "诗", "title": "奉和梧守蔡希蘧留題石室", "paragraphs": ["疊石稜層萬尋碧，老仙自作琉璃宅。", "翛然一徑出人寰，北斗三臺無咫尺。", "大巖杳杳吞滄溟，小竇疏疏吐朝日。", "芙蓉羃瀝乳成花，鱗鬣摧頹龍蜕骨。", "危弦脆管遞仙飇，爛錦輕綃變雲物。", "二李能書玉鈕懸，僭鋹未是真王質。", "人亡國變今幾年，唯有文章記崷崒。", "勝游况遇中郎孫，詩擬杜陵相彷彿。", "洪河噴作三門流，突騎長驅五千匹。", "令人驚嗟但縮手，近世雄豪無此筆。", "不唯險韻難追攀，學道輸君先得一。"]}