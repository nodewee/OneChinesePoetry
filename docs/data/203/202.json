{"author": "馮山", "period": "宋", "type": "诗", "title": "俠少行", "paragraphs": ["山東自古多才雄，輟耕隴上羞爲農。", "鄉兵名在萬選中，一日聲價聞天聰。", "十石弩力三石弓，殿前野戰如飄風。", "白錦戰袍腰勒紅，詔容走馬出閶闔，都人仰看如飛鴻。", "歸来意氣人誰及，道逢刺史猶長揖。", "邯鄲白日袖劍行，振武青樓乘醉入。", "傳聞留後收蘭州，姓名御筆親點抽。", "府金百鎰輕一擲，且向塞外隨遨遊。", "自此鋤犂變任俠，夜事椎埋晝馳獵。", "有田無人耕，有子不養家，田間父老長咨嗟。"]}