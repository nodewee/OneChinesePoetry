{"author": "郭祥正", "period": "宋", "type": "诗", "title": "寄別朱復之郎中", "paragraphs": ["我昔發溪口，君來具華筵。", "燭光射酒色，四座凝春煙。", "飲闌贈嘉唱，響韻勝彈弦。", "聞君今解印，念我簿書攣。", "不及姑溪流，會隨千丈船。", "君才世無雙，君名天下傳。", "五十試一州，治術如潁川。", "上方爭政務，下詔稽漢宣。", "誰能薦此人，惟賢乃知賢。", "聃聃范文正，道德諸公先。", "辟君登幕府，師友金石堅。", "大匠忽云逝，美璞疇敢鐫。", "古來出林秀，多爲風雨纏。", "明主往自結，獻書玉墀前。", "功名期待達，況當未衰年。"]}