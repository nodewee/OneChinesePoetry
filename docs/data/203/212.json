{"author": "馮山", "period": "宋", "type": "诗", "title": "和果倅趙衮良弼平江亭", "paragraphs": ["牛峰絕頂凌雲閣，形勝潼江照開廓。", "涪水臺中隱凡菴，坐對西山横碧落。", "頃嘗登覽放懷抱，鈎掛軒窗捲帷幕。", "氣酣景熟狀不起，一片風騷情索寞。", "充城累身倦未出，無事門庭可羅雀。", "翠筠五瑞掃塵土，澄照清風易椽薄。", "平江最好最後到，隱几凌雲僅依約。", "屏星主人跼閒散，長句森森邀我作。", "漳濱病起吟魂耗，中散慵来筆鋒弱。", "鏗金入木將奈何，手把新篇空愧怍。"]}