{"author": "釋道潜", "period": "宋", "type": "诗", "title": "揖仙亭", "paragraphs": ["崧陽古令尹，製錦誇妙手。", "鳴弦對高堂，坐使風俗厚。", "政成思考槃，觴豆宴賓友。", "開亭面緱嶺，佳致昔未有。", "雲烟靄葱曨，青壁冠星斗。", "王子果真仙，揖君千載後。", "鸞車駐縹緲，彷彿容暫偶。", "天風吹簫笙，凄響落戶牖。", "紛紛驚坐客，往往爲回首。", "相顧勿復言，且進杯中酒。"]}