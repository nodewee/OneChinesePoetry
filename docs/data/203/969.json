{"author": "郭祥正", "period": "宋", "type": "诗", "title": "遊華陽洞阻雨", "paragraphs": ["此洞昔無聞，人跡固稀到。", "一昨紫微遊，刻石記所好。", "遂令天下知，遊者爭欲造。", "我方珮縣印，事閒慕高蹈。", "聯鑣二三子，並堅松柏操。", "樽罍薄攜持，丁壯却前導。", "行行逼崕巔，紫翠射襟帽。", "方疑攀鬰蘿，又若堆海潦。", "石門未及窺，忽值山雨暴。", "風雲暗衢路，雷電拆巖嶠。", "蒼黄僕夫語，踴躍猿猱叫。", "黄泥濡衣裳，安得白日照。", "初遊成歡愉，中險觸憤懊。", "佛舍距幾何，望望目睛眊。", "擊鐙促疲馬，十步九欹倒。", "登堂亟就榻，釋子數相勞。", "尋幽尚齟齬，處世信難料。", "暫眠稍蘇息，起坐復悲嘯。", "寧非山鬼護，不使俗客眺。", "桓桓翠琰文，愈讀愈精妙。", "名由今日新，跡入萬古耀。", "騏驥步莫追，駑駘志彌劭。", "猶期六月來，散髪避炎燎。", "一雨路阻絕，何以爲壯少。", "歸歟歌蕪詞，聊爲起同調。"]}