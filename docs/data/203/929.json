{"author": "郭祥正", "period": "宋", "type": "诗", "title": "太平觀", "paragraphs": ["下馬攜瘦筇，凌晨極幽賞。", "騰身孤峰半，縱目浮雲上。", "嚴嚴洞天路，靄靄靈氣王。", "古木藏春容，飛流落天幌。", "斷崖傾鬰蘿，深宮秘真像。", "壇心綵虹貫，幡腳仙飇颺。", "老鶴時一鳴，衆鳥不敢傍。", "人寰杳何處，仕路險已忘。", "高歌樂逍遙，撫掌遺得喪。", "長生豈無術，靜理聊自放。", "獨醒世不容，苟合情輒枉。", "咄嗟胡乎，茲焉卜長往。"]}