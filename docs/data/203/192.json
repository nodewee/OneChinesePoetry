{"author": "馮山", "period": "宋", "type": "诗", "title": "謝梓漕李琮獻甫寄餘甘", "paragraphs": ["戎南煙瘴地，草木富嘉實。", "名果蓋數品，餘甘乃其一。", "爛漫經暑雨，駢繁向秋日。", "顆肥櫻綴圓，膚嫩李带碧。", "始嘗猶餘木，酸澀固可斥。", "稍味復土性，華池變瓊液。", "冷冽祛酒毒，香芬破茶癖。", "豈徒雜肴核，自可名藥石。", "東蜀部刺史，江南夸聲蹟。", "道與荆公合，詩爲梅老敵。", "邊機屬未靖，使指煩遠適。", "絕塞偶相值，慇懃爲珍惜。", "殘菊雅趣尚，啖薤清讌逸。", "分甘病漳守，筠筒手封羃。", "三年官大道，襟抱塵土積。", "語言變爲市，風騷蕩無跡。", "開封命澡雪，一食至六七。", "冰霜快口吻，塵坌併疏滌。", "古意還五臟，清風生兩腋。", "與公始邂逅，一言甚疇昔。", "生芻感厚意，香草慕前述。", "人道成以友，直諒久無斁。", "磨厲出鋒刃，切磋至圭璧。", "諍友本仁義，拂士忘疹疾。", "或矯有所正，或投有所激。", "始逆濟以順，始疏要以密。", "物微可以興，騷雅固採摭。", "公行浩河漢，求効畎澮益。", "不爲小人腹，俗茹飫梨栗。", "不作兒女口，甘滋事餂蜜。", "庶幾功名會，或在交際出。", "相知雖意喻，欲報粗言息。", "追繼橄欖篇，慚無翰林筆。"]}