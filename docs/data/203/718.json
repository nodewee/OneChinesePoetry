{"author": "郭祥正", "period": "宋", "type": "诗", "title": "送劉繼鄴秀才之岳陽訪木尉", "paragraphs": ["羣鳥栖霜羽毛縮，孤雁冥飛何處宿。", "蘆花糝白天無聲，靈妃鼓徹瀟湘曲。", "此時歸夢尋故鄉，誰道行人鬢長綠。", "平生所得惟悲歌，時命未遇君如何。", "滿懷策盡獻不售，鳳凰飄泊無嘉禾。", "困鱗不借一盃水，異時安用西江波。", "岳陽高樓掛星斗，樓中子真聞舊友。", "請舒和氣邀陽春，便釀重湖作濃酒。", "山葉撩亂舞，山鳥縱横啼。", "古人交道貴終始，樂酣醉倒君莫疑。", "否極泰來不可測，豈有壯士長棲遲。", "豈有壯士長棲遲，青雲歧路看横飛。"]}