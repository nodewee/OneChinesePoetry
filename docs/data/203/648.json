{"author": "郭祥正", "period": "宋", "type": "诗", "title": "贈提宮諫議沈公", "paragraphs": ["神仙之府名雞籠，千尋翠玉擎寒空。", "秀色凌風入城郭，半銜曉日金濛濛。", "賢材間出萬人傑，行脱麻衣趨紫闕。", "三朝出入持使權，凜凜聲名灑冰雪。", "往年作鎮來金陵，天子臨軒宣老成。", "問公書畫幾萬卷，品秩入奏編瑤瓊。", "延閣往往未嘗有，詔札奬與光華生。", "僉言公歸坐廊廟，易節暫刺玄暉城。", "懇請仙宮遽知止，車蓋翩翩還故里，粉娥執樂四時春。", "窈窕芙蓉新出水，嘈嘈弦管鸞鳳鳴，玉巵獻酒公解酲。", "人生快意似公少，家園乃是真蓬瀛。", "數峰飛來雲霧濕，琪樹玲瓏曉寒入。", "綠池水照百花明，芳亭小榭佳賓集。", "有時自賦歸來篇，幅巾藜杖詩中仙。", "秦晉諸子因避世，種柳栽桃安足憐。", "顧我登門二十載，貴勢能忘竟相待。", "數奇自笑無所成，亦欲浮舟往滄海。", "滄海雲濤人不爭，忘機可以超神凝。", "比公進退殊未足，若問逍遙無鷃鵬。"]}