{"author": "郭祥正", "period": "宋", "type": "诗", "title": "古松行", "paragraphs": ["空山古松閱人代，黛色銅姿終不改。", "蚴蟉詰曲還相向，千尋氣結雲靉靆。", "風雨冥冥秋氣深，耳邊往往蒼龍吟。", "蓬萊仙子有無間，往來白鶴晝常陰。", "百尺樛枝拓金戟，山中十月飛霹靂。", "千年化作虬龍形，流脂下見成靈珀。", "方今樓閣連飛甍，斧斤未敢來相傾。", "晦冥神物共訶護，一物鍾靈無不輕。", "我來撫此重嘆息，造物由來貴孤直。", "趺坐松前日將暝，謖謖寒風落巾幘。"]}