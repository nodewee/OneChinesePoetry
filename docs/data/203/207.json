{"author": "馮山", "period": "宋", "type": "诗", "title": "哭景館吏立之", "paragraphs": ["去年四月二十七，親見進之没磝盤。", "今年二月十三日，又聞立之死卼白。", "身膏草野心爲誰，區區身後猶讒疾。", "進之一子久乃得，立之一子稱特恩。", "死封疆臣古所重，千載烈士多銜冤。", "立之才武世少敵，胸中意欲呑河湟。", "將軍一劍義自决，塞上擾擾多奔亡。", "前功委棄不復收，李蔡下士皆封侯。", "生人欺鬼不解語，天道反復終相讎。", "昨得二月三日書，猶云持重破賊鋒。", "等閒人事祇十日，使我淚落親書蹤。", "兒癡母老女未嫁，實事無一虛名存。", "相知抱恨寧復論，誰爲往弔洮西魂。"]}