{"author": "郭祥正", "period": "宋", "type": "诗", "title": "浮丘觀", "paragraphs": ["仙翁得仙二千載，滄海變田田變海。", "浮丘却接番禺西，鐏跡蒿痕至今在。", "朱明之門敲不應，荆榛滿地誰重興。", "史君舉意要卜築，樓觀矗雲如化城。", "李白騎鯨下蓬島，嫦娥洗月來滄溟。", "相逢且勸百壺酒，蟠桃結實何時成。", "史君自有神仙骨，往往前身尋舊物。", "手探樹穴求玉環，肩拍洪崖猶彷彿。", "更提椽筆揮長篇，至理直欲追玄元。", "行當跨鳳返金闕，回首番禺空紫烟。"]}