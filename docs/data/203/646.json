{"author": "郭祥正", "period": "宋", "type": "诗", "title": "上趙司諫", "paragraphs": ["彈劍思經綸，悲歌負陽春。", "逢時不自結明主，空文亦是尋常人。", "君不見太公辭渭水，謝安起東山。", "日月再開天地正，龍虎感會風雲閑。", "又不見屈原澤畔吟離騷，漁翁大笑弗餔糟。", "可行則行止則止，胡爲憔悴言空勞。", "夫君之名振朝野，道行諫聽逢時者。", "南州豈足舒君才，天門夜詔星車迴。", "紫皇之真人，造化無嫌猜。", "往將和氣輔舒慘，不令地下萬物同寒灰。", "功成收身綵雲裏，坐酌千觴浮玉蕊。", "麻姑王母相經過，醉來共泛瑤池水。", "樂亦不可盡，名亦不可窮。", "願學李賀逢韓公，他日不羞蛇作龍。"]}