{"author": "郭祥正", "period": "宋", "type": "诗", "title": "燕待制秋山晚景", "paragraphs": ["我朝妙畫能山水，燕公筆法精無比。", "燕公山水工平遠，一幅霜綃折千里。", "瀟湘洞庭日將晚，雲物蕭蕭初滿眼。", "虞帝之魂招不返，霜樹冥冥紅葉卷。", "二妃血淚知幾多，竹上遺痕深復淺。", "漁舟片帆風已滿，漁父横眠思猶懶。", "時時白鷺聚圓沙，亦有行人下前坂。", "江回岸斷數峰青，彷彿靈妃曲可聽。", "却逢深崦見茅屋，只欠桃花如武陵。", "世間何物人爭詫，請說奇書并妙畫。", "一時鑒賞安足論，流轉千年愈增價。", "珍綈一襲藏至珍，卷尾長篇更入神。", "嗚呼粉墨終成塵，唯有文章道德能日新。"]}