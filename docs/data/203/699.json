{"author": "郭祥正", "period": "宋", "type": "诗", "title": "謝王公濟節推惠硯", "paragraphs": ["歙溪之仙洗山骨，一輪琢出秋潭月。", "摩挲清潤無纖痕，不學寒光有時缺。", "玉川輒莫憂蝦蟆，縱爾觜吻何由齧。", "陰天著手泉脈生，三伏臨之冰炎熱。", "又如明鏡當晴窻，對面森森數毛髮。", "端江品格直頑賤，鄴臺片段多皴裂。", "中山有客先得之，獬豸峨冠爲忠血。", "竄身南過洞庭湖，覆舟幾葬蛟龍穴。", "君今贈我誠謂何，自愧閒官非補闕。", "松烟和漆法廷珪，玉兔長毫妙諸葛。", "敲冰搗楮出烏田，四物收藏豈虚設。", "乾坤俯仰存赤心，誅貶奸諛佑臣節。", "獨刊五傳扶春秋，肯趁時文校工拙。", "更衰更老心更堅，與硯相將不倉卒。"]}