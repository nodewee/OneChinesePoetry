{"author": "釋道潜", "period": "宋", "type": "诗", "title": "登嶽頂呈試可邦直", "paragraphs": ["偉哉中國擅五岳，巍巍崧高據其尊。", "四時百辟盡朝會，雲幢烟蓋來追奔。", "自餘衆阜何足數，擾擾羅列真兒孫。", "秋霖乍開原野凈，隆曦破海浮朝暾。", "淵明曠達不事事，勝日結客遊山樊。", "山腰下馬躡風磴，杖屨詰曲躋巑岏。", "窗經玉女猨鳥寂，石漱飛瀏鳴潺湲。", "長松吟風和哀響，肌膚凜栗凄神魂。", "行窮絕頂已晡側，雲烟爲我開餘昏。", "昂頭去天驚尺五，星斗歷歷俯可捫。", "超然擬與人世絕，彷彿有路通崑崙。", "洛陽奇峰三十六，領略併入一眼吞。", "平生方寸喜壯觀，茲游氣豁殊軒軒。", "二豪詞筆有餘地，請賦傑句留山巔。", "風流便可付千載，歐梅尹謝相與傳。"]}