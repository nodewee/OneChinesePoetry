{"author": "郭祥正", "period": "宋", "type": "诗", "title": "白玉笙", "paragraphs": ["白玉笙，咸通十三年琢成。", "琢成匠人十指秃，進奉明堂聲妙曲。", "當時應賜恩澤家，流傳至煜煜好奢。", "高堂日日聽吹笙，不知國內非和平。", "仁兵萬衆一旦至，國破蒼黄笙墮地。", "雖然訛缺未苦多，却落人間爲寶器。", "管長纖纖剥筍束，况值吳姬指如玉。", "不見排星換掩時，自然天韻來相續。", "昔時禍亂曲，今日太平歌。", "興亡不繫白玉笙，但看君王政若何。"]}