{"author": "郭祥正", "period": "宋", "type": "诗", "title": "同許棲默遊華陽洞", "paragraphs": ["春歸白晝永，庭虚民事退。", "尋幽何所之，佳賓幸同載。", "出門十餘里，仙者餘跡在。", "非實固難評，洞壑茅可愛。", "綠蘿垂長簾，秘景得藏晦。", "造深揭葦火，陟險汗漸背。", "中寛稍可休，仰視覆圓蓋。", "石乳忘歲年，物象千萬態。", "龍泓紺澄碧，溢溜漸飛灑。", "陰森毛骨寒，志往力殊怠。", "磨崕記名姓，斯遊定難再。", "人生足離合，世役異屯泰。", "清風起林杪，蕭瑟動天籟。", "歸歟亦何求，盈筐採蘭艾。"]}