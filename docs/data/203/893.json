{"author": "郭祥正", "period": "宋", "type": "诗", "title": "將遊宣城先寄賈太守侍御用李白寄崔侍御韻", "paragraphs": ["峨峨敬亭山，玄暉有佳作。", "賈公乃後身，風流今與昨。", "豸冠觸姦邪，分符宛陵郭。", "江湖暫徘徊，烟霄必騰躍。", "予方臥閒雲，時或乘皓鶴。", "水縮龍蜃歸，霜清天宇廓。", "安能坐隴畝，凄凄眷藜霍。", "陳蕃有虛榻，黄埃侵斷索。", "能如汲黯直，定許季生諾。", "往哉不可失，行聞還鳳閣。"]}