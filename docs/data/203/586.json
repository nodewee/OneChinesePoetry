{"author": "郭祥正", "period": "宋", "type": "诗", "title": "九華山行", "paragraphs": ["羣山秀色堆寒空，九華一簇青芙蓉。", "誰云九子化爲石，聚頭論道扶天公。", "深巖自積太古雪，燭龍縮爪羞無功。", "湍流萬丈射碧落，此源直與銀河通。", "塵埃一點入不得，烟霧五色朝陽烘。", "有時昏昏雷電怒，崩崖裂壁揮長松。", "龍作雨，虎嘯風。", "白日變明晦，九子亦慘容，褐冠釋氏胡爲笑傲于其中。", "我將學彼術，卷舌切愧求童蒙。", "天公信玉女，號令不爾從。", "嗟爾九子竟何補，非泰非華非衡嵩。"]}