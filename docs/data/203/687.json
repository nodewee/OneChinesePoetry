{"author": "郭祥正", "period": "宋", "type": "诗", "title": "九疑山圖", "paragraphs": ["噫吁嚱，九疑山色何雄奇。", "坡陁詰曲不足狀，九峰萬丈排天扉。", "嶄嶄儼若九老坐，乾顛坤弱能扶持。", "崖回時復見華塵，原本旋有山經題。", "白雲綿聯芳草歇，拱木夭矯狂風吹。", "上有源源不絕之寒泉，下有沄沄不斷之深溪。", "初疑青銅照碧落，忽見雲漢飛虹霓。", "丹青畫出尚如此，而况高步窮嶇崎。", "或云重瞳一來不復返，二妃血淚斑竹枝。", "惜哉不經孔子辨，後世誰能公是非。", "堯非幽囚，舜不野死。", "堯崩民如喪考妣，舜非游仙而幸此。", "羣猪聳耳聽童子，游人擊之變風雨。", "見豕負塗聖所惡，仙人護之亦何補。", "我知神仙術已卑，但愛此山雄而奇。", "背圖南望未能到，高吟盡日長吁嚱。"]}