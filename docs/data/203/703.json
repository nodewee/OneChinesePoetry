{"author": "郭祥正", "period": "宋", "type": "诗", "title": "和州連雲觀留題呈太守王純父", "paragraphs": ["連雲之觀何寥廓，碧瓦危侵天一角。", "深排柱礎貫九江，返掛簾鉤吞五嶽。", "風檣北去烟溟溟，雁陣南飛秋漠漠。", "白衣每從欄下回，金盆正在簷前落。", "蔡公書榜妙入神，劍戟縱横挫矛槊。", "主君自是蓬萊仙，分符暫與民同樂。", "卷舒當爲天下霖，一釣能令六鼇躍。", "滕王庾亮爾何人，回視規模太卑削。", "我從姑孰飛輕舟，欲陪珠履登斯樓。", "與公酣歌相獻酬，蘭亭俗飲安足求。", "手搖麈尾拂斗牛，爲君千載揚風流。"]}