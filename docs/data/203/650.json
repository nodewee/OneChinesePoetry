{"author": "郭祥正", "period": "宋", "type": "诗", "title": "贈張參軍", "paragraphs": ["宣城之人張待舉，高才未得見明主。", "强將樽酒娛天真，猶得狂名落寰宇。", "陶陶復陶陶，意氣蛟龍豪。", "滄溟豈是遠，銀漢不爲高。", "路逢郭子陵陽津，平生未識如故人。", "相歡握手輒大笑，共訪瑤池尋玉真。", "天門夜叉識慮惡，爲我無錢謹關鑰。", "興闌却駕彩雲歸，别入紅窻共君酌。", "醉來兀兀乘扁舟，長溪水碧芙蓉秋。", "願逢萬丈龍鬚蓆，卷取月明歸玉樓。"]}