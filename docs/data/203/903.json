{"author": "郭祥正", "period": "宋", "type": "诗", "title": "感懷贈鄂守李公擇", "paragraphs": ["君顔削寒冰，君心抱堅玉。", "自甘正諫黜，不受公議辱。", "請言會面初，遭艱守窮屋。", "屋臨修水陽，蓬門入深竹。", "伯季止三人，羣書聚頭讀。", "野夫學孟郊，苦吟中夜哭。", "公達學伊尹，經濟飽胸腹。", "君乃學揚雄，草玄明倚伏。", "遂兼孔氏易，極變悟神速。", "亭亭出林材，濯春千丈綠。", "我願從之遊，旦暮同飲餗。", "忠規日有益，文彩觀郁郁。", "不肖俄遭讒，逃形入空谷。", "諸君釋服起，爲貧苟微祿。", "君來宣城幕，衆謂得杜牧。", "我適游昭亭，林中騎白鹿。", "時趨資深堂，遇君亦休沐。", "飲酣河漢低，談高鬼神肅。", "出處二三年，於焉失羈束。", "一別幾何時，離羣念幽獨。", "野夫今郎官，佐郡馳朱轂。", "公達遽不幸，高名收鬼錄。", "君昔居諫省，上方容啟沃。", "忽分江夏符，善教蘇弊俗。", "衆饑發倉賑，賣丁與金贖。", "載歌奇章公，間運始來復。", "顧我最飄零，塵網自投足。", "遐趨僻小郡，勢若羝羊觸。", "道出賢侯藩，菁莪聞樂育。", "況當黄鶴樓，晴江春撲撲。", "美人卷紅綃，笛奏梅花曲。", "龍行水底吟，雲在山頭宿。", "酩酊安敢辭，念此齡運促。", "君名方顯顯，我困已碌碌。", "一爲涸轍魚，一作秋空鵠。", "愁來如江河，簣障不可築。", "聊書感懷篇，淚下遂盈掬。"]}