{"author": "釋道潜", "period": "宋", "type": "诗", "title": "贈宗室德强團練", "paragraphs": ["造物賦象質，於余頗能名。", "瓊瑶琢其骨，沖和擅其清。", "公生華屋貴，好學從妙齡。", "才高豈容遏，卓然以文鳴。", "厚德滋善養，雍容無暫矜。", "區區草茅人，未必真爾能。", "家藏三萬軸，插架連屋楹。", "牙籤示題目，探賾手不停。", "微言固澹泊，嗜好如飴餳。", "祖宗開鴻基，累聖致太平。", "詵詵既蕃衍，綽綽亦見稱。", "裕陵喜人物，教率從典刑。", "聯翩試文藝，議論參公卿。", "公材實杞梓，落落非杉檉。", "願言勤著書，會當補朝廷。", "他時樹勳業，彜鼎信可銘。"]}