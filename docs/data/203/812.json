{"author": "郭祥正", "period": "宋", "type": "诗", "title": "王逢原哀詞", "paragraphs": ["追彷彿兮，故國之高丘。", "與子之相遇兮，聽其言而若秋。", "雍雍而肆兮，嚴嚴而收。", "樂我之心兮，以遨以遊。", "予將娶兮，于南州。", "莫克從子兮，翻自省以幽幽。", "川陸兮沉浮，日月兮再周。", "云子之長逝兮，愴我之深憂。", "子不可見兮，道將誰求。", "彼蒼者天兮，胡慘胡仇。", "奪子之速兮，使不位于公侯。", "雖窮德之特立兮，弗與世以綢繆。", "嗟坎水之未盈兮，竟何澤以休休。", "瘖予之聲兮，血予之眸。", "猶不足以止兮，靈何在而薦羞。", "惟永絕兮奈何，悵平昔兮悠悠。"]}