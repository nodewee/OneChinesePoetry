{"author": "郭祥正", "period": "宋", "type": "诗", "title": "洞庭阻風", "paragraphs": ["南風吹炎蒸，歲望固已休。", "怒濤掀洞庭，信宿留歸舟。", "沙場萬馬放，大壑羣龍投。", "陰靈孰爾職，曾無與天謀。", "崩山作深潭，深潭變高丘。", "上天有號令，豈汝可自由。", "朝蠅徒咂咂，暮蚊况啾啾。", "歸興邈以阻，觸緒增新愁。", "安得跨白鹿，山行肆悠悠。", "誰能守荒浦，泛險終何求。"]}