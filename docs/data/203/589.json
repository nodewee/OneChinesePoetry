{"author": "郭祥正", "period": "宋", "type": "诗", "title": "鸚鵡洲行", "paragraphs": ["猛虎磨牙齒九州，禰生何事來擨。", "黄雲屯屯宴賓客，故衣脱去更岑牟。", "漁陽摻撾曲聲苦，壯士銜悲寂無語。", "漢朝社稷四百年，海瀉濤淙一抔土。", "嗟哉鼓史狂而癡，天運往矣安能追。", "四方血戰殊未已，三尺棁杖真何爲。", "君不見武昌之國鸚鵡洲，至今芳草含春愁。", "可行則行止則止，死無所益令人羞。", "死無所益令人羞，黄祖曹公均一丘。"]}