{"author": "郭祥正", "period": "宋", "type": "诗", "title": "送余秘校", "paragraphs": ["蒼山凍雲猶未消，君騎瘦馬來飄飄。", "入門下馬與我語，琅琅滿室鳴簫韶。", "一官初得遭猛守，十年困辱朱顔凋。", "恨無田園即長往，醉卧白日歌唐堯。", "去干斗粟活妻子，誰念塵滓汙瓊瑤。", "相逢太息不能已，解衣貰酒愁魂消。", "紅梅零落雪霜洗，蒼雁蹭蹬狐狸蹻。", "男兒功名顧有命，太公七十方漁樵。", "否極泰來如覆手，闊步自此凌烟霄。", "側聞丞相開東閣，肯使斯人重折腰。"]}