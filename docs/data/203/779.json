{"author": "郭祥正", "period": "宋", "type": "诗", "title": "重九日同修顒惠雲二禪師遊浮山訪洪璉長老", "paragraphs": ["邑城東南百餘里，穿盡荒山渡重水。", "林傾路轉大壑開，峭壁崔嵬半空倚。", "上無勾連下無根，鐫鑱難成畫難比。", "回環巖竇碧玲瓏，月華吞吐湖光洗。", "石鼓晝鳴雲雨垂，金雞夜鬭龍蛇起。", "成公說法已千年，事載龜趺尚新美。", "嗟予平生慕佛學，空洞忘機造玄理。", "暫來福地神愈清，况接高禪揮麈尾。", "晉顒悟道天下師，雲璉聲名自予始。", "精藍際會付三人，凈衆如歸聞法喜。", "今朝更結名山遊，寶閣珠樓同踐履。", "達了無生無不生，一聲猿嘯清風裏。"]}