{"author": "郭祥正", "period": "宋", "type": "诗", "title": "贈潛山伊居哲先生", "paragraphs": ["伊君頭戴星文冠，遨遊五嶽何時還。", "結茅却在潛山裏，閉息自養丹田丹。", "聞說年齡七十九，髮如鴉青亦稀有。", "生平讀盡道藏書，寓興成詩僅千首。", "清風生我太古弦，彈罷時傾一壺酒。", "門前手植數本松，看爾凌雲比予壽。", "高奔日月瞻玉京，陰氣鍊盡陽氣成。", "行聞北帝呼六丁，紫書下詔鸞鳳迎。", "潛山空留千載名，白雲不斷溪長清。"]}