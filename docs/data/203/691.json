{"author": "郭祥正", "period": "宋", "type": "诗", "title": "夏公酉家藏老高村田樂敎學圖", "paragraphs": ["高生妙畫世所知，君藏兩幅尤瑰奇。", "春回老柳未全綠，和氣盎盎微風吹。", "負暄當案誰氏子，坐以訓詁傳童兒。", "麻鞋破穿十指露，紵衫短袖烏巾欹。", "眼吻開張手捉筆，叱怒底事揚其威。", "兩童分爭迭相挽，彼二稚子傍觀窺。", "一童獨卧守書卷，性習已見分醇醨。", "皤然老叟醉兀兀，二孫側立猶扶持。", "餘皆伶官雜村妓，插笛放鼓陳威儀。", "三犬奔來吠欲囓，二人驚顧方攢眉。", "伶家有子少亦黠，兩手據鞍驢載之。", "尊卑向背極精妙，精妙得以意思惟。", "田翁豐年固取樂，又能敎子勤書詩。", "德澤涵濡賦斂絕，致我鼓腹咸熙熙。", "畫工亦畫太平事，誰欲擾之生亂離。", "高生高生，不獨愛爾之妙筆，對此頗思三代時。"]}