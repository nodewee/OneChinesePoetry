{"author": "郭祥正", "period": "宋", "type": "诗", "title": "謝鍾離中散惠草書", "paragraphs": ["丈人行草天下無，體兼衆善精神俱。", "少年弄翰今懸車，一幅不博千明珠。", "墨池翻瀾化鯨魚，老木半折傾藤枯。", "霜天一陣來雁鶩，荒陂數點眠鷗鳬。", "換鵝瘞鶴雖已矣，折釵劍舞成須臾。", "心通造化乃神速，伯英懷素真其徒。", "邇來作我醉吟贊，寶藏二妙歸江湖。", "要將垂法數百載，摩挲青玉親傳模。", "丈人善吟仍善奕，名譽豈止專能書。", "名譽豈止專能書，皎如浩雪盈冰壺。"]}