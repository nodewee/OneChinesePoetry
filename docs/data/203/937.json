{"author": "郭祥正", "period": "宋", "type": "诗", "title": "與柳丞夜話廬山", "paragraphs": ["君家廬山下，我昔廬山遊。", "蕪陰偶會合，共憶林泉幽。", "山腳仙佛居，寶閣連瓊樓。", "客子多所至，未足勤吾求。", "最愛山北岡，鳥道通巖陬。", "其初惠遠輩，遺芳至今留。", "嵬峨定心石，欲脫如簪抽。", "下視千仞溪，半空五雲浮。", "石門扼危磴，天瀑垂還收。", "微風仙籟奏，靈草香氣柔。", "龍吟萬壑響，桂子落三秋。", "安棲雖未能，歷覽稍已周。", "一別幾三年，萬事何悠悠。", "日月隨轉目，霜雪易滿頭。", "饑將無稻糧，寒亦乏衣裘。", "雖非聖賢恥，自起妻兒羞。", "慨欲攜鋤犁，爲君耕舊丘。", "經年飽蔬粟，吾道從休休。"]}