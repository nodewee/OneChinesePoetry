{"author": "郭祥正", "period": "宋", "type": "诗", "title": "寄題德興余氏聚遠亭", "paragraphs": ["暗空風卷浮雲落，萬里秋毫瑩寥廓。", "姮娥泛月中夜來，撲撲山川銀粉薄。", "天垂斗柄掛簾鈎，地接明河浸欄角。", "誰傾世界入冰壺，滉滉仙春迷海嶽。", "嗟予南望未能往，小宰塵勞真齪齪。", "感君寄我羣公篇，覽記方驚子先作。", "詞源奔激吼波濤，筆畫縱横挫矛槊。", "搆名措意豈徒然，景物化爲仁智學。", "丈人教子惇義方，宴息時來命樽酌。", "何當勇起挐扁舟，夢寐思陪衆賓樂。"]}