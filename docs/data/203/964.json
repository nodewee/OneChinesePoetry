{"author": "郭祥正", "period": "宋", "type": "诗", "title": "同蔣穎叔殿院遊昭亭山廣教寺", "paragraphs": ["晴光散餘翳，佳辰值清和。", "聯車不辭遠，共登昭亭阿。", "步夷愜蒼石，緣險捫修蘿。", "迥出白雲上，俯瞰飛鳥過。", "凌霄插危觀，裂地注明河。", "微風解蘭芷，廣陂浴鳬鵝。", "潭潭紫華君，左右森矛戈。", "雷電在呼吸，玉帛薦牲犧。", "廟食溢千載，祐民理無訛。", "崔碑夢恊吉，謝守詩載歌。", "却憩林下寺，裴顔跡尤多。", "丹青業已晦，長髯但皤皤。", "筆畫肖家法，燕尾無偏頗。", "覽古發遐想，緣情還獨哦。", "逢時不榮達，憔悴同苫蓑。", "嗒焉姑自喪，安之如命何。", "彼美蔣御史，道術追雄軻。", "眄予委泥涸，有意傾餘波。", "薦士古來重，披劍今則那。", "書爲昭亭篇，昭亭崕可磨。"]}