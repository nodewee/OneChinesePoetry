{"author": "郭祥正", "period": "宋", "type": "诗", "title": "瑞昌雙溪堂夜飲呈吳令", "paragraphs": ["星斗闌干月未吐，但愛溪聲似山雨。", "青燈照室並銀花，白酒傾來不知數。", "子善評文我不如，我亦談詩子深許。", "酒酣索我須論兵，拔劍畫地軍陣成。", "十萬甲兵指掌取，五方應敵旋風生。", "文武道判惜已久，聖賢相遇猶難并。", "相如謾作長門賦，屈原虚著離騷經。", "不知於世竟何補，可憐博得千年名。", "韓信收身苦不早，功成伏劍真草草。", "始終最愛嚴子陵，坐視乾坤任傾倒。", "咄嗟語險氣已傷，况復賦詩聲調長。", "卷紙連書不磨琢，子鋒大峻非我當。", "撥置萬慮付江海，收拾寸心歸老莊。", "天地得一馬喻馬，謂思前事皆佯狂。"]}