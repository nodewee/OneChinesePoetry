{"author": "郭祥正", "period": "宋", "type": "诗", "title": "送錢公瑾長官", "paragraphs": ["羣山凌皓雪，修途無點塵。", "寒梅數枝發，持送北歸人。", "人歸向瑤闕，頭角屈以伸。", "十年困塵滓，一旦乘風雲。", "大用多晚年，請看釣渭濱。", "又如四公子，長揖取名勳。", "其餘瑣細輩，爲君何足陳。", "我忝交君印，俯顔愧斯民。", "疲駑追逸驥，澆漓雜醲醇。", "物理有屯泰，賢愚固難倫。", "感君重然諾，西郊待歸輪。", "非君肯卑屈，誰復許相親。"]}