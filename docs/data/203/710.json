{"author": "郭祥正", "period": "宋", "type": "诗", "title": "送章秘書", "paragraphs": ["君心抱太古，不肯屈世人。", "匹馬遍朔方，揚帆出天津。", "九疑連天洞庭闊，長歌愁殺蒼梧神。", "更將美酒弔楚屈，離騷繼作疑前身。", "兩姬不灑望夫淚，一笑岳陽樓上春。", "丈夫得意且爲樂，百年變化隨埃塵。", "如何南還過我别，却言北去朝天闕。", "上書力訴元兄冤，洗眼看君成一節。", "勸君事直還收身，速返東南弄白雲。", "功名汲汲竟何益，韓彭取笑武陵人。"]}