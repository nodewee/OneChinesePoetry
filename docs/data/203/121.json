{"author": "韋驤", "period": "宋", "type": "诗", "title": "和提刑度支遊永康靈巖", "paragraphs": ["天下被澤久，詩人歌旱麓。", "廉按重時選，巡行當歲熟。", "優游今日心，憩息茲山腹。", "峰危齊鳥道，巖邃容佛屋。", "長松揭臣蓋，修篁削青玉。", "塵遠疑僊隱，景遠如畫簇。", "還轅興有餘，過隙光何速。", "據雲出蒼翠，回首辨重復。", "留止念所之，吟咏生不足。", "不獲睹勝遊，空言繼郎宿。"]}