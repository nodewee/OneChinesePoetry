{"author": "郭祥正", "period": "宋", "type": "诗", "title": "送宋景瞻秘校赴選", "paragraphs": ["我欲渡湖湘，君乃赴京闕。", "官期安可常，念此千里別。", "人生幾何時，倏忽變華髪。", "難成唯功名，易往嗟日月。", "在貴勿外矜，抱窮豈中熱。", "顧彼四老人，未嘗事干謁。", "一朝扶太子，千載名不滅。", "安之命與時，爲君頗詳說。", "西風吹月華，冷靜若冰雪。", "何處望鄉關，鄉關此時節。"]}