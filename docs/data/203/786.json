{"author": "郭祥正", "period": "宋", "type": "诗", "title": "謝王左丞惠冰酒十五斗", "paragraphs": ["昨夕發姑孰，今朝泊敬亭。", "輕雲淡日天地暖，杏花吐萼梅飄零。", "春光一瞬豈足賞，聽公亹亹高談傾。", "昔年庭爭動丹陛，君臣道合趨昇平。", "巖廊辭位已十載，氣度杳杳涵滄溟。", "公田種秫作新酒，槐槽旋注琉璃瓶。", "不將歌舞效俗飲，時時一酌差獨醒。", "感公贈我十五斗，酒量安得如劉伶。", "願公歸去廟堂上，盡使斯民醉醇釀。"]}