{"author": "郭祥正", "period": "宋", "type": "诗", "title": "二月十一日倪倅敦復小園留飲", "paragraphs": ["殘梅零落同寒灰，屏翳忍驅斜雨來。", "濛濛點滴夜連曉，園館寂寞生青苔。", "墨雲四卷山露碧，日轂照耀天衢開。", "妖桃映竹烟酩酊，細柳拂水風徘徊。", "倪公要我共行賞，小亭草草排樽罍。", "盈筐菊芽青玉軟，滿盤鱭縷紅絲堆。", "興來一笑且爲樂，春光半被鶯啼催。", "百年已往五十八，借問餘生真可咍。", "平原豪客散烟霧，東山舞妓埋蒿萊。", "眼前不肯飲五斗，身後安能傾一杯。"]}