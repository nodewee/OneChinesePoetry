{"author": "郭祥正", "period": "宋", "type": "诗", "title": "鄭州太守王龍圖出家妓彈琵琶即席有贈", "paragraphs": ["偶騎匹馬游仙關，瑤池夜宴歡未闌。", "邀予末坐聞清彈，琵琶十槽聲正繁。", "初疑饑鸞啄玉應天響，忽似霹靂數聲春氣還。", "曲徧將終檀板急，舞袖裂霞隨拍入。", "踏碎瓊筵鸞步嬌，汗透香綃露桃濕。", "解絛罷舞整花鈿，宛轉仙容雁行立。", "主人使令持酒巵，香隨羅襪成塵飛。", "銅龍無聲夜無極，煌煌燭焰回朝暉。", "桃源花落長溪凈，人着秦衣樽俎罄。", "豈如此會絕風流，主人慇懃賓客敬。", "我作短歌公聽取，人世百年能幾許。", "樂極哀來古所悲，不如立功當此時。"]}