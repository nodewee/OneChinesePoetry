{"author": "郭祥正", "period": "宋", "type": "诗", "title": "穎叔見招赴何秀才家飲", "paragraphs": ["鞭驢赴君招，十步九蹶促。", "相逢即忘勞，深圍坐重褥。", "怳疑出塵寰，氣象豁雙目。", "名花散天香，仙露浥柔玉。", "寄樂方寸間，豈必待華屋。", "脱屣遠市朝，散髪免羈束。", "更聞誦新作，字字芝蘭馥。", "堆盤櫻實紅，滿斝醱醅淥。", "幽歡未言歸，酒令不須督。", "平時常卷舌，動靜畏險俗。", "玄談今盡傾，我難愜君欲。", "朝聞夕可死，悟矣無遲速。", "感君傾醍醐，灑我久饑腹。", "又如旱田禾，沛然甘雨沃。", "主人意殷懃，呼兒具燈燭。", "誰家有斯客，貰衣心亦足。", "明朝得長篇，調險不可續。"]}