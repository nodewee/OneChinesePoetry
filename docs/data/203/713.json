{"author": "郭祥正", "period": "宋", "type": "诗", "title": "送徐長官", "paragraphs": ["徐夫子，能談經。", "不學俗儒事章句，白首役役勞骸形。", "我嘗洗耳聽其說，寒泉潄玉聲瓏玲。", "十年茅塞一朝拔，四體自豫神安寧。", "交游得君已恨晚，歷陽幾日同醉醒。", "新詩百韻忽贈我，滿紙落落排明星。", "使我目睛眩，又若遭雷霆。", "自愧久滅没，安足煩褒稱。", "李翰林，杜工部，格新句老無今古。", "我驅弱力謾繼之，發詞寄興良辛苦。", "幾欲攀天門，擊天鼓，女媧有志終難補。", "低頭帖耳逐駑駘，倒着青衫走塵土。", "東風吹破江頭春，綠楊紅杏能笑人。", "狂來且盡一壺酒，世無賀老誰相親。", "君今别我又遠適，錦帆千丈迷空碧。", "飄然去意凌崑崙，自古雄豪少知識。", "我亦從今不復言，靜看澄江浸寒璧。"]}