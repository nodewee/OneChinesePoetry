{"author": "郭祥正", "period": "宋", "type": "诗", "title": "姑蘇行送胡唐臣奉議入幕", "paragraphs": ["登姑蘇，望五湖。", "范蠡扁舟竟何在，吳王宫殿惟荒墟。", "民貪吏狡郡多事，煮鹽爲盜無完膚。", "使君誰何好平恕，寛則脂韋猛則虎。", "只今卧治聞黄公，更得高才歸幕府。", "願令里巷歌召南，風化流行成樂土。", "昔年引對大明殿，國論軒軒動人主。", "往持使節臨朔方，威霽秋霜愛春雨。", "玉上青蠅誰强指，鼻端白堊寧傷斧。", "升沈偶爾非吾嗟，不用東方且爲鼠。", "豈聞絕代無佳人，何必西施妙歌舞。", "盛傾綠酒鱠肥鱸，承詔還從大梁去。"]}