{"author": "馮山", "period": "宋", "type": "诗", "title": "謝夔守賈昌言禮賓", "paragraphs": ["伯樂善相馬，相內不相外。", "造父善御馬，御成不御敗。", "沙丘有病馬，志遠力未憊。", "盤身怯泥土，俛首困草稗。", "强起時奮迅，悲鳴輙喑噫。", "駑駘倦相逐，童僕幾見賣。", "斯人一回顧，世俗始驚怪。", "冀北有駿馬，散蹄雨雹快。", "去勢馳滅没，朝荆暮燕代。", "銜轡苟庸拙，道途足險隘。", "斯人一駷手，千里瞬息屆。", "二者豈不偉，繄人而否泰。", "相也命所係，御也才所賴。", "名馬世常有，伏櫪固有待。", "伯造不世出，古今重遭會。", "相得互相起，兩致一無礙。", "所以馬與人，功名各自大。"]}