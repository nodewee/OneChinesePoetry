{"author": "郭祥正", "period": "宋", "type": "诗", "title": "中秋泛月至歷陽訪太守孫公素", "paragraphs": ["中秋挐輕舟，西泛采石月。", "初疑擢碎冰壺冰，又如飛度雪山雪。", "若非身世出塵寰，底事清光透毫髮。", "袁宏謝尚久磨滅，含情欲就何人說。", "歷陽太守孫公素，竹冒寒霜松屈鐵。", "昔從赤縣守儀真，再上天門請符節。", "紫皇詔長雞籠仙，惠浹春陽威凜冽。", "開倉出粟賙民饑，夜戶不扃無竊發。", "咄哉此事安足論，斯人自養班夔卨。", "且聞兵厨醞濃酒，桂子秋香月中有。", "請君置我三百杯，我爲君吟一千首。", "壚鎚七竅完混沌，能使頽齡遂長久。", "饑横鏌鎁鱠鯨肉，渴引明河傾北斗。", "憑誰爲問陶淵明，胡爲種菊仍栽柳。", "豈如永夜無纖雲，江光月色鋪黄銀。", "喚取三千珠履客，陶然一飲情無垠。", "劉項輸贏亦安在，笑殺今宵月下之醉人。"]}