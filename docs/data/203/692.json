{"author": "郭祥正", "period": "宋", "type": "诗", "title": "寂照大師匣藏相國寺壞壁秋景", "paragraphs": ["京城車馬多塵埃，一見妙畫心眼開。", "深山老木秋思靜，苦霧鬰鬰諸峰埋。", "客騎蹇驢打不動，懊惱似憂寒雨來。", "崖平路轉斗然絕，筆力未斷空徘徊。", "胡爲皴剥僅盈尺，鐍以大篋過瓊瑰。", "師云昔是殿堂壁，治平大水餘皆摧。", "恰如盧仝玉碑子，中路撲折令人哀。", "玉碑一折乃無用，此畫雖缺猶堪裁。", "君不見，山前路，路長不獨憂風雨。", "前有毒蛇後猛虎，磨牙矯尾藏深塢。", "聖人皇皇嗟逆旅，畫工意思非無補。", "非無補，誰信之，紛紛門外誇輕肥。"]}