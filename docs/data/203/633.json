{"author": "郭祥正", "period": "宋", "type": "诗", "title": "寄題鄂州李屯田家園仁安亭", "paragraphs": ["頭陀樓閣坐青烟，畫屏正落南簷前。", "主人隱几寫風物，幅巾瑩爽南昌仙。", "仙翁讀書五千卷，道與世背多聱邅。", "安之不擾靜以養，逸我壽老全於天。", "簾櫳疏疏白光透，欄檻寂寂花陰圓。", "黄鸝弄巧子趁母，白酒釀熟金爲船。", "淵明醉矣客可去，細藤織榻閑欹眠。", "君不見黄鶴樓，鸚鵡洲，碧雲欲合天自晚，芳草無情春亦愁。", "禰衡白骨瘞何處，曹王舊曲無人收。", "沈吟往事變華髮，不飲何以銷吾憂。", "銷憂乎，君且飲，醉來天地真衾枕。"]}