{"author": "王安禮", "period": "宋", "type": "诗", "title": "上王端明生日", "paragraphs": ["夢帝資良輔，生申恊聖期。", "妙齡談國體，初筮得家規。", "侃侃當官色，循循待士辭。", "法冠曾觸佞，諌紙詎容私。", "外歷蕃宣久，歸參待從宜。", "政聲雖召杜，學術本皋夔。", "業履今安匹，賢勞上所知。", "都畿重尹正，延閣舊論思。", "治出諸公右，經爲大帝師。", "三邊更惠愛，一體繫安危。", "羌虜跳西夏，朝家念北陲。", "祕庭還舊秩，左轄正新儀。", "暫屈并門重，其蘇晉國饑。", "指麾柔旅拒，談笑妥惸嫠。", "鄴邑祠河急，荆州禱雨遲。", "怒波回潬磧，旱種變京坻。", "道與千齡遇，身將百祿隨。", "民瞻方有裕，天寵蓋無疑。", "俊乂思皇日，欽明樂胥時。", "緇衣如寵慶，願續武公詩。"]}