{"author": "郭祥正", "period": "宋", "type": "诗", "title": "憶五松山", "paragraphs": ["江南富山水，忽憶五松山。", "梁僧種松奪造物，至今千丈凌雲間。", "上有寒蟾吐魄凝冰雪，下有銅陵碧澗傾潺潺。", "雷公睥睨不可以揮斧，老鶴飛來勢欲止而復還，猿猱側望何由攀。", "琉璃殿閣若化出，四天之衆說法鳴金鐶。", "我嘗脱屣往棲息，六月清風無汗顔。", "濃陰可愛坐盤石，綠酒酌盡横琴彈。", "命宫叩徵天地變，聽之以氣往往生羽翰。", "紛埃不到佛凈國，豈識人間行路難。", "塵勞忽起舊緣想，倒騎匹馬來長安。", "修鱗掉尾業已困，涸轍孰與西江瀾。", "髮疏齒缺形將殘，畏塗足躡心膽寒。", "屈原懷沙賈誼貶，身後忠名何足觀。", "不如宴坐碧山裏，笑傲每攜雲月歡。", "明朝却欲渡江去，五松巖戶無人關。", "方壺員嶠太殊絕，幸有此山容我閑。"]}