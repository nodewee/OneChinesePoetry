{"author": "馮山", "period": "宋", "type": "诗", "title": "送利漕劉明復朝議", "paragraphs": ["中山元魏後，數世十三傳。", "皆在河南葬，初從代北遷。", "中書謀定策，大理力扶顛。", "渝國乘機日，唐公起義年。", "議高都尉識，名累侍郎賢。", "原武輸期集，東阿舊俗悛。", "河陰才被詔，戶部志繩愆。", "八子生中葉，三台共一躔。", "洪洞城不下，工待政無前。", "昭輔書儀集，明宗禮意全。", "中丞安出處，藝祖首詳延。", "學士清臺閣，咸平起澗瀍。", "斯文醇復古，宏議自摧堅。", "江漢源何巨，公侯兆已圓。", "信辭師魯誌，佳氣尹樊阡。", "秘監花儒將，緱山酒地仙。", "看公承遠構，發跡向孤騫。", "浩蕩窮經笥，縱横信筆椽。", "巾箱遺紫綬，伯仲襲青氈。", "辨論多兵略，澄清累使權。", "鳳鳴雄屏翰，鶉首富刀泉。", "詔自南臺下，車隨北斗旋。", "鵷鴻思舊侣，嵩少望歸鞭。", "師節頻輕伏，戎腥未一湔。", "朝綱今省戶，古道日經筵。", "盡是徊翔地，行承咫尺天。", "門施唐棨戟，冠珥漢貂蟬。", "閥閱誰如此，功名盍勉旃。", "慎無從子晉，輕去戀伊川。", "孑立棲遲久，深知義氣然。", "人情嘗歲月，物色自風煙。", "士要文章别，詩因譜第編。", "碑陰如可附，青玉爲雕鐫。"]}