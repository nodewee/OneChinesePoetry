{"author": "釋道潜", "period": "宋", "type": "诗", "title": "贈歐陽季默承議", "paragraphs": ["先公跨箕尾，摇曳旋天關。", "於今二紀餘，肯復來人間。", "時時對遺編，彷彿窺一斑。", "夢寐思見之，何從暫追攀。", "邇來都城裏，忽睹庭中蘭。", "方寸實驚喜，典刑斯可觀。", "抱疴一榻上，骨瘦清琅玕。", "爲余設幽几，氣貌徐以寬。", "微詞落玉麈，文彩真孔鸞。", "棣華惜未識，妙譽聞朝端。", "先公德未泯，四海共仰歎。", "願言付百世，清風嗣門闌。"]}