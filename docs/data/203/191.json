{"author": "馮山", "period": "宋", "type": "诗", "title": "利漕劉忱明復見性堂", "paragraphs": ["鑑蝕磨即明，水渾澄斯清。", "雜然外滑銷，道在虚中生。", "達哉彭城公，養心浩無營。", "一覺自復本，妙用皆隨成。", "性通儒佛間，大抵寂與誠。", "云見非見故，執見流爲情。", "名堂雖取相，證實不證名。", "文書每叢委，賓客兹逢迎。", "二諦本無礙，安知堂虚盈。", "優游寄真賞，接引開羣盲。", "登堂一開豁，灑然塵勞輕。"]}