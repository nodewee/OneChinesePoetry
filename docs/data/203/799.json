{"author": "郭祥正", "period": "宋", "type": "诗", "title": "嵩山歸送劉伯壽秘監", "paragraphs": ["松荒菊老嵩山秋，翁將歸兮邈難留。", "幅巾短袖騎黄牛，翛然自作山中游。", "山中游，誰與伴，兩姬窈窕吹牙管。", "千巖萬壑鸞鳳吟，嫦娥側耳冰輪款。", "五音和暢王道成，不是嵇康廣陵散。", "問公此曲誰爲之，曲曲新翻公自爲。", "古人今人不到處，能與陰陽四序相推移。", "我知公心通造物，豈止人間妙音律。", "天子呼來換舊章，樂成四十有五日。", "奏之明堂奉祖宗，天地清明和氣溢。", "至尊寵賜腰横金，自謂榮華非本心。", "再拜辭魏闕，揚鞭歸故林。", "故林在嵩山，白雲幽徑深。", "濯我衣上塵，重瀉山水音。", "只應王子晉，跨鶴每相尋。"]}