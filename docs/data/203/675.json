{"author": "郭祥正", "period": "宋", "type": "诗", "title": "俞俞堂寄鄂州李裕老", "paragraphs": ["黄鶴樓南大湖側，芙蕖深遶誰家宅。", "云是裕老之宴居，高堂獨榜俞俞額。", "春山抱翠入平簷，夏竹引凉吹廣陌。", "秋江澄月天鏡開，冬雪擁林崑閬白。", "世間萬事不掛心，瓮撥香醪欣有客。", "客來乎，伴我飲，不醉無歸醉還寢。", "問君欲達逍遙鄉，信哉天地真衾枕。", "覺來何物能解酲，試作琵琶打面聲。", "俞俞和氣淡四體，安用辟穀求長生。", "君不見鸚鵡洲前殺禰衡，三赤棁杖當雄兵。", "才名誤身不自覺，恬淡晦跡無人爭。", "南北相望二千里，夢逐高帆逆秋水。", "爲翁持酒聽翁歌，衣濯黄塵眼除眯。"]}