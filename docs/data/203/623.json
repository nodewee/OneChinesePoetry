{"author": "郭祥正", "period": "宋", "type": "诗", "title": "游石盆寺呈蔣殿院兼簡余光祿", "paragraphs": ["石盆古寺蒼崖顛，斷碑皴剥無人傳。", "其文僅識隱巖字，御史飽學能推研。", "乃是鄭董之别號，洛師易節來刺宣。", "風流直欲繼謝守，行春車馬時聯翩。", "紅粉行行杏花笑，旌旛爍爍雌霓懸。", "松聲颼颼雜簫鼓，薜圍繚繞疑檀烟。", "不知身世有軒冕，且將樽酒投林泉。", "暫時樂事亦難遇，高文大字精磨鐫。", "可嗟榛棘一藏晦，清風零落三百年。", "洎逢佳士始珍賞，洗滌塵垢邀神仙。", "坐思往跡若夢寐，明河千丈傾辭源。", "啼鳥至今不避客，上下啾聒兩耳邊。", "山僧搆亭又高絕，羣峰葉葉如青蓮。", "崔嵬寶塔掛落日，沆碭冰壺撐釣船。", "余公胡爲未嘗到，美景若此寧棄捐。", "請攜吟筆窺造物，更向雲中調管弦。"]}