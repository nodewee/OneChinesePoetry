{"author": "郭祥正", "period": "宋", "type": "诗", "title": "謁桐鄉張府君廟", "paragraphs": ["桐鄉富山水，此地最深秀。", "諸峰合屏圍，二岡屹龍鬭。", "谷暖禽語滑，岸束溪聲逗。", "老木如巨賢，森衞備前後。", "神功金刻存，廟古何年構。", "衣冠近唐人，名字嗟莫究。", "憫旱鞭怒蛟，深潭此身仆。", "明誠動蒼天，雷雨洗白晝。", "至今福斯民，血食固宜厚。", "予生本屯賤，竊位憂致寇。", "約身既多缺，何以撫耆舊。", "况瞻賢達跡，彼美松柏茂。", "芳醪薦樽爵，馨蔬實籩豆。", "悠悠神之思，餘光破昏愗。", "歸歟歌蕪辭，聊用答靈祐。"]}