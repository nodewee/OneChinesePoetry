{"author": "馮山", "period": "宋", "type": "诗", "title": "辰陽館", "paragraphs": ["辰陽號難理，五溪地相跨。", "邊臣重綏撫，蠻獠愈驕詐。", "封陲苦侵暴，文書困譏罵。", "誰爲太守樂，一笑不得暇。", "張公抗辰旆，烽障幾欲罷。", "偃息有餘地，登臨無一舍。", "迺興辰陽館，城東兩山胯。", "泉聲落溪谷，湖光照亭榭。", "花木親種植，朋僚日追迓。", "投壺征虜祭，圍棋太傅謝。", "高風邈難繼，維公並驅駕。", "有客嘗一至，席參鄒枚亞。", "覽物言思闊，醒魂耳目乍。", "欲記傳之久，恨無文章價。", "願公賁泉石，遊宴日来藉。", "新詩上碑刻，佳景若圖畫。", "旦暮趣召還，歸爲中州詫。"]}