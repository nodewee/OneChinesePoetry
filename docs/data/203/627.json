{"author": "郭祥正", "period": "宋", "type": "诗", "title": "舒州使宅天柱閣呈朱光祿", "paragraphs": ["羣山奔來一峰起，千丈芙蓉碧霄倚。", "嫦娥却月愁推輪，王母呼烟結繒綺。", "分明有路金闕通，翠滑無塵玉壺洗。", "老松自作孤鳳吟，駭浪時翻三井水。", "峨嵋絕巔安足論，力不擎天亦徒爾。", "懊惱茂陵客，白日求攀天。", "遺壇猶在半蕪没，隱約龍馭回瑤鞭。", "直至唐家六皇帝，夢感異境開重玄。", "真符預告後五百，佐佑寶歷推鴻延。", "城頭建閣舊丞相，窻戶再新光祿賢。", "手攜大筆恣吟覽，老句氣焰摩星躔。", "當時數赴范公辟，秀骨照坐誰差肩。", "功名自許出絕域，歲月漫往修途邅。", "丈夫有命豈嗟慼，投老得地多雲泉。", "霜柑正熟蟹螯美，白蟻旋漉浮金船。", "伊予困躓坐小邑，悵望珠履參華筵。", "祝公自此早歸隱，幅巾藜杖詩中仙。"]}