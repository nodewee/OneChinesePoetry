{"author": "郭祥正", "period": "宋", "type": "诗", "title": "謝杜倅職方兼簡湯史君", "paragraphs": ["李白昔遊宣城時，誰爲太守賢相宜。", "掣鈴交通喚六博，壯哉意氣凌虹霓。", "北望樓高氣象古，遺風餘思猶依依。", "我來正值青春半，雜花爛笑禽爭飛。", "輕烟繚繞淡白日，細風蕩漾吹游絲。", "高樓簾卷鄰袖出，百尺欄干横酒旗。", "銀鞍白馬不知數，龍箏鳳管相追隨。", "杜陵遠孫駕别乘，恩威得所名聲馳。", "華堂重搆喚賓客，風前共倒黄金巵。", "我爲下客最疏放，辱君許可能文詞。", "死生夤緣釋氏說，但覺時換名姓非。", "寄言太守勿感慼，共對佳人花下迷。", "莫敎流水落花去，空聞暮雨哀猿啼。"]}