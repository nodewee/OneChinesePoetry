{"author": "郭祥正", "period": "宋", "type": "诗", "title": "題抱黄洞景德觀", "paragraphs": ["晉道昔紛亂，志士多學仙。", "乃願脫塵網，畢身飛絳煙。", "卓彼抱黄子，遺迹茲山巓。", "地靈無惡木，杉松碧參天。", "四時不變春，脩脩女蘿鮮。", "下有白鹿臥，上有青猿懸。", "微風五音奏，不假朱絲弦。", "來者迭宏構，深門秘真筵。", "餘芳考金刻，眇末期羌肩。", "回念時運泰，巖谷無逃賢。", "寓遊足以樂，攜壺謾思玄。", "黄冠四五輩，達者余所憐。", "未嘗詣州府，白髪猶侵顛。", "而況塵中人，欲以永歲年。", "聊書一日事，繼之逍遙篇。"]}