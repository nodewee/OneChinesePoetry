{"author": "趙衮", "period": "宋", "type": "诗", "title": "平江亭邀馮山允南同作", "paragraphs": ["文公昔記滕王閣，氣象終天拂寥廓。", "崔顥題詩黄鶴樓，今日聲華還磊落。", "安漢城頭有佳處，江山清氣歸簾幕。", "少陵無人謫仙死，不遇才豪終寂寞。", "蒼苔滿地荆棘生，梁棟塵埃喧鳥雀。", "風流賢守一登臨，久倚闌干情不薄。", "夜來風月覺澄清，天意人心如素約。", "仙葩當見浮空來，幾百年來無此作。", "嗟予好古今白頭，到底支離材力弱。", "木桃或見致瓊瑤，免對江山負慚作。"]}