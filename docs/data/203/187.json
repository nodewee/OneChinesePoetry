{"author": "馮山", "period": "宋", "type": "诗", "title": "送蒲安行誠之秘丞興州簽判", "paragraphs": ["春郊散輕靄，日出車馬動。", "看君曉裝發，送客尊酒重。", "衆人别良易，我别情靡共。", "飛纓轉山曲，返頸即成夢。", "雖夢去奈何，不夢存者多。", "一言起相顧，慷慨成笑歌。", "清吟散泉石，醉墨蟠雲蘿。", "人生苦汲汲，浩如長江波。", "江波西南流，君行方北輈。", "林深足豺虎，路廢空亭郵。", "處常山中居，出亦山中遊。", "不嗟吾道窮，每爲斯民憂。", "憂民竟何爲，從事猶俛眉。", "晚達十六七，萬事懸難知。", "但窮聖賢意，莫賦離騷辭。", "有得常記我，以慰朝夕思。"]}