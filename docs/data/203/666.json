{"author": "郭祥正", "period": "宋", "type": "诗", "title": "月下獨酌二首  其二", "paragraphs": ["明月不解飲，何事解照琉璃鍾。", "金波蕩漾使我惜不徹，一酌萬事逃心胸。", "良時忍自棄，聖代真難逢。", "生平不知耕與戰，唯知猛飲大笑吟清風。", "竹林七子豈足數，淵明五柳方途窮。", "一身不爲萬乘屈，傲矣嚴陵垂釣翁。", "明朝官滿，歸去來兮。", "但願月輪不缺，樽酒不空。", "吾君萬歲坐法宮，四海長靜無兵戎。"]}