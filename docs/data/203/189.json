{"author": "馮山", "period": "宋", "type": "诗", "title": "送梓憲穆珣東美度支移京西漕", "paragraphs": ["剛强多少恩，寛厚或太迂。", "峭直病不通，聰明至無徒。", "達人固貴全，天理常不俱。", "自非藴明識，暫解輙已紆。", "穆公淮海英，厚重如魯儒。", "疾惡鸇逐雀，養民烏哺雛。", "斷獄求以生，好善久不渝。", "孰謂公太嚴，威姦而惠愚。", "孰謂公太異，中異外不殊。", "然猶蔽高潔，不肯隨世趨。", "美成固在久，巨材期營都。", "西京近日邊，漕領出帝俞。", "使權雖云重，吏責意已粗。", "財利較圭撮，法制環刀殳。", "天聽卑不遺，人言紛可虞。", "公心公且明，應手萬事無。", "階此將顯用，逸驥臨長途。", "山也乏材技，盤薄困守株。", "身浮一芥舟，業散千金屠。", "衰遲戀鄉曲，荏苒歲月徂。", "擺袖不願行，俗指爭揶揄。", "惟公最見憐，情或昆弟踰。", "每憐沙丘病，不作饑鷹呼。", "秋風惜遠别，時去跡轉孤。", "飛黄轉騰踏，斥鷃甘槍榆。", "升沉各異勢，從此忘江湖。"]}