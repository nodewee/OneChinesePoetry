{"author": "郭祥正", "period": "宋", "type": "诗", "title": "朝漢臺寄呈蔣帥待制", "paragraphs": ["鹿入望夷秦欲滅，真劍先流白蛇血。", "尉佗椎髻爾何爲，漫占海隅蛟蜃穴。", "祝融之符天下歸，豈假陸生三寸舌。", "千金裝槖未爲多，更上高臺拜堯闕。", "至今人說朝漢臺，不知此地藏蒿萊。", "使君好事一登賞，譬若古鏡初磨開。", "香爐烟生石門曉，三山翠擁浮丘來。", "風松自作笙簫響，暮霞却捲旌旗回。", "長空無礙鳥無跡，人事寧須問今昔。", "瓊漿且泛琉璃船，滿眼夕陽留不得。", "登臺何似登金門，爛吐文章侍君側。", "願公歸作老姚崇，莫學江東窮李白。"]}