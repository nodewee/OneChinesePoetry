{"author": "郭祥正", "period": "宋", "type": "诗", "title": "踸踔行送裴山人", "paragraphs": ["踸踔踸踔裴山人，破帽麻衣被埃塵。", "忽來訪我環峰市，醉倒不顧傍人嗔。", "壯士不得志，汙泥困修鱗。", "誰傾滄海救枯澤，矯首奮鬣乘風雲。", "回頭問燕雀，爾輩胡爲羣。", "巢寄柏梁一朝火，孤棲風雨更誰憐。", "踸踔踸踔裴山人，行路無窮鼻酸辛。", "元通獻甫儻不遇，况有特達朱純臣。", "踸踔勿踸踔，豈有壯士長遭迍。"]}