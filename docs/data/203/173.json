{"author": "馮山", "period": "宋", "type": "诗", "title": "答江安尉鮮于頃野翁", "paragraphs": ["寶峰首相聚，錦屏袂一判。", "音容阻良覿，歲月嗟易換。", "我觀潼江曲，君尉瀘水岸。", "到處逢酒徒，無人作詩伴。", "南風灑襟袖，佳句適我願。", "汶蜀幾萬里，信息偶中斷。", "三軒風雅會，蕭條各分散。", "孤吟少儔侣，衆喙易嘲囋。", "念君同所嗜，路近聲可喚。", "唱酬實相眷，牽率豈辭憚。", "亹亹郊籍心，無爲簿書亂。"]}