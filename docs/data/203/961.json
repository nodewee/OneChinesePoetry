{"author": "郭祥正", "period": "宋", "type": "诗", "title": "送朱伯原祕校", "paragraphs": ["泠泠皖溪水，悠悠天柱雲。", "雲行水光動，水洗雲影分。", "幽人坐臥吟，孤絕迥出羣。", "資彼雲水秀，釋此塵垢紛。", "胡爲倏言別，扁舟連夜發。", "往登姑蘇臺，而望太湖月。", "卻尋史遷迹，但見蒼煙滅。", "覽古竟論今，治具校工拙。", "有才不得施，著書貽後世。", "何必腰黄金，自享千載貴。", "鱸魚秋正熟，雲泉味尤美。", "若逢吳市門，更訪長生理。"]}