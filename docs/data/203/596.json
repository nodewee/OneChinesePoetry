{"author": "郭祥正", "period": "宋", "type": "诗", "title": "圓通行簡慎禪師", "paragraphs": ["廬山之西形勝聚，無位真人依位住。", "地祗掣鏁金城開，石龍噴水銀潢注。", "峰巒約勒萬馬回，杉松自作千兵護。", "寶殿崢嶸跨碧霄，圓容麗服微西顧。", "江南妃子親施田，香飯供僧無億數。", "法焰相傳十二人，師泛鐵船揚子渡。", "楊子渡，秋風高，霹靂駕雪翻驚濤。", "中有漁家妙絕手，一釣三山連六鼇。", "縱時大地悉震恐，收來塵刹無纖毫。", "當年曾許心莫逆，今朝又作圓通客。", "挂冠已脱塵垢緣，一心願住清凉國。", "清凉之國誰能知，日長馬倦人多迷。", "從來聞說曹溪路，只今蹋斷廬山西。"]}