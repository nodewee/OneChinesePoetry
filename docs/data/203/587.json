{"author": "郭祥正", "period": "宋", "type": "诗", "title": "廬山三峽石橋行", "paragraphs": ["銀河源源天上流，新秋織女望牽牛。", "洪波欲渡渡不得，叱鵲爲橋誠拙謀。", "胡不見廬山三峽水，此源亦接明河底。", "擘崖裂嶂何其雄，崩雷泄雲勢披靡。", "飛鳥難過虎豹愁，四時白雪吹不收。", "燭龍此地無行跡，六月游子披貂裘。", "誰將巨斧鑿大石，突兀長橋跨蒼壁。", "行車走馬安如山，下視龍門任淙激。", "寄言牛女勿相疑，地下神工尤更奇。", "喚取河邊作橋棟，一年不必一佳期。"]}