{"author": "郭祥正", "period": "宋", "type": "诗", "title": "送李察推", "paragraphs": ["去年遇君陵陽峰，杜鵑聲亂桃花紅。", "佳人玉指接玉板，勸我一醉三百鍾。", "醉來騎鯨赴瑤闕，不記當時與君别。", "溪上扁舟破雪歸，樓前芳草還春發。", "白頭太守重相過，開樽大笑呼瓊娥。", "向來十客七已去，唯與杜九聞清歌。", "歌聲繞梁離思苦，聽不得終淚如雨。", "回首茫茫天地中，聚散百年能幾許。", "今朝此地重相逢，秋漢無情江月空。", "把酒與君須醉倒，已知後會皆衰翁。", "陵陽樂事那復得，官賤食貧身愈迫。", "擊劍高吟非故鄉，何時共作滄浪客。"]}