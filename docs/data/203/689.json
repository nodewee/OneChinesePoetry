{"author": "郭祥正", "period": "宋", "type": "诗", "title": "王元當家藏鍾隱畫三害圖", "paragraphs": ["老鍾筆法何奇古，三害精靈一圖聚。", "周生自握蒼精龍，白額長蛟甘喪沮。", "危橋跨水壓波濤，巨木翻風瞑烟霧。", "挺然獨往知忘軀，敢謂誅邪天地助。", "三日生還動閭里，千載遺蹤存絹素。", "薄蝕已更人仰之，自古賢豪遺細故。", "何獨今人無此人，已覺丹青有深趣。", "江南印璽尚如新，國破蒼忙畫誰付。", "一圖分裂藏三家，離合悠悠歲時度。", "只今皆屬丞相孫，掛向高堂邀客顧。", "倐然風雲駕霹靂，雨來平地銀潢注。", "珍綈收藏卷不徹，直恐變化復入江湖去。"]}