{"author": "馮山", "period": "宋", "type": "诗", "title": "題澧州石門縣蹇周輔蟠翁太博三愛堂", "paragraphs": ["石門險且僻，人煙萬山罅。", "蟠翁老才望，来此屈英駕。", "破漏煩補綴，嚬呻索慰藉。", "力致乃坐享，少勞豈豐暇。", "臨觀閴無有，游燕久以謝。", "廢園近城邑，丘墟甚原壩。", "高松困藤蔓，嘉果没荆柘。", "斬荒使之出，蒼翠若圖畫。", "直前走橋閣，當中建臺榭。", "雍容賓朋席，左右書史架。", "命亭以三愛，作詩盛誇詫。", "韻險語怪絕，竊讀驚汗下。", "嗟予苦覊束，相去止數舍。", "深思一登覽，若渴不得蔗。", "知君羣公表，甫爲兵民借。", "復以三者樂，何時動歸靶。", "吾鄉富風景，草木芬蘭麝。", "錦水清於漢，岷峨不讓華。", "蔡圃豈足道，寧爲耳目乍。", "苟以吾言然，煩君少譏罵。"]}