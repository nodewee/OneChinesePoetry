{"author": "郭祥正", "period": "宋", "type": "诗", "title": "謝餘干陸宰惠李廷圭墨", "paragraphs": ["集仙昔與文忠遊，文采聲鳴喧九州。", "鯤鵬未化忽搨翼，地老天荒雲海幽。", "篋中嘗秘上賜墨，紫金泥印雙脊虯。", "名題廷珪姓氏李，此物未省何年留。", "紋如堅犀刮不動，鏗鏗觸硯蒼烟浮。", "蜀牋灑落黑勝漆，欲論所直真難酬。", "麟兒字法肖家學，珍綈寶匣深藏收。", "并刀截斷輒分我，始信明珠今暗投。", "嗟予吟筆久已閣，辯舌倒卷剛腸柔。", "書陳北闕上印紱，志樂南畝親耡耰。", "得君賜墨竟安用，捧翫反覆增予羞。", "况君綠髮眸子瑩，才業自副朝廷求。", "研磨煤麝染諫草，扶擿世病蒼生瘳。", "名成功遂取上笏，世閥光焰垂千秋。", "莫如老鈍默將死，再拜謝貺長江頭。"]}