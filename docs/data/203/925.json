{"author": "郭祥正", "period": "宋", "type": "诗", "title": "題旌德虞令觀妙菴", "paragraphs": ["深溪徹寒鑑，蒼山開翠屏。", "結菴當此間，觀妙題其扃。", "借問觀何妙，伊人養性靈。", "豈爲娛耳目，是將達神明。", "滯有乃爲病，趨無亦何營。", "外感適變化，中虛藏窅冥。", "夜深片月散，林鳥三四聲。", "寥寥太古風，吹我襟嘗惺。", "逍遙形骸外，浩蕩天地情。", "未能同子樂，聊用歌強名。"]}