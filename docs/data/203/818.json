{"author": "郭祥正", "period": "宋", "type": "诗", "title": "孤雲寄潘延之先生", "paragraphs": ["望孤雲兮山之巔，漭弗雨兮何油然。", "送孤鴻兮海之涘，高舉翼兮游無邊。", "彼君子之如似兮，脱世俗以不返。", "奚無悶而止兮，又放意以窮年。", "川有航兮陸有馬，園有佳木兮池有芳蓮。", "坐卧兮白日，笑歌兮朱弦。", "客至止兮，樂我之樂。", "豈公侯之下兮，曾弗擇乎愚賢。", "僕夫以耕兮，妾女以織。", "恬弗愧兮，我衣我食。", "神仙之逍遙兮，固不得以見之。", "君子之宴息兮，舉斯世以誰敵。", "嗟世人之自徇兮，莫知其求。", "勢得而傲兮，勢失而囚。", "靡後先之思兮，孰進退之由。", "苟歲月之徙兮，託冠带以包羞。", "惟勇子之從兮，貧未足以自周。", "匪妻子之累兮，實吾親之憂。", "慨負重兮執熱，慕坦跣兮臨流。"]}