{"author": "郭祥正", "period": "宋", "type": "诗", "title": "留題吕學士無爲軍謫居廊軒", "paragraphs": ["城頭高軒跳千里，數里蒼山兼寒水。", "帆開半落有無間，鳥飛不斷丹青裏。", "北斗疏疏河漢曉，蓬萊一登天下小。", "心隨境化形亦忘，誰道霜翎老華表。", "曹公窺吳敎水戰，虎貔蹙踏鯨鼉轉。", "野父相傳此渡頭，魚網時時得遺箭。", "當場英氣安在哉，千年絕景藏蒿萊。", "地祗監護待賢者，欄干倚遍傾金罍。", "目送白雲望堯闕，忠功孝名堅一節。", "明時不作離騷經，玉上青蠅解磨滅。", "昇沈偶然安足嗟，與君高詠思無邪。", "數聲長笛奏何處，微風吹落天之涯。", "天涯桂樹清輝發，萬頃波瀾凍冰雪。", "若承紫詔返瀛洲，此地曾忘遷謫憂。"]}