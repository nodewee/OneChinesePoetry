{"author": "馮山", "period": "宋", "type": "诗", "title": "送徐之才赴洋州", "paragraphs": ["三河使指皆精選，八座郎官最上遊。", "袖手看人趨要職，息肩隨分領偏州。", "遐方暫屈嚴明府，舊部爭迎郭細侯。", "常愛昔人爲郡樂，不妨循吏與民休。", "枌榆指顧秦川近，臺榭周環灙水流。", "闕下子牟心感慨，天涯賓客老淹留。", "方將振羽趨庭鷺，豈便忘機狎海鷗。", "青漢遶山迎隼旆，北風吹雪犯貂裘。", "從来恩館深仁遇，依舊鄰封竊庇庥。", "遠别不惟思酒盞，相忘何事更書郵。", "郢中無和陽春曲，時寄新聲欲强酬。"]}