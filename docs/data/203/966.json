{"author": "郭祥正", "period": "宋", "type": "诗", "title": "同劉繼鄴秀才遊嶽麓登法華臺呈如水長老", "paragraphs": ["南出長沙城，西渡瀟湘水。", "誰鋪碧鮫綃，迥透黄金底。", "中分橘直洲，隱若鼇背起。", "府邑古稱雄，地勢信少比。", "苟非仁義圖，疇將甲兵洗。", "晚色烟霧開，人家明鏡裏。", "斯須捨舟楫，縱步踏蘭芷。", "遥遥望松門，物象愈奇偉。", "枝葉既不繁，霜雪詎能毁。", "傳云陶將軍，屯營手植此。", "至今凌雲氣，猶如大君子。", "纔過清風峽，路轉不容跬。", "塵寰自此隔，佛界朗瞻跂。", "層梯上重門，繪塑光煒煒。", "皓鶴去無蹤，寒泉但清泚。", "遂登法華臺，平目瞰千里。", "返驚人世卑，塹壁徒爲耳。", "連甍十萬戶，羅列在案几。", "想當韓杜時，荆棘晦遺址。", "不見湘西篇，惟誇道林美。", "幸同劉子來，縱視眼不眯。", "作詩君勿謙，前輩尚可擬。", "揮筆方爭豪，求心翻自鄙。", "請看梁上題，半是泉中鬼。", "白髪纒利名，何由外生死。", "道師深悟禪，軟語聽亹亹。", "明驅三乘車，濟我岸超彼。", "臺名將謂何，此喻有深理。", "香色存天然，了不染泥滓。", "救物運真悲，得法終日喜。"]}