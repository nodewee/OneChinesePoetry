{"author": "馮山", "period": "宋", "type": "诗", "title": "愛石堂", "paragraphs": ["雙石非梓石，厥初置者誰。", "埋没不知歲，復有賢者知。", "王分逼漢邕，鄭篆源秦斯。", "今人竟未及，墨本收清奇。", "文字相稱古，銘記兼以詩。", "鐵畫隱石骨，鬰屈蟠蛟螭。", "李丞嗜奇古，見石喜且悲。", "眈眈建華屋，落落刊豐碑。", "爾来三十年，堂在石已移。", "幸未仆作橋，上有車馬馳。", "缺折從瓦礫，疊爲垣墻基。", "一見叢篠間，若與平生期。", "清泉去塵垢，始露金玉姿。", "殷勤還兹堂，如母逢厥兒。", "對以古書卷，環以秋竹枝。", "勝舍結高義，出處相與隨。", "夷齊秉達節，顛沛不少虧。", "豈事燕處玩，可爲終身規。", "嗟嗟石何有，三賞百見欺。", "好惡凡在人，顯晦若有時。", "官滿當捨去，棄置無復疑。", "聊書告神物，爲我當護持。"]}