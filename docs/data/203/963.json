{"author": "郭祥正", "period": "宋", "type": "诗", "title": "招蔣穎叔遊丁山彰教寺", "paragraphs": ["閒心樂名山，景象恣吟剽。", "昭亭西南隅，亂峰最青峭。", "盤盤得修逕，豁豁漸明眺。", "一讀道旁碑，古興恣雅要。", "知有金仙家，即往不俟召。", "平田轉回塘，飛瓦接危嶠。", "東邊卧石虎，徐王舊墳兆。", "但驚深蘚晦，不見金碧耀。", "圖形半殘缺，冷榻孤燈照。", "深篁歸鳥没，空巖雪風叫。", "勅書刊翠琰，靈跡獲獵燒。", "寒潭多蟄鱗，佛子忌漁釣。", "動活各遂性，蕃衍理可校。", "餘暉初月散，幽籟發玄竅。", "中有無心人，禪禪自相紹。", "問年踰耳順，膚色尚如少。", "翻令念達人，鴻蒙首頻掉。", "時平冠珮繁，往往屬不肖。", "豈如棄以歸，林泉自投跳。", "卓彼蔣夫子，詩辭極精妙。", "能來同我遊，險絕共長嘯。", "終當爲君誦，古律變新調。", "更評江南事，僣跡又足悼。", "不能降真人，卒用焚祖廟。", "訓狐啼老木，愁烟起荒藋。", "復有貳卿碑，曾爲叅軍弔。", "勇爲手勢吟，一助玉瓶釂。"]}