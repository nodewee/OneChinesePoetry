{"author": "釋道潜", "period": "宋", "type": "诗", "title": "次韵陽翟尉黄天選見寄", "paragraphs": ["寓形宇宙間，佚我方以老。", "流光安足恃，百歲同過鳥。", "頃余嬰網羅，文彩緣自表。", "自古山林人，何曾識機巧。", "但記寒巖翁，論心秋月皎。", "黄香十年舊，學術參衆妙。", "虛懷養天和，肯徇奔走鬧。", "官居職事理，晨起何用早。", "桐陰滿西齋，叱吏供洒掃。", "眷余東南來，野飯煮芹藻。", "先生既清尚，令尹亦高蹈。", "相將古寺行，軟語頹晚照。", "公家有畸人，虛緣能自葆。", "卜築嵩山陽，行當從結好。", "山中饒勝境，一覽未易了。", "何時命巾車，共陟雲外嶠。", "翻愁筋力疲，不隨追勇踔。", "公詩擬南山，雄拔千丈峭。", "形容逼天真，解后適其要。", "藩籬吾未窺，敢議窮閫奧。"]}