{"author": "郭祥正", "period": "宋", "type": "诗", "title": "醉歌謝太平李倅自明除夜惠酒", "paragraphs": ["一年醉，三百六十日。", "今朝年盡酒未盡，自顧形骸無得失。", "浮生七十行六十，猛飲狂歌須汲汲。", "吾邦倅貳李自明，愛我頹然荷蓑笠。", "雙壺滿送瓊瑤漿，春風爭從四支入。", "君不見劉項存亡安在哉，暫時龍虎轟風雷。", "袁盎說行晁錯戮，躡蹝刺客横刀來。", "又云舜野死，堯幽囚，九疑連延雲霧愁。", "不如飲酒醒復醉，抱甕負鍤渠無仇。", "滄海化爲酒，蓬萊作糟丘。", "與君攜手去，赤脚踏鼇頭。"]}