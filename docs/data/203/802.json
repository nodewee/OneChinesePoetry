{"author": "郭祥正", "period": "宋", "type": "诗", "title": "山中", "paragraphs": ["風蕭蕭兮雲藹藹，泉淙淙兮石皚皚。", "禽驚人兮，遠飛去以復還。", "客醉其間兮，殊不知爲冠带。", "髮被衣頽以自顧兮，誰爲吾仇。", "山花爲我一笑兮，山草爲我以忘憂。", "嗟世人之愚兮，竟營營以何求。", "求百年之寵榮兮，取萬世之奴囚。", "怵讒舌之甚兮，尚毁孔而謗周。", "咄何得而何失兮，孰爲馬而爲牛。", "歌數作兮飲未休，石駭以走兮泉凝而不流。", "起挽石以道泉兮，爾何我尤。", "吾將去乎世兮，結爾以長年之遊。"]}