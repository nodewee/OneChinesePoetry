{"author": "郭祥正", "period": "宋", "type": "诗", "title": "題泗州龜山寺", "paragraphs": ["蒼山如巨龜，長淮就吞吐。", "石林含霜明，爻卦儼可數。", "相傳有神物，在昔遭聖禹。", "縶鐵送潭中，作鎮亘萬古。", "乾坤未云息，魑魅那得侮。", "至今崖下潭，不敢設網罟。", "邇來建佛廟，金碧爛庭戶。", "長廊肖深洞，夜香鬰濃霧。", "一讀碑上文，颯爾精神聚。", "憫旱截臂翁，開山即初祖。", "借僧百萬人，下壇三尺雨。", "至尊親賜詩，高名動寰宇。", "樓閣疑化成，何年運斤斧。", "洄流漲平沙，舟楫永無阻。", "尤憐瞻仰地，曾是欹傾所。", "王者唯好仁，佛力豈無補。", "我來解征鞍，赫日正卓午。", "涼風如冰霜，灑我襟上土。", "仰慚雲衲禪，未嘗倦行旅。", "還思治水功，冥寞今何許。"]}