{"author": "郭祥正", "period": "宋", "type": "诗", "title": "康王洞呈同遊訥禪師", "paragraphs": ["康王洞口無塵埃，青山嶄巖水邅迴。", "飛橋百尺渡天險，下聽谷響如奔雷。", "凭欄要識物外物，泬寥寥兮何有哉。", "但見東阜聳樓閣，碧瓦鱗鱗何崔嵬。", "虹電披猖雨新歇，金雲點綴芙蓉開。", "斜陽疏光照不入，異景萬變誰能裁。", "仙家遺象已可愛，是時况與禪宗來。", "瞳人照耀骨森竦，皎如皓月凌寒梅。", "險句卷起谷簾水，真珠萬斛收蒼崖。", "猿不能啼鳥無語，巨石枯木爲之摧。", "達即善用用即妙，斯遊何異登蓬萊。", "回頭碌碌利名士，日蠧日朽令人哀。"]}