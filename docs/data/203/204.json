{"author": "馮山", "period": "宋", "type": "诗", "title": "路傍柏", "paragraphs": ["路傍有柏千尺高，數夫連臂環周遭。", "十里煙雲護蒼翠，一天風雨寒蕭騷。", "縱横萬蛇入土鬭，扶搖千騎盤空走。", "豈能霜雪歲寒知，自有江山神物守。", "五月炎光燒草木，柏影重重似華屋。", "往還不擇貴與賤，借與清凉解炎酷。", "本来無情柏與人，偶然相值如相親。", "貴侯餘資萬鍾祿，不到流離親骨肉。", "前時仗節徒東歸，觀望風彩爭奔馳。", "族中俛首彈指意，安用富貴摩天爲。", "誰人試從貴侯道，莫從此路爭榮耀，恐爲路傍柏輕笑。"]}