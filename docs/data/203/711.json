{"author": "郭祥正", "period": "宋", "type": "诗", "title": "送楊主簿", "paragraphs": ["浪花卷雪秋風起，開帆日行三百里。", "問君此去安所之，佐邑南城風俗美。", "夫君才業真雄奇，四十青衫能養卑。", "世無孔子禮樂壞，君獨勇起勤扶持。", "書成未遇聊自哂，暫向南城爲吏隱。", "閒入麻源傾酒巵，仙家好景無忙時。", "瀑綃千丈掛蒼壁，玉華萬柄搖清池。", "嫦娥東來渡銀漢，面面瑩徹皆琉璃。", "謝公秀句發天籟，顔守老筆蟠蛟螭。", "高風凜凜尚可揖，鳥聲不斷哀猿啼。", "嗟予學道苦不早，壯歲形容已枯槁。", "聞說名山心即飛，一生願向山中老。", "愛君逸興何由攀，飄如孤鶴遺塵寰。", "若見麻姑與王遠，寄我一粒黄金丹。"]}