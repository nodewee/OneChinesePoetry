{"author": "馮山", "period": "宋", "type": "诗", "title": "詠雪", "paragraphs": ["半夜風威壯，今朝瑞雪呈。", "徊翔如有待，附著不勝輕。", "疊疊雲篩下，番番雨簇成。", "雕鑴非衆巧，融結似無精。", "河漢潛欺没，乾坤欲混并。", "漫空雖結白，觸處已縱横。", "枯茂全妝出，窪隆一概平。", "參差相掩覆，散亂或逢迎。", "遠岫依稀失，高松獨自榮。", "光明通鬼穴，肅殺下天兵。", "揮霍偏隨馬，憑陵或遶城。", "威稜生劍戟，物色儼冠纓。", "樓閣危將墮，烏鳶噤不鳴。", "巖封蹲豺起，岸斷蟄龍驚。", "地軸猶疑折，林梢不易擎。", "穠寒排瘴毒，和氣入春耕。", "雖學峨峨勢，其如薄薄名。", "暗銷知地暖，坐對覺神清。", "交互當門舞，玲瓏照眼明。", "味宜茶品試，力與酒權爭。", "佳景誰能賞，幽吟似有情。", "開罇煩點綴，喣筆爲題評。", "舊說三農慶，量深一尺盈。", "憂民心正切，擊缶助歡聲。"]}