{"author": "郭祥正", "period": "宋", "type": "诗", "title": "留别宣守賈侍御用李白贈趙悅韻", "paragraphs": ["賈誼幾世孫，閑邪誠所存。", "一登御史府，直氣壮中原。", "五載三去國，出論皆騰喧。", "浩養固無害，宣城况名藩。", "下車究積弊，摘節仍除根。", "乃遷孔子學，方庭樹蘭蓀。", "講解得董生，思單先生恩。", "軒軒慕高第，各各不窺園。", "修橋濟行邁，掩骼招旅魂。", "蕭蕭囹圄空，清風時掃門。", "尋山出近郭，玉船紅浪翻。", "誰爲坐上客，能酬謝公言。", "自愧翅翎短，謬參鴻與鵷。", "不有瓦礫賤，那知圭璧尊。", "矧曰半面雅，歲久情愈敦。", "三章寵新作，詞源何駿奔。", "幾欲效長吉，微吟謝高軒。", "霜威信凛冽，即之自溫溫。", "又如太古鏡，磨開蒼蘚昏。", "肝膽悉照徹，魑魅安敢論。", "行聞紫泥詔，沙路馳歸轅。", "豈容隱巖子，留連愛石盆。", "看君楊天翼，北溟終化鵾。", "而我隨白鳥，丹湖往孤鶱。"]}