{"author": "郭祥正", "period": "宋", "type": "诗", "title": "送梅直講", "paragraphs": ["青風吹天雲霧開，仙人騎馬天上來。", "吟出人間見所不可見，常娥織女爲之生嫌猜。", "織女斷鵲橋，常娥閉月窟，從兹不放仙人迴。", "一落人間五十有四載，唯將文字傾金罍。", "李白佯狂古來少，騎鯨鬣鬣飛沿洄。", "杜甫問訊今何如，應爲怪極罹天災。", "公乎至寶勿盡吐，吐盡吾恐黄河水決崑崙摧。", "天穿地漏補不得，女媧之力何可裁。", "長安酒價不苦貴，風月但惜多塵埃。", "醒來强更飲百盞，酣酣愚智寧論哉。"]}