{"author": "郭祥正", "period": "宋", "type": "诗", "title": "金山行", "paragraphs": ["金山杳在滄溟中，雪崖冰柱浮仙宫。", "乾坤扶持自今古，日月彷彿躔西東。", "我泛靈槎出塵世，搜索異境窺神功。", "一朝登臨重歎息，四時想像何其雄。", "捲簾夜閣挂北斗，大鯨駕浪吹長空。", "舟摧岸斷豈足數，往往霹靂搥蛟龍。", "寒蟾八月蕩瑤海，秋光上下磨青銅。", "鳥飛不盡暮天碧，漁歌忽斷蘆花風。", "蓬萊久聞未成往，壯觀絕致遙應同。", "潮生潮落夜還曉，物與數會誰能窮。", "百年形影浪自苦，便欲此地安微躬。", "白雲南來入我望，又起歸興隨征鴻。"]}