{"author": "郭祥正", "period": "宋", "type": "诗", "title": "古劍歌", "paragraphs": ["古有名劍似秋水，龍盤虎拏焰欲起。", "雞林削鐵不足言，昆吾百煉安足齒。", "淬花曾瑩鸊鵜膏，掉箾卻敲鸞鳳髓。", "憶昔破敵如破竹，带霜飛渡桑乾曲。", "電光晝閃白日匿，魑魅走逃罔魎伏。", "於今鏽澀混鉛刀，夜涼風雨青龍哭。", "冰翼雲淡雪花白，血痕冷剝苔花綠。", "我來拔鞘秋風前，毛髪凜凜肝膽寒。", "書生無用暫掛壁，夜來虎氣騰重泉。", "酒酣聞雞起欲舞，明星錯落銀河旋。", "吾聞神物不終藏，豐城紫氛斗牛旁。", "及時與人成大功，豈肯棄置鈍鋒鋩。", "會當斬蛟深入吳潭裏，不然仗汝西域擊名王。"]}