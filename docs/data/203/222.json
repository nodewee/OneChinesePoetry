{"author": "馮山", "period": "宋", "type": "诗", "title": "和梓漕陳帨誠伯弭節堂", "paragraphs": ["妖氛憑絕塞，皇武慰羣情。", "並命儒臣起，同謀將略明。", "前鋒殱醜虜，降仗委高旌。", "拓境新圖展，收功寸草横。", "投戈宜偃息，奠枕覺澄清。", "廣榭宏經構，羣公共落成。", "唱酬風月冷，談議鬼神驚。", "錦繡移將合，琅玕種即生。", "南方天外闊，北斗坐間傾。", "且享憂勤樂，除書恐再更。"]}