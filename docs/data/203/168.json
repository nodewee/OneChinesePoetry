{"author": "馮山", "period": "宋", "type": "诗", "title": "利州漕宇八景 寶峰亭", "paragraphs": ["益昌萬山間，寶峰秀惟獨。", "使臺俯山下，氣象互盤覆。", "鬰勃尚南走，回環已西屬。", "古城削千仞，危棧轉幾曲。", "錦繡紛上領，琅玕翠摇腹。", "亭榭何參差，遠覽意尚局。", "絕頂躋石峰，超然脱覊束。", "城市裁唾落，二江可手掬。", "重開固天險，大道不停轂。", "古意劇滿眼，人事傷轉足。", "主人始經搆，高蹈非絕俗。", "幽懷卷雲霧，長笑動巖谷。", "鳥雀爭脱林，冥冥有鴻鵠。", "寸步異出處，虚心見榮辱。", "屈將經濟才，分繼騷雅躅。", "語默固可傳，誰爲寶峰録。"]}