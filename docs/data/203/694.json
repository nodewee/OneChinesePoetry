{"author": "郭祥正", "period": "宋", "type": "诗", "title": "謝冲雅上人惠草書", "paragraphs": ["上人胸腹包琅玕，醉目睥睨臨冰紈。", "墨池頃刻波瀾翻，虬龍尾尾垂雲間。", "搖曳天矯若可攀，霹靂轟斧電火騫。", "卒章雨雹霏漫漫，澒洞恐懼坤軸掀。", "白沙縱横仆鼉黿，屋漏壁折安足言。", "鳥驚出林避彈丸，斗高復下騰修翰。", "朽木欲折枯藤攢，逸興不顧長毫乾。", "客如堵牆爭縱觀，詎知堊盡吾鼻端。", "黄金論斗珠走盤，數字不售尤爲難。", "爾嘗愛我說玄理，爲我落筆動盈紙。", "張顛懷素嗟已矣，上人之書無與比。"]}