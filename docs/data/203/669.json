{"author": "郭祥正", "period": "宋", "type": "诗", "title": "懷青山草堂", "paragraphs": ["三峰連延一峰尊，龍山白紵如兒孫。", "重岡複嶺控官道，北望金陵真國門。", "淙流奔激灑河漢，兩溪直接丹湖源。", "松荒檜老古佛刹，雞鳴春晚桃花村。", "石崩廢井謝公宅，龜仆斷碣長庚墳。", "斯人白骨已化土，英氣往往成烟雲。", "我昔棄官結茅宇，九品青衫安足數。", "竹筒盛酒騎白牛，醉眠看天與天語。", "如何蹭蹬隨辟書，十年又向風塵趨。", "只今兩鬢滿霜雪，功業不成思舊廬。", "山花解忘憂，山鳥名提壺。", "四鄰未必便棄我，三徑荒草還堪鋤。", "烏泥田肥種秫稻，紫蓴味美饒嘉魚。", "盈缸釀酒邀客飲，林下散髮時時梳。", "誰人縶爾不歸去，自問此心無乃愚。"]}