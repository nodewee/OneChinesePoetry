{"author": "馮山", "period": "宋", "type": "诗", "title": "武侯廟", "paragraphs": ["四百源流盡，三分氣燄高。", "西州稱險隘，玄德夸英豪。", "統正圖王策，關張汗馬勞。", "相雄爭勝負，所得僅纖毫。", "當世安危慮，斯人智識滔。", "潛身規去就，擇主事遊遨。", "仗順親歸漢，平凶首問曹。", "河間屠血肉，江表戰風濤。", "雅意存中國，單師靜不毛。", "安知深政術，指畫露兵韜。", "顧託情尤重，君臣義可褒。", "南征才解甲，北伐遽投醪。", "渭水開營壁，祁山擁節旄。", "乾坤悲拆裂，荆棘誓鋤薅。", "遠結孫權援，親將仲達鏖。", "劉宗難再起，郭塢已長號。", "家國猶殷富，衣冠亦俊髦。", "中途亡轡策，束手類猿猱。", "事業垂千載，風流尚一陶。", "民思夔子國，廟枕蜀江皋。", "壽史徒譏議，裴碑自固牢。", "丹青嚴壯觀，松檜盡蕭騷。", "醜虜終爲患，長弓未見櫜。", "吁嗟擒縱術，祠下涕霑袍。"]}