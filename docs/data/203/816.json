{"author": "郭祥正", "period": "宋", "type": "诗", "title": "石室游", "paragraphs": ["端城之北，徑五六里。", "有石室兮洞開，其上則七山建斗司天之喉舌，其下則淵泉不流渟碧一杯。", "窺之則肌髮冰，酌之則煩心灰。", "四傍則石乳玲瓏，中敞圓蓋。", "窈窈萬丈，莫窮其厓。", "孰納忠兮，嗟肺肝之已露。", "孰止戈兮，束兵仗而相挨。", "儼衛士之行列，肅庭臣之序排。", "紛披披兮蒂萼，粲樅樅兮條枚。", "安而不可動者爲梁爲棟，奔而不可止者爲虎爲豺。", "龜闖首兮屏息，虬奮鱗兮摶雷。", "怪怪奇奇兮，千變萬態。", "愈視愈久兮，惚恍驚猜。", "何人境之俯近而仙宇之秘異如此者哉。", "蘿卷風兮窈窕，春漬芳兮不回。", "或命佳客，或寓幽懷。", "考二李之勁筆，皆一時之遺材。", "援玉琴以寫詠，悵夕陽之易頽。", "方謝事以言返，眷兹室而徘徊。", "雲愀容兮泱漭，鳥送音兮悲哀。", "况百年之將盡，邈夫萬里奚復來。"]}