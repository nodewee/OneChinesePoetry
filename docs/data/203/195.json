{"author": "馮山", "period": "宋", "type": "诗", "title": "送夔漕王宗望蟠叟大夫赴闕", "paragraphs": ["君子不苟然，每以中道居。", "處身概有常，爲吏形其餘。", "太原大夫公，使蜀元豐初。", "蜩螗沸清晝，交道狼與狙。", "公時於其間，素藴唯所攄。", "紛擾目不瞬，開濟心自如。", "蜀人恃以安，至今芬名譽。", "更駕漕三峽，應手民瘼除。", "適逢惠澤新，禁網闊且疏。", "攫噬化爲麟，奔馳不能車。", "公無異他日，法度方得梳。", "均齊即人心，簡易平徭書。", "天邊促嚴召，歲晚巾歸輿。", "老成坐廟堂，收實攘浮虛。", "有常豈易得，得見將已歟。", "行看步臺省，自可風簪裾。", "非才共封略，况舊遊門閭。", "贈行期有知，知公當知予。"]}