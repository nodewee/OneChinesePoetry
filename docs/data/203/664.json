{"author": "郭祥正", "period": "宋", "type": "诗", "title": "和懶散贈葫公", "paragraphs": ["葫公家在東園隅，世族蕃衍今仍孤。", "平生嗜酒少知者，請說懶散提攜初。", "杖頭世界迷日月，豁然心地無榛蕪。", "人人未飲公輒醉，坐卧只與樽罍俱。", "章華開口洩上旨，毛穎秃髮非中書。", "貪官雖得後乃辱，智慮可惜于身疏。", "豈如葫公泛滄海，不用鼓枻并乘桴。", "蓬萊頂上受玉液，酣酣至樂忘榮枯。", "劫火任滅公未醒，不復願進承明廬。", "承明侍宴盡金玉，君豈有意來相呼。"]}