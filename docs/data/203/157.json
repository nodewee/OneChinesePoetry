{"author": "馮山", "period": "宋", "type": "诗", "title": "岑公洞", "paragraphs": ["武龍南浦南，秀拔異衆山。", "下有巖洞幽，嵌虚隱玄關。", "岑公江陵来，一寓不復還。", "養神脱塵滓，百歲如童顔。", "至今遺像存，寂寞空幢幡。", "老柏壯人氣，清泉遶回環。", "暫爲物外遊，偷向壺中閒。", "叟其靜者歟，深藏厭喧煩。", "或將避擾攘，甘此石穴艱。", "不虞身後聞，夐若高難攀。", "萬事皆偶爾，多在功名間。"]}