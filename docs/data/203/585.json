{"author": "郭祥正", "period": "宋", "type": "诗", "title": "楚江行", "paragraphs": ["吾生磊落無滯留，一生好作大江遊，任爾龜鼉跋浪蛟龍愁。", "昨夜天風下荆楚，我來此地重懷古。", "洛妃湘女不足數，渺渺兮三閭在何所。", "浩蕩煙波江水闊，冥寞神交兩相許。", "倒提金斗傾濁醪，滴瀝招魂寂無語。", "斜陽銜山暝潮退，兩兩漁舟迷向背。", "便欲因之垂釣竿，六鼇一擲天門外。"]}