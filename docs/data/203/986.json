{"author": "郭祥正", "period": "宋", "type": "诗", "title": "觀怡亭序銘", "paragraphs": ["有唐三百年，絕出陽冰篆。", "最憐怡亭序，筆畫兼衆善。", "磨崕深雲間，人跡到應鮮。", "亦如大君子，隱晦久而顯。", "裂素印麝煤，字字未訛舛。", "冰凍垂瓦石，犀尖利刀剸。", "連環不可解，虬尾勇自卷。", "誰云模以刻，曾是玉工碾。", "銘辭志尤宏，雲翼待風展。", "琳琅諧八音，雅重參二典。", "英豪逢一時，江山供廣宴。", "遺蹤逐飛鳥，舊址没榛蘚。", "良朋信稀遇，古興浩難遣。", "吾宋垂百年，教化固非淺。", "人人擅文翰，比唐殊媚軟。", "作詩聊自驚，中道尚可勉。"]}