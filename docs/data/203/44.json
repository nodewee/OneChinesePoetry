{"author": "釋道潜", "period": "宋", "type": "诗", "title": "與田承君宗丞話舊", "paragraphs": ["赤日下西谷，松門斂餘暉。", "蕭蕭征馬鳴，客子來者誰。", "故人田子方，六月并州歸。", "崎嶇千里道，問子來何爲。", "君命不竢駕，詎敢辭炎曦。", "禪庭梵唄歇，軟語同逶迤。", "梧桐挂凉月，清潤含裳衣。", "人生實萍梗，同附一渺瀰。", "驚風或暫先，波定還相依。", "昔我在南兖，識君英妙時。", "軒軒勇氣節，凜凜如熊羆。", "聲名固已早，時命殊淹遲。", "今茲向魏闕，驥足將騰夷。", "聖君隆至治，諫諍求瑕玼。", "嘗聞至人語，子可補拾遺。", "一言開堯聰，四海風俗移。", "無爲外重失，蹇諤當自持。", "贈言古者事，吾豈忘前規。"]}