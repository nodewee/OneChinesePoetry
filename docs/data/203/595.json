{"author": "郭祥正", "period": "宋", "type": "诗", "title": "東林行", "paragraphs": ["龍蟠大地藏山腹，瑞氣蒙籠紫金屋。", "香爐萬丈擎碧霄，二澗斜飛落寒玉。", "晉朝遺事唐人辭，皴斮龜螭尚堪讀。", "樓煩真人應夢來，夜斧丁丁神伐木。", "安帝親留步輦迎，靈運開池素華馥。", "會隨流轉不成塵，燈焰明明自相續。", "遊人未達此理元，安得清凉滅貪欲。", "我今棄官脱塵網，僧寶瞻依無不足。", "跨黄牛，騎白鹿，時時自唱無生曲。", "無生曲，君試聽，五音六律和不得，爲君寫作東林行。"]}