{"author": "釋道潜", "period": "宋", "type": "诗", "title": "峻極夏夜", "paragraphs": ["廣庭無凡株，鬰鬰兩佳樹。", "扶疏饒美蔭，盤錯根本固。", "朝披葉底風，夜泫衣上露。", "禪餘自循繞，百匝未忍住。", "月華中天來，左右發暉素。", "清景非人間，泠然洗吾慮。", "緬彼大梁下，炎蒸毒朝暮。", "朱門曉未開，馬足已馳騖。", "摧眉事權要，幸彼一盼顧。", "素標插君頭，擾擾獨不悟。"]}