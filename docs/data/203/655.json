{"author": "郭祥正", "period": "宋", "type": "诗", "title": "謝劉察推", "paragraphs": ["秋風吹霜入松柏，虚谷聲遙寒刺刺。", "月華正高星宿稀，獨鶴不鳴觜插翼。", "是時夫子爲我吟，逸調雄才世無敵。", "十年學詩自謂豪，一日逢君有慚色。", "恍疑醉夢太帝家，寶藏珠樓不知極。", "蟠桃結實九重春，金銀琅玕萬林直。", "須臾收拾到平淡，雨洗高峰增老碧。", "又如摩詰畫思精，一幅霜綃數拳石。", "鬼神怪變露形狀，天地英華發胸臆。", "我家江南謝朓山，山深流水長潺潺。", "獼猴摘果趁不去，白雲常在衣裳間。", "斷無車馬送塵土，獨與猿鳥期追攀。", "一杯有酌醉復醉，萬慮不到閒中閒。", "欲邀君去詠此景，願窺巨筆追揚班。", "其餘功業未足數，天馬安得趨塵寰。"]}