{"author": "馮山", "period": "宋", "type": "诗", "title": "送滿夷行秀才赴太學", "paragraphs": ["漢唐諸儒經術淺，事業不及文章多。", "六經意義失原本，次第疏鑿成江河。", "聖朝羣公盡禹力，注海一導横流波。", "淵源太學得至寶，洗出光耀猶鑴磨。", "聖賢德業貴簡易，一氣自在生中和。", "鍼醫馬蹄鑿渾沌，或恐純粹成雕訛。", "君方茂年已知道，歸涉浩渺登嵯峨。", "置身爵祿慶賞外，人跡斷處逢丘軻。"]}