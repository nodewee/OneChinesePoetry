{"author": "馮山", "period": "宋", "type": "诗", "title": "瞿塘峽", "paragraphs": ["勝絕瞿塘險，西陵古地形。", "巴江深洞穴，蜀主舊門庭。", "王氣吞三峽，神工出五丁。", "斜長天一綫，相對石雙屏。", "瀑擊巖巒瘦，雲蒸草木腥。", "衆流趨灔澦，遠意會滄溟。", "顧盼如無地，幽陰似有靈。", "白鹽懸日月，黑石鼓雷霆。", "鑱鑿餘痕在，高深巨勢停。", "魚龍憑險怪，煙霧鎖沉冥。", "念昔窮探賾，嘗言駭觀聽。", "波濤真激箭，舟楫遽奔星。", "倒掛傷猿足，横飛羡鳥翎。", "死生期一瞬，出没類浮萍。", "葉上憑忠信，胸中混醉醒。", "人煙逢瀼岸，語笑落沙汀。", "瀝酒重灘下，回頭萬仞青。", "停橈詢故老，借筆潤圖經。", "二孟連稱帝，三川恃建瓴。", "關防雖鞏固，基業旋飄零。", "藝祖收長策，神旗指不寧。", "彦疇空死節，曹翰首開扃。", "五嶺劉歸國，重湖馬就刑。", "磨崖誰刻此，遠續孟陽銘。"]}