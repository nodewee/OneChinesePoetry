{"author": "郭祥正", "period": "宋", "type": "诗", "title": "贈舒州李居士", "paragraphs": ["李居士，存心最慕韓伯休。", "州城賣藥不二價，世人求我我何求。", "顔如渥丹眼如漆，和氣酣酣吐朝日。", "偶來握手爲一言，照盡五臟平生疾。", "箧中自取三粒丹，瘦骨坐使春陽還。", "便當投印棄冠带，與君海上巢名山。", "深鋤茯苓釀酒，極飲形骸可長久。", "乘槎鼓枻入雲濤，醉放一絲攜六鼇。"]}