{"author": "郭祥正", "period": "宋", "type": "诗", "title": "交難", "paragraphs": ["馬蕭蕭，車轣轣，道上行人半相識。", "識面雖多心友難，滄海可量人莫測。", "君不見張陳昔日刎頸交，臨陣彎弓返相射。", "又不見坐中耳語程將軍，背罵一錢猶不直。", "噫吁嚱，休休休。", "猿鳥可爲伴，麋鹿可與游。", "春日晴暉暉，春風思悠悠。", "春泉滑涓涓，春林碧柔柔。", "行止任所適，歌嘯忘吾憂。", "逢人輒掩口，語發多爲讎。"]}