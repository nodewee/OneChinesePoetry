{"author": "郭祥正", "period": "宋", "type": "诗", "title": "謝李公擇惠妙墨二餅", "paragraphs": ["南山來松節，北山割麝臍。", "燒烟掃煤和膠漆，篆記歲月形蛟螭。", "集賢學士久珍玩，云初得自扶桑枝。", "張翁所作又精絕，磨刮不動猶堅犀。", "鄴臺古瓦汲水試，黑雲隨手生冰池。", "况君學術老益富，六經秘法窮無遺。", "明窻靜几列毫楮，而與此物真相宜。", "草玄著就垂萬世，忠厚自任陳安危。", "嗟予吏役久零落，至寶暗贈寧非癡。", "嗚呼大禹已往不復見，一尺渾厚疑玄圭。"]}