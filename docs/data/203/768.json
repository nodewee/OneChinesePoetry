{"author": "郭祥正", "period": "宋", "type": "诗", "title": "奉和運判吳翼道留題石室", "paragraphs": ["雙峽天開控江水，水自䍧牁來萬里。", "端州正在雙峽間，石室嵩臺壓孤壘。", "誰傾北斗酌明河，化作七山平地起。", "修蘿高張翠羽蓋，錦壁深藏赤鳳髓。", "鳴禽交應杵臼聲，馴鹿見人行復止。", "一洞能容百兩車，三溪却接滄溟底。", "仰瞻圓頂碧玲瓏，傍穿小竇陰迤邐。", "不應融結施鐫鑱，浪磅乳滴何年始。", "森然物象難悉名，古圖脱落猶堪比。", "老龜闖首龍縮角，猛虎磨牙鯨卷尾。", "又如壯士披肺肝，戴主之忠死無已。", "蒼崖題字多唐人，彷彿銀鉤唯二李。", "山祇不放雲霧開，海神屢汲蟾光洗。", "歐陽古録遺此碑，我漬香煤傳以紙。", "寂寥相望三百年，乃有高才繼瑰瑋。", "滁陽吳公富文采，來擁皇華宣使指。", "霜威暫霽持謙尊，許接清游攜酒醴。", "長絲千結盤彫梅，簌簌并刀膾頳鯉。", "尋仙未遇飲正豪，落日嵐烟催返軌。", "明朝大句揮長篇，戛玉鏘金轟兩耳。", "有靈持護歸羊城，論價欲酬誰可擬。", "蔣公毛公並詩伯，筆陣酣戰秋風裏。", "越臺朱明被題遍，鵠奔此洞重新美。", "沈侯湘寺陪俊游，韓子連山書宴喜。", "勝概遂令天下知，名齊五嶽無由毁。", "自憐羽翮久零落，只欲卑飛藏棘枳。", "漫將俚語續公歌，投老那知遇知己。"]}