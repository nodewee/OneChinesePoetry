{"author": "郭祥正", "period": "宋", "type": "诗", "title": "龍眠行留别修顒禪師", "paragraphs": ["桐鄉山水天下名，龍眠氣勢如長城。", "重岡複嶺跨三郡，磐壓厚地攢青冥。", "東南佛寺號投子，寺門洞啟原無扃。", "雪峰三來道方契，鑿井百尺穿重冰。", "至今善利永不泯，轆轤夜轉聞寒聲。", "慈濟玄談載金刻，龜趺鱗甲光熒熒。", "誰憂怪變碎以斧，半落崖下莓苔青。", "時移歲晚人事塞，高座竊據非真僧。", "白雲徒侶半凋落，泉石往往荒柴荆。", "我來抉弊眼除眯，顒自壽至人天迎。", "隨車貝葉五千卷，寶藏突兀同時成。", "張翁好施古亦少，助我福地還中興。", "老禪咒龍未三日，泉發石上吁可驚。", "晨厨千僧用無盡，琅玕引溜何泠泠。", "城中客少民事簡，屢攜茗酌來煎烹。", "叩師玄關問至理，心地拂拭菱花明。", "妙峰勝會豈殊此，迷即成凡隨死生。", "明朝官滿重回首，别師寫作龍眠行。"]}