{"author": "郭祥正", "period": "宋", "type": "诗", "title": "言歸", "paragraphs": ["休歟歸乎，何爲而言哉。", "予七齡而孤兮，託慈育以苟生。", "捉手以筆兮，口授以經。", "緒先子之素訓兮，夜未央而丁寧。", "既束髮以就學兮，入必問其與游。", "聞道之進兮，曰使我以忘憂。", "課蠶而織兮，紉衣以先汝。", "使弗墜業兮，我勞而汝處。", "慨薄德之眇末兮，今愈壯而不揚。", "吾母耄兮，戀故鄉。", "雖得邑而祿兮，曾寤寐之弗遑。", "與音問之吉兮，孰若朝夕而在傍。", "誰縶予足兮，眷白雲之徜徉。", "還印綬于有司兮，賢守足以往訴。", "將俟代而返兮，念歲月之云暮。", "休歟歸乎，春山崺崺，春水瀰瀰，春蒲濯濯，春魚尾尾。", "吾親在前，吾子在後，飲甘滌潔，以介眉壽。"]}