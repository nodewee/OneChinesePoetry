{"author": "郭祥正", "period": "宋", "type": "诗", "title": "觀雨", "paragraphs": ["不雨九十日，火氣流郊郛。", "空山渴虎兕，涸泥困龍魚。", "農事固騷屑，令人但長吁。", "渺思真宰意，反復竟何如。", "去歲百川溢，園田變江湖。", "南民遂乏食，十九棄路衢。", "那聞今秋旱，性命當無餘。", "祀龍稽往法，撃鼓煩羣巫。", "殷殷百里雷，奮自東南隅。", "陰雲隨電合，密雨應時須。", "馳驅蒼黄際，慘淡氣色蘇。", "登樓注遠目，百憂聊滌除。", "銀浪徹平地，玉繩迷太虚。", "日月洗塵坌，山川改焦枯。", "法宫朝大舜，冠珮皆鴻儒。", "况當禮樂新，百靈共持扶。", "和氣自兹肇，風雨安敢逾。", "欲傳千歲音，詠言愧蘼蕪。"]}