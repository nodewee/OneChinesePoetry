{"author": "郭祥正", "period": "宋", "type": "诗", "title": "贈元龍圖子發", "paragraphs": ["明公有盛名，十年懷慕向。", "昨聞守桂林，清風掃蠻瘴。", "否來偶遷謫，暫泊宛溪上。", "斯事公議存，君命詎惆悵。", "坐扃顧申卯，自忘曾帥將。", "徯餘領兒孫，時時入重嶂。", "遇勝寄幽懷，覽古興絕唱。", "況逢謫御史，文章號宗匠。", "賡酬戛金玉，側耳聽響亮。", "神交付逍遙，外物隨得喪。", "漢庭憂乏才，賈誼豈終放。", "未即登金鑒，行須復牙帳。", "矧公飽經術，義足明霸王。", "推忠結聖主，大業繼賢相。", "霈成三日霖，一慰天下望。", "微生實幸會，漫刺詣高閌。", "塵埃蒙弊裘，何以異罔象。", "屏詘誠所宜，獎與若爲當。", "逢知信有時，報德亦非妄。", "且陪昭亭遊，昭亭春盎盎。"]}