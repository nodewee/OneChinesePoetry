{"author": "馮山", "period": "宋", "type": "诗", "title": "八陣磧", "paragraphs": ["永安宫前瀼西磧，萬流峽口爭奔激。", "秋濤卷地裂山谷，水落依然陣圖出。", "陣形聚拳六十四，傳是武侯親手跡。", "斯人管蕭豈足道，身在巴東心漢室。", "從容所遇皆法制，浩蕩胸中萬分一。", "陰機暗與天地合，壯氣曾將鬼神役。", "至今千載矻不動，渺莽幾深難致詰。", "豈徒豪傑重嗟賞，應有神靈長護惜。", "廟偏裸裎七壯士，酒炙紛紛走巫覡。", "萬事顛倒皆偶然，卧龍無處沾餘瀝。"]}