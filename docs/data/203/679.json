{"author": "郭祥正", "period": "宋", "type": "诗", "title": "贈桐城青山隱者裴材", "paragraphs": ["青山爲主身爲客，主人借客青山宅。", "白雲自在千里飛，長松不換三冬碧。", "藤枯誰與寫作龍，龜老何年化爲石。", "落花隨水眷深源，鳴雁過江悲晚色。", "家無妻子心無累，頂冒寒霜踵藏息。", "月明舞影聊盡歡，一點塵寰不留跡。", "儻來軒冕真可嗟，朝爲公卿暮遭謫。", "屈原賈誼爾爲誰，問君何似青山客。"]}