{"author": "馮山", "period": "宋", "type": "诗", "title": "送程嗣恭正基提刑赴闕", "paragraphs": ["從来貴閥多豪俊，失在矜持驕與泰。", "白屋寒門亦有人，往往窮愁損英概。", "得時舊恩報不暇，安能與語功名會。", "驊騮擺首倦銜策，一蹶中途爲傷駃。", "簪纓要重畎畝壯，所養既完發亦大。", "磨礲寶刀挫圭璧，更向天資才術外。", "正基太師丞相後，學愽文清古冠带。", "天機不露驥盤櫪，雲氣雖升蜃沉海。", "平生胸中未一出，萬事食間宜少待。", "語默機巧孟軻盜，顔色睢盱次山丐。", "世故未能以身徇，家聲欲傳道猶在。", "遠别相知試一言，不是向人歌慷慨。"]}