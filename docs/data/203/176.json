{"author": "馮山", "period": "宋", "type": "诗", "title": "再和", "paragraphs": ["飲酣起擊劍，恥從豪俠遊。", "雍容詩酒歡，乃是神仙儔。", "風騷固有靈，造化陰爲謀。", "至音苟同調，曠世不可求。", "杜陵思江東，洪崖揖浮丘。", "自然風味殊，豈特文章優。", "嗟余萬事拙，吟咏心久留。", "自愧蘋藻微，恐爲王公羞。", "晚遇青河公，採蘭深林幽。", "修孺素蒙益，百贈無一酬。", "邂逅相撫掌，踉蹌容擡頭。", "雖然再鼓衰，且免三爵憂。", "吾儒學以仕，本代親禾麰。", "然多志高遠，擲筆思封侯。", "前時征南將，驅虜出塞溝。", "詩書非無助，爵賞不見疇。", "尚能解客嘲，相歡詠蘋洲。", "三術起商鞅，一言貴馬周。", "致身果有策，何地無餘庥。", "肯使韶濩音，變作巴渝謳。"]}