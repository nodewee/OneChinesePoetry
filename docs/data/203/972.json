{"author": "郭祥正", "period": "宋", "type": "诗", "title": "和梅謙叔丁山吃字", "paragraphs": ["臘月衣未綿，兩股凍成疾。", "誰復爲我扶，平步時時蹶。", "文章那更論，精魄恐墜失。", "緣何御史君，相招傍寒日。", "迤邐造林泉，塵坌爲披拂。", "霓幡雲外垂，石虎草間出。", "深門窺泬漻，拱木遞蕭瑟。", "丹青與老碑，遺事知彷彿。", "僣跡已榛蕪，新遊論膠漆。", "主人才何如，驥足千里逸。", "梅君南昌後，襟韻猶凄溧。", "劉子亦可奇，彖象久精詰。", "顧予最空疏，百辨今已吃。", "謗言來戈矛，自量幾不密。", "終甘首陽餓，豈效操瓢乞。"]}