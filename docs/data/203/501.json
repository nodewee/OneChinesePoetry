{"author": "王欽臣", "period": "宋", "type": "诗", "title": "奉送中濟經略侍郎赴鎮慶州得元字", "paragraphs": ["遠馭寡上策，羈縻有前言。", "平生徙戎論，感慨江應元。", "家世近三河，遊歷多塞垣。", "誰言一方面，十載滯上恩。", "前日詔書下，旌麾方及門。", "部曲已稍集，始知旗鼓尊。", "邊書尚羽急，戍卒仍雲屯。", "東山舊部落，自昔爲牆藩。", "銛鋒固可用，內實須禾虋。", "胸中自有策，肯爲淺見論。"]}