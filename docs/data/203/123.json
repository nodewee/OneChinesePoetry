{"author": "韋驤", "period": "宋", "type": "诗", "title": "石室洞", "paragraphs": ["天王峰南石室洞，怪特不與尋常同。", "石門巉巖天所鑿，門內夷曠驅車通。", "偃然靈穴邃且廣，步履出沒忘西東。", "其間異狀多所類，懸乳往往成鼓鍾。", "龜頭俯視露巖腹，壽與歲月應無窮。", "團團一竅透千尺，天使日月光來容。", "洞前佛氏殿閣峻，相直氣象增其雄。", "我爲俗吏雖跼蹐，所至安肯遺幽蹤。", "金華靈巖著於婺，每越疆境爲遊從。", "嘗恨昔年之富川，便道不得尋龜峰。", "塵懷不愜十餘載，每見圖畫加忡忡。", "去春來此路復過，籃輿暮觸煙靄重。", "縱觀雖未盡吾興，聊塞所欲平饑空。", "到官萍邑已逾歲，坐擁民事勞顓蒙。", "滯祛敝革固用日，佳趣不暇先牢籠。", "稱來公餘得茲洞，疏爽爲我開情悰。", "金華龜峰雖未及，此地有此爲難逢。", "謾拈禿筆寫白石，但記姓字於其中。", "卻登凈宇祇獨宿，蒲牢壓旦還撞舂。", "歸鞭遽去有餘約，後會結客臨春風。"]}