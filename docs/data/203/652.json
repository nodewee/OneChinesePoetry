{"author": "郭祥正", "period": "宋", "type": "诗", "title": "贈陳懶散", "paragraphs": ["懶散翁，何怪奇。", "形容磊落似元亮，情性孤高如伯夷。", "靈臺瑩徹軒轅鏡，妍醜默辨毫與釐。", "生涯只寄一壺酒，萬事掉頭予弗知。", "或乘爛醉說儒佛，風雲座上騰蛟螭。", "顯晦自任不可測，頭角變化将有時。", "驚人一鳴，冲天一飛。", "豈能齪齪事小隱，堯舜君臣方有爲。", "懶散勿懶散，石渠金馬須翁來。"]}