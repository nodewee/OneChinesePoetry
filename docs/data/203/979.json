{"author": "郭祥正", "period": "宋", "type": "诗", "title": "和公擇觀李煜書法喜禪師碑", "paragraphs": ["五代迭凋喪，江南最偷安。", "三世弄翰墨，煜札尤可觀。", "禪林榜法喜，妙勢如飛鸞。", "塵埃一藏晦，皴斮脱羽翰。", "適逢集仙守，好古將模刊。", "振襟自披拂，塗飾粉與丹。", "呼僧辨遺像，彷彿存纖紈。", "作書究本末，風雨生毫端。", "精神還故物，霹靂驚蟄蟠。", "幽光亦煥發，令我復長歎。", "念彼士君子，窮年抱饑寒。", "不及稽古踪，冺默知遇難。"]}