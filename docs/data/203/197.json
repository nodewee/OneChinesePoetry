{"author": "馮山", "period": "宋", "type": "诗", "title": "題范亦顔聖鄰同年集後", "paragraphs": ["聖鄰生西南，豪傑如山東。", "倜儻負奇節，脱身起蒿蓬。", "文章學西漢，不作雕篆工。", "東京太學生，議論傾羣公。", "高適遊大梁，馬周隱新豐。", "酒酣吐素蜺，意氣横煙空。", "翻身落州縣，束手如兒童。", "無人解秋隼，摩天看飛冲。", "黄鶴垂兩翅，飲啄雞鶩籠。", "始知命使然，甘作冥冥終。", "資陽數尺墳，萬事隨秋風。", "相從嘉祐初，擊發每兒蒙。", "死生雖云異，坎坷略已同。", "然猶有子棄，孤芳秀珍叢。", "慷慨悲父書，收拾塵土中。", "蘭山四百首，玉佩清玲瓏。", "餘文隱圭璧，夜氣如長虹。", "古人身後名，乃是不世功。", "蜀士志不朽，存者唯卿雄。", "有子兼斯名，昔否今始通。", "聊書附篇末，相與傳無窮。"]}