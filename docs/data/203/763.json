{"author": "郭祥正", "period": "宋", "type": "诗", "title": "圓山謠", "paragraphs": ["廟食圓山忘歲年，自言耽酒未能還。", "身披羽衣手提藥，時時混跡來人間。", "七言四句又奇絕，固非俗士能追攀。", "蓬萊却在漳水上，鼇頭突起滄波環。", "長蘿秀木鏁春色，石泉自瀉秋聲潺。", "伊予來漳四十日，始造秘殿瞻威顔。", "歸鞍未解疾遽作，寒氣束縛形骸跧。", "夜夢青衣捧玉盤，琉璃十顆傳靈丹。", "欣然投齒咀三四，若飲沆瀣生修翰。", "精神頓覺枕上醒，五鼓未送蟾光殘。", "明朝視事若平昔，僚吏爭賀詢其端。", "真仙垂祐必終始，凡骨豈易當珍丸。", "便思勇決謝塵網，往跨皓鶴參翔鸞。", "吟詩賣藥同至樂，安用包羞拘一官。"]}