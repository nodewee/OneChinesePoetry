{"author": "郭祥正", "period": "宋", "type": "诗", "title": "送沈司理赴闕改官", "paragraphs": ["捕寇治獄皆有聞，才力縱横真出羣。", "薦書交上三歲滿，玉陛引對瞻吾君。", "胸中策畫爛星斗，筆寫紙上虬龍奔。", "完創補弊有捷理，此時歧路挐青雲。", "雲霄問誰作霖雨，願洗邊城血中土。", "和氣油然熟禾黍，天下蒸黎免窮苦。", "男兒事業當致主，我獨沈溝亦無語。", "離亭愁懷安可數，春風自在花飛舞。", "船尾插旗轟畫鼓，摻袂青山遮别浦。"]}