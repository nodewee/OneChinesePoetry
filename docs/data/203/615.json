{"author": "郭祥正", "period": "宋", "type": "诗", "title": "寄吳著作", "paragraphs": ["憶與君别時，君行朝北極。", "潯陽江頭車馬駭，意氣翩翩動秋色。", "君還舊廬能寄書，謂我楚辭傳上都。", "是時盜賊正紛擾，日夜奔走承使符。", "謝君後時聞已惡，交深豈必書問數。", "誠明相照期無窮，但惜遠别臨春風。", "春風來已老，落盡桃花紅。", "有時孤坐碧山裏，彈指倐忽成衰翁。", "文章不直一杯酒，功名付與千年松。", "何時逢君談，豁我此愁恨。", "攀雲不見麒麟蹤，趨泥自笑駑駘鈍。", "兒女安否今何如，親雖未成交莫疏。", "願君富貴情不改，敢將瓦礫贈明珠。"]}