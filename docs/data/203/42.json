{"author": "釋道潜", "period": "宋", "type": "诗", "title": "哭少游學士  其三", "paragraphs": ["瓶盂客京口，彷彿熙寧末。", "君方駕扁舟，歸來自苕霅。", "中泠忽相值，傾蓋忘楚越。", "禪揮龐老鋒，辯鼓子貢舌。", "連宵極名談，江閣倚清絕。", "扣檻出黿鼉，時取一笑發。", "邗溝介淮海，濟濟多俊傑。", "良辰苦招要，結好從此設。", "堂堂紫髯翁，道德冠前烈。", "風流廣文先，烱烱事脩潔。", "老禪魁叢林，冠蓋趨雜遝。", "三豪相繼往，墓木葉屢脫。", "子今復云亡，枯棋愈殘缺。", "相逢舊好間，悲詫那忍說。", "明年東下船，繫纜竹西月。", "茗奠蜀岡南，彈指當永訣。"]}