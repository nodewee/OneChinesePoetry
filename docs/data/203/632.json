{"author": "郭祥正", "period": "宋", "type": "诗", "title": "祀南嶽喜雨呈李倅", "paragraphs": ["六月赤日方炎炎，雲不行天龍遁潛。", "陰陽失職帝怒赫，地下萬物遭炮燖。", "農夫爭陂數鬭死，驅沙擲土唯飛廉。", "湖南本錢二十有四萬，歲望何以安黎黔。", "府官惶惶使臺恐，祀壇禱嶽惟精嚴。", "君馳副車職其事，秘文在板香盈匳。", "鐶刀割牲薦肴酒，夜半奠玉抽靈籤。", "星河收光倐陰晦，雷聲羣羣來山南。", "斯須密點欲裂瓦，燭光出屋排龍髯。", "鼪鼯哀啼曉色淡，碧澗久涸銀濤添。", "田田水足稻秀拔，旱暵一洗凉颸兼。", "芬馨羅列報神貺，文實之論前賢僉。", "興雲作雨乃誰柄，坐視焦灼慳濡霑。", "待兹誠禱始感發，威福自任寧無嫌。", "至理從來莫能詰，異景聊足開吾瞻。", "孤峰翠滑犀露角，溢溜飛灑瓊爲簾。", "烟藏拱木半吞吐，湘水倒影分毫纖。", "廟門欲出尚回首，正似老筆圖霜縑。", "高吟成章又奇絕，睥睨韓杜君何謙。", "嗟余適爲簿書縛，不爾從往精神欦。", "蚊蠅休飛夏將盡，清露收拾摧圓蟾。", "何當結軌更一往，歷覽舜跡窮高尖。", "羣仙雖有路歧遠，志士豈無巖谷淹。", "收奇拔俊召和氣，一國遂除災眚占。", "暫時響應未足數，此語非是君仍砭。"]}