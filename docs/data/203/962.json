{"author": "郭祥正", "period": "宋", "type": "诗", "title": "同蔣穎叔遊丁山彰教寺", "paragraphs": ["北風方苦寒，冰霜晝未消。", "偶傾御史蓋，同上丁山椒。", "空崖白雲宿，拱木獼猴跳。", "碑皴龜腹裂，泉活龍尾搖。", "枯松起幽籟，中天奏雲韶。", "苔深鴉髪翠，石立壯土翹。", "荒墳瘞參軍，沉魄誰與招。", "卻讀樂安詞，慘淡窺泬寥。", "矧復見猶子，危言動清朝。", "甘心脫豸冠，竄迹投冗寮。", "公議在後世，美才無吝驕。", "六經收滿腹，辨析皆有條。", "登山聽君語，淙淙碎瓊瑤。", "但驚白日落，歸馭不可邀。", "明發余亦往，安得同漁樵。"]}