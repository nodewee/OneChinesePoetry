{"author": "郭祥正", "period": "宋", "type": "诗", "title": "寄題陳生九華閣", "paragraphs": ["潁川有佳士，放懷慕清閑。", "或遊公侯門，得詩乃言還。", "瀟灑青松姿，俗駕何由攀。", "買田數百畝，家住濡須灣。", "匣有雷張琴，旋撥春醅綠。", "客來留一醉，聽我彈數曲。", "收身趣已遠，愛山心未足。", "千金建危閣，遙望九華峰。", "紫光射晚日，點點金芙蓉。", "南風吹秀色，半落樽罍中。", "酒味愈冷冽，琴聲又玲瓏。", "飄然紫霄想，何日跨冥鴻。"]}