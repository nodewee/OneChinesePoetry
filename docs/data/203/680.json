{"author": "郭祥正", "period": "宋", "type": "诗", "title": "寄劉繼鄴秀才", "paragraphs": ["憶昔重遊樂，尋春之宛陵。", "天機織出萬山錦，虹橋倒影銀河明。", "游絲縈空白日暖，好鳥亂響清風生。", "疊嶂樓中索美酒，坐上客子皆豪英。", "諸姬合雜奏弦管，一人妙唱爲井瓊。", "玉板斜開厚冰裂，鴛鴦索拍秋波横。", "酒盞貪歡不知數，夢入瑤池逃宿酲。", "誰知一别萬事錯，荷衣倒着來江城。", "青雲散盡落青野，長絲掣斷無長鯨。", "鄉山好在却歸去，當共故人吟此情。"]}