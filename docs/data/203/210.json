{"author": "馮山", "period": "宋", "type": "诗", "title": "寄題宇文之邵公南止亭", "paragraphs": ["公南九亭名止止，亭不妄作名何爲。", "羣公賦咏得深趣，清絕正與斯人宜。", "鋪張止義到無說，使我下筆先遲疑。", "聖賢出處無定轍，俯仰輕重爭毫釐。", "云行非行止非止，由賜狂病淵騫癡。", "公南少年負才術，試仕吐出胸中奇。", "一言齟齬便投袂，自道豈欲求人知。", "公卿文章強且起，舉手謝絕無還期。", "傳家萬卷書史樂，負郭五里松楸悲。", "岷峨嘉景照研席，事攪輒醉醒仍詩。", "有時日晏臥不動，鬰鬰經濟埋如脾。", "太師竹洞枕溫落，龍圖藥圃臨清伊。", "二公止跡不止道，力與名教相扶持。", "今君所處近伊洛，道在不必分高卑。", "文章自可敵行事，荀孟皆我知爲誰。", "亭非俗亭止非止，人物不到西南欺。"]}