{"author": "馮山", "period": "宋", "type": "诗", "title": "和徐之才巡按見寄", "paragraphs": ["捫參趨遠道，首蜀下青泥。", "江遶縈紆带，山盤屈曲梯。", "何時巖腹斷，自古客心低。", "峽盡逢寧武，天寛類寶雞。", "東窮巴嶺北，南轉梓潼西。", "地共猿猱食，居同鳥雀栖。", "風霜傳一檄，玉帛走千蹊。", "力責多傭父，窮輸或嫁妻。", "上憂分使節，僉議輟朝圭。", "素志施膏澤，虛懷去町畦。", "垂鞭防馬憊，含哺止兒啼。", "夜寢無寧席，朝餐或茹梨。", "驅馳宣詔令，歌舞慰童齯。", "按部經雙劍，迎壺滿見溪。", "政清冰出凌，民附水淫堤。", "指穴收毚兔，搜羣去狠羝。", "吏悛藏乳虎，人樂戲春麛。", "驛轉悠千里，秋霖動一犂。", "憂勞如有病，暴露欲生黧。", "委箧書爭報，封囊藥自題。", "茶塵思鳥觜，羮野憶駝蹄。", "過雁晴逾叫，殘蟬曉更嘶。", "萬愁休入耳，數酌且温臍。", "聖治幾仁壽，宸衷念庶黎。", "呻吟裁藥石，亢旱得雲霓。", "駒有苗場食，鸞無枳棘栖。", "明公深履歷，清望絕乖睽。", "盤錯居常試，安恬久自迷。", "漢貂方促召，賈論息言提。", "寶閣鄰天仗，星闈侍女奚。", "功名當少俟，歲月尚能稽。", "末路忻依託，先期慮解攜。", "榮封雖絕跡，歸意共含悽。", "自笑身謀拙，曾將物理齊。", "倒行嗟黽勉，仰望跼攀躋。", "易足籬邊鷃，難馴水上鷖。", "稻粱誰計鶴，車馬未安鼷。", "詩戰逢諸帥，文聲鼓萬鼙。", "白徒雖自奮，黄馘豈容批。", "怒臂猶輕展，驚魂已暗擠。", "續貂無取者，附驥亦榮兮。", "巧拙其如性，天機不可倪。"]}