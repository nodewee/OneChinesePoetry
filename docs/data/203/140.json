{"author": "馮山", "period": "宋", "type": "诗", "title": "與蒲宗孟傳正察推", "paragraphs": ["五月熱無事，訟庭若掃刷。", "眼底簿書靜，獨坐癡悶發。", "上馬出門去，不避煩與渴。", "幕中訪賢友，且欲紓擁閼。", "灑水延我坐，解带意思活。", "清談破塵滓，快若飲冰雪。", "青衫雖同服，所處類巾襪。", "道均語言合，殊不間毫髪。", "十篇詩總解，金玉自磨戞。", "往時草草讀，恨不見本末。", "全編使我盡，萬漏都一括。", "諸君好詩學，論議每相軋。", "破碎失本源，十嘗見七八。", "聖途久荒廢，怜君力鋤鏺。", "漢安隆中集，應和類控楬。", "馳騁氣力壯，嵩岱可手揭。", "形容若繪畫，譏諷過賞罰。", "迴頭索平淡，春興最清越。", "意外得真巧，漫不露彫割。", "此皆緒餘爾，太倉出圭撮。", "予雖素無聞，少小頗姦黠。", "僻澀追古意，芬芳慕賢哲。", "獨自狂妄走，屢遭流輩喝。", "中道偶成病，兩眼痛欲瞎。", "見字輙昏霧，恨無金篦刮。", "凜凜憂痼廢，那更尋舊扎。", "平生志高遠，縮小僅如鉢。", "又從縣道来，屈强且回拔。", "吏責常恐嚇，民事日喧聒。", "中煩變憔悴，餘憤成嘔噦。", "銜轡脱未去，俛首就一秣。", "大叫雖慷慨，壯圖已銷殺。", "清華果無分，看人起門閥。", "羡君名聲好，風誼縱超拔。", "憑陵欲軒翥，去勢不可遏。", "然猶滯巴徼，官況飽辛辣。", "始初未識面，展手思挽撮。", "相值偶相得，青松引藤葛。", "意氣始投合，底裏盡表察。", "文字本非敵，輕舫觸巨筏。", "雅趣均厚薄，高論借迂闊。", "窮中煩慰藉，何異魚喣沫。", "俗態重趨走，仕路饒險滑。", "且當學鴻漸，不能助苗揠。", "窮達蓋有命，運轉隨坱圠。", "蓋棺事始定，嘗聞古人說。", "功名倘可期，因君爲尋掇。"]}