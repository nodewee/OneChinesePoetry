{"author": "郭祥正", "period": "宋", "type": "诗", "title": "贈陳醫", "paragraphs": ["吾嘗奇華佗，腸胃真割剖。", "神膏既傅之，頃刻活殘朽。", "昔聞今則信，絕技世嘗有。", "堂堂潁川客，察脈極淵藪。", "攣足四五年，下針使之走。", "珍丸起病瘠，蟲鱠隨泄嘔。", "一言儻不合，萬金莫可誘。", "又復能賦詩，往往吐瓊玖。", "卷紙誇速成，語怪若神授。", "名聲動京洛，混迹逐良莠。", "相逢但長嘯，遇飲輒掩口。", "獨醒竟何如，無乃寡俗偶。", "顧非避世翁，疑是壁中叟。", "安得斯人術，付之經國手。"]}