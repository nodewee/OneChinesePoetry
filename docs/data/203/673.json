{"author": "郭祥正", "period": "宋", "type": "诗", "title": "逍遙亭歌一首贈太守王君章", "paragraphs": ["逍遙之亭在何許，城角西南小溪滸。", "水仙粉面浮清波，羽林兵仗森三畝。", "六月微風拂面寒，不信人間有煩暑。", "借問逍遙真隱徒，西山看雪倒騎驢。", "形骸兀兀天壤俱，畫手爭以丹青模。", "大言得罪僅免誅，斥參軍事來當塗。", "傳云此地舊結廬，百年荆棘遺荒墟。", "公來相址呼犂鋤，雙亭化出瓊璃鋪。", "欄干鬬角明青朱，四座瑩徹纖埃無。", "蘭芬麝裂陳罌盂，珠履珊珊陪後車。", "東瞻宣詔西浮圖，曉光夕景迷蓬壺。", "愛公心晝如明珠，落成之樂政事餘。", "爲公歌，勸公醉。", "留連亭上能幾時，行促星軺還玉陛。"]}