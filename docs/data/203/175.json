{"author": "馮山", "period": "宋", "type": "诗", "title": "和李曼修孺職方謝梓守張靖子立龍圖遊春", "paragraphs": ["潼川侈風俗，一春事嬉遊。", "太守與民樂，高會邀良儔。", "年豐廷無訟，日夕爲歡謀。", "賓從相追隨，景物多訪求。", "名園布芳郊，寶刹依重丘。", "紅旗肅冠蓋，畫鼓翻倡優。", "人情殊未央，春意亦少留。", "最後司馬至，爲羅東山羞。", "觀棋緩带閒，試茗澄心幽。", "猖狂但醒醉，感慨還唱酬。", "清尊未放手，急景如轉頭。", "分司飽餘味，經世忘遠憂。", "来時蠶始眠，歸看場中麰。", "人生苟適性，不羡萬戶侯。", "丈夫負壯氣，安知餓填溝。", "得志位卿相，失時歸田疇。", "紛紛素所輕，大半登瀛洲。", "肯爲五斗米，折腰趨道周。", "區區事筆硯，頂踵稱恩庥。", "酒酣且勿去，爲我新聲謳。"]}