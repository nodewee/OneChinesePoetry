{"author": "郭祥正", "period": "宋", "type": "诗", "title": "松門阻風望廬山有懷李白", "paragraphs": ["北風阻船泊湖漘，北望廬阜青無痕。", "晴雲自舒仍自卷，白龍欲眠猶宛轉。", "秋空漠漠秋氣淺，碧天蘸水如刀剪。", "篙師畏浪不敢行，却憶李白騎長鯨。", "倒回玉鞭擊鯨尾，錦袍濺雪洪濤裏。", "霓光溢目精神閒，終日高歌去復還。", "飛流直下三千尺，風吹銀漢落人間。", "天送醇醪傾北斗，羣仙吹簫龍鳳吼。", "李白一飲還一醉，醉來豈知生死累。", "倐然却返玉皇家，不騎鯨魚駕鸞車。", "留連自摘蟠桃花，嚼花吐津染朝霞。", "不信如今三百載，頑鯨駭浪空相待。"]}