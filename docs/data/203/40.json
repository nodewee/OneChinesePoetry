{"author": "釋道潜", "period": "宋", "type": "诗", "title": "哭少游學士  其一", "paragraphs": ["江左有豪英，超驤世無倫。", "妙齡已述作，識造窮天人。", "儒林老先生，相與爲友賓。", "客來叩治亂，亹亹披霜筠。", "波瀾與枝葉，猶足誇後塵。", "青衫入仕初，十手爭扶輪。", "孤嘲可敵衆，志鬰不得信。", "造物念流落，薦收付洪鈞。", "干將不許就，中晝如有神。", "七年投炎荒，日與山鬼鄰。", "妻孥各異土，相望同參辰。", "秋風吹黄茅，八月瘴霧新。", "回車嬰重癘，惸惸無與親。", "中原尚杳隔，墳隴懷棘薪。", "凄凉浯水頭，魂逝歸無因。", "精爽竟了了，挽章見情真。", "流傳到京闕，悲讀聞縉紳。", "斯人儻不亡，光華國之珍。", "彼蒼未易曉，三歎鼻酸辛。"]}