{"author": "郭祥正", "period": "宋", "type": "诗", "title": "贈二李居士", "paragraphs": ["二子跨黄犢，尋春造龍眠。", "身披五雲裝，翠發散垂肩。", "羣兒漫相逐，不識南昌仙。", "我往一長揖，問我聊停鞭。", "深林藉草坐，對酌臨潺湲。", "瑯瑯聽險語，了了出愛纏。", "月殿折芳桂，高名金榜懸。", "掉頭不回顧，息迹棦淳源。", "窮幽採紫芝，長嘯呼青猿。", "使我慕高節，神魄方森然。", "言歸恨不早，白雪羞盈顛。", "於時業無補，碌碌隨冗員。", "交趾近反逆，蟻聚浮戰船。", "邕廉皆失守，聖主憂南邊。", "上將命逵卨，睿算天所傳。", "虎羆十萬衆，干戈與雲連。", "傾海洗梟巢，拓境除狼煙。", "悵懷炎瘴地，何日聞凱旋。", "北虜恃驕黠，分疆亦逾年。", "廟謨非不深，遣使皆俊賢。", "此事竟未果，艱虞甚防川。", "安得傅介子，萬里威名宣。", "不然隨隱淪，漁釣求深淵。", "出處兩齬齟，悲歌寫哀弦。", "二子顧我笑，汝心殊未堅。", "浩氣本完潔，胡爲自鑱鎸。", "請駕逍遙車，共遊方廣田。", "饑餐種成玉，渴飲華池泉。", "我命永不滅，是身猶蛻蟬。", "世紛速辭謝，來續清凈緣。"]}