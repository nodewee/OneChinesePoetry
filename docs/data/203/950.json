{"author": "郭祥正", "period": "宋", "type": "诗", "title": "送鄭說道太博監內法酒庫", "paragraphs": ["故人京洛來，共話十年別。", "朱顔雖未彫，頗有鬢間雪。", "夫君起文學，今乃官麴糵。", "雖云屈雄才，猶喜待金闕。", "朝政今更新，百執勇施設。", "願言慎所職，法釀務精潔。", "上方祭祀餘，一飲茲以悅。", "雲霄即橫飛，勉勉著勳烈。", "行將鴛鷺羣，何暇笑跛鼈。", "跛鼈亦自知，中心冷如鐵。"]}