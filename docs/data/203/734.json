{"author": "郭祥正", "period": "宋", "type": "诗", "title": "石屏臺致酒呈蔣帥待制", "paragraphs": ["石屏臺下玉池水，遶岸石屏青齒齒。", "鐫劖初自人力成，一石十牛車不起。", "輦置應須費萬金，園囿森羅供宴喜。", "蒼蘚昏埋歲月遠，修藤纒絡根相倚。", "劉鋹族氏已無餘，此物猶存舊基址。", "曾經戰鼓轟雷霆，屢對春風閲羅綺。", "老榕交陰不透日，客袂生寒冰雪洗。", "小橋斷處棧梯連，一綫崎嶇劣容跬。", "未知深窟藏龍蛇，但見枯荷閣螻蟻。", "摩挲題字考前人，名姓班班少奇偉。", "請公椽筆賦大篇，歌頌永平誅僭擬。", "光焰須令萬丈長，一時行樂何足紀。"]}