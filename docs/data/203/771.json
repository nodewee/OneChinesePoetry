{"author": "郭祥正", "period": "宋", "type": "诗", "title": "奉和蔡希蘧鵠奔亭留别", "paragraphs": ["欄干去天無一尺，簾外三山蘸天碧。", "樽傾濁酒延故人，拂拂輕寒添暮色。", "雙鵠飛奔跡已陳，滿庭細草自涵春。", "孤城不復有冤氣，法座垂衣逢聖神。", "惟君萬里分符去，蒼梧之邦舜遊處。", "九疑七澤皆相連，墨海濡毫寫長句。", "又如李白才清新，無數篇章思不羣。", "挺特千松霜後見，孤高一笛隴頭聞。", "我於詩學非無意，黄蘆不並琅玕翠。", "漫甘薄祿養殘年，兩鬢垂絲成底事。", "聲出還吞淚如雨，同氣相求别離苦。", "老來頻寄一行書，江邊魚雁無今古。"]}