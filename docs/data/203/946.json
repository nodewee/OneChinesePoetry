{"author": "郭祥正", "period": "宋", "type": "诗", "title": "湘西四絕堂再送蔡如晦  其一", "paragraphs": ["長城截湘江，盤盤據天險。", "承平逾百年，民富德澤漸。", "層居出雲漢，門戶當翠琰。", "尤愛湘西山，佛寺金碧儼。", "引泉甃深池，因崖起危廣。", "長松爭嵯峨，衆木就退斂。", "遠思秦漢間，疑此藏玉檢。", "盤石可徑臥，苔髪滑勝簟。", "方塘纔俯窺，引手取蓮芡。", "四絕校重輕，歐沈信已忝。", "卓然韓杜詩，光焰不可掩。", "大羹味全醇，美玉滅瑕點。", "悄若蓬萊峰，夜浪豈憂颭。", "又如上帝籙，默誦破羣魘。", "惟驚落俗口，一讀一遭貶。", "知音希世逢，誰謂此言諂。", "窮奇須竟歡，憂來熱吾臉。", "不得陪俊遊，自知冗官玷。", "論情既霄壤，咫尺隔秦陝。", "不爲謝安侈，應慕楊綰儉。", "賡酬繼前唱，巖壁俟鐫剡。", "去爲經世霖，慰此楚封歉。", "離盃空酣酣，離恨猶冉冉。", "雁鳴洞庭闊，霜雪鬢毛染。", "行矣無淹留，路轉雙旌睒。"]}