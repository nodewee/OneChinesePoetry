{"author": "郭祥正", "period": "宋", "type": "诗", "title": "廣言歸", "paragraphs": ["予將歸兮而有言，德眇薄兮言弗見信。", "孝乎爲孝兮友于弟晜，奚爲爲政兮予之所存。", "慨日月兮往而不返，吾親八十兮事之云晚。", "朝廷清明兮予忠曷施，道弗行于家兮何以敎吾民之爲哉。", "嗚呼，耕吾土兮足以食，條吾桑兮足以衣。", "予奉親兮孰不可樂，予治身兮尤以爲宜。", "蹇何憂兮何思，恬無悶兮無知。", "休歟歸乎，以退爲進乎，予發諸誠乎，言誰弗信乎。"]}