{"author": "郭祥正", "period": "宋", "type": "诗", "title": "贈隱靜禪師", "paragraphs": ["平生厭羈束，樂爲名山遊。", "五峰數千仞，拔地凌斗牛。", "山光落澗影，倒掛天河流。", "靈草霧露香，老木陰翳稠。", "鳥鳴春盎盎，虎嘯風飀飀。", "耳目兩以醒，虛襟清氣浮。", "況有希世交，居焉治林丘。", "玄談傾醍醐，蕩滌方寸愁。", "出沒死生際，日用誠吾由。", "應嗟世俗士，俯首窺王侯。", "百年聊汩汩，外物終何求。", "我將脫冠带，筑室東巖陬。", "長年丐香飯，師也能容不。"]}