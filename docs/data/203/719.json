{"author": "郭祥正", "period": "宋", "type": "诗", "title": "送吳龍圖帥真定", "paragraphs": ["讀書曾不學腐儒，腐脣爛舌腸焦枯。", "又不學一詩一賦輕薄子，屑屑場屋名聲沽。", "西州治邑克肖古令尹，險欲臨水投神巫。", "政成召來御史府，彈駮庸相請賜雷霆誅。", "姦邪縮手不敢更侮祖宗法，又薦處士博士登石渠。", "富財治水各稱任，乃仗斧鉞臨湘湖。", "興學首敎士子弟，作碑後弔屈大夫。", "明年易節帥瀛莫，鐵甲百萬秋防胡。", "公曰承平勿誇武，解藏弓劍寛民租。", "詩筒交迎兩朝使，鐫金刻玉論歡愉。", "深沈不動若山嶽，節制似公誰可俱。", "少年天子聖慮遠，却顧南國成荒墟。", "拜公學士往綏撫，曾未朞月富民大姓爭來居。", "秦淮橋傾滯行邁，頃刻指畫窮精粗。", "斬材疊岸役兵校，一物不向民間須。", "月光激水夜景午，長虹矯矯當通衢。", "回思昔人政事美，盡求形像堂中圖。", "二十二人最豪傑，森森玉樹臨冰壺。", "前題姓名後書贊，文章彷彿窺典謨。", "昨朝除命下金闕，再備將印嚴邊樞。", "南民遮道留不得，老幼挽纜相攜扶。", "願言早入天朝作丞相，調燮水旱蘇寰區。", "功成異日保身退，西江秋風熟鱸魚。", "犛尾黄雀更珍絕，白糯釀美傾醍醐。", "醍醐一飲三百盞，琵琶啄木喚舞姝。", "舞姝十八如明珠，石榴殷裙蟬翼裾。", "舞徹輕汗潭香膚，桃花带露燕脂濡。", "綵衣班班羅鳳雛，問公此樂世有無。", "此樂世有無，何必更訪蓬萊山上神仙都。"]}