{"author": "郭祥正", "period": "宋", "type": "诗", "title": "留題西林寺攬秀亭", "paragraphs": ["行瞻香爐峰，未出二林口。", "一區廣地如席平，誰作新亭名攬秀。", "秀色可攬結，正對香爐峰。", "李白愛之忍去，便欲此地巢雲松。", "寂寥往事三百載，澗泉谷草依舊揚清風。", "泉可掬，草可擷，清風灑面如冰雪。", "閒來攜手四五人，倒盡金壺頰不熱。", "寸心何獨忘寵榮，形骸遺盡神超越。", "寄語世上士，勸君早歸來。", "霹靂轟車膽欲落，忠憤雖死何爲哉。", "此時竟不悟，此心徒自知。", "嵐光向晚紫翠滴，杜鵑更在深林啼。", "試拂横琴奏流水，指下忽作商聲悲。", "悲來乎，可奈何，推琴罷酒爲君歌。"]}