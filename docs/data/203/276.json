{"author": "馮山", "period": "宋", "type": "诗", "title": "黄甘寄李獻甫", "paragraphs": ["果山多果遍林丘，惟有黄甘格最優。", "繁結幾經秋雨熟，完滋宜带晚霜收。", "霞餘點綴青林遠，星散玲瓏綠葉稠。", "秀色盈衢爭委市，穠香浮水半通舟。", "金苞爛漫差三等，乳蒂龍鐘占上游。", "一宴嘗珍皆絕品，萬錢要價或輕酬。", "盤筵皎潔如圓蓋，梨栗粗凡似贅疣。", "藴藉佳賓忻共賞，芬芳醇酎雅相投。", "殷勤食指嘗先動，顧盼饞涎已自流。", "花瓣瓊瑤紛落爪，雲腴冰雪冷侵喉。", "蒲萄鎖碎終非匹，荔子肥甘僅可儔。", "但效兒童貪磊落，不知牙齒怯颼飀。", "力蠲消渴多年病，清釀騷吟一腹秋。", "屬饜且行猶掌上，悶餘雖卧亦床頭。", "膚輕漸密衣猶重，種好懸囊子尚留。", "憔悴瀼西三寸小，酸寒東望一枚休。", "檉均奴僕知郎貴，橘類砆砥比玉羞。", "美實舊嗟遺貢禹，嘉名今愧下温州。", "多栽厚利羸梔茜，一熟經時汗馬牛。", "晚歲幸爲安漢守，眼明重到洞庭遊。", "已將滋味千時好，寧免苞苴徇世求。", "大嚼有誰能快意，素餐無事却成憂。", "徐陵奬識詩辭古，胡濟矜誇賦筆遒。", "願得新篇聊假借，庶幾聲望出遐陬。"]}