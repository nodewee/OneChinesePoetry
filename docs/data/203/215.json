{"author": "馮山", "period": "宋", "type": "诗", "title": "寄題榮守岑象求巖起太博清富樓", "paragraphs": ["南榮太守傳詩郵，詩題清富城西樓。", "樓中風物略已盡，行欲摸詠難爲酬。", "憐公謫官不累意，如與萬象同優游。", "偏州隨分與山水，好景散漫無人收。", "昔人知宴不知賞，俗氣未斷煙雲羞。", "凌靈把酒獨長嘯，歲久此地纔風流。", "公帆南國走欲遍，聳秀浩蕩皆窮搜。", "歸来耳目殊未厭，尚恐勝概遺遐幽。", "九疑巖洞識元叟，三湘泉石逢柳侯。", "名賢到處適所寓，非事筆硯搜林丘。", "五年留梓恣登覽，百刹照水江環州。", "得公新篇似相約，正上兜率吟清秋。", "塵中嗜好屑可鄙，恨不徑往追公遊。", "他時三老期一笑，愛閑豈是平生謀。"]}