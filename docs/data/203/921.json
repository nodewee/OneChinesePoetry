{"author": "郭祥正", "period": "宋", "type": "诗", "title": "寄題東城耿天騭歸潔堂", "paragraphs": ["東城耿天騭，讀書五千卷。", "有義或未通，至忘寢與膳。", "潛心唯丘軻，弟子並時彥。", "晚從進士起，青衫落銓選。", "捕賊偶詿誤，差池困州縣。", "寧知賈馬才，不上明光殿。", "功名既無成，祿廩豈足戀。", "歸來潔其身，舊學進吾善。", "構堂剪深竹，江山使對面。", "秀色覽天鏡，毛髪瑩可見。", "閑情寄浮雲，零落兩三片。", "頹然墮支體，隱几自峨弁。", "有時明月來，朋簪合清醼。", "狂爲梁甫吟，璀錯珠玉串。", "夫人無妬忌，羣妾美目眴。", "大兒富文學，又隨太守薦。", "百口不憂貧，九品不爲賤。", "內足外亦足，此樂信無倦。", "軒冕達士寄，形色聖人踐。", "他時采高名，猶冠儒林傳。"]}