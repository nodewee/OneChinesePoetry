{"author": "郭祥正", "period": "宋", "type": "诗", "title": "蒲澗奉呈蔣帥待制", "paragraphs": ["菖蒲澗底生九節，流水遂作菖蒲香。", "安期服之已仙去，漫脱雙舄留秦皇。", "秦皇殺伐自無度，年齡社稷何由長。", "蓬萊畢竟不可見，十祠千載聊相望。", "散髮追之又無跡，後來詭譎傳崔郎。", "至今正月二十五，城北夾道珠簾張。", "元戎要賓鎚大鼓，老蠻獻饌燒肥羊。", "傾城盡作蒲澗飲，美俗眷戀神仙鄉。", "穿雲絲竹度别浦，遶山金翠明殘陽。", "我乘款段到已晚，越臺僅得參壺觴。", "公攜大句使我讀，冰澌戛齒清琅琅。", "張侯繼作亦精敏，蘭茝相倚傳芬芳。", "却尋陳事考僭跡，死佗稱帝鋹稱王。", "基山控海恃遠嶮，大明一出旋消亡。", "豈如戴主効臣節，白骨雖朽忠名彰。", "只今神孫太母聖，天下擊壤歌時康。", "佳期不邀墓中鬼，樂民之樂真循良。", "勒詞蒼崖告萬古，蒲澗之會無淫荒。"]}