{"author": "郭祥正", "period": "宋", "type": "诗", "title": "題雨華臺", "paragraphs": ["雲公說法時，諸天雨名花。", "此事古老傳，豈爲虛語誇。", "至今數畝地，長松肖龍蛇。", "下不生蔓草，上不存棲鴉。", "夜或散瑞光，爛若赤城霞。", "沿崖僅可到，狹徑寧容車。", "嚴嚴渤海公，好古心無涯。", "攜筇徐步至，極眺頻吁嗟。", "不唯古佛迹，絕景來幽遐。", "城郭如鉤環，井廬雜禾麻。", "青山斷綠野，白水連平沙。", "翔帆出天鏡，疊鼓傳摻撾。", "又復聽歸櫓，大澤鳴雁駕。", "雲煙失浦溆，霜雪摧蒹葭。", "顧瞻指掌間，千里無毫差。", "中天二龍飛，此邦恃犬牙。", "納士業已緩，何殊井中蛙。", "神兵半夜集，城裂如剖瓜。", "唯仁乃無敵，四海同一家。", "我公乘閑來，式宴賓亦嘉。", "作亭當舊址，海月浮窗紗。", "舉杯莫辭酒，越女彈琵琶。", "爲我謝雲公，亦有三春葩。", "真法忌揀擇，豈校靜與嘩。", "酩酊上馬歸，鬢髪從紗紗。"]}