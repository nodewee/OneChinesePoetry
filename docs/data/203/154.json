{"author": "馮山", "period": "宋", "type": "诗", "title": "和程之才正輔感遇", "paragraphs": ["天理貴自然，枉直各有病。", "人情隨所得，是非本無定。", "此身寄軒冕，心與萬物競。", "低回就銜策，跳踼落機穽。", "巧求固爲累，矯枉亦過正。", "持之有原本，出處一以靜。", "所守以吾道，所安以吾命。", "不驟窮馬力，不决暴虎性。", "富貴偶而已，勿使憂喜並。", "感遇難我知，無言爲心聽。"]}