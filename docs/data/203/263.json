{"author": "馮山", "period": "宋", "type": "诗", "title": "和徐之才雪", "paragraphs": ["農事方春作，田苗待雪催。", "忽從天外降，尤勝臘前来。", "枯槁全妝飾，勾萌暗養培。", "格清徒自照，體弱不勝挼。", "有勢離還合，無情去却迴。", "乾坤迷境界，造化始元胎。", "氣凜侵帷幌，身輕寄草莱。", "匿瑕漫糞壤，銜巧綴條枚。", "空際如難集，毫端已共偎。", "濃寒流遠蜀，嘉兆叶清臺。", "既渾山兼澤，寧分石與瑰。", "饑鳶蹲木杪，凍虎卧巖隈。", "積恐江城滿，重疑棧閣摧。", "誰居梁苑右，或遡剡溪洄。", "凝沍陰雖勝，沾濡旱可摧。", "雕鑴窮物象，皎潔離風埃。", "雨脚紛猶雜，雲頭重不擡。", "豪門張燕席，貧竈擁寒灰。", "且喜蒙膏澤，仍知免沴災。", "斯民爭慶賀，高會與歡咍。", "把酒看宜醉，洪爐守至煨。", "傳聞詩句好，罷聽樂聲嗺。", "灑落吟情健，玲瓏霽色開。", "營丘無復見，誰爲寫皚皚。"]}