{"author": "郭祥正", "period": "宋", "type": "诗", "title": "題化城寺新公清風亭用李白元韻", "paragraphs": ["唐時升老亭，剪棘今重開。", "南瞻峨嵋闕，北峙凌敲臺。", "新公將家子，爲僧亦多才。", "譬彼獨鶴唳，安用羣雞猜。", "或彈玉軫琴，傾耳濯纖埃。", "清風不知處，冷冽時時來。", "吹雲雲窈窕，吹月月徘徊。", "幽人許共賞，渴心咀珍梅。", "了然得真味，塵魔屢崩摧。", "令妷人豪傑，書名駭奔雷。", "禪談屢終夕，茗酌無餘盃。", "還歌太白篇，事往良可哀。", "古今儻同轍，浩氣不寒灰。"]}