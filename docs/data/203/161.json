{"author": "馮山", "period": "宋", "type": "诗", "title": "利州漕宇八景 會景亭", "paragraphs": ["天下臺府勝，益昌囿佳山。", "使者高世才，秀隱林樾間。", "仰山復仰人，昔旅無由攀。", "辟書就始志，来若遊子還。", "史公實賓從，與脱簿領艱。", "會景駕峰出，碧玉森周環。", "棟樑宿雲霧，欄檻平江關。", "杖屨從公遊，蕭散萬慮閒。", "酒隨至樂盡，詩到無疵刪。", "經年若朝夕，語去涕欲潸。", "屬余省親闈，看公趣天顔。", "此會不可再，鴻鵠方高翾。", "八詠風蹟存，二江聲潺潺。"]}