{"author": "郭祥正", "period": "宋", "type": "诗", "title": "留題潛山山谷寺", "paragraphs": ["山如連環不可解，玉溜穿崖鯨尾擺。", "中天化出清凉宫，汗漫琉璃翠光灑。", "回頭無路通人間，毛髪森森神魄駭。", "長碑突兀壓巨鼇，字刻雄文入模楷。", "乃知梁僧挈刀尺，來此幽棲聊脱屣。", "地祗掣鏁巖戶開，縱有堆金豈能買。", "粲祖傳衣當第三，至今異骨藏斯巖。", "我朝重賜七寶塔，舍利感應符至誠。", "誰曾磨崖記名姓，習之健筆深鐫鑱。", "盤鼉皴鱗想風概，雲霧慘淡遮松杉。", "至寶不獨世所惜，定有山鬼長扃監。", "願借雷公霹靂斧，堅珉斫斷載以函。", "高僧邀我恐忘返，虎豹堪驚日將晚。", "歸來拂榻坐虛堂，軟煮黄精薦香飯。", "千年遺跡安足誇，幻妄非真生有涯。", "奈何吾勢未能已，夢想長在金仙家。"]}