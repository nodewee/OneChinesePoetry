{"author": "郭祥正", "period": "宋", "type": "诗", "title": "秋水閣席上呈穎叔原道", "paragraphs": ["吾愛秋水閣，水影照采椽。", "瑩碧不知極，定與銀漢連。", "荷花十丈開，白藕想如船。", "雙鶴時一鳴，寒霄下迴旋。", "况復對羽客，豈異蓬萊仙。", "便當沽玉液，猛飲明月前。", "人生不嗜此，何物能逃年。", "請君傾醉耳，松風奏薰弦。", "身世能兩忘，安用養浩然。", "夢覺事已殊，此道誰能全。", "馳驅冠劍徒，百歲猶倒懸。", "深深下於地，冥冥高出天。", "君語達已達，君歌玄復玄。", "大笑問劉子，細窮秋水源。", "秋水源可到，更寄琳瑯篇。"]}