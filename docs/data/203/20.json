{"author": "釋道潜", "period": "宋", "type": "诗", "title": "觀明發畫李賀高軒過圖", "paragraphs": ["唐年茂宗枝，時平多俊良。", "長吉尤震曜，春林擢孤芳。", "退之於孔門，屹屹真棟梁。", "筆力障百川，風瀾息其狂。", "破衣繫麻鞋，右顧生輝光。", "一朝與湜輩，命駕驚煌煌。", "賀初爲兒童，隨父事迎將。", "須臾命賦詩，英氣加激昂。", "長安衆詞客，聲問爭推揚。", "風流垂異代，尚想古錦囊。", "君今亦宗英，韵勝斯人方。", "少年肯事事，苦學志獨强。", "風騷擬屈宋，妙處相頡頏。", "丹青出戲弄，配古猶擅場。", "形容示往事，彷彿如在旁。", "一徑入幽遠，古垣繚林莊。", "平橋跨淥水，叢薄含葱蒼。", "晴窗爲披拂，佳興杳難忘。"]}