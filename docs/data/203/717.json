{"author": "郭祥正", "period": "宋", "type": "诗", "title": "送陳屯田知明州", "paragraphs": ["屈指宛陵客，八九名世賢。", "我亦駕白鹿，往往登俊筵。", "昭亭自作老龍鬭，疊嶂不礙明河躔。", "餘霞散綺入高閣，澄江似練拖晴天。", "黄金買酒不論價，壯心共許青春前。", "丞相初爲部使者，精選邑治君尤先。", "業聞上書後薦達，玉陛引對親承宣。", "付之一節使淮滸，三十二縣刑無冤。", "嗟予末路最流落，哭兒清淚雙眸穿。", "感君不棄半面雅，取之涸轍投深淵。", "稍回生意漸奮發，遽復捨我搖歸船。", "明朝勅拜四明守，四明山水君所憐。", "奈何歲旱天下歉，豈容醉卧滄溟邊。", "我疑帝命養頭角，乘春霹靂驚蟄眠。", "白蘋風靜湖月滿，謾弔賀公懷謫仙。"]}