{"author": "郭祥正", "period": "宋", "type": "诗", "title": "奉和廣帥蔣穎叔留題石室", "paragraphs": ["西江赴海穿雙峽，十里寒青半天插。", "晴空倒影連明河，滔滔不礙鯨魚呷。", "絞綃高覆紫微冠，翠簟平鋪玉皇榻。", "中藏石室與嵩臺，巨壁稜層老鱗甲。", "欲飛未去鳳逶迤，將蟄還伸龍匼匝。", "浪搖蓬島何其危，桂塞廣寒無乃狹。", "大匠不由基構成，洞門大啟無人扃。", "六月來游乃挾纊，酌酒向口疑冰生。", "三溪詰曲愈難涉，舉燭但愛烟溟溟。", "返似霜縑見山水，畫手只許吳生是。", "有誰文采如昌黎，物物爲我從頭記。", "自慚才短空冥搜，俚語未足蒼崖留。", "元戎聞之索大筆，默坐遠想書勝游。", "憑凌風力若捕虎，窘束景象如縳仇。", "那知子厚號雅健，不識謝守爲風流。", "桓桓斯人富學海，少陵重生謫仙在。", "琮琤擊玉敲黄金，倚馬千言未嘗改。", "高下豈必世俗知，浩氣已充天壤內。", "又如淮陰善將略，不戰能令敵先敗。", "暫辭侍從來東南，羊城異日爲傅巖。", "不唯巴牋吟詠足，即看玉牒功名鑱。", "滁陽吳公昔曾賦，落落文華精注措。", "毛侯亦許送和章，馬上横戈寫長句。", "孰云高要陋且遐，三篇入石神鬼嗟。", "願揮硬畫奪劍戟，下視鳥跡初遺沙。", "此心雖大慮轉小，刻就頗憂龍作蛇。", "譬之博奕仲尼與，羣兒惡用相識譁。", "端溪石工古稱妙，年年琢硯供正衙。", "剛刀截碑易於硯，龜螭相射生彤霞。", "岐山石鼓久缺矣，苦縣光和真瘦耶。", "流傳萬本入中國，誰憐此樂瘴水涯。", "共探泉石造淡漠，豈憶冠蓋追榮華。", "公思歸乎欲致主，四方飄泊予爲家。", "予意無留亦無去，等將幻質隨楊花。"]}