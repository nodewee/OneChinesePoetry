{"author": "郭祥正", "period": "宋", "type": "诗", "title": "宣州雙溪閣夜宴呈太守余光祿", "paragraphs": ["陵陽三峰壓千里，百尺危樓勢相倚。", "海波不動蛟龍盤，疊玉無塵霜雪洗。", "溪光冷浥山光潤，色接金陵古名郡。", "青猿嘯斷四五聲，白鳥歸飛兩三陣。", "四時之景皆可觀，六月來遊膚髪寒。", "有時下瞰北山雨，只道林林銀竹竿。", "賢哉光祿余太守，昨引佳賓列樽酒。", "朝飲三百杯，暮吟三百首。", "不爲陰慘嚴刑誅，長吐陽春活殘杇。", "御史曾書治績碑，州人盡祝靈椿壽。", "沈沈羅幕更漏稀，燈如撒星公醉歸。", "絲篁前引後鼓鼙，珠履交錯行遲遲。", "丈夫得意不爲樂，借問百年能幾時。"]}