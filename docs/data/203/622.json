{"author": "郭祥正", "period": "宋", "type": "诗", "title": "道林寺送别崔提刑", "paragraphs": ["湘江傾瀉明河源，湘山來落如駿奔。", "尋幽乘興莫辭遠，白雲中有黄金園。", "佛師無心法愈密，徒衆先後陳卑尊。", "甘泉噴灑仙籟爽，此身已覺超籠樊。", "高堂却見山外水，古鑑磨開蒼蘚昏。", "長城深鏁萬家富，老木自作千營屯。", "兩洲半没鯨鼓鬣，雙崖斗起天爲門。", "滄溟不識幾番變，石泐猶有濤淙痕。", "茯苓愈大愈堪食，深鋤但惜傷松根。", "登高覽物亦徒爾，秋色况是當離樽。", "崔侯才思鋭無敵，蒼鷹得兔霜翎翻。", "嗟余染翰愧復正，累句何足先行軒。", "故人柄政坐東府，請君獻策安黎元。"]}