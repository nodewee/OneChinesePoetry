{"author": "郭祥正", "period": "宋", "type": "诗", "title": "采石峨嵋亭登覽贈翰林張唐公", "paragraphs": ["巨舟發長溪，簫鼓奏雲漢。", "史君領賓從，險絕窮壯觀。", "逶迤轉滄洲，稍泊大江岸。", "前登千丈峰，萬里瞰瀰漫。", "峨嵋聳雙碧，斬斬天塹斷。", "誰驅六龍轡，事逐孤煙散。", "如聞限南北，謬彼曹公嘆。", "寧知真人興，遐徼服輝煥。", "僭王苟餘息，窘束若鼠竄。", "虹蜺渡戈甲，雷雨洗屯難。", "石根有遺迹，俯首想神算。", "承平逾百年，鍼砭決癰𤴯。", "幸茲國老賢，州事無留斷。", "披榛構危亭，突兀出天半。", "樂成須吾曹，嘯詠爭璀璨。", "天空纖靄沒，川動日華亂。", "羣鷗或飛舞，縞練遺片段。", "歸艎鯨鬣擺，漁火星點燦。", "靈犀安用燬，神理幽可贊。", "翻思袁謝輩，道貴一以貫。", "遇古名空傳，逢今歲非晏。", "我公神采瑩，皎皎白玉瓘。", "言詞珠內擲，肝腎錦繡爛。", "平生存至誠，許與比象彖。", "況當仙府間，長謠愈華奐。", "原原無根涯，天馬脫羈絆。", "顧予亦何人，勇和不知偄。", "譬彼禽之雛，斂翼自投彈。", "飲闌記名姓，會稽妙揮翰。", "滑磨青瑤碑，八法素常按。", "點畫猶生成，霜池聚鴻雁。", "千載期弗訛，鑒賞永傳玩。", "盛事難再並，月上歸興逭。"]}