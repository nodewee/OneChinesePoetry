{"author": "馮山", "period": "宋", "type": "诗", "title": "和徐之才浮萍", "paragraphs": ["瀟灑春容靜，飄搖水性柔。", "根從何處起，身任此生浮。", "得地輕依託，隨波旋去留。", "潢汙深不采，溟渤望空悠。", "花蕊看還落，蕉心久未抽。", "豈知經夜雨，便欲障江流。", "晚入吳歌唱，晴邀漢女遊。", "翠連芳草渡，寒映綠楊樓。", "碎剪神工巧，平鋪澤國幽。", "微軀焉足道，浪跡更誰收。", "踏破閒行鷺，衝開暖上鰌。", "但能知委順，何用校稀稠。", "謾欲通河漢，寧虞踐馬牛。", "迸從菱芡密，如把芰荷揉。", "寂寂苔成陣，紛紛芥作舟。", "屈騷遺故事，湛賦壯前猷。", "蛙躍沾雙股，龜行蔽六眸。", "聯居如有守，遠近亦無求。", "别浦千重恨，吟塘萬點愁。", "生涯隨所寓，細域浩難籌。", "野色宜茶竈，仙姿泛酒甌。", "清芬傳澗沚，餘思滿汀洲。", "暗與蓴絲結，多爲荇蔕鈎。", "豈專嬉雁鶩，自可覆蛟虬。", "助賞名園側，含悽古道周。", "紆迴差勝梗，汨没尚憐漚。", "赴急如趨市，逢枯類轉溝。", "吉祥興霸業，美薦格神休。", "爲愛常青眼，難題幾白頭。", "新篇盈巨軸，牽强豈能侔。"]}