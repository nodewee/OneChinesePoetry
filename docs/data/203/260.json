{"author": "馮山", "period": "宋", "type": "诗", "title": "效皮陸體藥名詩寄李獻甫", "paragraphs": ["半夏勞奔走，當歸計未成。", "向烏頭雪白，雖遠志澄清。", "白屋遊偏早，青雲夢數驚。", "預知皆係命，無患可傷生。", "泉水懷鄉國，靈仙得古城。", "萎蕤差病力，安息媿民情。", "蘭草園池靜，槐花道路平。", "野翁宜散誕，故紙任縱横。", "問話思黄葉，論文憶長卿。", "餘糧添瓮盎，亂髪散簪纓。", "紫蒨江山秀，婆娑桂柏榮。", "楓香餘雨氣，桐葉變秋聲。", "險語嘗鉤吻，昏瞳屢决明。", "鸕鷀閒自酌，琥珀向誰傾。", "莨宕官資淺，螵蠨活計輕。", "每將蘇子校，多謝使君名。", "滿把黄金屑，知音白玉英。", "青箱空聚古，敗將敢論兵。", "苦練詩方就，旁通筆未精。", "前賢如及已，海藻願題評。"]}