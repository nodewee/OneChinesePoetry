{"author": "錢勰", "period": "宋", "type": "诗", "title": "與辯才東坡道潛倡和詩", "paragraphs": ["幻泡昧空色，真夢迷黄邱。", "宦學類狂走，爾來三十秋。", "齒髪非他時，歲月不我留。", "古剎插亂石，蟄龍蟠霞湫。", "天人大導師，駐錫今白頭。", "安住善護念，晚節非沉浮。", "昔嘗同出處，未用相劣優。", "權寔分二乘，股肱均九流。", "今知攪攪者，詎得逍遙游。", "從茲許禮足，尚可治幽憂。"]}