{"author": "郭祥正", "period": "宋", "type": "诗", "title": "贈彭明微判官", "paragraphs": ["昔謁公家賢侍郎，一見許我能篇章。", "俸粳兵酒屢持送，時時解榻令登堂。", "今喜清風傳令子，回首亨衢脱雙屣。", "北堂歸養太夫人，水陸珍羞稱甘旨。", "深沈大第蟠蛇鱗，兒孫藍綬何詵詵。", "有時宴喜列賓客，洞房粉黛桃花春。", "玉指纖纖拂弦索，輕雲凝碧羅衣薄。", "主人快意妾爭妍，松上女蘿知有託。", "君不見景太傅，殺身本爲功名誤。", "又不見張舍人，朝爲近侍夕爲民。", "古來寵辱亦如此，安用浮雲纒此身。", "愛君進退真得所，不負青春領歌舞。", "我方兩鬢撲黄塵，夢寐江南思舊土。", "别君去，將拂衣，扁舟若渡歷陽月，願聽新歌酩酊歸。"]}