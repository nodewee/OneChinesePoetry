{"author": "馮山", "period": "宋", "type": "诗", "title": "送王審言秘校潞州法曹", "paragraphs": ["上黨緣青冥，勁氣西北隅。", "黄河天際来，草木冬前枯。", "其地號嚴冽，燕隴莫與俱。", "氈罽護性命，冰霜結眉鬚。", "土人一犯寒，斗酒沃始蘇。", "中州宦遊士，未秋先嗟呼。", "我聞已心慄，凍粟生皮膚。", "而君風雪間，徑作壺關趨。", "少年始任氣，慷慨若有餘。", "自爲功名行，不憚氣候殊。", "犬戎熾將滅，鬰屈迎天誅。", "幕府收英才，富貴往何圖。", "埋頭簿書底，齷齪終非夫。", "功業彼何人，送子誠起予。"]}