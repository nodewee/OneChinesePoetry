{"author": "郭祥正", "period": "宋", "type": "诗", "title": "酬吳著作", "paragraphs": ["醉乘黄犢窮山河，倐然遂向桃源過。", "桃源盡處見城郭，萬家訢訢聞弦歌。", "主人喜掃溪上榻，愛我鬢髮塵埃多。", "旋呼瓊液注玉斝，麟孫出拜能吟哦。", "使令勸我須醉倒，不知與世爲誰何。", "醒來忽别未十日，敢期佳句傳靈波。", "千年不落一字俗，凜凜秋風吹太阿。", "大才小用小有補，牛羊茁壯餘無他。", "何時赴詔玉京去，萬物待子能調和。"]}