{"author": "郭祥正", "period": "宋", "type": "诗", "title": "峨嵋亭即席再送", "paragraphs": ["長江奔來一山裂，兩岸崔嵬聳雙闕。", "石人空老薜蘿衣，夜夜孤猿嘯寒月。", "斯亭誰作名峨嵋，顰翠含愁惜離别。", "浮生後會難再得，况復相看頭雪白。", "停盃執手聊逡巡，畫鼓銅鉦莫催客。", "客行西望紫皇家，紫皇真人駕龍車。", "海若驅鯨上金釣，玉女挾春妝寶花。", "千官稱觴祝天壽，簫韶九成奉肴酒。", "青霄闊步隨鵷鸞，肯向江頭戀楊柳。", "楊柳花飛春日遲，登峨嵋兮送君歸。"]}