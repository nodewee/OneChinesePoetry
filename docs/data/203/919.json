{"author": "郭祥正", "period": "宋", "type": "诗", "title": "蔣穎叔要予同賦平雲閣", "paragraphs": ["宣城多名山，詩人舊經歷。", "獨無平雲篇，煞怯作者敵。", "不然靈祇護，晦此神女色。", "留與無心人，開軒初占得。", "羣奔萬馬放，片墮孤鷹擊。", "縷縷蠶繭抽，樅樅羽林直。", "怳隨片月散，又逐嵐光滴。", "縞带裁未成，蛟綃瑩無隔。", "蒼龍奮修鱗，皓鶴舒春翼。", "天墀聳羣玉，胡陣望鳴鏑。", "尤憐欲雪時，鐵甲萬里黑。", "變化固無窮，想象豈盡識。", "賢哉謫御史，注目倚寒壁。", "吟非宋玉賦，心在漢皇席。", "愁來把樽酒，薄詠繼朝夕。", "迷魂招屈賈，大句壓甫白。", "初屯念經綸，作解須霹靂。", "終朝去爲霖，未信長抱石。", "卷舒能及時，慰此長太息。", "詩言我枯疏，返類羣兒劇。", "君探驪頷珠，不憚海神惜。", "更當俟來唱，研盡廷珪墨。"]}