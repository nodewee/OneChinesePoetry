{"author": "釋道潜", "period": "宋", "type": "诗", "title": "哭少游學士  其二", "paragraphs": ["念子少年日，豪氣吞九州。", "讀書知穾奧，游刃無全牛。", "當時所獻策，考致第一流。", "論高追賈誼，氣勝凌馬周。", "勝理非空文，灼可資廟謀。", "危根易摇動，謂子不好脩。", "嗚呼一齊人，柰彼衆楚咻。", "孔門餘四科，士豈一律求。", "區區事屠釣，崛起爲公侯。", "數奇信有命，君亦忘怨尤。", "平生所著書，字字鏗琳球。", "子道决不泯，千載傳芳猷。"]}