{"author": "馮山", "period": "宋", "type": "诗", "title": "答王載監簿惠詩依韻", "paragraphs": ["梓士多好學，獨君用心苦。", "始策萬里足，相期一言遇。", "荏苒去歲月，差池晚途路。", "清節撓不變，雞鳴任風雨。", "一日起仕進，光華照門戶。", "謂予嘗遊從，復此再會聚。", "清談語言約，老筆文字古。", "新詩忽持贈，病目駭觀覩。", "蘭芷得遠思，從兹識賢矩。", "草木變秋節，悲風襲原鹵。", "自可追賦詠，何須倦貧窶。", "感慨無俗音，虹蜺俟重吐。"]}