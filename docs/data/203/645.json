{"author": "郭祥正", "period": "宋", "type": "诗", "title": "西山謠寄潘延之先生", "paragraphs": ["男兒無成羈薄祿，日月相推猶轉轂。", "誰向生前悟此生，西山山人掛冠速。", "買田築室臨西山，時來石上横琴彈。", "千古萬古治亂事，一曲兩曲頓挫松風寒。", "門前禾熟醞美酒，故人車馬留盤桓。", "榮亦不足貴，辱亦不我干。", "但願青山綠水兩不變，醉醒自得窮觀玩。", "名落人間非所欲，閉門且喜辭憂患。", "君不見李太白，朝爲酒家仙，暮作金鑾客。", "醉裏題詩宫妾扶，自謂遇君今古無。", "一朝讒言入君耳，夜郎遠謫吟魂孤。", "到死空言竟何補，何如道行及妻子。", "西山人，孰可比。", "晴空矯矯孤雲飛，欲往攀援無路歧。"]}