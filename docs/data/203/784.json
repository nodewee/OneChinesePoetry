{"author": "郭祥正", "period": "宋", "type": "诗", "title": "治水謠", "paragraphs": ["去年圩破官不救，闕食逋亡十八九。", "今年大水如去年，民困適遭何令賢。", "賢哉何令能治水，槍木編蘆多准擬。", "賞罰公平貧富均，赤脚親臨食亡匕。", "每趨危墊必身先，往復連宵幾百里。", "浪頭作惡工莫施，一拜能令二龍起。", "白龍先去黑龍隨，鱗鬣分明皆見之。", "須臾浪定埂可禦，父老驚嗟咸涕洟。", "西門投巫安足比，亦勝乘輿濟溱洧。", "活我生靈十萬家，惠澤陰功浹神理。", "天子臨軒方用才，時時有詔搜草萊。", "請歌何令能治水，願採斯言獻天子。"]}