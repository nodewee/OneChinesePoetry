{"author": "郭祥正", "period": "宋", "type": "诗", "title": "姑熟乘月泛漁艇至東城訪耿天騭", "paragraphs": ["姑孰望東城，長江八十里。", "思君半夜泛漁舟，明月隨人渡寒水。", "江南美酒君家無，攜來相就傾一壺。", "澄江如冰月如玉，拂拂清風生碧蘆。", "功名無成安足嗟，但令方寸無疵瑕。", "煉丹辟穀亦瑣瑣，萬物何處非生涯。", "君不見鴻溝欲將天下裂，失道陰陵遽身滅。", "玉帳周遭皆楚歌，金甲繽紛摧漢鉞。", "重瞳却傳繪塑手，瓦鼓巫歌薦神酒。", "廟前老木藏訓狐，豪氣英風亦何有。", "沈吟往事君勿悲，我曹幸遇堯舜時。", "田中穀稔牛羊肥，高會難逢易别離，今宵不醉欲安之。"]}