{"author": "郭祥正", "period": "宋", "type": "诗", "title": "蜀道篇送别府尹吳龍圖", "paragraphs": ["長吟李白蜀道難，蜀道之難難於上青天。", "長蛇并猛虎，殺人吮血毒氣何腥羶。", "錦城雖樂不可到，側身西望泣涕空漣漣。", "其辭辛酸語勢險，有如曲折頓挫萬丈之洪泉。", "世人不識寶玉璞，每欲酬價齊刀鉛。", "求之往古疑未有，惜哉不經孔子之手加鑱鐫。", "公今易節帥蜀國，爲公重吟蜀道篇。", "旌旗翻空度劍閣，甲光照雪參林顛。", "雲鼇連推谷聲碎，畫角慢引斜陽懸。", "竹馬爭迎舊令尹，指公長髯皓素非往年。", "蜀道何坦然，和氣拂拂回星躔。", "長蛇深潛猛虎伏，但愛雄飛呼雌響亮調朱弦。", "時乎樂哉，公之往也。", "九重深拱堯舜聖，廟堂論道丘軻賢。", "撫綏斯民賴良守，平平政化公能宣。", "來賓興學有源本，何必早夜開華筵。", "嘗聞家家賣釵釧，只待看舞青春前。", "此風不革久愈薄，稔歲往往成凶年。", "噫吁嘻，今我無匹馬，安得從公游，盡書政績表中州。", "獻之明堂付太史，陛下請損西顧憂。"]}