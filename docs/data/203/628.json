{"author": "郭祥正", "period": "宋", "type": "诗", "title": "中秋登白紵山呈同遊蘇寺丞", "paragraphs": ["平湖萬頃浮青玉，嫦娥更攬寒光浴。", "天高星稀魚雁沈，風靜雲消絲管逐。", "試聽郭子今宵歌，對月不飲奈愁何。", "上盡高山萬丈之絕頂，側身可以攀明河。", "明河洗君耳，明月照君面。", "暫來空洞無物逍遙鄉，安用聲名誇海縣。", "前年從軍梅山下，林黑只憂偏弩射。", "去歲點夫大河北，黄土吹衣無晝夜。", "勞勞功業安在哉，出林之木風先摧。", "有言不得見天子，卷舌却出金門來。", "流光差池鬢垂雪，幸對南山值佳節。", "更在桓公遊處遊，自紓悲歌更清越。", "登高何必須重九，零落黄花汙濃酒。", "豈如桂子散秋香，采露金人舉纖手。", "舉纖手，飲未休，月輪忽轉西山頭。", "明年此會定南北，沈思使我增離憂。", "荆榛滿眼世路惡，恩忘水覆終難收。", "田文昔日三千客，去住如今均一丘。", "噫吁嚱，達亦不足恃，窮亦不足羞。", "但願明月照我酒，古來秉燭供遨遊。", "因誰爲謝北海若，酩酊不辨馬與牛。"]}