{"author": "馮山", "period": "宋", "type": "诗", "title": "寄上金陵王荆公", "paragraphs": ["聖賢遺陳跡，文章隱至神。", "北天開盛際，南國起斯人。", "兼濟希先覺，公傳襲大醇。", "卑飛隨世俗，默觀養經綸。", "僶俛懷鉛槧，徊翔表縉紳。", "英聲搖海岳，高步出風塵。", "去就遲難進，謀猷久未伸。", "兩朝雖顧遇，大節每逡巡。", "四海傾台輔，千齡偶聖辰。", "有爲今道德，無間古君臣。", "雕琢唐文盛，更張漢法新。", "風霆傳信令，束縳解生民。", "所志惟膏澤，當除亦斧斤。", "寸心勞遠御，獨手助洪鈞。", "鐘鼎無前蹟，江湖自在身。", "功名非雅意，出處自天真。", "鴻雁雲霄勢，芝蘭道路春。", "軻雄平可駕，房魏淺非倫。", "江漢無良産，衣冠竊濫巾。", "才非當世用，仕爲有時貧。", "銜策驅馳久，風波出没頻。", "古心終少合，老態强難馴。", "名教誰依託，文書但隱淪。", "師門常耿耿，相府舊循循。", "萬里音容闊，諸生氣義均。", "絳紗瞻楚澤，白髪倦漳濱。", "鄙俚雖能達，精微豈盡陳。", "青雲如可附，何處更求仁。"]}