{"author": "郭祥正", "period": "宋", "type": "诗", "title": "卧龍山泉上茗酌呈太守陳元輿", "paragraphs": ["君不見，歐陽公，在瑯琊。", "釀泉爲酒飲輒醉，自號醉翁樂無涯。", "醉來落筆驅龍蛇，電雹萬里轟雷車。", "濃陰却掃吐朝日，草木妍媚春爭華。", "斯人往矣道將喪，雖遇絕景誰能誇。", "又不見卧龍山下一泓水，源接銀河甘且美。", "惜哉無名人不聞，唯有寒雲弄清泚。", "君攜天上小團月，來就斯泉烹一啜。", "不覺兩腋習習清風生，便欲飛歸紫金闕。", "挽君且住君少留，人生難得名山游。", "汲泉滌硯請君發佳唱，鏗金戛玉搖商秋。", "斯泉便與釀泉比，泉價詩名無表裏。", "自愧學詩三十年，縮手袖間驚血指。", "君如歐陽公，我非蘇與梅。", "但能泉上伴君飲，高詠閣筆無由陪。", "明年茶熟君應去，愁對蒼崖詠佳句。"]}