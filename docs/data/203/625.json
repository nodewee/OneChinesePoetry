{"author": "郭祥正", "period": "宋", "type": "诗", "title": "凌敲臺呈同游張兵部朱太守", "paragraphs": ["江東使者武陵仙，姑孰太守南都賢。", "同時文采耀場屋，今日寵榮分使權。", "歲豐民樂官吏肅，登高望遠開華筵。", "凌敲古臺壓城北，天門牛渚遙相連。", "六朝盛事竟何在，白雲芳草空綿聯。", "黄鳥聲酸落花雨，青蒲風送西江船。", "鳥聲繚亂帆影没，勸君莫負杯中物。", "百歲榮華如轉輪，一半光陰已倉卒。", "寧須雜管弦，不必煩綺羅。", "紫蓴煮豉肥鱸鱠，更聽江南賤士歌。", "堯崩舜立天下治，廟室靈芝最爲瑞。", "巖穴自此無遺民，請把長戈鑄農器。", "功名來時如等閑，四皓去矣誰復還。", "一朝攘臂揖太子，社稷不動安如山。", "可笑屈夫子，憔悴長江濱。", "欲將獨醒換衆醉，竟葬江魚愁殺人。", "古來得失既如此，今朝幸會青雲士。", "功成早晚歸桃源，回首塵寰脱雙屣。"]}