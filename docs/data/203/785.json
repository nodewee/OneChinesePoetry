{"author": "郭祥正", "period": "宋", "type": "诗", "title": "遊陵陽謁王左丞代先書寄獻", "paragraphs": ["布衣射策趨蓬萊，十年得志聯三台。", "懷仁附義天下悦，忠言屢叩宸聰回。", "不唯盡赦息錢息，曾均惠澤覃枯骸。", "先皇晏駕舊臣老，白雲黄鶴空徘徊。", "藩城六見換符節，直道自任寧嫌猜。", "昭亭扶春入畫戟，句溪洗月供吟盃。", "佳賓三千集珠履，赤子十萬登熙臺。", "玄暉比公固不足，我攀太白慚非才。", "披雲拂霧一何晚，泥滑不敢鞭駑駘。", "明朝迤邐造賓榻，願逢浩氣吹寒灰。", "玉上青蠅本無有，都人爭望公歸來。", "公歸來，至尊夢吉天顔開。"]}