{"author": "郭祥正", "period": "宋", "type": "诗", "title": "凌敲臺呈同游李察推", "paragraphs": ["臘月欲盡春風來，壯士尋春上高臺。", "金烏慢飛光徘徊，照散冰霜天地開。", "梅花披香柳烟裊，狂殺錢塘蘇小小。", "玉簫金笛鳴高樓，悵望傳書落青鳥。", "吾曹强飲三百杯，老去功名安在哉。", "欲駕飛魚入東海，王母爲我傾金罍。", "蓮華變碧蟠桃熟，仙家四時應不速。", "醉來拍手乘紫烟，游徧洞天三十六。", "高歌杳渺春風裏，我懷清澈西江水。", "腐儒往往咍吾狂，猶幸揚雄作知已。", "脱君身上蜀錦袍，解我腰下并州刀。", "更沽美酒共君飲，不負今朝春思豪。"]}