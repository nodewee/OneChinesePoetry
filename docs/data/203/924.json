{"author": "郭祥正", "period": "宋", "type": "诗", "title": "題宣州天慶觀秋水閣", "paragraphs": ["偶登秋水閣，靜吟秋水篇。", "初不辨牛馬，河泊方欣然。", "及見北海若，始驚大小懸。", "大小不相借，致令夔愛蚿。", "學者儻悟此，心忘真乃全。", "白雲散林表，蒼山落簷前。", "中有醉道士，兀兀知何年。", "寒風灑面醒，暖日曝背眠。", "彈琴不終曲，撫掌望青天。", "誰來達渠意，勿作虛名傳。"]}