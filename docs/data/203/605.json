{"author": "郭祥正", "period": "宋", "type": "诗", "title": "濟源草堂歌贈傅欽之學士", "paragraphs": ["秀氣鴻濛濟州曲，十歌清池萬竿竹。", "竹裏修椽架草堂，不羡長安買華屋。", "春生廣野碧玉柔，月擁翠嵐銀粉撲。", "低飛白鷺揀晴沙，聞曉黄鸝囀喬木。", "明明長劍倚太行，拂拂愁烟蔽盤谷。", "重岡漸遠勢愈高，雲開青出分秋毫。", "龍蛇鱗甲雪霜洗，壯士四顧空提刀。", "陰晴萬變恣吟寫，三疊琴聲猿夜嗥。", "君不見古來功名輸隱叟，種桃採芝皆皓首。", "不將機械攪靈源，能使形骸頗長久。", "明公何年歸草堂，扁舟我即浮滄浪。", "江魚有味四時美，一蓑醉臨蘆花傍。", "男兒彼此送終畢，自算此身無得失。", "江東片月過河陽，爲照兩處無何鄉。"]}