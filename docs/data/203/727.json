{"author": "郭祥正", "period": "宋", "type": "诗", "title": "投别發運張職方", "paragraphs": ["蕭蕭乾葉欲辭柯，曉來更奈嚴霜何。", "明知飄泊不得已，請君試聽離人歌。", "生平學盡經濟策，宗工大匠親琢磨。", "三入長安獻不售，困鱗悵望西江波。", "感君聊借一盃水，六月炎蒸免枯死。", "高談雄辯爲我傾，古恨今憂對君洗。", "賣薪給家妻子羞，淮陰胯下未封侯。", "故人騎龍不相助，子陵自欲追巢由。", "拔山力盡真可傷，江湖安得重相忘。", "恩仇必報乃壯士，如今孰是韓張良。", "玉手纖纖把金盞，更聽新聲碎瑤板。", "醉鄉酩酊萬事休，功名難成歲華晚。", "噫吁嚱，秋風已老白雲飛，鄉關咫尺未能歸。", "倚瑟而歌悲帝子，南山遙望淚沾衣。", "願君聞此頗矜惻，許借長帆還澤國。", "他日堯階薦姓名，投老猶能奉鞭策。"]}