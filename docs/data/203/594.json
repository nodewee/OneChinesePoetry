{"author": "郭祥正", "period": "宋", "type": "诗", "title": "將歸行", "paragraphs": ["男兒四十無所成，可憐鬢髮霜華生。", "長書朝奏夕命相，此事故非言不行。", "低徊却入邵陵幕，梅嶺招降建城郭。", "論功第一遭衆讒，斷木浮沈委溝壑。", "噫吁嚱，數奇不獨李將軍，株坐桐鄉三見春。", "桐鄉雖好大兒死，風物滿眼唯悲辛。", "邇來又赴肥上辟，碌碌隨人亦何益。", "法網深懸無縱鱗，斂翼饑禽憂彈射。", "噫吁嚱，一寸丹心不堪折，扁舟却憶姑溪月。", "溪如凝冰月如雪，天地清光迥交澈。", "釣絲千丈入琉璃，六鼇一舉三山隨。", "人生快意莫如此，腰束黄金多横死。", "君不見日暮途窮逆行客，一餉榮華速誅殛。", "又不見都市朝衣就劍人，誰道忠言能殺身。", "休休休，歸去來。", "芝田石室雲長在，瑤草琪花春不回。", "收帆銀濤即平陸，跨青牛兮驅白鹿。", "莫向人間歧路行，豈有悲歡與榮辱。", "休休休，歸去來，計已決。", "肯學腐儒空有言，辜負春鵑口流血。"]}