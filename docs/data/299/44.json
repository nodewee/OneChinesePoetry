{"author": "李咸用", "period": "唐", "type": "诗", "title": "送人", "paragraphs": ["少皥開宮行帝業，無刃金風剪紅葉。", "雁別邊沙入暖雲，蛩辭敗草鳴香閤。", "有客爲儒二十霜，酣歌郢雪時飄揚。", "不甘長在諸生下，束書攜劒離家鄉。", "利爪韝上鷹，雄文霧中豹。", "可堪長與烏鳶噪，是宜摩碧漢以遐飛。", "出南山而遠蹈，況今大朝公道。", "天子文明，團團月樹懸青青。", "燕中有馬如龍行，不換黃金無駿名。", "荆山有玉猶在璞，未遇良工虛擲鵲。", "一壺清酒酌離情，休向嵩中隨雀躍。"]}