{"author": "劉弇", "period": "宋", "type": "诗", "title": "憶昨", "paragraphs": ["憶昨年甫壯，弄翰白玉京。", "自許稍不凡，笑談揖公卿。", "蟾蠩貯書滴，彩筆當桉橫。", "束琴推隻彈，後出笑商聲。", "搴芝得孤秀，濯繭抽繁縈。", "時時騎箕尾，儓儗諸儒生。", "斷經謹誰何，森羅護千兵。", "白袷照青春，綠鬢彯華纓。", "步兵卒獨駕，禰衡有虛名。", "寫懷紫菌閣，指日邁西清。", "短翮無逸飛，顧與俚俗并。", "七年甫一第，脫籍纔白丁。", "簿書聊牽强，短褐戒徂征。", "十月揚瀾浦，千里海陵城。", "風濤寸心逼，節物兩毛驚。", "茂陵饒渴肺，臨淄少宦情。", "掣肘亦奚補，隨翔終少成。", "有如蛄䗐蟲，蠹米取腹盈。", "丹經徒虛語，欲仙骨不輕。", "頹年負壯圖，白日阻丹誠。", "鄧禹解笑人，斯言良未平。"]}