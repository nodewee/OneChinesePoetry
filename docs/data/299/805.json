{"author": "王祖道", "period": "宋", "type": "诗", "title": "此君亭歌次毛公韵", "paragraphs": ["君不見太白之精下人間兮，昔人號爾謫仙翁。", "君不見不爲蒼生起兮，謝安携妓山之東。", "玉堂主人繡衣客，邀我載酒金蓮宮。", "小亭環立千竿竹，參天百尺繫陰重。", "岸巾散髮對此坐，一日無君誰我同。", "夜來霜壓北枝重，剩見鐘雲數尺峰。", "玉實幽香儀彩鳳，日華轉影篩金櫳。", "孤幹未甘春雪折，青陰不逐秋風紅。", "長隨檜柏老剛勁，不羨桃李爭鮮濃。", "我愛此君有直節，肯學蟠木求先容。", "我愛此君歲寒志，長笑霜井落青桐。", "大夫老松邀我侶，三品頑石徒誇雄。", "不作湘江兒女泣，蒼梧雲散愁盈胸。", "夜深明月滿亭戶，此君入我懷袖中。", "故人來兮七賢至，開門滿坐生清風。", "此君此君聽我語，藏器於身兮，終奏太廟歌黄鍾。"]}