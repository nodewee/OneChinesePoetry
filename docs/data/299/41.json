{"author": "李咸用", "period": "唐", "type": "诗", "title": "讀修睦上人歌篇", "paragraphs": ["李白亡，李賀死。", "陳陶趙睦尋相次，須知代不乏騷人。", "貫休之後，惟修睦而已矣。", "睦公睦公真可畏，開口向人無所忌。", "才似煙霞生則媚，直如屈軼佞則指。", "意下紛紛造化機，筆頭滴滴文章髓。", "明月清風三十年，被君驅使如奴婢。", "勸君休，莫容易，世俗由來稀則貴。", "珊瑚高架五雲毫，小小不須煩藻思。"]}