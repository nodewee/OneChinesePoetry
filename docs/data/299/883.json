{"author": "秦觀", "period": "宋", "type": "诗", "title": "和孫莘老題召伯斗野亭", "paragraphs": ["淮海破冬仲，雪霜滋不平。", "菱荷枯折盡，積水寒更清。", "輟棹得佳觀，湖天繞朱甍。", "信美無與娛，濁醪聊自傾。", "北眺桑梓國，悠然白雲生。", "南望古邗溝，滄波带蕪城。", "村墟翳茅竹，孤烟起晨烹。", "簷間鳥聲落，客子念當行。", "攬衣視日景，薄陰漏微明。", "何時復來遊，春風發鮮榮。"]}