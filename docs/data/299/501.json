{"author": "劉弇", "period": "宋", "type": "诗", "title": "題遠上人休老庵", "paragraphs": ["上人叢林秀，襟期支許越。", "往從湖山遊，發軔無留轍。", "轉身浮雲空，歸興飛鳥豁。", "故鄉得青海，下瞰鯨燦窟。", "結廬纔蝸牛，勝踐喧卑脫。", "叢殘翦荆棘，淚敝棲楣埒。", "蘭苕紛被逕，關鎖晝不掣。", "由來大慷生，卓錫果清絕。", "菅茅席三徑，虛榻掃凉月。", "不持一錢居，未省香火歇。", "鶴骨老亦輕，田衣故仍潔。", "高舂一飯過，野荈供嚼齧。", "笑作瘡剜肉，薦語畏饒舌。", "陽岡藷蔗稠，乳竇春泉冽。", "行當攬俗駕，滯念論一吷。"]}