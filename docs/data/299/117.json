{"author": "李咸用", "period": "唐", "type": "诗", "title": "和殷衙推春霖即事", "paragraphs": ["東風吹暖雨，潤下不能休。", "古道雲橫白，移時客共愁。", "綠沈莎似藻，紅泛葉爲舟。", "忽起江湖興，疑鄰畎澮流。", "此時無勝會，何處滯奇遊？陣急如酣戰，點麤成亂漚。", "竹因添灑落，松得長颼飀。", "花慘閑庭晚，蘭深曲徑幽。", "絲牽汀鳥足，線挂嶽猿頭。", "天地昏同醉，寰區浩欲浮。", "柳眉低帶泣，蒲劍銳初抽。", "石燕飜空重，蟲羅綴滴稠。", "荷傾蛟淚盡，巖拆電鞭收。", "豈直望堯喜，却懷微禹憂。", "樹滋堪採菌，磯沒懶垂鈎。", "腥覺聞龍氣，寒宜擁豹裘。", "名膏那作沴，思稔必通侯。", "蚌鷸徒喧競，笙歌罷獻酬。", "山川藏秀媚，草木逞調柔。", "極目非吾意，行吟獨下樓。"]}