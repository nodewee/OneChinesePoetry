{"author": "劉弇", "period": "宋", "type": "诗", "title": "傷友人潘鎮之失意七十韵", "paragraphs": ["念子多屯躓，秋闈又背馳。", "南陽龍卧久，東魯鳳何衰。", "刖足冤誰雪，傷弓翅已垂。", "有文須奪席，無地可容錐。", "破落三間屋，荒凉四壁籬。", "平生萍蕩漾，活計葉離披。", "磬掛囊多乏，塵生甑少炊。", "饑寒妻擬棄，憔悴嫂貽嗤。", "行古時稀合，身孤世早知。", "盡應嫌學僻，無不笑書癡。", "讀已周千卷，攀猶滯一枝。", "鷁因風緊退，蘭爲雪深萎。", "卞璞羞空獻，齊竽嘆失吹。", "未爲橫薦鶚，又作曳泥龜。", "東國頻遭黜，西山獨忍饑。", "皇皇行澤畔，寂寂卧漳湄。", "應下傷麟淚，還牽感鵩悲。", "著成孤憤傳，吟就八哀詩。", "道喪誰開眼，愁來自皺眉。", "迍邅真命也，險阻屢嘗之。", "清廟含三嘆，明時動五噫。", "野歌成匪虎，磯釣本非羆。", "事故多如此，心休苦怨咨。", "都緣名是累，須用道爲醫。", "破悶無如酒，消憂莫若棋。", "勿同楊泣路，休效墨悲絲。", "得失皆由分，窮通自有時。", "海深鯤化早，天遠鶴沖遲。", "子况多能者，身懷可致資。", "九河流劇辯，萬馬走雄辭。", "學似鉤龍巧，文如吐鳳奇。", "五車書並覽，三篋記無餘。", "解辨魯魚惑，能分亥豕疑。", "博聞探禹穴，多見識曹碑。", "行止珪無玷，周流玉不緇。", "經明人盡仰，才大士爭師。", "名價關西振，儒風稷下移。", "生徒居若市，來者被成帷。", "天道如將復，人文未喪斯。", "定伸膏澤志，入侍帝王墀。", "豹匪終藏霧，蛟非久在池。", "青雲如借路，蹇步足通逵。", "定補千裘腋，寧由五羖皮。", "冠彈思貢禹，舌在憶張儀。", "已往雖非悔，方來尚可追。", "此生當富貴，未死屬男兒。", "顧我誠荒斐，蒙君愛保持。", "杏壇齊出處，槐里久參隨。", "情荷椒蘭契，言蒙藥石規。", "琢磨朝切切，講誨夜孜孜。", "小大鐘容叩，高低仞許窺。", "開談發吾覆，飛辯解人頤。", "較藝思焚硯，交鋒擬樹旗。", "奚斯睎考甫，子貢服宣尼。", "共有亨途約，俱懷遠到期。", "精誠甚膠漆，酬唱越塤箎。", "本謂同游處，何圖有別離。", "身從來嶺表，音逐隔天涯。", "荏苒年光換，回還氣候推。", "暗驚時倏忽，屢見月盈虧。", "故國書迢遞，他鄉路嶮巇。", "登高魂欲斷，眺望力應疲。", "側望魁鄉薦，夫何擯有司。", "臨風心惻怛，開榜淚淋漓。", "場屋非收子，文闈更薦誰。", "主盟寧至當，提掖豈無私。", "盡指珠多纇，咸疑玉有疵。", "叩天身患遠，叫帝泣嗟卑。", "寫恨憑精衛，聲冤付子規。", "彼蒼不可問，徒積故人思。"]}