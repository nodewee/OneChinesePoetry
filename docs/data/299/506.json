{"author": "劉弇", "period": "宋", "type": "诗", "title": "我行", "paragraphs": ["我行適東陂，野色若可搴。", "問津初無從，强驅良苦鞭。", "三𤃩貯客潦，冉冉吞吳天。", "故壘何崢嶸，荒凉非昔年。", "虹腰截海堰，蜃氣噓窯烟。", "霜封百草乾，回風時飆然。", "狐兔死欲盡，饑鷹空老拳。", "村深行人稀，落日下烏鳶。", "敗荷古毳衲，野菊金連錢。", "羈懷自騷屑，節物驚徂遷。", "投暮僧舍中，誰者同留連。"]}