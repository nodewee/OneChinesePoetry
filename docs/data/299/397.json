{"author": "劉弇", "period": "宋", "type": "诗", "title": "石港高侯見遺雛鶴輒成十五韵", "paragraphs": ["我生好鶴乃天性，得自高侯非所祈。", "啄插錐芒初穎脫，頂埋丹顆未依稀。", "親携竊笑髠籠返，細看恐先喬舄飛。", "三島夢魂迷曉色，九秋舞影怯霜威。", "長哦自異晨烏啅，瘦骨全勝野雀肥。", "無跡可尋華表舊，有程應想洞天歸。", "精神瀟灑元非俗，飲喙安閒似見幾。", "載以畫船休觖望，浴之野水好生輝。", "漢宮舊拂仙入掌，遼海今看羽客衣。", "勿爲稻粱生健羨，第令鷄鶩許投依。", "鳴皋不隔高騫志，截脛初忘過分譏。", "夜砌行聞清露警，午窗終伴醉棋圍。", "右軍鵝謾誇真賞，海客鷗空駭暗機。", "烟月此生真不負，蓬茅他日肯相違。", "片心便擬成高謝，騎去揚州弄晚暉。"]}