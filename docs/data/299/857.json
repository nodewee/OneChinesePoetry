{"author": "秦觀", "period": "宋", "type": "诗", "title": "田居四首  其一", "paragraphs": ["雞號四鄰起，結束赴中原。", "戒婦預爲黍，呼兒隨掩門。", "犁鋤带晨景，道路更笑喧。", "宿潦濯芒屨，野芳簪髻根。", "霽色披窅靄，春空正鮮繁。", "辛夷茂橫阜，錦雉嬌空園。", "少壯已雲趨，伶俜尚鴟蹲。", "蟹黄經雨潤，野馬從風奔。", "村落次第集，隔塍致寒暄。", "眷言月占好，努力競晨昏。"]}