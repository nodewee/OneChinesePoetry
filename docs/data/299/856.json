{"author": "秦觀", "period": "宋", "type": "诗", "title": "記夢答劉全羙", "paragraphs": ["歲逢困敦斗申指，辰次庚辰漏傳子。", "夢出城闉登古原，草木縈天带流水。", "千夫荷鍤開久殯，前有一人狀瓌偉。", "素冠長跪烝酒殽，云是劉郎字全羙。", "馬鳴車響斷還續，人境晦明秋色裹。", "既寤茫然失所遭，河轉星翻汗如洗。", "世傳夢凶常得吉，神物戲人良有旨。", "全羙聲名海縣聞，閉久當開乃其理。", "娟娟二十四橋月，月下吹簫聊爾耳。", "洗眼看君先一鳴，九萬扶搖從此始。"]}