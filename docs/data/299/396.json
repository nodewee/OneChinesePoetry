{"author": "劉弇", "period": "宋", "type": "诗", "title": "黄魚鮓寄狄復之因佐以詩", "paragraphs": ["魚有健且脩，供庖厥名鱣。", "紛紛水豢中，嗜者貪肥鮮。", "頷根束短喙，鮎皮突鱏肩。", "十月天風高，三櫺潦聲乾。", "修蛇列長罛，獵獵排曉湍。", "魚師頓艤䑰，柔鬐掛鈎竿。", "小固不足數，大或斤盈千。", "丹膚染霜鍔，疏鱗脫連錢。", "吳儂喜健噉，日取充羞盤。", "我食幸有餘，鮓法得新傳。", "薑芹間紅糝，漬以春醅瀾。", "置暖恐後熟，羃塵防弗蠲。", "興來發新坩，正喜供饞咽。", "瓊蕤附骨脆，黄臘豐脂團。", "麋臡信非工，豈復數蚳蝝。", "醢馬試何事，屠虹祇誇謾。", "福州甖如斗，密覆恨不寬。", "勤勤寄我友，持以敵琅玕。", "君識茂先比，舉臠知所然。", "此味勝他味，勿作等閒看。"]}