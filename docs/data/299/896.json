{"author": "秦觀", "period": "宋", "type": "诗", "title": "送李端叔從辟中山", "paragraphs": ["人畏朔風聲，我聞獨寬懷。", "豈不知凜冽，爲自中山來。", "端叔天下士，淹留蹇無成。", "去從中山辟，良亦慰平生。", "與君英妙時，俠氣上參天。", "孰云行半百，身世各茫然。", "當時兒戲念，今日已灰死。", "著書如結氂，聊以忘憂耳。", "駸駸歲遒盡，淮海歸無期。", "功名良獨難，雖成定奚爲。", "念君遠行役，中夜憂反側。", "攬衣起成章，贈以當馬策。"]}