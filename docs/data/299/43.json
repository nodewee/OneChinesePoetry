{"author": "李咸用", "period": "唐", "type": "诗", "title": "謝僧寄茶", "paragraphs": ["空門少年初志堅，摘芳爲藥除睡眠。", "匡山茗樹朝陽偏，暖萌如爪拏飛鳶。", "枝枝膏露凝滴圓，參差失向兜羅錦。", "傾筐短甑蒸新鮮，白紵眼細勻於研。", "甎排古砌春苔乾，殷勤寄我清明前。", "金槽無聲飛碧煙，赤獸呵冰急鐵喧。", "林風夕和真珠泉，半匙清粉攪潺湲。", "綠雲輕綰湘娥鬟，嘗來縱使重支枕，胡蝶寂寥空掩關。"]}