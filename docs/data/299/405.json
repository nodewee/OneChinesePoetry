{"author": "劉弇", "period": "宋", "type": "诗", "title": "贈前住瑞竹寔禪師", "paragraphs": ["清矑上人四十餘，二十爰祝髮與鬚。", "惟桑與梓舊螺水，四維陁典卧起俱。", "陽岐有嫡嗣曰勇，得法殆亦西佛如。", "昂昂出世建業寺，譬土囊口納衆噓。", "金耏子有吼物志，卷鉢攝筇重趼趨。", "玄契妙悟似不偶，得未曾有才斯須。", "生平學解一朝盡，貳負臣忽脫帝拘。", "無端梅柳漏春信，成蹊桃李言略無。", "頃拋瑞竹依章滸，埋照接衽最下徒。", "楮衾菅蓆聊卒歲，末俗未覺誰龍豬。", "蒼岑白澗謝人境，南若楚岳旁匡廬。", "斜幅繞脛湊初學，蟬聯大剎知幾區。", "又其甚者控闤闠，金碧爛日傾國都。", "如師不使正法席，笑衆釋子何朱愚。", "玉虎蟄音久不吐，是使一世狻猊虛。", "陋禪趁塊揜孤唱，何啻雞蹠隄江湖。", "瀘川南子素狂直，爲不平者有矣夫。", "雖師理自無固必，欲得垂手可後乎。", "由來世事多反覆，使我北望長嗟吁。"]}