{"author": "劉弇", "period": "宋", "type": "诗", "title": "感寓二十首  其七", "paragraphs": ["我慕徐孺子，飄然不繫蹤。", "屢辟竟不起，三府爲一空。", "當時坐支黨，商飆掃萍蓬。", "或橫取鉗釱，或逃爲雅舂。", "南州卑薄地，斯人出其中。", "一丘與一壑，自謂過諸公。", "坐榻解陳蕃，生芻弔林宗。", "維顛非一繩，何獨識汙隆。", "至今清章湄，千載揚高風。", "寫懷寄白社，寂寞吾焉從。"]}