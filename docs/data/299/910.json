{"author": "秦觀", "period": "宋", "type": "诗", "title": "題楊康功醉道士石", "paragraphs": ["黄冠初飲何人酒，徑醉頹然不知久。", "風吹化石楚山阿，藤蔓纏身蘚封口。", "常隨白鶴亦飛去，但有衣冠同不朽。", "異物終爲賢俊得，野老田夫豈宜有。", "華陰楊公香桉吏，一見遂作忘年友。", "日暮西垣視草歸，往往對之傾數斗。", "大夢之間無定論，啟母望夫天所誘。", "穀城或與子房期，西域更爲陳那吼。", "我疑黄冠反見玩，若此堅頑定醒否。", "何當一笑凌蒼霞，顧謝主人聊舉手。"]}