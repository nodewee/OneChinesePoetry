{"author": "劉弇", "period": "宋", "type": "诗", "title": "同楊方士弭楫圓潭漩因賦詩即事", "paragraphs": ["媼神臂陰關，一水下辰卯。", "青玉走萬岑，收來不容稍。", "盪爲無涯津，谽谺究深窅。", "誰乎張嚵咽，吞嚼爭一飽。", "復疑刺秦魄，環柱怒方拗。", "直前孰長驅，橫騖孰侵鈔。", "或來浩無旁，或去削如剽。", "長年雷車轟，盡心轉蓬掃。", "舂容送日月，汩𣹜亂昏曉。", "老蛟非無須，一掬擅囷窌。", "鯿魴雜鰍鰕，嬉沫佐陰傲。", "翩彼晉高真，羽駕殄遺狡。", "直下錮三泉，所補决非小。", "今無垂涎憂，過者色猶愀。", "蒼波耆舊空，斷石風烟老。", "琳宮跨崚嶒，像設儼緗縹。", "爾來南北帆，坐閱幾飛鳥。", "我作六月游，未覺煩暑到。", "撫舊感徂遷，商功愧論報。", "方寸洗濯心，得君此同調。"]}