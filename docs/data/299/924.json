{"author": "秦觀", "period": "宋", "type": "诗", "title": "送楊康功守蘇", "paragraphs": ["公於萬事輕，獨嗜山水重。", "寓直西掖垣，滄洲長入夢。", "廣陵一都會，厨酒萬斯甕。", "每歎闕登臨，持此將焉用。", "比持蘇臺節，論鬰縉紳共。", "翻云美泉石，汔可小嬉弄。", "匆匆治行李，草草別賓從。", "乃知仁智心，所樂異庸衆。", "梅花發春端，百卉日興動。", "公等行復反，臺閣俟鸞鳳。"]}