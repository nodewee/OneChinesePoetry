{"author": "秦觀", "period": "宋", "type": "诗", "title": "觀易元吉獐猿圖歌", "paragraphs": ["參天老木相樛枝，嵌空怪石銜青漪。", "兩猿上下一旁掛，兩猿熟視蒼蛙疑。", "蕭蕭叢竹山風吹，海棠杜宇相因依。", "下有兩獐從兩兒，花餐草囓含春嬉。", "藝老筆精湖海推，畫意忘形形更奇。", "解衣一掃神扶持，他日自見猶嗟咨。", "金錢百萬酒千鴟，荆南將軍欣得之。", "老禪豪取橐爲垂，白晝掩門初許窺。", "房櫳烱烱明冬曦，榛叢羽革分豪釐。", "殘編未終且歸讀，歲暮有間重借披。"]}