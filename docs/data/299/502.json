{"author": "劉弇", "period": "宋", "type": "诗", "title": "酒家逢徐逸人", "paragraphs": ["嚨唿馬子踏落花，落花盡頭逢酒家。", "酒翁破顔迎墨客，五雲冰漿發青帊。", "丹丘羽人笑揖我，餉我碧海雲琅芽。", "食之奇光襲兩腋，小哉天地自幕席。", "眼底不辨驪與騧，冷風時能借一快，便欲搴芝淩紫霞。", "且唱蹋銅汙，莫歌白浮鳩。", "躍沫寄頹年，陰陰馳四騶。", "雲璈駕閬風，茲約竟悠悠。", "却憶東皋醉鄉記，翻笑三閭非所憂。", "安得烏孫青田核，下變春江萬斛流。"]}