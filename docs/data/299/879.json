{"author": "秦觀", "period": "宋", "type": "诗", "title": "春日雜興十首  其七", "paragraphs": ["昔我遊京室，交通五陵間。", "主客各英妙，袍馬相追攀。", "千金具飲啜，百金雇吹彈。", "纓弁羅廣席，當頭舞交竿。", "鮮妝耀淥酒，采纈生風瀾。", "燈燭暗夜艾，士女紛相班。", "歡娛易徂歇，轉眄如飛翰。", "亹亹負孤願，離離銜永歡。", "山鳥窺茗飲，簷花笑蔬餐。", "棄捐勿重陳，事定須蓋棺。"]}