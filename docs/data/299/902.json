{"author": "秦觀", "period": "宋", "type": "诗", "title": "送裴仲謨", "paragraphs": ["君才出於德，妙高如匠石。", "但見廣厦成，不見斧斤迹。", "厚爲諸兄奉，自奉頗云嗇。", "三生陽亢宗，薄俗有慚色。", "汝南古佳郡，月旦評一易。", "爾來似揚州，不辦龍蜥蜴。", "短簿髯參軍，喜怒移頃刻。", "正平竟獲免，實我文舉力。", "念公當乖隔，憂思如紡績。", "恥爲兒女仁，到此淚橫臆。", "熙朝大烹飪，賢者不家食。", "朝爲郡縣吏，暮作臺省客。", "矧聞諸法從，久欲薦言責。", "去去勿重陳，九萬自此擊。"]}