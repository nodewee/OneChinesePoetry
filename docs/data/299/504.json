{"author": "劉弇", "period": "宋", "type": "诗", "title": "海門故城", "paragraphs": ["故城邑東南，盤盤蟄脩蛇。", "借問經始人，云是司徒家。", "唐季遭閔凶，羣盜紛如麻。", "淮海尤剽輕，時時起邀遮。", "甚者控壤地，相錯臨犬牙。", "斯人何爲者，尋兵嘯麏䴥。", "擅此一抔土，僅侔國於蝸。", "鍖鑕稽天誅，至以功爵加。", "百年去隨手，遺陼臨汀沙。", "牛羊閱朝昏，草木自萌芽。", "誰非化黄壤，此獨遺鷄笯。", "停驂一回首，浩歎空歌巴。"]}