{"author": "劉弇", "period": "宋", "type": "诗", "title": "送李堯咨赴官山陽", "paragraphs": ["長離飛從丹穴傍，刷羽渤澥齎扶桑。", "旦經崑崙莫砥柱，玉山之黍聊充腸。", "歷覽五都遍九土，一朝翩然歸女床。", "夫子故家本山陽，憔悴一官纔故鄉。", "時人等閑得重糈，君家撲滿無餘藏。", "相逢海上真偶爾，畢趣論心良慨慷。", "不無幅巾遲蕭散，况有逸爵揮淋浪。", "酒酣調笑不嫌靳，共指{鼠鳥}{眾鳥}饑鳶翔。", "蕭晨八月渚紅香，水風泛入客衣凉。", "溪頭艇子送急槳，輕齎誰識王陽裝。", "恨無佳設綴行色，匣劍欲解慚非良。", "淮山刻作秋來瘦，淮水刮眼清如霜。", "謝公何日東南下，別浦應尋臨汝郎。"]}