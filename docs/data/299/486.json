{"author": "劉弇", "period": "宋", "type": "诗", "title": "贈黄成伯仇覽", "paragraphs": ["翔風攪客心，爛熳不可收。", "隻舲揚層波，益信生計浮。", "滄洲澀歸迹，飄撇慚吳鷗。", "若人求自東，卓犖欣嘯儔。", "揖我暮川涘，疏明炯天球。", "掀髯藉芳草，閒則數魚鰍。", "詩書見孤詣，盤丸走軻丘。", "况有掃圍筆，可擅岐陽異。", "陰湖六尺轝，初恨不少留。", "梅根躍高檣，笑我仍回頭。", "繩床列短炬，相與枯春蒭。", "清狂到詼誹，券內嗤蜉蝣。", "女床無凡羽，渭曲皆清流。", "嘉實自彌望，直未斂以揫。", "須矣策高衢，稽句寧公羞。"]}