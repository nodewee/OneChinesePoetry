{"author": "秦觀", "period": "宋", "type": "诗", "title": "送蔡子驤用蔡子駿韵", "paragraphs": ["越絕山川遠相屬，萬壑千巖抱青綠。", "卧龍一峰稱是奇，遶趾清漪如带束。", "鏡水春生鶂尾銜，稽山日暮猿聲續。", "三休上與蓬萊接，登眺使人遺寵辱。", "我昔東游觀禹穴，痛飲狂歌得所欲。", "上天何曾有官府，鸞鳳日日遭鞭扑。", "僧坊畫壁閱幾徧，神妙難忘獨金粟。", "華胥夢斷已十年，又見春風煮餳粥。", "苧羅若耶固依舊，可憐雲月誰追逐。", "故人淡泊出天性，鷦鷯巢林一枝足。", "不肯弦歌甘筦庫，還同市門隠梅福。", "惟應月下小叢歌，尚有哀音傳舊俗。"]}