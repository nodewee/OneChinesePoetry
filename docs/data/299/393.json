{"author": "劉弇", "period": "宋", "type": "诗", "title": "次韵和毛正仲胡潜畫鶴歌", "paragraphs": ["青田有仙物，脫略衆凡外。", "駕彼輕舉人，邈與五雲會。", "一朝羽羣空，誰識真意態。", "有客筆氣捎雲莊，寫以全體翩低昂。", "月棲宛是隻清影，露警似許聲圓吭。", "舊傳蟬雀傅輕箑，末技枉奏真孱凉。", "非如楚綃削秋水，迹未拔陸心先翔。", "叔寶踞瘦骨，巢父洗塵戀。", "屋壁擅新誇，巾縢揜餘玩。", "展疑洞天逼，緘恐神物怨。", "因舞成賦良未真，緣相作經那足神。", "萬黄金輕寸毫重，劍術豈啻移裴旻。", "薛公鶴手高唐世，其人已逐東波逝。", "儻得胡生肖似歸，古人未必今人非。"]}