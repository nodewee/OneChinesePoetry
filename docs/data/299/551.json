{"author": "劉弇", "period": "宋", "type": "诗", "title": "題仰山二十韵", "paragraphs": ["維南斗牛下，萬仞聳崔嵬。", "日上光先占，江盤勢却迴。", "一方蒙雨露，幾處對樓臺。", "不逐秦鞭去，曾經禹載來。", "雲生風慘淡，冰泮谷喧豗。", "險外烟嵐變，深中洞府開。", "巖花春灼爍，溪鳥暖毰毸。", "飛瀑含清籟，乖龍走疾雷。", "平川蕭廟閟，半腹鄧壇摧。", "精縕瓊瑰寶，奇鍾杞梓材。", "僧軒宜薜荔，樵徑怯莓苔。", "旁睨龍洲橘，前瞻庾嶺梅。", "仙經饒地脈，賦筆讓天台。", "神物多靈貺，農田少旱災。", "隠居須獨行，吟咏亦難才。", "何客能依止，伊余敢語哉。", "一麾成繫滯，四友阻遊陪。", "未脫紅塵累，徒嗟白髮催。", "夢頻生枕席，賞每倒罇罍。", "預恐瓜時代，圖歸作醉媒。"]}