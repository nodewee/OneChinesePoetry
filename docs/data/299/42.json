{"author": "李咸用", "period": "唐", "type": "诗", "title": "遠公亭牡丹", "paragraphs": ["雁門禪客吟春亭，牡丹獨逞花中英。", "雙成膩臉偎雲屏，百般姿態因風生。", "延年不敢歌傾城，朝雲暮雨愁娉婷。", "蘂繁蟻脚黏不行，甜迷蜂醉飛無聲。", "廬山根脚含精靈，發妍吐秀叢君庭。", "湓江太守多閑情，欄朱繞絳留輕盈。", "潺潺綠醴當風傾，平頭奴子啾銀笙。", "紅葩豔豔交童星，左文右武憐君榮，白銅鞮上慙清明。"]}