{"author": "秦觀", "period": "宋", "type": "诗", "title": "同子瞻端午日遊諸寺賦得深字", "paragraphs": ["太史抱孤韵，暢懷在登臨。", "別乘載鄒枚，佳辰事幽尋。", "參差水石瘦，窅窕房櫳深。", "清磬發疏箔，妙香橫素襟。", "復登窣堵波，環回矚嶔崟。", "雙溪貫城郭，暝色带孤禽。", "凉飈動爽籟，薄雨生微陰。", "塵想澹清漣，牢愁洗芳斟。", "揮箑訂往古，援毫示來今。", "愧無刻燭敏，續此金玉音。"]}