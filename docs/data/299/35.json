{"author": "李咸用", "period": "唐", "type": "诗", "title": "覽友生古風", "paragraphs": ["伯牙鳴玉琴，幽音隨指發。", "不是鍾期聽，俗耳安能別。", "高山閑巍峩，流水聲嗚咽。", "一卷冰雪言，清泠冷心骨。", "分明古雅聲，諷諭成淒切。", "皴皵老松根，晃朗驪龍窟。", "荆璞且深藏，瑉石方如雪。", "金多醜女妍，木朽良工拙。", "姦宄欺雷霆，魑魅嫌日月。", "蝶迷桃李香，鮒惘江湖闊。", "不寐孤燈前，舒卷忘飢渴。"]}