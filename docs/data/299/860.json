{"author": "秦觀", "period": "宋", "type": "诗", "title": "田居四首  其四", "paragraphs": ["嚴冬百草枯，鄰曲富休暇。", "土井時一汲，柴車久停駕。", "寥寥場圃空，跕跕烏鳶下。", "孤榜傍橫塘，喧舂起旁舍。", "田家重農隙，翁嫗相邀迓。", "班坐釃酒醪，一行三四謝。", "陶盤奉旨蓄，竹筯羞雞{炙火=肉}。", "飲酣爭獻酬，語闋或悲咤。", "悠悠燈火暗，剌剌風飆射。", "客散靜柴門，星蟾耿寒夜。"]}