{"author": "劉弇", "period": "宋", "type": "诗", "title": "賀提刑生辰二十韵", "paragraphs": ["律中蕤賓候，時生翰苑才。", "昴星天上降，玉樹署中開。", "地望無雙也，公侯有種哉。", "儀刑推虎子，頭角號龍媒。", "雅負凌雲操，陰懷構厦材。", "家聲說王謝，儒學美鄒枚。", "德宇渾深厚，書林早貢該。", "發談生霧露，走筆落瓊瑰。", "仕譽彰宸聽，綸恩擢憲臺。", "泥封雲外捧，使旆日邊來。", "未夏薰風至，先春暖氣回。", "驅馳車翼翼，制割刃恢恢。", "欽恤恩涵海，澄清令走雷。", "露幃衣照日，行部駕揚埃。", "上表除蛇豕，飛章薦草萊。", "鬧中金韵擲，醉裏玉山頹。", "龍印當時伏，鵷班異日陪。", "暫來爲八使，終去面三槐。", "身况推華胄，門曾位上台。", "定重調鼎鼐，應再作鹽梅。", "適遇懸弧旦，宜傾上壽杯。", "下僚何所祝，願早見天魁。"]}