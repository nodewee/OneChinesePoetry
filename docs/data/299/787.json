{"author": "劉弇", "period": "宋", "type": "诗", "title": "王運判生辰二十韵", "paragraphs": ["高躡明昌會，全收傑俊聲。", "慶緣庚入夢，粹是昴騰精。", "梁日麒麟下，周年鸑鷟鳴。", "門庭諸謝美，襟韵七閩深。", "姓字黄金榜，才華白玉京。", "五車經目盡，一賦未晡成。", "在昔聞開泰，于時契陟明。", "經綸真主識，風采滿朝傾。", "迅擊方秋隼，橫騎上漢鯨。", "激昂孤立氣，魁壘並遊英。", "决指西清邁，俄優左省行。", "堯天窺日月，漢陛右公卿。", "豸脫臺冠舊，軺馳使傳輕。", "瘡痍瘳物瘵，荆枳斸姦萌。", "范轡歸餘事，萊衣萃極榮。", "陋儒何幸會，慶誕適親更。", "芹塊慚無補，牋毫浪有情。", "凉颸來翠帟，嘉氣動雕楹。", "瀲灧千分酒，翂𦑉萬里程。", "祈公此心切，立欲壽如彭。"]}