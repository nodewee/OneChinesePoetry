{"author": "秦觀", "period": "宋", "type": "诗", "title": "送喬希聖", "paragraphs": ["鷃翔蓬蒿非所悲，鵬擊風雲非所喜。", "貴賤窮通盡偶然，回頭總是東海水。", "我思田文昔相齊，朱袍照日如雲霓。", "三千冠珮醉明月，清歌一曲傾玻璃。", "如今陳迹知何在，但見荒冢烟蕪迷。", "又思原憲昔居魯，門戶東西閉環堵。", "杖藜對客騁高談，自覺胸襟輩堯禹。", "如今寂寞已成塵，空有聲名掛千古。", "送君去，何時回，世間如此令人哀。", "我徒駐足不可久，笑指白雲歸去來。"]}