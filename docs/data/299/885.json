{"author": "秦觀", "period": "宋", "type": "诗", "title": "和游金山", "paragraphs": ["江流會揚子，洶洶東南騖。", "海門劃前開，金山屹中據。", "鼓鍾食萬指，金雘棲千柱。", "夜庭游月波，曉觀摶香霧。", "天清猿鳥哀，風暗魚龍怒。", "雲物橫古今，濤波閱晨暮。", "三州氣色來，上下端倪露。", "偉哉元氣間，此勝知誰聚。", "念昔憩精廬，登臨輒忘去。", "汲新試團月，飯素羹魁芋。", "妙興入芳藤，真境在芒屨。", "別來景暑換，寤寐經從處。", "忽蒙珠璧投，了與雲巒遇。", "幽光烱肝肺，爽氣森庭戶。", "區中多滯念，方外饒奇趣。", "寄語山阿人，泠然行復御。"]}