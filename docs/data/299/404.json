{"author": "劉弇", "period": "宋", "type": "诗", "title": "送真藏主赴泐潭乾老會中", "paragraphs": ["昔別大仰巔，今逢章江濱。", "浮雲限南北，歲月一欠伸。", "上人邦閭秀，落髮早辭親。", "滄浪浴日月，初不點垢氛。", "問師頃何事，學佛苦賓賓。", "納踵不輟屨，無乃大勞神。", "自云吾西兒，腹寶殊不貧。", "是身難再得，所惜劇飈輪。", "十年躋楚嶠，六見匡山春。", "總祐遷秀晉，誰疏復誰親。", "束身從之遊，驪頷一一捫。", "如疲得熟歇，似笑回孤嗔。", "近聞邑別境，寶峰插高旻。", "中有拔俗老，疑馬駒後身。", "餐風了不制，癢興如爬皴。", "鬧綠稍暗地，梅雨吹南雲。", "輕於凉風翮，笠首携筇孫。", "男兒貴决裂，勉哉行問津。"]}