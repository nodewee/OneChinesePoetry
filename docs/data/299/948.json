{"author": "秦觀", "period": "宋", "type": "诗", "title": "次韵答張文潜病中見寄", "paragraphs": ["與君涉世網，所得如鉤溫。", "念昔相乖離，俯仰變寒暄。", "把袂安可期，寄書囑加餐。", "三年汝水濱，孤懷誰與言。", "末路非所望，聯鑣金馬門。", "校文多豫暇，玄談到羲軒。", "孰云笭箵小，史書垂後昆。", "匪惟以舊聞，牴牾良可刊。", "比枉病中作，筆端淮海奔。", "亟駕問所苦，兀坐一室閑。", "晤對不知夕，歸途斗星翻。", "平時带十圍，頗復減臂環。", "君其專精神，微恙不足論。", "愷悌神所勞，此理直如弦。"]}