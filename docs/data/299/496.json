{"author": "劉弇", "period": "宋", "type": "诗", "title": "再繼權之嚴韵二首  其二", "paragraphs": ["東風入顛毛，非復故時綠。", "生涯蠹蟫裏，術智謾蛇足。", "晚作芸香游，頗復窺叢目。", "乾坤開清明，物色洗瞻矚。", "謬當匠石寄，楹桷翰夏屋。", "追隨金閨彥，懷抱鄒律燠。", "新詩閒模寫，勇若驅妾僕。", "千秋赤壁後，英爽得瑜肅。", "朝來牆頭花，皖皖弄膏沐。", "歸期莽難求，不啻襥被宿。", "端成心賞違，誰念客當速。", "聽取提壺聲，勿負慇懃趣。"]}