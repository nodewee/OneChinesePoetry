{"author": "秦觀", "period": "宋", "type": "诗", "title": "和黄法曹憶建溪梅花", "paragraphs": ["海陵參軍不枯槁，醉憶梅花愁絕倒。", "爲憐一樹傍寒溪，花水多情自相惱。", "清淚班班知有恨，恨春相逢苦不早。", "甘心結子待君來，洗雨梳風爲誰好。", "誰云廣平心似鐵，不惜珠璣與揮掃。", "月沒參橫畫角哀，暗香銷盡令人老。", "天分四時不相貸，孤芳轉盼同衰草。", "要須健步遠移歸，亂插繁華向晴昊。"]}