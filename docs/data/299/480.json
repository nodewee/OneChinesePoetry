{"author": "劉弇", "period": "宋", "type": "诗", "title": "次韵酬蕭器之朝奉", "paragraphs": ["弇也培塿姿，狹識謝崇崛。", "策疲迷津梁，憂患醉心骨。", "魯酒笑薄圍，商聲慚後出。", "曾微剸犀效，澀鐵但緘室。", "濫紆元豐詔，經名掛千佛。", "中間困齏鹽，晚復椽丹筆。", "同時籋雲英，大半空冀匹。", "鄭衛正啾耳，冷落女媧瑟。", "勞生一瓢壺，風波信浮沒。", "幾欲定蝸居，歸歟訪葱蔚。", "甘齒婆娑民，庶可老縑帙。", "恩波從天傾，隨器到豐溢。", "例當薦員收，殆不止夔一。", "春根聊撥陳，敢議得償失。", "積薪無踰材，魚須暫囊笏。", "持此歲月閒，尚冀補終訖。", "蕭侯朝閨彥，憐我升斗秩。", "洗以古襟期，如鬯發新鬰。", "青天方睹樂，些語劇招屈。", "倒持珠璣囊，一寫非所恤。", "泠然蠲幽抱，海若發瓠窒。", "巴歈迫新賡，芹暄羞獻術。", "得喪雙騰虬，未易嬰長異。", "薄言遵醉鄉，庶我遨永日。", "幸無孔顔悔，妙外論越軼。"]}