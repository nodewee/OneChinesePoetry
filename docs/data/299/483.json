{"author": "劉弇", "period": "宋", "type": "诗", "title": "贈雪峰長老守超", "paragraphs": ["仰窺玉奩天面窄，頑碧顛青自天擲。", "祖禪不管地祇慳，十五百徒此其宅。", "流水聲中換今昔，粉抹頳糊老椽壁。", "枯木庵回舊日春，難提塔示重來坼。", "超公最後法席張，全機撲落輥毬場。", "曾令天花倏飄墜，况有庭橘符青黄。", "烏藤橫膝傲佛祖，熟識眉宇瞬且揚。", "天吳吹瀾洗霾垢，方諸挹月來清凉。", "東甌萬剎盡金布，咋舌誰堪論妙悟。", "賺殺參兒走衲雲，高枕無乃林泉負。", "廬峰南遠真西材，叩寂丈室慚宗雷。", "秀巔龐眉逼人爽，反疑不自塵中來。", "由來山興復不薄，畏途何計揮塵縛。", "詰朝匹馬汗羞顔，又作楊花無止泊。"]}