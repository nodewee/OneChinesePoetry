{"author": "李咸用", "period": "唐", "type": "诗", "title": "雪十二韻", "paragraphs": ["六出凝陰氣，同雲指上天。", "結時風乍急，集處霰長先。", "草穗翹祥燕，陂樁吐白蓮。", "犬狂南陌上，竹醉小池前。", "樵徑花黏履，漁舟玉帖舷。", "陣經暘谷薄，勢想朔方偏。", "樓面光搖錫，籬頭曉列錢。", "石苔青鹿臥，殿網素蛾穿。", "嘶馬應思塞，蹲烏似爲燕。", "童癡爲獸揑，僧愛用茶煎。", "念物希周穆，含毫愧惠連。", "吟闌餘興逸，還憶剡溪船。"]}