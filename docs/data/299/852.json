{"author": "秦觀", "period": "宋", "type": "诗", "title": "送僧歸保寧", "paragraphs": ["西湖環岸皆招提，樓閣晦明如卧披。", "保寧復在最佳處，水光四合無端倪。", "車塵不來馬足斷，時有海月相因依。", "上人弱齡已隸此，心目所證惟瑰琦。", "白玉芙蓉出清沼，天然不受緇塵擾。", "坐客一語不入意，目如明星視飛鳥。", "冠切雲兮佩玉難，上人顧之真等閑。", "應緣聊入人間世，興盡却歸湖上山。", "伊余久欲窺禹穴，矧今仲父官東越。", "行挽秋風入剡溪，爲君先醉西湖月。"]}