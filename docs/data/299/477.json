{"author": "劉弇", "period": "宋", "type": "诗", "title": "贈善懽禪師", "paragraphs": ["劫塵吹冥冥，人乃萬物一。", "流浪苦趣中，奚啻燋豕蝨。", "爰有勇猛子，間以捷脛出。", "一念得西證，茲謂能事畢。", "誰其秀開士，懽也早奇崛。", "親更藥病師，熟寐驚孤叱。", "祖關决重鍵，法肆躪通術。", "顔顔空王臣，排嶂方山屹。", "又如富兒曹，百寶爛私室。", "况有清整姿，宛是青田匹。", "憶昨螺水曲，囅然契微密。", "眉宇殊津津，襟期洞無窒。", "詩成泣神姦，濉渙湧新帙。", "長驅筆陣閑，坐諷秋蛩唧。", "蕭條晝公後，微子吾幾失。", "方期汗漫遊，悵別念茲日。", "孤雲爾錫駐，過鳥吾帆疾。", "聊作魚相忘，無多嗤蚌鷸。"]}