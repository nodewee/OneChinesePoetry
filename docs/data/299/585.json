{"author": "劉弇", "period": "宋", "type": "诗", "title": "贈致政曾宣德十二韵", "paragraphs": ["自得逍遥物外情，肯將冠冕謾勞形。", "門前始種先生柳，斗下重添處士星。", "文豹霧中誰逐逐，飛鴻天外自冥冥。", "最憐孤竹人高卧，却訝三閭客獨醒。", "放曠七賢林下洞，棲遲六逸水邊亭。", "和烟買得花栽潤，带雨移來藥顆馨。", "鳬舄印殘蒼蘚綠，蝸廬築破遠山青。", "消磨日月棋千局，笑傲雲霞酒一瓶。", "隠几旋成招隠句，披衣新看養生經。", "小軒靜把琴開匣，幽苑深將鶴剪翎。", "明月有時來竹塢，紅塵無路到松扃。", "幾多九老圖中景，都爲丹青入障屏。"]}