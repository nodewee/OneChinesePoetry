{"author": "秦觀", "period": "宋", "type": "诗", "title": "田居四首  其二", "paragraphs": ["入夏桑柘稠，陰陰翳墟落。", "新麥已登場，餘蠶猶占箔。", "隆曦破層陰，霽靄收遠壑。", "雌蜺卧淪漪，鮮飆泛叢薄。", "林深鳥更鳴，水漫魚知樂。", "羸老厭煩歊，解衣屢槃礴。", "蔭樹濯凉颸，起行遺带索。", "冢婦餉初還，丁男耘有託。", "倒筒備青錢，鹽茗恐垂橐。", "明日輸絹租，鄰兒入城郭。"]}