{"author": "劉弇", "period": "宋", "type": "诗", "title": "丫頭巖", "paragraphs": ["弋陽之東當古道，有石突兀號丫頭。", "苔侵蘚剝風雨蝕，骨幹聳削如鑱鎪。", "不知何冤上訴帝，叫閽之勢難稽留。", "草木焦禿僅比髮，獨瞰平皋疑秀發。", "淺深丹頰耀晴霞，彷彿瓊梳掠初月。", "行人躊躇眸子眩，癡女垂羊亦何別。", "惜哉僞態苦冒真，土俗傳誇疑有神。", "陰崖黝黑崩脅腹，石眼六七流嵌根。", "君不見望夫嶄嶄亦頑石，似不徒然肖真魄。", "顢頇廟食爾何補，登進雞豚始乘隙。", "安得擲置八荒外，化作膏腴豐稼穡。"]}