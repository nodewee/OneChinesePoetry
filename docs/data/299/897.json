{"author": "秦觀", "period": "宋", "type": "诗", "title": "贈蹇法師翊之", "paragraphs": ["天都九經緯，人物如紡績。", "豈無僊聖游，但未見哀識。", "蹇師蜀方士，鬼物充服役。", "朅來長安城，摩挲金銅狄。", "大蛇死已論，葛陂囚且釋。", "是事何足云，聊爾恤艱厄。", "方從馬明生，西去鍊金液。", "丹成得度世，造化爲莫逆。", "予亦江海人，名宦偶牽迫。", "投劾去未能，見師三歎息。"]}