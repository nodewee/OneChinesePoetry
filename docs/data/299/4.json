{"author": "李咸用", "period": "唐", "type": "诗", "title": "長歌行", "paragraphs": ["要衣須破束，欲炙須解牛。", "當年不快意，徒爲他人留。", "百歲之約何悠悠，華髪星星稀滿頭。", "蛾眉螓首聊我仇，圓紅闕白令人愁，何不夕引清奏？朝登翠樓，逢花便折，聞勝即遊。", "鼓腕騰棍晴雷收，舞腰困褭垂楊柔。", "象筯擊折歌勿休，玉山未倒非風流。", "眼前有物俱是夢，莫將身作黃金讐。", "死生同域不用懼，富貴在天何足憂。"]}