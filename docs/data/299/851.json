{"author": "秦觀", "period": "宋", "type": "诗", "title": "答朱廣微", "paragraphs": ["廣微才華殆天付，十歲孤山有佳句。", "又夢東林飲虎溪，歎息清風人不悟。", "自爾所見無全牛，桐柏崑崙日傾注。", "葱蘢曉景破新花，蹭蹬老拳擒脫兔。", "身勤事左竟何成，巧迫化工天所怒。", "兩鬢星星滄海頭，强學禪那慰遲暮。", "昨夜燈花吐金粟，曉烹鯉魚得尺素。", "笑我徜徉吳楚間，經卷酒巵隨所遇。", "人生迕意十八九，月得解顔能幾度。", "著書準易空自疲，服藥求仙良亦誤。", "北風老矣無能爲，行看黄鸝語飛絮。", "安得從君醉百場，落筆珠璣不論數。"]}