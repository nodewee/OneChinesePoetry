{"author": "劉弇", "period": "宋", "type": "诗", "title": "次韵林錫遠食蜂兒之句", "paragraphs": ["世人嗜食心，專甚鼓記里。", "刳磔供嚼齧，誰計物生死。", "紛紛螷蠃蚳，晚亦列甘旨。", "况如茲蜂者，捃拾纔蠢爾。", "八月陰崖昏，戢戢若攢指。", "老房脫枯蓮，薦右方物美。", "翻嗟甘口鼠，橫使童角毀。", "吳蠶徒自僵，商賈斯遠矣。", "我思天地間，材死舉相似。", "鳥殪在澤羽，象焚緣插齒。", "梢梢撓雲幹，虸鋸入儀軌。", "豹胎及駝峰，日飽饞咽子。", "人方懷此憂，何暇多議彼。", "異時佳設張，更餉勿余鄙。"]}