{"author": "秦觀", "period": "宋", "type": "诗", "title": "漫郎", "paragraphs": ["元公機鑒天所高，中興諸彥非其曹。", "自呼漫郎示真率，日與聱叟爲嬉遨。", "是時胡星殞未久，關輔擾擾猶弓刀。", "百里不聞易五羖，三士空傳殺二桃。", "心知不得載行事，俛首刻意追風騷。", "字偕華星章對月，漏洩元氣煩揮毫。", "猗玕春深茂花竹，九疑日暮吟哀猱。", "紅顔白骨付清醥，一官於我真鴻毛。", "乃知達人妙如水，濁清顯晦惟所遭。", "無時有祿亦可隠，何必龕巖遠遁逃。"]}