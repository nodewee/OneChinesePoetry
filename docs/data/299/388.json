{"author": "劉弇", "period": "宋", "type": "诗", "title": "走筆答郭子隆勾稽", "paragraphs": ["春歸幾何時，綠樹陰已滿。", "蕭條子雲巷，誰借吹噓暖。", "常日雙柴扉，深扃類休澣。", "稚燕掠翩翾，疏蟬弄淒斷。", "擷芳聊自娛，併食習成懶。", "嶷嶷棲鸞郎，蝸居間三款。", "兒童憚逢迎，應客事謾誕。", "謝絕高軒榮，祗增鼯鼠短。", "頼君不吾靳，尚復斗筲算。", "南薰破笑語，慇懃接誾侃。", "酸然梅雨天，煩襟斗湔浣。", "波瀾信苦孔，風力到微管。", "加有建安作，大軸舒憤懣。", "力關神臂弓，傳以青玉笴。", "自宜造英莖，豈直駢組纂。", "居然膚寸毫，搜刔入稀罕。", "諷疾頰渦飛，把持手爭盥。", "索然貧窶家，連挹茂陵碗。", "久矣吾衰頹，占數還鄙酇。", "長年苦中乾，更事筋駑緩。", "比雁自不材，方木宜登散。", "赫如千尺光，旁爍幽隘窾。", "處此得無猜，神觀迷町疃。", "誰如富青箱，利器未施䂎。", "匹馬青螺城，戢束聊授館。", "愧無青田核，相與申燕衎。", "曾是翻瓦甌，掇疏仍瀹卵。", "雖非夸雕俎，猶喜從跣袒。", "吾人重解携，茲游未應纘。", "行看赤驥駒，萬里修程坦。"]}