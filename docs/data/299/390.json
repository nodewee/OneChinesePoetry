{"author": "劉弇", "period": "宋", "type": "诗", "title": "寄李彥弼端臣", "paragraphs": ["吾生本何爲，筆墨代耨耒。", "拂衣辭雲林，偶與寸祿會。", "隨翔俗子後，如垢不時靧。", "幾欲臨紫虛，摽身飛鳥外。", "時哉不吾與，歲晚怵顛沛。", "炯炯平生心，誰與論梗槩。", "李侯西南秀，胸腹無留礙。", "表表起孤韵，迴飆寫蒼檜。", "筆挫三千英，壯甚敵王愾。", "高搴若木枝，直撫靈鰲戴。", "前年帝王州，晤語早傾蓋。", "欣逢妙年客，良愧晼晚態。", "謂我文字工，超起到前輩。", "去年清漳滸，經從不辭再。", "高談破三鼓，陰膽掉百怪。", "是時方窮冬，瑟縮寂萬籟。", "滕閣掛星斗，嵌根眇江带。", "慚非徐孺榻，僅飽吳兒鱠。", "忍爲鴟夷笑，恃有太白在。", "四騶馳頹年，遺跡掃茫昧。", "君今規壯圖，吾轅方未改。", "青原心欲折，合散幾烟靄。", "空懷簡書畏，未卜簪裾對。", "翻思謝客吟，拾月弄雲海。"]}