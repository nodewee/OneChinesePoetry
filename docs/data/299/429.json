{"author": "劉弇", "period": "宋", "type": "诗", "title": "黄洴", "paragraphs": ["不出東城隅三月，今者忽作黄併遊。", "渾渾大江刮海窟，黄併一水學潮頭。", "潮去潮來朝復暮，蕭索千里空滄洲。", "沙咿土唧亂人眼，分曹豈啻魚蝦稠。", "蠹粉飄霜縈折木，著水凍雲銀簏簌。", "老漁釣蟺踏新澱，嫠婦績草當空屋。", "總轡愁聞路人語，新年已非故年熟。", "故年麰麥破分收，新年未省飽饘粥。", "保丁催科不貸人，行且稅桑賣黄犢。", "向秋但無惡風濤，舍北相將拾穜稑。"]}