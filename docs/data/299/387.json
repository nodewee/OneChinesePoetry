{"author": "劉弇", "period": "宋", "type": "诗", "title": "贈廖相手一首", "paragraphs": ["廖生得掌訣，初自龐眉緇。", "束身事覘矕，羞爲不情兒。", "力持禍福語，傾動諸奔馳。", "所至餉自倍，如賈操贏奇。", "衡從辨侵射，側正分隆庳。", "天緘砉初閟，鬼覷慳幽披。", "環環太史氏，抱珥司渾儀。", "臺輿與侯王，初不論何誰。", "寫照阿堵中，唯生鼓頷頤。", "自云前十年，挾術驤螺湄。", "伸縮殆萬肘，較量但肥羸。", "最晚得子掌，决眥逾灼龜。", "九方揖孤駿，神睹歸心師。", "子姑詰奇中，曩言甯肆欺。", "今者非他須，子盍償吾詩。", "冀因拂衣還，松丸染高楣。", "我聞囿形質，至文從可推。", "懸象麗霄極，川岳羅坤維。", "逸獸別彪炳，激水生漣漪。", "上飾右繒綺，高甍紛楶栭。", "石鼓貴刻畫，汾鼎珍陸離。", "鑑靈不漫理，節煥饒豐蕤。", "器敝緣有舋，玉捐因見疵。", "况當筋骸束，前構了不疑。", "縱理口尚驗，萬字胸猶宜。", "握鉤瑞宣父，方蓐識魯姬。", "灑壁亦公耳，刻文徒帝爲。", "妙寄斲輪外，如生信天資。", "秋高摵萬木，客竈倦孤炊。", "徑棹直東臂，喜動雲林姿。", "贈言愧非澤，聊以當瓢齎。"]}