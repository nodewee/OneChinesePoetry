{"author": "李咸用", "period": "唐", "type": "诗", "title": "富貴曲", "paragraphs": ["畫藻雕山金碧彩，鴛鴦曡翠眠晴靄。", "編珠影裏醉春庭，團紅片下攢歌黛。", "革咽絲煩歡不改，繳絳垂緹忽如晦。", "活花起舞夜春來，蠟焰煌煌天日在。", "雪暖瑤杯鳳髓融，紅拖象筯猩唇細。", "空中漢轉星移蓋，火城擁出隨朝會。", "車如雷兮馬如龍，鬼神辟易不敢害。", "冠峩劍重鏘環珮，步入天門相真宰。", "開口長爲爵祿筌，迴眸便是公卿罪。", "珍珠索得龍宮貧，膏腴刮下蒼生背。", "九野干戈指著心，威福滿拳猶未快。", "我聞周公貴爲天子弟，富有半四海。", "蔑有驕奢貽後悔，紅錦障收。", "珊瑚樹碎，至今笑石崇王愷。"]}