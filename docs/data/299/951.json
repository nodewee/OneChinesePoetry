{"author": "秦觀", "period": "宋", "type": "诗", "title": "德清道中還寄子瞻", "paragraphs": ["投曉理竿栧，溪行耳目醒。", "蟲魚各蕭散，雲日共晶熒。", "水荇重深翠，烟山疊亂青。", "路迴逢短榜，崖斷點孤翎。", "叢薄開羅帳，淪漪寫鏡屏。", "疏籬窺窅窕，支港泛笭箵。", "遠溆依微見，哀猱斷續聽。", "夢長天杳杳，人遠樹冥冥。", "旅思搖風旆，歸期數月蓂。", "何時燃蜜炬，復聽閤前鈴。"]}