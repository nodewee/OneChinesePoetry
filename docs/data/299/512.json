{"author": "劉弇", "period": "宋", "type": "诗", "title": "鄱陽湖四十韵", "paragraphs": ["巨浸連吳越，高躔直斗牛。", "玄冥開別府，江伯匯支流。", "象緯元精逼，神姦秘怪裒。", "番君疏带礪，彭蠡壯襟喉。", "赴隙如無地，憑壖忽有州。", "津涯逾寫潤，窟宅定刳幽。", "島認瀛鼇戴，濤疑陣馬異。", "珠跳憐雨駛，鏡滑識風收。", "樹带喬枝隠，山餘短碧浮。", "窺覘波罔象，睥睨忲陽侯。", "漾月都迷皓，蒸雲間作油。", "涵濡均藻荇，冗長到蝦鰍。", "蜃幻晴噓閣，龍腥夜拔湫。", "萬尋懸圃玉，一带洞庭秋。", "盈縮知誰紀，吞并似力揫。", "鯉矜封赤鯶，龜笑斥朱眸。", "嵌竇扶桑齧，珍文匠石鎪。", "鷗羣馴野客，蚖肆傲潜虯。", "罟數筐零霰，檣輕弩激遶。", "孰分浮瓠澨，或訝繞蛇丘。", "弦索延商婦，舽艭送莫愁。", "陶朱誠得策，神禹想遺憂。", "端稱潺湲弄，非無隠伏搜。", "豆分高下渚，葦視去來舟。", "血脈乾坤活，瘡痍稼穡瘳。", "披猖包息壤，瑣碎落浮漚。", "蓮女嬋娟棹，漁郎芼燥甌。", "有人搴繡被，無客傲鸘裘。", "貨貝窮乾沒，醪羞肅丐求。", "束枯論沃釜，戒覆比傾輈。", "衆水杯盂外，他年吐納尤。", "鵲填功未議，鯨吸志應酬。", "何事輕思濟，吾防果未周。", "阽危心骨醉，飄泊面顔羞。", "敢計乘桴去，何知戴笠遊。", "片帆真擾擾，隻影轉悠悠。", "卑溼{口羞}梁傅，星霜挂魏牟。", "勞歌慚孺子，破簏付平頭。", "烏豉緣蓴置，黄粻爲鱠謀。", "清螺取歸日，穩棹聽夷猶。"]}