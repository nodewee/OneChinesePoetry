{"author": "劉弇", "period": "宋", "type": "诗", "title": "留題王公謨", "paragraphs": ["簷牙排青冥，眺聽脫蒙昧。", "居然人境寬，魚貫出萬態。", "坐疑天機緘，發露窮瑣碎。", "圓清入鳥哢，蕭灑送客慨。", "脫巾晚吾來，靜稱一榻對。", "睨雲發高興，勇欲决猨薈。", "胡爲淫書史，賸若嗜炙膾。", "長年馬如狗，埃𡏖顛毛改。", "茲趣恐長負，踽踽依儕輩。", "何當拾頹齡，相與寄耨耒。", "挽君醉鄉衣，枯肺時一溉。"]}