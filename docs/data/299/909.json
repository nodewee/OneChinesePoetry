{"author": "秦觀", "period": "宋", "type": "诗", "title": "和王忠玉提刑", "paragraphs": ["嵩峰何其高，峰高氣尤清。", "念昔秋欲老，從公峰下行。", "古木上參天，哀禽報新晴。", "脩塗雲外轉，槁葉風中零。", "曛黑度伊水，眇然古今情。", "黎明出龍門，山川莽難名。", "信美非吾土，顧瞻懷楚萍。", "美人天一方，傷哉誰目成。", "黄綬我聊爾，白鷗公勿驚。", "糟醨可餔啜，古人忌偏醒。"]}