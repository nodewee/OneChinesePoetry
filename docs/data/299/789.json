{"author": "劉弇", "period": "宋", "type": "诗", "title": "狄大夫生辰二十韵", "paragraphs": ["一指斗魁天陸北，五新蓂葉帝階傍。", "降神山嶽全儲秀，遍射桑蓬驟發祥。", "廄暖共看駒汗血，玉靈爭記水流方。", "家臨人物先賢楚，祖擅功名大國梁。", "孝穆撫摩驚秀整，升卿標識見蕃昌。", "芝蘭庭戶真難得，雕鶚風雲自不常。", "頭角人間知有子，星辰天上早占郎。", "州緣綠髮臨來好，路到青梯上正長。", "濯濯柳姿今識緒，汪汪陂量舊傳黄。", "警虛比戶沉宵柝，愛結曾陰轉曉棠。", "座上藍田神更潤，匣中干越智彌藏。", "龜魚腰重黄金刻，珠玉胸開古錦囊。", "放雀籠樊饒奮翥，饋魚尊俎稱淋浪。", "旄倪芹塊懸私禱，譜牒松椿入短章。", "季諾往蒙新睠渥，膺門仍出舊恩光。", "昂頭竟類田方馬，賀厦空循考父牆。", "堆玉巑岏方刮眼，橫雲䆉稏已登場。", "光回愛日庭希訟，喜動前旌客薦觴。", "况復斕斑衣上淚，不妨瀟灑醉中鄉。", "願符魯什昌而熾，更擁箕疇壽且康。"]}