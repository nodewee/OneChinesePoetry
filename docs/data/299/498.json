{"author": "劉弇", "period": "宋", "type": "诗", "title": "次韵和彭道原元夕", "paragraphs": ["攙雲幄幕張流蘇，華輈夾道青氍毹。", "黄昏天公下種榆，百萬星點成須臾。", "赤帝鞭車墮雲衢，燭龍駢頭浦還珠。", "競隨丹豹膏鳳雛，麟鬚拂蛾間數疏。", "弦嘈管唳聲鬰紆，櫛比百戲羅侏儒。", "輕紈綉履踏艷姝，灼灼巧笑聯芙蕖。", "有客年來倦著書，囊錢囷粟索無餘。", "短釵列桉擁弊襦，未看行樂誇睢盱。", "大奴聽響仆屋隅，小女行卜迎紫姑。", "子雲門巷正蕭疏，誰者載酒論區區。"]}