{"author": "秦觀", "period": "宋", "type": "诗", "title": "送張和叔兼簡黄魯直", "paragraphs": ["汝南如一器，百千聚飛蚊。", "終然鼓狂鬧，啾啾竟誰聞。", "議郎盛德後，清修繼先芬。", "未試霹靂手，低回從此君。", "學官冷於水，虀鹽度朝曛。", "間蒙相煖熱，破憂發孤欣。", "君今又復去，冀北遂空羣。", "豈無一樽酒，誰與通殷勤。", "大梁多豪英，故人滿青雲。", "爲謝黄叔度，鬢毛今白紛。"]}