{"author": "劉弇", "period": "宋", "type": "诗", "title": "李宰新成假山", "paragraphs": ["夫子絕俗姿，趣尚豁雲海。", "花移洛下品，池割天潢派。", "中間疊嵯峨，石手紛磊磊。", "功侔一簣始，正爾臨爽塏。", "羅浮窮南勢，迎目出巧怪。", "洗昏新罅發，秘匿若有待。", "騫騰天吳揖，聳削虬尾擺。", "當頭七八峰，縹緲散青靄。", "直下三四溪，何年取東匯。", "洞指白鹿迷，路認桃源改。", "時時攻冥煩，瀟灑遞天籟。", "得非緣夜半，提挈有真宰。", "俗物卑培塿，高標想衡岱。", "我家香罏傍，登躡素心在。", "一從羈官綴，未省識𡾋嵬。", "俯窺攙雲骨，逸興幾十倍。", "無爲議真假，自可蠲塵浼。", "何日升君堂，把酒取一快。"]}