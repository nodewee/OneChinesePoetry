{"author": "劉弇", "period": "宋", "type": "诗", "title": "感寓二十首  其四", "paragraphs": ["廬山何崔嵬，直上九千尺。", "藤蘿翳蒼茫，猿鳥閱今昔。", "䆗窱飛甍開，了與塵垢隔。", "三十六騰虬，瓊扉挂空跡。", "中有墨漬翁，不飲亦不食。", "文鰩爲之使，侍衛羅白額。", "遺我一卷書，生平所不識。", "小兒其無忽，持以永朝夕。", "湔掌受翁賜，怳若吸月液。", "吾將稅椒丘，帔霓揮八極。"]}