{"author": "劉弇", "period": "宋", "type": "诗", "title": "送哲公禪老二首  其一", "paragraphs": ["有鶴青田來，骨傲九秋老。", "羽毛鷄鶩間，不復故時好。", "吳霜割清夢，一夕落幽島。", "哲乎開士秀，佛路著鞭早。", "世累糊空雲，一以凉飆掃。", "往聞琅琊覺，禪海卷狂潦。", "紛紛方袍子，未易艖䑰到。", "師如健噉兒，把握攫梨棗。", "爾來三十年，方寸不貲寶。", "鯨鐘人誰識，聊徇衆擊考。", "又作雲山行，方將同木槁。", "勿學斷緣人，時寄新詩藁。"]}