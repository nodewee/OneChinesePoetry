{"author": "劉弇", "period": "宋", "type": "诗", "title": "次韵和賈仲武同諸公遊狼山", "paragraphs": ["寒林羨朝暾，裸壤渴膏霂。", "昔聞三神山，噴薄擅疑獨。", "忽從六鼇頂，角起連天麓。", "我欲追幽尋，筇龍跨飛竹。", "呼吸沆瀣滋，六合歸蹂䠞。", "苦恨弱羽短，彌年胸憤蓄。", "朅來茲山遊，快甚焦得沃。", "幽岐纚脩带，僵木披刳腹。", "桐萼瑩圭姿，槐青收兔目。", "蘭風遞孤爽，天半落芬馥。", "捫蘿躡飛蹬，輕屣捷馳陸。", "窮探初未已，肯憚岡岑複。", "直欲駐頹陽，攬駕還若木。", "主人山南公，白面鬢雙綠。", "載酒邀我行，璀璨揮觥玉。", "雄誇倚馬白，高謝言詩卜。", "狄侯士林秀，智敏紛灸轂。", "江夏拔俗標，天驥脫羈束。", "合匝四座賓，匠手誰甘縮。", "嗟予早不偶，投足祗取黷。", "卑飛得海角，若畏官謗速。", "樊籠一灑濯，便覺榮願足。", "濫當新詩酬，奏雅慚終曲。", "行將秣予馬，更約相追逐。"]}