{"author": "劉弇", "period": "宋", "type": "诗", "title": "感寓二十首  其六", "paragraphs": ["蓬萊三神山，夜夢游其藩。", "岧嶢黄金闕，白玉羅九閽。", "正見王子喬，卧把肘書繙。", "顧謂方瞳人，持我謁羨門。", "揮觴清露滋，行庖屑璵璠。", "一酌祛滯念，再酌洗冥昏。", "三酌陵紫烟，列宿已可捫。", "下觀人間世，參差舞丘樊。", "有客撫雲璈，長離眇飛翻。", "送我若有情，徂鑣儼長鯤。", "悵望不得留，東窗已朝暾。"]}