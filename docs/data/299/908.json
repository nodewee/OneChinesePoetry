{"author": "秦觀", "period": "宋", "type": "诗", "title": "和東坡紅鞓带", "paragraphs": ["君不見相如容貌窮不枯，卓氏恥之分百奴。", "一朝奉指使筇筰，駟馬赤車從萬夫。", "仲元君平更高妙，寄食耕卜霜眉鬚。", "兩川人物古不乏，數子風流今可無。", "參軍少年飽經術，期作侍中司御壺。", "老披青衫更矍鑠，上馬不用兒孫扶。", "一朝忽解印綬去，恥將詩禮攘裙襦。", "懸知百年事已定，却笑列仙形甚臞。", "東阡北陌西風入，瑞草橋邊人叫呼。", "想見紅圍照白髮，頹然醉卧文君壚。"]}