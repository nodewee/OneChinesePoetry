{"author": "秦觀", "period": "宋", "type": "诗", "title": "鮮于子駿使君生日", "paragraphs": ["惟昔高堂夢，熊羆兆吉占。", "氣鍾西蜀秀，時應仲秋嚴。", "江漢揮犀尾，風雲下筆尖。", "微辭追屈宋，精義到黄炎。", "操履森寒栢，名聲耿夜蟾。", "擊彊鵰鶚健，治劇鸊鵜銛。", "使者旌旄易，將軍印綬添。", "鴛鴻隨步武，虎豹入韜鈐。", "錦覆郎官被，彤垂太守襜。", "兩行分蜜炬，十里上珠簾。", "禮士常懸榻，誅姦或奮髯。", "雨堂昏絳帳，風帙亂牙籤。", "銀漢星初換，金莖露已霑。", "歡聲連北固，壽邑亙東漸。", "麗句充文几，奇香牣玉奩。", "簪紳五福具，罇俎四難兼。", "賤子真殊幸，清標獲屢覘。", "誤蒙雕朽木，猥辱畫無鹽。", "嘉運方熙洽，英才豈滯淹。", "佇公歸法從，行道慰民瞻。"]}