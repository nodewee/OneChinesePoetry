{"author": "秦觀", "period": "宋", "type": "诗", "title": "送少章弟赴仁和主簿", "paragraphs": ["我宗本江南，爲將門列戟。", "中葉徙淮海，不仕但潜德。", "先祖實起家，先君始縫掖。", "議郎爲名士，余亦忝詞客。", "風流以及汝，三通桂堂籍。", "汝弱不好弄，文章有風格。", "久從先生游，術業良未測。", "武林一都會，山水富南國。", "下有賢別駕，上有明方伯。", "干將入砥礪，騕褭就銜勒。", "勿矜孔鸞姿，不樂棲枳棘。", "吳中多高士，往往寄老釋。", "辨才雖物化，參寥猶夙昔。", "投閑數訪之，可得三友益。", "少來輕別離，老去重乖隔。", "念汝遠行役，惘惘意不懌。", "道山雖云佳，久寓有饑色。", "功名已絕意，政苦婚嫁迫。", "終從大人議，稅駕邗溝側。", "追蹤漢兩疏，父子老阡陌。"]}