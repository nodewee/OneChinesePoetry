{"author": "劉弇", "period": "宋", "type": "诗", "title": "傷蔡文仲秋闈失意四十韵", "paragraphs": ["側聽秋闈榜，君名又不傳。", "病龍頻失水，倦鳥久驚弦。", "有意期行道，無人肯薦賢。", "長沙傷鵩日，西狩獲麟年。", "失意應常理，嗟君最可憐。", "雙親堂上老，三釜養中偏。", "鬚有千莖雪，家無二頃田。", "甑中塵屢起，囊乏磬長懸。", "草木荒三徑，埃氛滿一廛。", "鶉衣傷子夏，蝸舍病焦先。", "雪冷袁安卧，風清靖節眠。", "謾誇五色筆，不及一囊錢。", "抱玉冤誰雪，沉舟恨自牽。", "翼摧雲外鵠，身絆駕頭鸇。", "憤氣高沖斗，悲號下入泉。", "未甘爲敗將，猶擬奮空拳。", "文喪思投筆，膠稀欲絕弦。", "悲彈三尺劍，悶釣五湖船。", "遷擯當修史，雄閑合草玄。", "張衡四愁什，杜甫八哀篇。", "臏刖兵書作，丘窮易道編。", "文人從坎坷，才子本迍邅。", "得失誠由命，窮通莫怨天。", "不須吟澤畔，何用餓山巔。", "豹匪終藏霧，龍非久在淵。", "鵠侯高定中，楊葉細須穿。", "子况千人敵，身仍百善全。", "平生於傳癖，終日被書癲。", "容貌堂堂也，胸襟落落然。", "文章追賈馬，德行繼淵騫。", "吐論崑崙决，揮毫組綉聯。", "字奇稱草聖，句巧號詩仙。", "身瘦文彌古，家貧節更堅。", "士流瞻若斗，學者慕如羶。", "自合升朝右，寧終死道邊。", "此來雖蠖屈，前去定鶑遷。", "鄒黍當重秀，韓灰决復燃。", "焚舟收後效，破釜雪前愆。", "誠願窮猶鬭，何甘廢中權。", "未應豪傑士，憔悴老螺川。"]}