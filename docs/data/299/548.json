{"author": "劉弇", "period": "宋", "type": "诗", "title": "傷段謙叔失意二十八韵", "paragraphs": ["場屋遺才日，英雄失意秋。", "薦賢無北海，削迹有東丘。", "未遂圖南志，先貽敗北憂。", "曠弦多誤奏，卞玉却輕投。", "西逐慚秦客，南冠愧楚囚。", "天亡非戰罪，道喪是吾羞。", "命薄聞歌鳳，時窮見叩牛。", "丹山摧鸑鷟，虞阪困驊騮。", "落日千行淚，西風萬古愁。", "壯圖沉草莽，歸思動滄洲。", "是理皆前定，非人可豫謀。", "悶來宜自遣，勢去不須尤。", "消日棋千局，忘懷酒一甌。", "更宜思破釜，莫便欲乘桴。", "豹匪終藏霧，鯨非可在溝。", "此生如富貴，未死合公侯。", "子况才華妙，身兼學業優。", "文章思頓進，志意素加修。", "禹穴書曾探，嵩山澗亦搜。", "紗螢頻見聚，鄰燭屢聞偷。", "默記跡三篋，疏通貫九流。", "賦才肩賈馬，詩格駕曹劉。", "肯向清時廢，須膺紫詔求。", "不當三徑隠，未可五湖遊。", "齧臂盟須復，題橋志必酬。", "寧終葬魚腹，誠合跨龍頭。", "早弄書生筆，當焚敗將舟。", "也知男子志，未肯死前休。"]}