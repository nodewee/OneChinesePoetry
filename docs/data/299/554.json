{"author": "劉弇", "period": "宋", "type": "诗", "title": "讀汪都講邵宮教擬試賦三十韵", "paragraphs": ["文效追前日，詞科急俊民。", "儒風穆漢殿，家璞走荆珍。", "汪邵推高手，卿雲想後身。", "爭移初律暖，競撥老根陳。", "睥睨三都上，吹噓七子鄰。", "龍蛇開蟄戶，河漢洗天津。", "堂室誰升入，詩書迭主賓。", "剸犀鋒自倍，徹札手彌親。", "鼓吹丘軻外，波瀾屈宋新。", "巴歌徒里耳，燕石謾緹巾。", "美觀圭聯璧，和聲鼓間錞。", "駸駸新歷塊，喔喔舊司晨。", "爽實嗤烏有，阿時陋劇秦。", "鑿愁神秘露，搜恐物華貧。", "楚劍雙干斗，吳娃幾學顰。", "飛揚逼場屋，旁午動簪紳。", "傖父幾焚硯，修家舊有人。", "珠驚對還浦，角豈獨推麟。", "價比千瓊玖，文成一欠呻。", "鼻端論妙斲，使外得周詢。", "布瑞雲歊鼎，連深鯉挂緡。", "豈徒矜羽獵，直可絢郊禋。", "宛是隋唐舊，何分雅頌真。", "兩眸寬病客，一氣到洪鈞。", "捉卷時湔掌，沿涯屢耗神。", "爰居泣韶濩，嫫姆駭蛾螓。", "愜興誰爬背，長哦獨哆脣。", "傳夸歸有恃，羞縮死將濱。", "讎校三千士，蹉跎九十春。", "岐周雙鸑鷟，不省至何因。"]}