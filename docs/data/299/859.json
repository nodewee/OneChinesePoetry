{"author": "秦觀", "period": "宋", "type": "诗", "title": "田居四首  其三", "paragraphs": ["昔我蒔青秧，廉纖屬梅雨。", "及茲欲成穗，已復頹星暑。", "遲暮易昏晨，搖落多砧杵。", "村迥少過從，客來旋炊黍。", "興發即杖藜，未嘗先處所。", "褰裳涉淺瀨，矯首沒孤羽。", "叢祠土鼓悲，野埭鵾雞舞。", "雉子隨販夫，老翁拜巫女。", "辛勤稼穡事，惻愴田疇語。", "得穀不敢儲，催科吏旁午。"]}