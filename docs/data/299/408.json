{"author": "劉弇", "period": "宋", "type": "诗", "title": "過紫溪驛讀黄安中中丞留題", "paragraphs": ["金鑾天仙才，滲漉膚寸管。", "由來風騷將，要出江謝遠。", "一生忠孝心，倫匹世所罕。", "曩聞奉安輿，駕言得茲館。", "喜先行輈動，榮入綵衣暖。", "他年逝波痛，故國松楸眼。", "春暉草心盡，日力烏哺短。", "銀鈎壁間字，刺落歸粉板。", "捉衿來孰復，如渴釂斝琖。", "顧我幺麽姿，辱公披沙揀。", "波瀾泝沿闊，藻火止覘矕。", "公今青雲上，功業壯圖滿。", "此詩落人間，鼎味纔一臠。"]}