{"author": "秦觀", "period": "宋", "type": "诗", "title": "次韵蔣穎叔南郊祭告上清儲祥宮", "paragraphs": ["特起朝陽內，祠宮極邃清。", "高窗闚玉女，巨闑守昌明。", "盛掩秦諸畤，雄逾漢兩京。", "垣橫天上紫，洲露海中瀛。", "黄帝初龍躍，中原罷虎爭。", "樵夫亦談道，行旅不持兵。", "此地脩禳禬，于時保利亨。", "栢梁災未幾，陳寶詔重營。", "御帑金繒出，慈闈服玩并。", "標題動宸翰，撰次屬鴻生。", "玉刻黄冠印，金書祕殿名。", "妙經藏洞觀，真籙佩威盟。", "仙溜花間靜，瓊枝物外榮。", "肇禋承帝祉，肆眚順民情。", "天施寧論報，風行不計程。", "近傳聞磬管，時或見旄旌。", "海嶽朝雙闕，星辰集上楹。", "禮如尊太一，事異寵文成。", "大以圓丘報，長於至日迎。", "侍臣來祭告，法駕欲時行。", "釐事通元氣，高真達孝誠。", "慶增黄帝系，壽續太陰精。", "西北夷門峻，東南輦路傾。", "雲行博山氣，風卷步虛聲。", "符貺方期應，英髦各彙征。", "謳歌興法從，可見泰階平。"]}