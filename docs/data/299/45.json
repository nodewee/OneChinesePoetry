{"author": "李咸用", "period": "唐", "type": "诗", "title": "古意論交", "paragraphs": ["擇友如淘金，沙盡不得寶。", "結交如乾銀，產竭不成道。", "我生四十年，相識苦草草。", "多爲勢利朋，少有歲寒操。", "通財能幾何，聞善寧相告。", "茫然同夜行，中路自不保。", "常恐管鮑情，參差忽終老。", "今來既見君，青天無片雲。", "語直瑟弦急，行高山桂芬。", "約我爲交友，不覺心醺醺。", "見義必許死，臨危當指囷。", "無令後世士，重廣孝標文。"]}