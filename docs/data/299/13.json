{"author": "李咸用", "period": "唐", "type": "诗", "title": "昇天行", "paragraphs": ["堂堂削玉青蠅喧，寒鴉啄鼠愁飛鸞。", "梳玄洗白逡巡間，蘭言花笑俄衰殘。", "盤金束紫身屬官，強仁小德終無端。", "不如服取長流丹，潛神却入黃庭閑。", "志定功成飛九關，逍遙長揖辭人寰。", "空中龍駕時迴旋，左雲右鶴翔翩聯。", "雙童樹節當風翻，常娥倚桂開朱顏。", "河邊牛子星郎牽，三清宮殿浮晴煙。", "玉皇據案方凝然，仙官立仗森幢幡。", "引余再拜歸仙班，清聲妙色視聽安。", "飡和飲順中腸寬，虛無之樂不可言。"]}