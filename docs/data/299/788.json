{"author": "劉弇", "period": "宋", "type": "诗", "title": "冬至上王丞相生日黄鍾歌", "paragraphs": ["乾坤變化造萬物，十有一月生黄鍾。", "黄鍾資養太和氣，上賢稟受爲三公。", "至音鏗鏘儀鳳凰，播在簡冊成文章。", "權衡度量立大法，朝廷四海聲洋洋。", "往時霜木立如束，原野焦枯無紫綠。", "自從緹室一陽生，半夜萌芽動寒谷。", "登堂請獻眉壽杯，願同律管容葭灰。", "玉鉉金鼎調鹽梅，年年陽德先春來。"]}