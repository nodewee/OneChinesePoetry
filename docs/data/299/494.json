{"author": "劉弇", "period": "宋", "type": "诗", "title": "送元舉宮苑秀州鈐轄", "paragraphs": ["插犀頭角何崢嶸，紫棠色照長弓騂。", "不學蠹魚只浪死，聊因躍馬酬生平。", "奏書明光覓自試，臣有膽武前無勍。", "俞音一朝九天下，瑩膏瘦鐵虬鏗鳴。", "坐上少年勿遽起，請聽此日吳趨行。", "吳中風物妙絕殺，槜李髹碧輝連甍。", "紫崖陰洞泄神秘，霓旌羽帔嬉仙靈。", "鱸肥閟滑匕筯好，鷗眠鳬浴波瀾明。", "突烟晝恬夜柝死，元戎退案休千兵。", "詩成青天送白眼，由拳灑作千鴉驚。", "金船爛漫貯春色，葉底數花餘幾英。", "吳酸挨腸去宿滯，楚舞挑客留瘦情。", "功名成就付偶爾，要是行樂寬吾齡。", "迢迢汴水滴油駛，暖烟畫鷁酣雙旌。", "回頭應笑東方生，胡爲索米長安城。"]}