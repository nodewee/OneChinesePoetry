{"author": "劉弇", "period": "宋", "type": "诗", "title": "儀真呂明父席中觀新曲", "paragraphs": ["有客揚楚舲，歸歟汩吾事。", "波神慳東漲，吞遏限脩螮。", "轉頭彫歲陰，蓬行變匏繫。", "一逢金鑾人，穆我若清吹。", "挽置十尺床，淵襟掃苛細。", "壺封拆初黄，露液攢沸蟻。", "老實侑脧紫，枯螯嚼霜漬。", "坐有豪爽賓，譁譁睨雲驥。", "屯雲刮癡白，有如擁天篲。", "疏櫺炯蕭森，北固决遥眥。", "半酣大軸出，鯨窟咀甘飴。", "當中傾玄圃，琚瑀紛百綴。", "物愁殫眇情，神妬奪孤閟。", "快魂疏泠泠，大叱回熟寐。", "况復儀真曲，不減銅堤思。", "淒清激吳音，皓齒曾未愧。", "辛鹹皆可口，卷舌得真意。", "初如嚴冬逼，肅物有餘惴。", "末似陽春回，怳入衆骨醉。", "將壇凜先登，樂府仍一洗。", "呂侯斯人望，胸中弔古氣。", "二十佩青綸，三十清間侍。", "高纏見騰踏，茂渥擅褒賁。", "頃來笑畫脂，無補當身寄。", "卜築傲園綺，秋蜩一官蛻。", "大筆橫利槊，興來即摩壘。", "非如騷些徒，冗語釀愁悱。", "珍重白玉船，虹吞楚狂子。"]}