{"author": "劉弇", "period": "宋", "type": "诗", "title": "送新淦余宰虞卿", "paragraphs": ["時平循良用，墨綬紛委蛇。", "夫子西南英，三十朝紳拕。", "爰來慈衆兒，一掬芝眉和。", "里閭無愁嘆，卒歲知婆娑。", "牛解等是刃，恩染誰非波。", "神閑略朱墨，日永餘弦歌。", "及瓜賦歸歟，去去可奈何。", "舂容雲濤裏，一葉翩經過。", "羹魚飯香秈，凉衣送長哦。", "三年種桃李，留得春陰多。", "鄧挽徒虛語，禰翮方雲摩。", "行哉尚良食，吾君正卷阿。"]}