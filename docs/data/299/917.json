{"author": "秦觀", "period": "宋", "type": "诗", "title": "和裴仲謨放兔行", "paragraphs": ["兔饑食山林，兔渴飲川澤。", "與人不瑕玼，焉用苦求索。", "天寒草枯死，見窘何太迫。", "上有蒼鷹禍，下有黄犬厄。", "一死無足悲，所恥敗頭額。", "敢期揮金遇，倒橐無難色。", "雖乖獵者意，頗塞仁人責。", "兔兮兔兮聽我言，月中仙子最汝憐。", "不如亟返月中宿，休顧商巖并嶽麓。"]}