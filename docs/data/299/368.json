{"author": "劉弇", "period": "宋", "type": "诗", "title": "同朱彥周遊元陽洞兼示文吳二羽人", "paragraphs": ["窮西三湘鄰，奔迫萬岑會。", "盤拏崩騰根，疑此先草昧。", "不周遷大荒，勢落燭龍外。", "遠徵混沌鑿，晚怵大塊噫。", "平疏一注玉，寬削四隅黛。", "前崖岌初豪，傍竇戢如塊。", "暗蹊青鮎卧，側足得無殆。", "霜蕤擁凝液，衣綴倚空蓋。", "危呀傲天頑，九地一瘍潰。", "鬰然崷崒姿，似與石廊配。", "間聞赫幽光，吹作雷雨解。", "石鼓形似餘，擊考亦砰磕。", "陰陰隆冬戶，塞向真瑣碎。", "鴻濛挹氣母，茫昧超物怪。", "不應私開闢，曾是閱成壞。", "黄熊非鯀化，九肋蕃碩大。", "蹣跚舞陰機，無乃羞主宰。", "肉芝桂純白，仙物今故在。", "雲烟更斐亹，巧弄非一態。", "篔簹下蕭摵，往往到竽籟。", "片桃仙凡隔，愁絕止飛瀨。", "誰爲篝火遊，邈叩無底界。", "世傳元崇隠，茲事或虛採。", "驕陽五月竟，客子短轅邁。", "火鈴擲奔曦，酷勢捎林薈。", "追隨邦閭彥，及此洗長慨。", "俯窺層冰拆，蓐收借泠汰。", "孤清凜毛髮，生意自百倍。", "清絕兩羽人，驚我鳳翰鎩。", "掃開數尋天，援挽覓幽隘。", "嘯儔欣魚貫，詣極愁鷁退。", "仙者如可作，庶或喬松頼。", "咄嗟早衰身，樊籠信誰罪。", "便可冥三奔，吞漱駐童彩。", "收攝自煎明，茲焉跡長晦。"]}