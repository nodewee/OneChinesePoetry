{"author": "劉弇", "period": "宋", "type": "诗", "title": "再繼權之嚴韵二首  其一", "paragraphs": ["庭椿摘初黄，畦韭翦柔綠。", "春盤巧飣餖，一堮生理足。", "今者鳴啾腸，饑花到雙目。", "終慚短豆戀，誰轉紫芝矚。", "青烟撲九衢，碧瓦酣萬屋。", "朝來好龍客，義動重裘燠。", "慇懃斗酒約，豪健賽楊僕。", "吹回麯車夢，鴇羽正肅肅。", "九天真龍飛，萬物彈冠沐。", "蕭短草木姿，窶賤衾裯宿。", "叨逾太官粟，敢計功利速。", "惟應杯中物，可仗詩筒趨。"]}