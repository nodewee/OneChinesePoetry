{"author": "劉弇", "period": "宋", "type": "诗", "title": "留題疏山白雲禪院因呈長老秀公", "paragraphs": ["白雲去不還，空留白雲額。", "至今飛山顔，片片盡秋色。", "蕭蕭事盤紆，刳石轉欹仄。", "觚稜騫古殿，粉墨昏絕壁。", "有客倦歸艎，瀟灑寄一適。", "松蘿青鳥哢，江影卷餘白。", "始時開山人，真意非無得。", "百年驚一吷，節物變今昔。", "誰是雲無心，翛然彼禪伯。"]}