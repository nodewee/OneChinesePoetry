{"author": "秦觀", "period": "宋", "type": "诗", "title": "正仲左丞生日", "paragraphs": ["元氣鍾英偉，東皇賦炳靈。", "蓂敷十一葉，椿茂八千齡。", "汗血來西極，摶風出北溟。", "之無分襁褓，詩禮學趨庭。", "妙質珠遺海，高材刃發硎。", "亟更芸閣祕，屢直瑣闈青。", "史筆開凡例，綸言正緯經。", "文昌頻曳履，京兆屢空囹。", "遂總臺綱紀，常參國典刑。", "兩宮隆眷遇，諸夏聳瞻聽。", "武略驅雷電，文鋒粲斗星。", "乞閑辭亢滿，分逸下青冥。", "騎引雙朱服，腰橫萬寶釘。", "明峰春矗矗，汝水暮泠泠。", "散策花間徑，揮犀水上亭。", "壺觴延墨客，燈燭按歌伶。", "周衮歸公旦，商巖夢武丁。", "久聞虛揆席，佇見返皇扃。", "別數汾陽考，重鎸宋父銘。", "巍然廟堂上，永作世儀形。"]}