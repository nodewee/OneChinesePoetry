{"author": "劉弇", "period": "宋", "type": "诗", "title": "贈李子從三十韵", "paragraphs": ["落落將家子，堂堂儒者宗。", "虹蜺蟠志氣，天地貯心胸。", "骨秀霜含樹，神清瀑掛峰。", "才應過八斗，業已足三冬。", "燈壁曾聞鑿，螢紗屢聽縫。", "書從蒲葉寫，詩向錦囊封。", "醉把乾坤揖，吟將風月供。", "揮毫珠錯落，吐論玉錚鏦。", "逐逐儒林虎，昂昂墨海龍。", "文踰韓吏部，學切鄭司農。", "雨露恩將及，風雲運正逢。", "海深鯤定化，霄遠鶴須沖。", "汝乃今王粲，予非昔蔡邕。", "敬蒙修客刺，特辱造賓墉。", "遂闢膺門納，因施孺榻容。", "禮賢臺再築，待客黍頻舂。", "磨講詩千首，歡諧酒一鍾。", "笑談風對起，論難劍交鋒。", "篇什回環數，緘題往復重。", "共將諸子探，同把異端攻。", "聞見輸君博，賡酬愧我慵。", "便當思閣筆，何敢更撞鐘。", "堂舍經宵會，琴堂累日從。", "並行花縣密，同坐柳陰濃。", "出處漢四皓，情懷楚兩龔。", "淡聞君子水，久見大夫松。", "正喜陪談柄，應難別去蹤。", "短亭情黯黯，南浦恨匆匆。", "負笈遊洙泗，擔簦往辟雍。", "相如行有日，非久客臨邛。"]}