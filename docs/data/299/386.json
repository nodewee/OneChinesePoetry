{"author": "劉弇", "period": "宋", "type": "诗", "title": "贈相掌文廖生一首", "paragraphs": ["廖生術天與，如鑑掛高墀。", "能以禍福語，感動諸奔馳。", "至有不旋踵，坐獲百萬貲。", "推排鬼氣奪，擯斥海岳移。", "自云前十年，負術驤螺湄。", "鬧中出雙掌，得子如沙披。", "乃今十年後，所契了不疑。", "况有遠大語，未易論銖錙。", "曾聞物外償，不若君家詩。", "吾謂廖生曰，一詩何補爲。", "生云等詩爾，我則如渴饑。", "一詩固不惜，爲生試言之。", "天地有文理，俯仰自可推。", "有文在其掌，乃晉魯嬰兒。", "方其表異態，覽者初亦癡。", "生當千年後，把握論蓍龜。", "顧生勿輕許，角立非生誰。"]}