{"author": "劉弇", "period": "宋", "type": "诗", "title": "石廊洞", "paragraphs": ["君不見仙家三十六洞天，西南大半盤蒼巔。", "此外元陽擅嶄絕，况有石廊人喜傳。", "碧蓮參差隅地湧，徙倚危梯飛螮蝀。", "陰陰洞戶半空開，一縷聯凹愁寄種。", "萬鈞崔嵬挂礧石，吁可怪兮若飛動。", "天然湫面尋丈間，寒掬初慳媼神捧。", "紫崖蒙茸瑶草秀，懸泉涓涓挹天酒。", "淑靈豈即乾坤私，窟宅宛是神仙舊。", "飛鳥點影陽光回，遊子履深驚殷雷。", "九夏三冬自回斡，雨暘寒燠爭喧豗。", "神物奄有似無謂，突兀古廟當巖隈。", "鼪鼯笑舞助怪變，落日愁絕松風哀。", "瞰臨一方殆天意，累露之疑此其是。", "仙乎仙乎胡不歸，忍使秋燐泣陰鬼。"]}