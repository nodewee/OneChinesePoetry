{"author": "劉弇", "period": "宋", "type": "诗", "title": "贈賈仲武", "paragraphs": ["賈侯器宇何軒昂，下視齪齪真秕糠。", "眉分八字髭根黄，自許忠膽鐵石剛。", "彫弓一挽一石强，錦臂錯出虬青蒼。", "匣劍排射星斗光，壯心飛過祁連傍。", "架鷹朝按血染裳，鐵驄騎出轡鬧裝。", "健兒前呵檛列行，捷矢齊指雲中鶬。", "豈惟武力稱擅場，亦有文價騰焜煌。", "新詩字字古錦囊，清論灑落飛天潢。", "險韵千百敢獨當，管鋒落紙鏗琳琅。", "古文探討屋壁藏，史傳山岳遺毫芒。", "酒酣往往歌慨慷，連卷大白鯨吞航。", "自云疇昔富文章，家在冀北邊一方。", "天書屢膺貢州鄉，雲衢卜日橫騫翔。", "中間落泊志不償，武科拉取如截肪。", "况有豪氣十丈長，蟠蟄僅類絆驌驦。", "苦恨天驕久頡頏，撫臂便覺大袂攘。", "坐縻歲月耗囷倉，口厭醇釀飽肉粱。", "吾非斯人可相望，要且報國真不忘。", "我來自東甫春陽，邂逅紺宇同一觴。", "幅巾輕蓰追徜徉，促膝調笑初無妨。", "自知投分出泛常，豁如餒腹得糗粻。", "短長不復置形相，落去䁹睨决壅防。", "嵇生轉覺嗜鍛忙，高陽還因酒發狂。", "漫叟戲規祇攪腸，㗦嘈不減笛弄羌。", "截竹岳頂掀滄浪，撥雲春茗誇頭湯。", "爽齒旋復行蔗漿，黄金大顆披橘穰。", "插首往往羅幽芳，頃茲行樂殊未央。", "更辱邀我臨山岡，大壺載酒冽鼻香。", "果飣梨栗庖麏麞，韓劉黄胡狄與張。", "一一瀟灑雜珮珩，高談終日佛老莊。", "妙理密契矢插房，絕倒頓足爭蹌踉。", "罷去追惜成悢悢，誰謂夫君氣特揚。", "投以大句尤加詳，啟函愜興劇爬瘍。", "忽疑寫睇臨望羊，高躋欲斧李杜吭。", "麟鳳自是品物祥，邀予屬和馳縑緗。", "直取夷險分駑良，九牛犒師始落鋩。", "正喜先獲大臠嘗，洪河下湧淼沛滂。", "囚屯衆鬼納大荒，脫走束縛投桁楊，濘郎瞰臨獲與臧。", "滿注羿矢連九暘，沉魂夜泣青女霜。", "此來繼辱厚意將，殆欲引轍觀怒螗。", "狗尾續貂彌足傷，雕胡未易加糠䵃。", "摶空方見一鶚颺，短翮便可槍榆枋。", "咄嗟豈得不知量，區區瑣碎久嗜菖。", "食魚誰敢期大魴，尚欲勉强牽牛箱。", "無鹽弄姿映康莊，難工祗益羞姬姜。", "聊將瓦礫酬琮璜，終愧後乘非騰驤。"]}