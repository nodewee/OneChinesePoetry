{"author": "劉弇", "period": "宋", "type": "诗", "title": "人日", "paragraphs": ["去年人日螺江邊，今年人日在通川。", "故家浩蕩五千里，客子騷屑心茫然。", "霜蘆盡解故時葉，生意斗爾歸蘭荃。", "海風如刀冰塞渡，欲航野水雪暗天。", "它鄉信美非吾土，香草悅魂真浪傳。", "南冠故聲祇操楚，劉章雅志惟歌田。", "五秉如單費廩粟，一囊就盡持餐錢。", "顛毛冉冉不吾與，齒根浮動輕於翾。", "小雀誰言畏死鷂，未肯屈折同桮棬。", "章貢直西三徑在，爾來望眼欲成穿。", "科桑洗竹真吾事，孰使齪齪纔充員。", "何時解得無拘束，歸釣潭頭楓葉鯿。"]}