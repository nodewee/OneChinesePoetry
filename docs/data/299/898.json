{"author": "秦觀", "period": "宋", "type": "诗", "title": "送劉貢父舍人二首  其一", "paragraphs": ["虎去藜藿採，珠在其川媚。", "君子一詘信，實繫天下事。", "念昔元豐間，公初謫南裔。", "託詞吊湘水，聞者爲心醉。", "踰年憸臣逐，國老起相繼。", "除公守襄陽，士始有生意。", "茲焉歸法從，乃是朝廷計。", "在公何足云，事業本餘棄。", "掖垣美花木，入直春正麗。", "同僚看家風，立馬揮九制。"]}