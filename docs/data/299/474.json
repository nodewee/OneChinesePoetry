{"author": "劉弇", "period": "宋", "type": "诗", "title": "大孤山", "paragraphs": ["章貢西南來，銀濤白浮天。", "揚瀾開泛濫，如剖大腹然。", "茲山遥相望，盤薄知何年。", "海風一何高，吹落蓬萊巔。", "浮根襲氣母，弄影白日邊。", "赴渴夸父奔，闊驀踵不旋。", "軒軒執法臣，立當天子前。", "穹螺出佛髻，青跗带秋蓮。", "瑠璃千丈簪，忽與冰箔連。", "鳴榔巖腹雨，挂席浦外烟。", "鶴駕控不返，空遺紫芝田。", "香罏初爭豪，落星纔一拳。", "擢秀蒼梧雲，發彩翼軫躔。", "上窺杳冥無極之層霄，下控瀰茫不測之重淵。", "松蘿參天歲月老，清瀾泛沫魚龍閒。", "中有神朅臨，䁹睨舟往還。", "流俗謂女子，彯纓來此山。", "香脂間綃繒，鵝豬捧羞盤。", "至以孤爲姑，考究初無端。", "可憐俗好怪，此語良大漫。", "神固不可誣，何得正以女子觀。", "吾言庶幾爲不妄，不然茲山徒與望夫、女几爭巑岏。"]}