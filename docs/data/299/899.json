{"author": "秦觀", "period": "宋", "type": "诗", "title": "送劉貢父舍人二首  其二", "paragraphs": ["觀也本諸生，早與世參商。", "方枘不量鑿，交親指爲狂。", "末路辱公知，賜出非所望。", "相期古人處，豈止事文章。", "汝南雖奧區，校官實始張。", "解鞅百無有，栖栖寄僧坊。", "築室從有徒，皆公借餘光。", "一壺千金直，所濟在倉黄。", "萬里猶比鄰，別離無足傷。", "何以報公德，修好以爲常。"]}