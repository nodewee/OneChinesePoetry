{"author": "秦觀", "period": "宋", "type": "诗", "title": "游仙二首  其二", "paragraphs": ["雲車自天來，駕言游混茫。", "手持太一節，身佩使者章。", "龍虎傍夭矯，馬龜伏以翔。", "朝元紫微上，所睹浩難量。", "寶網結萬珠，參伍相焜煌。", "花品不知數，妙英拆玄房。", "宮殿隨人身，處處輒清凉。", "危髾擢貞玉，高謝人間妝。", "二三古鬚眉，冠雲带含光。", "遺我飛霞佩，副以明月璫。", "再拜敬服之，百毛發靈香。"]}