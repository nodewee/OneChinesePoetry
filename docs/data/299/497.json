{"author": "劉弇", "period": "宋", "type": "诗", "title": "送貫之縣丞解官還壽春", "paragraphs": ["西江客袂春風老，吹得歸心亂如草。", "鯢浪三篙下晚艎，去程不學寒蓬掃。", "淮山蒼蒼淮水長，千里一官歸故鄉。", "舉世由來青眼少，孟賸破黛嫫母狂。", "緹巾十襲盡燕石，埋蝕太半雙明璫。", "干霄自是男兒氣，遭與不遭真偶爾。", "人非田文莫彈鋏，世有伯喈須倒屣。", "君其行矣重問津，蹀月騊駼寧絆死。"]}