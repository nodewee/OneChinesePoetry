{"author": "劉弇", "period": "宋", "type": "诗", "title": "送李侯朝散還任一首", "paragraphs": ["西山閱今昔，章水弄清泚。", "雲陴插天半，滕閣中隠起。", "青鴛千萬家，湖光豁如洗。", "鍾陵一都會，信亦非偶爾。", "君來無幾何，所得已倍蓰。", "笑談送白日，慷慨拾遐軌。", "成詩殆百篇，天籟落凡耳。", "秋摽拔孤峰，陰膽掉百鬼。", "顧我佁儗人，晚乃識君子。", "未漫禰生刺，先倒蔡公屣。", "清揚舞眉間，秀語屑瓊蘂。", "囊間錐立見，公今無乃是。", "柰何迫歸歟，笑把吳雲指。", "六月江南天，煩抱劇含滓。", "輕篙下鯢浪，畫槊搖翬尾。", "高懷傲匡廬，醉眼寬彭蠡。", "山長楚甸轉，駃席抉空紫。", "珠璣紛滿篋，銀鈎赫蹏紙。", "野蔌饒掇英，水豢足緍鯉。", "人生不知他，安與樂而已。", "行行勿滯淫，吳中古來美。", "一官雖翕翼，焉往不爲仕。", "洞庭五湖間，明月清可跐。", "鹽豉誇未下，蓴羹貴千里。", "由來張翰興，今復見松水。", "吳兒洗眼看，吾豈倦游士。", "九月秋風高，緹騎迎携李。"]}