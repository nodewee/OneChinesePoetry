{"author": "劉弇", "period": "宋", "type": "诗", "title": "送李令如堤上部夫", "paragraphs": ["東風日作催花計，減去年來大半春。", "未省春歸向何許，真成等閒愁殺人。", "我欲揖君空酒樽，君刺野航朝涉津。", "翩然揮手謝春去，我欲留之良苦辛。", "沙堤漫漫失故處，下有清海濤頭奔。", "濤頭奔，可奈何，江淮由來水事多。", "田家遣丁纔取具，吳歈行勸不煩訶。", "蝸牛小廬亂雲鍤，梓土把草夷陂阤。", "我聞神禹乂九土，息壤能蟄千丈波。", "獨坐敗堤去民吏，翻笑王尊禦濁河。", "李侯方精强，程督宜有科。", "民事不可緩，田疇久滂沱。", "嗷嗷老將稚，意在却蛟鼉。", "無爲坐歎息，勞事非蹉跎。", "山膚雜水豢，强飯時吟哦。", "暮歸泊煩促，不厭玉顔酡。", "他時解看官門北，千里長虹卧軟莎。"]}