{"author": "秦觀", "period": "宋", "type": "诗", "title": "題騕褭圖", "paragraphs": ["雙瞳夾鏡權協月，尾鬣蕭森澤於髮。", "鞍銜不施韁復脫，旁無馭者氣騰越。", "地如砥平丘隴滅，天寒日暮抱饑渴。", "驤首號鳴思一發，超軼絕塵入恍忽。", "東門金鑄久銷歇，曹霸丹青亦云沒。", "頼有龍眠戲揮筆，眼前時見千里骨。", "玉臺閶闔相因依，嗟爾龍媒空自奇。", "鸞旗日行三十里，焉用逐風追電爲。"]}