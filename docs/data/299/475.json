{"author": "劉弇", "period": "宋", "type": "诗", "title": "贈知訓上人", "paragraphs": ["英英商顔芝，遠在青蒼岑。", "雲烟適有寄，爲瑞本非心。", "往聞攀緣人，紆軫恣所尋。", "一落城市間，苾蒭護蕭森。", "鯨魚叩蒲牢，大吼洪鐘音。", "巖巖清冰骨，外垢不得侵。", "試從古人求，絳鉢中支林。", "定香發遠涘，慧劍韜長鐔。", "招提始嘗聆湊泊，塵端駛辨秋黄落。", "一見知非佁儗人，懲躁雪煩真刮膜。", "赤髭由來號該洽，况有新詩堪發藥。", "俊如驍壺輩中出，秀甚巉巉麟一角。", "卑枝雨過結留荑，曲汜萍開窺哺殻。", "紫茸緝春柔，輕屣不躡跟。", "白疊擁方袍，皖如崆峒雲。", "時時好事者，巾屨喜及門。", "隨緣綴香火，高謝乃世紛。", "齒先衆一飯，獨傲傾羲輪。", "顧我紛紛何所爲，年來病眼欲成眵。", "風情落莫非故時，未適棄去唯應詩。", "辱師勤請過六七，獨恨瑣瑣無經奇。", "强顔終篇使持去，著足成累庸非師。"]}