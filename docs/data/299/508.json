{"author": "劉弇", "period": "宋", "type": "诗", "title": "依師小軒獨酌", "paragraphs": ["東籬粲佳英，依約圓錢帖。", "西渚傲霜篔，瀟灑狻猊鬣。", "居然容膝地，况與蓬丘接。", "始余供煩使，浪謂素意愜。", "一當駭物機，局縮如跧摺。", "客塵不制人，脫去苦不捷。", "誰謂一日間，堮倚發蹀躞。", "椒漿淚玉瀝，蠹簡披往牒。", "兀爾自忘懷，少復進專輒。", "流年苦蹉跎，念咎真脫葉。", "皤皤彼禪客，趨尚未易躡。", "正應發再駕，萬念茲一攝。"]}