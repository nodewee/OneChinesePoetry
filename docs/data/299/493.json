{"author": "劉弇", "period": "宋", "type": "诗", "title": "贈王隠居適中", "paragraphs": ["樗翁卧南郭，宛是逍遥鄉。", "朝餐止半菽，暮偃仍繩床。", "如松生磽陵，不害材資良。", "少也頓絕羈，駸駸躞雲莊。", "十出九不售，髭根半秋霜。", "他時轉蓬子，頑嬉過其傍。", "那知胸腹中，固自儲琳琅。", "我曾耳清警，灑落皆天潢。", "謂宜神明相，衎衎臻樂康。", "胡爲乞刀圭，彌年對清漳。", "曼容隠成僻，照鄰廢堪傷。", "睡虎與蟄虬，兒童勿輕嘗。"]}