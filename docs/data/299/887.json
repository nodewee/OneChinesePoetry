{"author": "秦觀", "period": "宋", "type": "诗", "title": "寄陳季常", "paragraphs": ["一鉤五十犗，始具任公釣。", "揭竿趣灌瀆，與爾不同調。", "先生本西蜀，俠氣見英妙。", "哀憐世間兒，細黠似黄鷂。", "侍童雙擢玉，鬢髮光可照。", "駿馬錦障泥，相隨窮海嶠。", "平生携手好，十七登廊廟。", "小生相吏耶，徒枉尺書召。", "暮年更折節，學佛得心要。", "鬻馬放阿樊，幅巾對沉燎。", "泠泠屋外泉，兀兀原頭燒。", "欲知山中樂，萬古同一笑。"]}