{"author": "劉安世", "period": "宋", "type": "诗", "title": "出游", "paragraphs": ["數子坐愁思出游，麗日光風得情節。", "一百五日寒食近，二十七品鮭菜闕。", "盤空釜冷柰酒何，變劑連環當佳設。", "詰屈宛是腸九回，緝綴渾如衣百結。", "玉笙繞指影參差，疏櫺度風曉明滅。", "濁醪引滿亦何負，響齒膏唇咀冰雪。", "君不見龍丘行令譏點鹽，又不見韓侯出燕歌炰鱉。", "生緣自信可柰何，歸抱柴關晝常閉。"]}