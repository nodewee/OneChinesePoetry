{"author": "李咸用", "period": "唐", "type": "诗", "title": "和吳處士題村叟壁", "paragraphs": ["因閱鄉居景，歸心寸火然。", "吾家依碧嶂，小檻枕清川。", "遠雨籠孤戍，斜陽隔斷煙。", "沙虛遺虎跡，水洑聚蛟涎。", "糲麴芟汀蓼，甘茶挈石泉。", "霜朝巡栗樹，風夜探漁船。", "戲日魚呈腹，翹灘鷺並肩。", "碁尋盤石淨，酒傍野花妍。", "器以鋤爲利，家惟竹直錢。", "飯香同豆熟，湯暖摘松煎。", "睡島鳧藏足，攀藤狖凍拳。", "淺茅鳴鬬雉，曲枿嘯寒鳶。", "秋果𣙁梨澀，晨羞笋蕨鮮。", "衣蓑留冷閣，席草種閑田。", "椎髻擔餔餉，龐眉識稔年。", "嚇鷹芻戴笠，驅犢篠充鞭。", "不重官於社，常尊食作天。", "谷深青靄蔽，峰迥白雲纏。", "每憶關魂夢，長誇表愛憐。", "覽君書壁句，誘我率成篇。"]}