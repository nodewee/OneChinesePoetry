{"author": "秦觀", "period": "宋", "type": "诗", "title": "與子瞻會松江得浪字", "paragraphs": ["松江浩無旁，垂虹跨其上。", "漫然銜洞庭，領略非一狀。", "怳如陣平野，萬馬攢穹帳。", "離離雲抹山，窅窅天粘浪。", "烟中漁唱起，鳥外征帆颺。", "愈知宇宙寬，斗覺東南壯。", "太史主文盟，諸豪盡詩將。", "超搖外形檢，語笑供頡頑。", "㛹娟棄不追，撥剌亦從放。", "獨留三百缸，聊用沃軒曠。"]}