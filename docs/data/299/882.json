{"author": "秦觀", "period": "宋", "type": "诗", "title": "春日雜興十首  其一○", "paragraphs": ["藝籍燔祖龍，斯文就淪喪。", "帝矜黔首愚，諸雋出相望。", "揚馬操宏綱，韓柳激頹浪。", "建安妙謳吟，風概亦超放。", "玉繩带華月，艷艷青冥上。", "奕世希末光，經緯得無妄。", "兒曹獨何事，詆斥幾覆醤。", "原心良自誣，猥欲私所尚。", "螳螂拒飛轍，精衛填溟漲。", "咄咄徒爾爲，東海固無恙。", "鵷鸞日彫滅，黄口紛冗長。", "投袂睇層霄，茲懷誰與亮。"]}