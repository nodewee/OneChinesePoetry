{"author": "李咸用", "period": "唐", "type": "诗", "title": "廬山", "paragraphs": ["非嶽不言嶽，此山通嶽言。", "高人居亂世，幾處滿前軒。", "秀作神仙宅，靈爲風雨根。", "餘陰鋪楚甸，一柱表吳門。", "靜得八公侶，雄臨九子尊。", "對猶青熨眼，到必冷凝魂。", "勢受重湖讓，形難七澤吞。", "黑巖藏晝電，紫霧泛朝暾。", "蓮墮寧唯華，玉焚堪小崑。", "倒松微發罅，飛瀑遠成痕。", "曡見雲容襯，稜收雪氣昏。", "裁詩曾困謝，作賦偶無孫。", "流礙星光撇，驚衝雁陣翻。", "峰奇寒倚劍，泉曲旋如盆。", "草短分雛雉，林明露擲猿。", "秋楓紅葉散，春石谷雷奔。", "月好虎溪路，煙深栗里源。", "醉吟長易醒，夢去亦銷煩。", "有覺南方重，無疑厚地掀。", "輕揚聞舊俗，端用鎮元元。"]}