{"author": "劉弇", "period": "宋", "type": "诗", "title": "舟次生米值風作", "paragraphs": ["東北有雲如搜墨，舟子熟視無人色。", "忽然白氣變飛翻，拗怒波神起乘隙。", "初從下游架玉壘，須臾一望熬酥白。", "琳宮蒼茫失向背，野鳥高飛避漸翼。", "紛紛翻舞殊未酣，萬馬躍入朝周客。", "陽侯睢盱推選鋒，勢欲盡取奔鯨磔。", "崩騰豈啻陵谷改，刷滌似病津涯窄。", "大舟踉蹌愁失踞，小舟呼天手加額。", "間於盤渦拆腥沫，疑課鮫魚助奔擲。", "瀘川病客簸欲僵，頼是絙縻逃不測。", "等閒覼縷或衣襦，倉卒何功補淪溺。", "晚來風死回安瀾，由自漫空認飛礫。", "咄嗟鴻毛寄微命，一朝濱死真兒劇。", "明知屏翳不吾欺，何堪失便垂涎得。"]}