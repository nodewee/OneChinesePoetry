{"author": "秦觀", "period": "宋", "type": "诗", "title": "反初", "paragraphs": ["昔年淮海未，邂逅安期生。", "記我有靈骨，法當遊太清。", "區中緣未斷，方外道難成。", "一落世間網，五十換嘉平。", "夜參半不寢，披衣涕縱橫。", "誓當反初服，仍先謝諸彭。", "晞髮陽之阿，餔餟太和精。", "心將虛無合，身與元氣并。", "陟降三境中，高真相送迎。", "琅函紀前績，金蒲錫嘉名。", "耿光洞寥廓，不借日月明。", "故棲黄埃裹，絕想空復情。"]}