{"author": "劉弇", "period": "宋", "type": "诗", "title": "再和賈仲武遊狼山", "paragraphs": ["尋春古原頭，林梢過朝霂。", "狼山連東南，擅美此其獨。", "摶鵬岌駭勢，潑黛森孤麓。", "宜樵葉堆松，供茹萌抽竹。", "區區介丘北，回視一何䠞。", "渾疑杳靄中，爽氣每先蓄。", "掬泉弄幽清，渴肺初欣沃。", "噓雲出羽蓋，入鳥洞胸腹。", "茫茫宇宙間，千里得寸目。", "照髮射冷翠，襲裳來遠馥。", "根株吐乾坤，要會控水陸。", "高躋頂初絕，却轉道彌複。", "楩楠間桐櫧，干霄非一木。", "覃覃闢寶構，殿閣輝丹綠。", "禪客稻餌珠，騷人楮留玉。", "遊嫌後時追，賞貴前期卜。", "睠彼市井徒，乾沒走丹轂。", "老死不一到，動輟取攣束。", "誰知吾輩遊，趣尚非搐縮。", "拂衣便成往，握手不嫌黷。", "句外氣爭豪，禪中機鬭速。", "無爲苦役役，坐自絆馳足。", "紛紛簿領間，與物商直曲。", "會須擺紅塵，更著輕鞭逐。"]}