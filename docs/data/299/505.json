{"author": "劉弇", "period": "宋", "type": "诗", "title": "夜飲留李聖咨法曹走筆", "paragraphs": ["君不見東皋酒狂能放懷，醉鄉著家身去來。", "又不見昔時西晉把螯客，隻手敵以黄金罍。", "流年驚鴻瞥眼過，爲君特地柴門開。", "鵝雛轉黄吹甕醅，紫蒲白薤雜芋魁。", "始知有神王歡伯，解卷霢霂蘇愁荄。", "玉繩挂閣爽氣回，烏樹不驚螢點苔。", "熱耳未厭雞聲催，玉山好約斜河頹。", "枯腸一掬君勿負，蓬行丸轉真悠哉。"]}