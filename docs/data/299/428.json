{"author": "劉弇", "period": "宋", "type": "诗", "title": "贈法雲守光上人", "paragraphs": ["日邊開神皋，古剎面青嶂。", "寂寥千年後，凜凜發孤壯。", "上人薝蔔英，絕軔超性相。", "獨鶴嶷瘦姿，層冰爛清尚。", "雲游始丁年，自副乃盂杖。", "鞭羊去智害，盡堊契郢匠。", "喉呀般若音，浩汗卷溟漲。", "衢尊灑法味，如取赤子餉。", "九夏天無雲，暑風濁於釀。", "汩吾眇西征，揮汗迷背項。", "耽耽清凉境，一榻岌相向。", "屨滿寧嫌猜，目擊自張王。", "禪場推選鋒，宛是喑嗚將。", "洗我苦空語，盡决濛羃盎。", "兜羅辭銛棘，何有挂諸妄。", "露地非端倪，灑灑白牛放。", "惜哉功名誤，未爾寄物當。", "它日虎溪傍，還期杖藜訪。"]}