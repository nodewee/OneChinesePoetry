{"author": "劉弇", "period": "宋", "type": "诗", "title": "古風謝汪都講示惜惜吟", "paragraphs": ["番陽先生萬人敵，少來繙書始成癖。", "風前白眼望青天，笑捉短鬚吟惜惜。", "地祇關鐵掣臨賀，天家寶場正中劃。", "萬空扶坎覓坤苗，鑿盡頑陰冶清液。", "鍥磨鑱鑢歸高手，養水工夫價連璧。", "別斲圓虛費鈷鉧，粉白黛綠低真色。", "傳看代北青氍毹，一泓幾動春消息。", "無論丞相戒撲滿，先許司空熾然石。", "楚萍赫赤浪傳甘，秦缶模糊徒薦客。", "由來此秘似未睹，瑣瑣搔爬嗤美炙。", "先生早茂椿松姿，道韵仙風方日逼。", "胡麻青䭀飯調饑，夜榻抱弓跧七尺。", "粉闈聊當襥被遊，齎携不靳胡奴力。", "大鼾酣酣動蟄雷，霜飈澀盡銅壺滴。", "青螺仙女暮成炊，綠竹夫人寒卧壁。", "興來活筆卷天潢，南國小巫陰褫魄。", "悠悠萬物何親疏，新故終緣世情隔。", "夏裘秋箑竟誰負，寢廟偃溲轉身易。", "昨布東皇九十春，融冶一番浮綺席。", "莫學長檠換短檠，惜惜鴟夷兩拋擲。"]}