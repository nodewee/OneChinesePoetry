{"author": "秦觀", "period": "宋", "type": "诗", "title": "別子瞻", "paragraphs": ["人生異趣各有求，繫風捕影祇懷憂。", "我獨不願萬戶侯，惟願一識蘇徐州。", "徐州英偉非人力，世有高名擅區域。", "珠樹三株詎可攀，玉海千尋真莫測。", "一昨秋風動遠情，便憶鱸魚訪洞庭。", "芝蘭不獨庭中秀，松栢仍當雪後青。", "故人持節過鄉縣，教以東來償所願。", "天上麒麟昔漫聞，河東鸑鷟今纔見。", "不將俗物礙天真，北斗已南能幾人。", "八磚學士風標遠，五馬使君恩意新。", "黄塵冥冥日月換，中有盈虛亦何算。", "據龜食蛤暫相從，請結後期游汗漫。"]}