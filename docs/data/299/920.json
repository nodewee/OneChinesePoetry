{"author": "秦觀", "period": "宋", "type": "诗", "title": "南都新亭行寄王子發", "paragraphs": ["洛水沄沄天上動，道入隋渠下梁宋。", "宋都堤上十二亭，一一飛驚若鸞鳳。", "光華遠繼周王雅，宴喜還歸魯侯頌。", "玉觴嚴令肅衣冠，金縷哀音繞梁棟。", "娟娟殘月照波翻，習習暖風吹鳥哢。", "何處高帆落文鷁，誰家駿馬嘶征鞚。", "柳枝芳草恨連天，暮雨朝雲同昨夢。", "借問亭名製者誰，留守王公才望重。", "胸中雲夢吞八九，日解千牛節皆中。", "祥符相公實曾祖，庭列三槐多伯仲。", "承明厭直出荆州，轉守此都行大用。", "此都去天纔尺五，交廣荆揚歸引控。", "兔園事迹化黄埃，清泠文雅堪長慟。", "舳艫銜尾車挂轊，昨日出迎今日送。", "送故迎新無已時，古往今來相戲弄。", "亭下嶔崎淮海客，末路逢公詩酒共。", "一樽明日難重持，豈恤官期後芒種。", "今年氣候頗云早，夭矯梅花春欲縱。", "行見亭中祖帳開，千乘送公歸法從。"]}