{"author": "劉弇", "period": "宋", "type": "诗", "title": "送陳師益還建安", "paragraphs": ["南來海舶浮雲濤，上有游子千金豪。", "閩山左轉七千里，挂席六月天風號。", "俯窺虞淵弄白日，彤霞下爍波欲熬。", "陽侯嘯瀾罔象舞，出沒金背嬉鯨鼇。", "等閒推徙失向背，往往三山隨所遭。", "我欲懲幽驗荒忽，脫非值子終徒勞。", "吳牛喘月玉斗搖，金井芙蓉啼桔槹。", "一緣竹葉泛歸夢，別興斗與淮雲高。", "青蘋送客淒涼地，節物駸駸驚兩毛。", "家園柿栗行可拾，况有䆉稏蟠東皋。", "魯連蹈海徒虛語，尼父乘槎安所逃。", "它時作底投快便，與子去作滄波遨。"]}