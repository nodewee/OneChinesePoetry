{"author": "劉弇", "period": "宋", "type": "诗", "title": "元豐辛酉七月九夜大風四十韵", "paragraphs": ["海傍七月無好天，頑雲夜半爭糾纏。", "雷公轟車電操幟，如以墨汁當空湔。", "門闌刺眼不見地，逼塞四野可築拳。", "須臾霾風贔屭起，便覺怒竅呺喧闐。", "茫茫平地駕轣轆，礧石雜下麗譙顛。", "訓狐投隅狗走竇，拔木僵仆踵不旋。", "鏗轟時聞擲飄瓦，洶沸錯以池羹煎。", "藩垣卷去甚撤幙，屋壁如受衆挻挻。", "戞空飛礫正激射，况復急雨篩涌泉。", "初疑昆陽遁猛獸，又訝伏弩攢龐涓。", "黔頭豹褌健肘髀，剖拆囊袋椎鈐鍵。", "天吳助强馬啣舞，鼯鼬嘷嘯尸陰權。", "呼聲過於赴趙日，烈勢更甚焚崑前。", "酣奔劇驟砉未已，陣馬沓奏摩雙鞬。", "蚩尤殲師灑腥血，驅駕山岳揮秦鞭。", "海濤撞舂萬鼙震，岌嶪直恐三山騫。", "林椒宿鳥亂投墜，脅息豈間烏與鳶。", "蝦蟆何知妄嘈囋，似爲得意驚翩翾。", "流螢迸草戢光耀，啾蚓縮穴愁踆跧。", "泓窊往往走湍瀨，卧內直可浮長鱣。", "伊余竟夕不成寐，縱有短炬誰復然。", "屋如漏釜直下注，坐取滲漉攢兩肩。", "羸童叩鼻卧東壁，噤不譁駭如束氈。", "黎明下堂踏新淖，祗覺撫髀成憮然。", "平時里閈悉傾陊，饑民塞竇突不烟。", "田苗畦甲披殆盡，草木豈復根株連。", "蔕鍾墮簷相烏折，苙豕逸澤如遭畋。", "我聞大塊初噫氣，蓄泄蓋亦有節宣。", "助天撓物著自易，標爲玉燭存禮篇。", "條無鳴聲瑞盛世，反禾宛在隆周年。", "厥惟反此是爲戾，標落下土災所緣。", "堯罹長風釁滋甚，縻以大繳尸諸鄽。", "飛蟲蔽空廩君懟，一昔崛起操戈鋋。", "往時大旱幾赤地，韓子訟藁于今傳。", "詩人或以况威虐，歌沛自是所見偏。", "爾來暴旱亦時有，孰與掀屋揚楣枅。", "小家破蕩大家耗，飲泣茹恨肩相駢。", "胡爲斯民罹此患，孰任咎責當尤愆。", "我將羾天吐憤懣，坐使百怪成拘攣。", "是非曲直當有辨，略舉大較歸吾編。", "飛廉譴誅豐隆斥，庶幾復使斯民痊。"]}