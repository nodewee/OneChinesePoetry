{"author": "秦觀", "period": "宋", "type": "诗", "title": "寄題傅欽之草堂", "paragraphs": ["河陽有洑流，經營太行根。", "盛德不終晦，發爲清濟源。", "斯堂濟源上，太行正當門。", "仰視浮雲作，俯窺流水奔。", "脩竹带藩籬，百禽鳴朝暾。", "相望有盤谷，李願故居存。", "主人國之老，實惟商巖孫。", "班行昔供奉，亟進逆耳言。", "天子色爲動，群公聲亦吞。", "蕭條冰霜際，不改白玉溫。", "出處士所重，其微難具論。", "公勿思草堂，朝廷待公尊。"]}