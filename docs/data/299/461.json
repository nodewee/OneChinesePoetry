{"author": "劉弇", "period": "宋", "type": "诗", "title": "過東流聖感寺", "paragraphs": ["客從西南來，明發倦流徙。", "寅緣泊煩促，羈鳬染寒水。", "祇園開陽方，百年此經始。", "陂陀一水去，騰蹴數峰峙。", "軒楹仍東闢，晚秀皖如洗。", "物隨眄睞移，一息間三起。", "僧閒神自定，童野髮不理。", "平生腐儒計，鞍肉蝕兩髀。", "眼力耗蠅頭，半豁綴旒齒。", "崖澗飽所經，茲乃形性侈。", "疾走影不休，兼忘竟何是。"]}