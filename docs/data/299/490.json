{"author": "劉弇", "period": "宋", "type": "诗", "title": "送曾靈永赴舉", "paragraphs": ["孟荀久不作，吾道竟茫茫。", "滔滔天下人，生死名利韁。", "誇兒騁新學，剽竄摸青黄。", "爬羅盡砂礫，氣焰苦不揚。", "初如拆襪線，那復一條長。", "又如抄選客，十九爲琳琅。", "埋沒太古音，啾耳紛蜩螗。", "曾郎春不如，闊印眉間堂。", "十年讀書史，一日胸膽張。", "興來灑酣筆，落紙松丸香。", "摧頹鶖鶬間，識此雛鳳凰。", "梅天暑氣溼，江東潦聲狂。", "辭我歸袂擁，霜蒲挂高檣。", "飄翩不可留，橫槊赴文場。", "期子勿苟作，瓊瑶擷新芳。", "莫學下俚曲，黄花間折楊。", "由來玉山粒，梗澀在粃糠。", "河雖一掬波，曾是九秋潢。", "行行事斯語，看子摩天翔。"]}