{"author": "秦觀", "period": "宋", "type": "诗", "title": "泊吳興西觀音院", "paragraphs": ["金剎負城闉，閴然美栖止。", "卞山直穹窿，苕水相依倚。", "霜檜鬰冥冥，海棕鮮薿薿。", "廣除庇夏陰，飛棟明朝晷。", "溪光鳬鶩邊，天色菰蒲裏。", "緒風傳晝焚，璧月窺夜禮。", "洩雲彗層空，規荷鑑幽沚。", "艅艎烟際下，鍾磬林端起。", "聱牙戲清深，嶔崟撲空紫。", "所遇信悠然，此生如寄耳。", "志士恥溝瀆，征夫念桑梓。", "攬衣軒楹間，嘯歌何窮已。"]}