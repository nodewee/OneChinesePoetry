{"author": "劉弇", "period": "宋", "type": "诗", "title": "遊浮洲寺寒林亭", "paragraphs": ["吳牛喘月齒髮頹，晚陰閣雨雜殷雷。", "一番重釀熨人暑，徑欲濯澗捫崔嵬。", "潭潭招提此亭在，鷗鷺慣客無驚猜。", "番君故國號瀟灑，巨浸沃日西南來。", "別爲瀰茫浩汗之沼沚，中有晶熒照耀金碧之樓臺。", "錢塘未應邈，北顧真悠哉。", "飲牛之津斡星渚，一色藍英玉奩貯。", "連岡十里卧晴虹，近竹遠松如抹堵。", "就追神觀所得多，清風爲我生曾波。", "有生弔暑乃天性，獨快疏櫺亦吾病。", "無論承露盤，未議清凉境。", "安得大地變廣寒，相與一世振絺屏箑纓頭冠。"]}