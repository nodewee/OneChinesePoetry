{"author": "劉弇", "period": "宋", "type": "诗", "title": "題福州黄蘗山確禪師息老堂", "paragraphs": ["頃來法席如師少，老去生涯似此無。", "直寄天年謾龜鶴，聊收化日到桑榆。", "蒼環作抱三臺壯，縞带明空一水紆。", "時拂東齋壞雲衲，更開南粵隠居圖。", "買山支遁初無費，示疾維摩本不徒。", "夜雨龍腥飛別澗，晝烟禽哢落高梧。", "齋餘短捉清生麈，坐久柔團暖稱蒲。", "三樂榮期猶俗物，二毛潘岳信拘儒。", "禪林彪虎新眠熟，覺海烏藤舊攪枯。", "不學昔人悲唾遠，已將茲世脫魚濡。"]}