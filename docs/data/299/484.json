{"author": "劉弇", "period": "宋", "type": "诗", "title": "和仲武苦雨見寄", "paragraphs": ["君來通川居，朱門廕重屼。", "近聞值霖雨，匝舍野水淙。", "平地忽浩瀚，頓足疑涉江。", "猛風利如刀，觸紙無完窗。", "朝釜魚頭生，飄注旋抆缸。", "仰收墮案書，俯拾短焰釭。", "癡兒臨缺湫，往往駭影雙。", "我亦有此患，漏榻遶屋扛。", "塊如失羣鵠，感憤愁眉龐。", "孤膺紛填噎，更甚兩肘撞。", "辱君大句投，華旗揭脩杠。", "直欲却以心，不容苟且降。", "森披漢殿戟，縹緲梵天幢。", "蒼惶短兵接，豈暇輒淬鏦。", "區區苦吏役，展驥曾非庬。", "强亦歌巴歈，跛鼈慚驪駹。"]}