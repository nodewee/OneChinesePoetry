{"author": "劉弇", "period": "宋", "type": "诗", "title": "知府熊公待制生辰", "paragraphs": ["天上麒麟瑞，人間杞梓良。", "扶周崧孕秀，開漢昴騰芒。", "蓂月清和半，桑弧决拾傍。", "雲旌初驗昉，水渚忽臨張。", "汗血來西極，長離下女床。", "决科霄漢上，著姓斗牛鄉。", "伊昔聞遭遇，維時適凱康。", "輔臣推練達，天子賜輝光。", "政府初更贊，農曹亦薦揚。", "仰窺惟白日，穩步是銀潢。", "西液常楊筆，同天舜禹觴。", "岷峨欣惠字，邛筰入寥狼。", "襦袴謠南海，韜鈐肅桂陽。", "有爲皆稷契，無地不龔黄。", "藩服今連楚，江城故壓章。", "熊憑新傳軾，雞馥舊含香。", "賈召行前席，曹歸定束裝。", "鈞中揮造化，川際起舟航。", "賤子慚庥庇，佳晨倍激昂。", "松椿先衆禱，芹塊止誠將。", "和逐薰弦遠，歡同畏日長。", "椒漿持滿斝，何計上公堂。"]}