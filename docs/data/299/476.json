{"author": "劉弇", "period": "宋", "type": "诗", "title": "寄李知章", "paragraphs": ["文章盛自元和間，誰其傑者柳與韓。", "二公秋鶚擅神俊，天使側翅摧誇謾。", "卷收萬象付寂默，神怪鬼篡皆殫殘。", "詩書並馳可終古，豈止唐世論不刊。", "陋儒睢盱百年後，摻筆仡仡愁脾肝。", "問津誰當語博望，初步竟笑非邯鄲。", "紛紛緗縹灑飛礫，埋沒理詣非一端。", "之子清才如振綺，綠髮照春容激丹。", "鄉評舊許擅螺水，文戰曾是鏖桑乾。", "自云從事二公者，用意能到衆所難。", "新詩遺我章江曲，百首洗出青琅玕。", "蒼梧雲生逼齒潤，溟海月借吹衣寒。", "由來青萍止三尺，天末斗牛曾上干。", "流塵不隔自爲快，寧與折鐵論淒酸。", "何由鞭鯨肅吾駕，看子切雲重整冠。"]}