{"author": "劉弇", "period": "宋", "type": "诗", "title": "敘舊贈董承君", "paragraphs": ["搖搖不根舟，瀰漫隨所適。", "朝辭呂梁險，暮駭瞿塘迫。", "長波送日月，漭與雲海隔。", "晚從天末歸，良愧故人識。", "夫子吾土傑，久任詞翰責。", "刺手翻天漿，灑作弔古墨。", "班班出素藴，想見豹姿澤。", "憶昨長淮壖，半面欣相得。", "君時天涯官，我亦西風客。", "薰弦破愁顔，爽抱洗連璧。", "吳岑刻玉瘦，吟對挹佳色。", "頹年瞥眼過，十見溪草碧。", "鍾陵旅學子，官况秋蟬翼。", "彯撇愧西崦，弔影心惻惻。", "{鬼夔}魖競揶揄，甚者得鴟嚇。", "由來次公狂，僅免陳遵謫。", "敢意今者見，依然得江國。", "鄉情比重裘，暖氣回肘腋。", "南閭與東阡，間躡車馬迹。", "古人重交契，遠有千里憶。", "連牆彼何人，老死不相覿。", "張陳汩勢利，光初竟何益。", "青原秀撞天，螺水藍膏擘。", "襟期方未央，更約浮我白。"]}