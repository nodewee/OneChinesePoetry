{"author": "劉弇", "period": "宋", "type": "诗", "title": "車盤嶺", "paragraphs": ["去年踏雪車盤去，今年執熱車盤來。", "去年險澀自其分，車盤於我何有哉。", "道傍飛礫如積糝，幽蔓緣崖不盈攬。", "懸知到此客脛酸，愁絕雲舒與烟慘。", "半山棲匭擎華藏，旋覺陰機萬鈞壯。", "鐘梵時聞一兩聲，妙界還疑落天上。", "短褐頭陀揖我言，此途詰曲知何年。", "名情利態過萬計，未聞厭者仍紛然。", "造物驅人不留瞬，車盤有盡人無盡。", "勸君莫歌行路難，令人未老華雙鬢。"]}