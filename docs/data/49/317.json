{"author": "史堯弼", "period": "宋", "type": "诗", "title": "賀楊綿州除武陵守", "paragraphs": ["越王樓前佳氣浮，涪翁江上恩波流。", "幾年結佩作邦相，萬物氣吐人歌謳。", "白鶴池邊嗟來暮，武陵溪畔桃花路。", "忽傳芝檢九天來，會擁朱旛兩輪去。", "轅攀蹬截無留停，痒爬垢櫛待蘇酲。", "仙人延貯一笑喜，探丸付授真長生。", "老成自合朝家用，未許三刀頻入夢。", "鶴髮行趨鴛鷺班，更作吾州九鼎重。"]}