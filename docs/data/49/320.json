{"author": "史堯弼", "period": "宋", "type": "诗", "title": "題大光寺詩", "paragraphs": ["百轉細落修蛇蟠，兩間螺髻巉青巒，其下碧澗流清寒。", "天旋路盡不復去，環爲絕嶂凌空攢。", "傖儜左右更折旋，攝伏犀虎蹲猊狻。", "忽然覆釜落山趾，化出寶宇中平寬。", "石床曩事知有無，猖狂欲往心渺漫。", "空憶盛時元壯觀，鳴鐘擊鼓侵雲端。", "天魔禠魄不敢干，那知劫災須臾間。", "淒涼瓦礫荒叢菅，但存四壁空青山。", "興亡一去寧復還，獨遣道者身苦難。", "我喟而作坐長歎，乞爲白雲千歲閑。"]}