{"author": "史堯弼", "period": "宋", "type": "诗", "title": "同馮蓬州當可遊中巖分韻得林字", "paragraphs": ["羲和轉日轂，北陸鞭窮陰。", "天地不自持，年老去如駸。", "卉木浩萎垂，江山動蕭森。", "變化故不干，樂哉此幽尋。", "蓬州老摩詰，玉齒鏘璆琳。", "相携亦忘言，一笑孤雲岑。", "至人鷲峯來，分坐茲巖深。", "攝衣請從之，宛如在中林。", "聊欲薦清供，無物致所歆。", "端有白月輪，炯然碧潭心。", "賞會詎偶然，夙昔諒合簪。", "別去莫慘惻，渠無去來今。", "當有羲黄人，嘗識太古音。"]}