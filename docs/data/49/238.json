{"author": "施晉卿", "period": "宋", "type": "诗", "title": "梅林分韵賦詩得下字", "paragraphs": ["郊原宿雨餘，雪重雲垂野。", "春信初動摇，欲往豈無駕。", "使君早著鞭，問路逢耕者。", "深尋烟雨村，共作詩酒社。", "庭荒六老樹，氣象自儼雅。", "一笑呼酒來，大盆注老瓦。", "最後看枯株，何意當大厦。", "夭矯待風雲，有年天寶假。", "須知羹鼎調，嘉寶係用舍。", "我欲壽使君，罇罍更傾瀉。", "明朝得楚騷，健甚無屈賈。", "君今有錫環，詔落九天下。", "蜀江雪浪來，棹趁船人把。", "留滯以諸生，斯文要陶冶。", "惟應郢中歌，倡絕和自寡。", "更聞督熊兒，夜賦燭餘灺。", "它年看無雙，聲譽出江夏。", "却笑昌黎公，阿買字能寫。"]}