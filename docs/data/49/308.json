{"author": "史堯弼", "period": "宋", "type": "诗", "title": "再別譙宰", "paragraphs": ["相逢恨不早，相別苦相逼。", "相對若無言，相望恐相憶。", "夙期夫君深，寤寐先已識。", "歲晚飛雙鳬，此地見顔色。", "爲我作眼青，窈窕間心臆。", "誰言淡如水，有味寧忘得。", "塵裏詎可堪，高才未宜抑。", "平生趙魏優，教育儻其職。", "菁菁在中沚，行矣要封植。", "扶摇那知程，聊爾六月息。"]}