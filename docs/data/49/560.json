{"author": "喻良能", "period": "宋", "type": "诗", "title": "題李氏擁萬堂", "paragraphs": ["我如王恭讀書少，君如鄴侯藏書多。", "排籤插架三萬軸，知從何處能網羅。", "上自先秦下五季，奧帙隠篇皆略備。", "不同邢邵嬾校讐，丹墨精研吁可貴。", "君不見廬山先生子李子，白石房中富文史。", "胸蟠萬卷筆如神，事業文章俱兩美。", "又不見西蜀劉公少常伯，平生醢芹嗜圖籍。", "傾貲盡寫中秘書，隨身卷軸車連軛。", "邇來置書事經綸，論思獻納日日新。", "君今堂中書汗牛，願君學李兼學劉。", "盡攬英華歸肺腑，一鳴便作沖天舉。"]}