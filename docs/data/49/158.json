{"author": "尤袤", "period": "宋", "type": "诗", "title": "庚子歲除前一日游茅山", "paragraphs": ["犯寒出行遇，值此歲云除。", "剛風駕飈輪，送我游清都。", "華陽第八天，仙聖之所居。", "洞門劣容人，中寬如室廬。", "橫前大溪水，於焉限塵區。", "其右萬石林，錯落空翠圖。", "茅菴著深秀，細路緣崎嶇。", "幽泉見客喜，頗亦類逃虛。", "山深日易曛，捷徑趨元符。", "琳宮照金碧，天籟鳴笙竽。", "側睨白雲峰，前瞻赤沙湖。", "金壇聳百丈，陰洞通七途。", "俯視人間世，擾擾真蟲蛆。", "蚤以凡陋質，忝分赤城符。", "豈悟夙昔緣，復造神靈墟。", "平生夢寐處，恍若登華胥。", "歸來拜綠章，足力尚有餘。", "珍館十六所，安能徧遨娛。", "窮探恨不盡，大息仍踟躇。"]}