{"author": "喻良能", "period": "宋", "type": "诗", "title": "何茂宏茂恭携酒見過復侑以詩次韻一首", "paragraphs": ["薄雲漏朝曦，積雨霽中夏。", "白波涵磬湖，清影漾茆舍。", "輪蹄絕還往，文史富閒暇。", "畏友有機雲，英標凜王謝。", "喜尋范張約，偕命嵇呂駕。", "豈徒貴密邇，聊亦重姻婭。", "戲彩膝纔容，亦好草可藉。", "瓦盌薦谿毛，竹箸羞雞炙。", "劇談掌屢抵，糲食咽亦下。", "晚凉過古剎，明月耀脩架。", "蒲團語上方，篝火耿良夜。", "凌晨一瘦藤，支徑雙不借。", "長嘯陟雲嶺，清吟探石罅。", "嶔岑近明目，湍激深沒胯。", "別袂余力摻，歸鞍子傭跨。", "何時許重臨，倒屣肅邀迓。"]}