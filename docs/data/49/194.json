{"author": "宋孝宗", "period": "宋", "type": "诗", "title": "賜趙士忠二首  其二", "paragraphs": ["志士惜日短，愁人知夜長。", "攝衣步前庭，仰觀南雁翔。", "淳景隨形運，流響歸空房。", "清風何飄飄，微月出西方。", "繁星依青天，列宿自成行。", "蟬鳴高樹間，野鳥號東廂。", "纖雲時髣髴，渥露沾我裳。", "良時無停景，北斗忽低昂。", "常恐寒節至，凝氣結爲霜。", "落葉隨風摧，一絕如流光。"]}