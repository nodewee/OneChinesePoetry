{"author": "喻良能", "period": "宋", "type": "诗", "title": "星源縣齋書事", "paragraphs": ["冬仲弭征轡，歘焉及新春。", "飽喫番陽飯，細治星源民。", "星源故自佳，民俗良易馴。", "不嫌聾丞愚，翻愛假令真。", "相與不忍欺，見謂無緇磷。", "牒訟日以簡，賦輸日以臻。", "遺我以暇隙，使得窺典墳。", "短檠一窗燈，孤諷至夜分。", "平明坐廳事，簾影清無塵。", "閭里頗熙熙，孰云民不淳。", "顧謂汝父老，辱愛亦已勤。", "爲我理歸櫂，吾久思吾親。"]}