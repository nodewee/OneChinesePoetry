{"author": "喻良能", "period": "宋", "type": "诗", "title": "留別王狀元二十四韻", "paragraphs": ["才大文章伯，忠純社稷臣。", "七州鍾秀異，孤嶼賦精神。", "德藴圭璋潤，胸涵海嶽春。", "麟經頻得雋，槐市早稱珍。", "宿弊時方革，皇綱上正親。", "大廷清問降，空臆讜言陳。", "力補嚴宸衮，深攖睿主鱗。", "一元追董相，多詐恥平津。", "文擅無雙價，臚傳第一人。", "聲華飛宇宙，風采聳簪紳。", "貴紙寧堪數，回天僅足倫。", "施行均令甲，奬諭見絲綸。", "未覆金甌墨，聊爲綠水賓。", "愛民如赤子，束吏似生薪。", "鑑水書題徧，稽山賦詠頻。", "却梅清節著，誣狗滯寃伸。", "賤子嗟何幸，同年蓋宿因。", "糟糠聊攝局，山水獲聯茵。", "醇酎容霑醉，新詩許效顰。", "獨蒙青眼舊，端異白頭新。", "酬倡幾千首，從游殆十旬。", "笑談將契闊，肝胆政輪囷。", "帝夢方思說，天民竚起莘。", "不才雖苦窳，終始願陶鈞。"]}