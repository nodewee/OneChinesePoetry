{"author": "喻良能", "period": "宋", "type": "诗", "title": "題旌忠廟次王龜齡韻", "paragraphs": ["睢陽截然當賊中，嬰城既久糧食空。", "矢死不降有二公，青史皎皎書其忠。", "國家涵養自建隆，上至鵷鷺下羆熊。", "一節一義皆獲通，無不昭然簡宸衷。", "建炎多難誰奮躬，開門納降何匆匆。", "達官尚爾况困窮，嗟嗟唐侯一何雄。", "抽甎擊敵甘命終，願以頸血污刃紅。", "精誠貫日亙雲穹，上徹九重達堯聰。", "詔令血食居鎮東，激昂臣子忠勇風。", "嘉名千古齊華崧，王仙作詩美抗戎，豈比爾雅詁魚蟲。"]}