{"author": "熊克", "period": "宋", "type": "诗", "title": "葛仙山", "paragraphs": ["秋風吹我衣，秋水洗我心。", "乘風直上葛仙頂，仙家樓閣烟霞深。", "蓬萊何曾弱水隔，兜率有天纔咫尺。", "等閑拍手倚闌干，驚起蛟龍移窟澤。", "試劍石老蒼苔封，洗藥池在丹砂紅。", "老仙騎鶴去未還，投崖何處尋遺蹤。", "霏霏濛濛天欲霜，神州萬里何茫茫。", "昆明水淺劫灰冷，幾見東海成田桑。", "洞簫吹斷月滿堂，夢中恍惚侍玉皇。", "覺來兩袖携天香，是非憂樂俱兩忘。", "驂騏麟，翳鳳凰，得與爾，高翱翔。", "仙翁一笑白雲上，贈我長房青竹杖。", "明朝去向葛溪濱，莫遣風雷驚世人。"]}