{"author": "喻良能", "period": "宋", "type": "诗", "title": "送高炳如倅天台", "paragraphs": ["高侯吾所畏，學問覷壺奧。", "秋水瑩精神，春華麗詞藻。", "三館朅來游，兩鬢青未皓。", "何心翫歲月，刻意事探討。", "二志既崇成，八書可偕考。", "烏臺竚風采，綸闈須典誥。", "引疾遽有祈，勇退一何早。", "丹丘非大名，泥軾僅小好。", "會看有詔追，豈必俟身到。", "行矣即輕安，愷悌神所勞。"]}