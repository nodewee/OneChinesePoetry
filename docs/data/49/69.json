{"author": "何耕", "period": "宋", "type": "诗", "title": "虛舟", "paragraphs": ["君不見江干車馬紛相送，巨艑峩峩船載重。", "西南使者解官歸，水淺著沙牽不動。", "如君材具豈多得，合侍明光參法從。", "何爲淺瀨著虛舟，頗笑胸中太空洞。", "問君此意竟安在，欲說向人誰與共。", "山林鐘鼎本同轍，繫岸截江隨所用。", "八窗窅窅凈無塵，一水泠泠清可弄。", "何當抱被過君眠，分破江天幽夜夢。"]}