{"author": "喻良能", "period": "宋", "type": "诗", "title": "釋奠禮成上安撫大觀文十四韻", "paragraphs": ["鉅宋中興日，全閩極治年。", "保釐須碩德，鎮撫頼真賢。", "燕寢何曾逸，儒宮最所先。", "上丁將蕆事，仲月乃修虔。", "鉶鼎參罍洗，犧尊間豆籩。", "低昂衮繡服，拜起冕旒前。", "庭燎明如晝，爐薰滃似煙。", "曏風人引領，觀禮士填咽。", "闔郡讙聲沸，熙朝盛事傳。", "僖公甘避路，常相敢差肩。", "宜有新詩播，庸昭美化宣。", "陋儒何幸會，典禮獲周旋。", "南紀非工部，中和豈子淵。", "斐然形頌述，深媿采芹篇。"]}