{"author": "喻良能", "period": "宋", "type": "诗", "title": "月山諸峰", "paragraphs": ["平生固寡好，嗜石如奇章。", "家無千金産，舁致窮澗岡。", "壽星來金華，衣冠何昂藏。", "屈肘據膝坐，風雨須眉蒼。", "松石産花溪，奇詭頗異常。", "鼻祖乃赤松，素質侔白羊。", "舞袖出烟霞，渾脫類大娘。", "想當虞韶成，率獸雜鳳蹌。", "觥觥石柱峯，孤峭仍軒昂。", "長不滿五尺，勢欲摩穹蒼。", "獅子來何許，俯首未騰驤。", "何時一噴薄，百獸走且僵。", "鴟尾由天成，畧不假斧斨。", "端宜侈繪事，詎止工厭禳。", "東坡小仇池，大筆流芬芳。", "康公醉道士，名篇粲煌煌。", "矧我此數峯，價重百琳琅。", "願締金石交，出處永不忘。"]}