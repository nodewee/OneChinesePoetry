{"author": "喻良能", "period": "宋", "type": "诗", "title": "東宮生辰", "paragraphs": ["寶歷天重啟，皇圖日寖昌。", "九重資燕翼，萬國仰元良。", "玉律秋初杪，金飈歲正穰。", "前星輝采盛，少海慶源長。", "甲觀祥煙滃，春宮協氣翔。", "千秋佳節勝，四莢瑞蓂芳。", "瓜棗欣初獻，蟠桃慶乍嘗。", "庭羅六佾舞，天薦九霞觴。", "銀榜彌生耀，銅扉粲有光。", "讙聲連紫極，喜氣溢穹蒼。", "冊錫雕珉煥，旗頒青輅揚。", "衣惟珍黻冕，音不嗜宮商。", "問寢同周發，隆師過漢莊。", "猷爲規禹啟，翰墨掩鍾王。", "化被賓詹屬，恩沾左右坊。", "善三今獨冠，明兩古難方。", "陸贄言猶采，宣尼訓敢忘。", "本支綿百世，羽翼貳巖廊。", "宿忝宮僚舊，曾霑兌澤滂。", "願斟滄海酒，歲祝壽無疆。"]}