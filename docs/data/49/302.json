{"author": "史堯弼", "period": "宋", "type": "诗", "title": "遊洛陽寶蓋寺贈長老道瓊", "paragraphs": ["一念落人境，世路分崩奔。", "車輪戰黄埃，荏苒還自昏。", "安知摩尼珠，豈處濁水渾。", "今我雖糾纏，猶有故我存。", "雲山時獨往，一笑清心魂。", "舊聞寶蓋峯，氣壓羣山尊。", "拂衣事幽討，烟杉轉山根。", "道人素所懽，踴躍欣候門。", "清眸夾明鏡，眈眈老彪蹲。", "招邀語密室，歡頰生春溫。", "往往到極則，寂歷雙忘言。", "從今塵境空，冰銷了無痕。", "但覺江漢流，浩蕩旋其源。", "至道默相喻，不許諸方論。"]}