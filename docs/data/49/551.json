{"author": "喻良能", "period": "宋", "type": "诗", "title": "次韻王龜齡狀元西湖賞梅", "paragraphs": ["乘閒選勝真悠哉，正見千樹冰花開。", "天寒日暮湖面凈，疎影著水清無埃。", "杏桃畏寒不敢吐，春榜占作羣花魁。", "廣平無人何遜死，睥睨欲賦嗟無才。", "東嘉夫子一何妙，筆端游戲成瓊瑰。", "繁英麗句鬭清好，不用白鷺雙飛來。", "要令奚囊出佳什，故遣漁唱傳清杯。", "西湖處士骨雖槁，一喚暗香風味回。"]}