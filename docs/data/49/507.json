{"author": "喻良能", "period": "宋", "type": "诗", "title": "吉老手刃凶人爲母報仇詩以紀之", "paragraphs": ["卧冰叱馭全忠孝，王氏多賢今古同。", "公乎孝行驚創見，落落豈特漢晉風。", "凶人夜半發丘隴，敢爾殘暴不畏公。", "古來刃讐不共天，痛貫肝膂何時窮。", "刳心設祭久自許，何况臨機敢不武。", "拔刀斷賊血模糊，袍笏雍容詣官府。", "忍恥貪生真可羞，退之諄諄言復讐。", "請衣一擊當報怨，豫子猶能致嘉傳。", "如公壯志今已伸，他日定爲忠義臣。", "行看氣節動天子，詔書一洗泉下恥。"]}