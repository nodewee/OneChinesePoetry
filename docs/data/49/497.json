{"author": "喻良能", "period": "宋", "type": "诗", "title": "送晏伯安", "paragraphs": ["古綢於今婺，蓋亦一壯縣。", "劇繁號難理，百令無一健。", "英英晏伯安，年壯政則練。", "咄嗟掃宿弊，談笑了宿案。", "公庭坐無事，自可名道院。", "老眼空四海，於公驚創見。", "今公賦歸歟，敢以一語餞。", "邊陲正驛騷，朝野未閒燕。", "公才浩縱橫，敵可受八面。", "要須詣明光，上書還自薦。", "口伐或箸籌，收功在不戰。", "不然飛芻粟，坐使軍儲羨。"]}