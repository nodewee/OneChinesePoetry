{"author": "史堯弼", "period": "宋", "type": "诗", "title": "留題丹經卷後", "paragraphs": ["武陵郡西桃花源，水盩山厔蠻區連。", "秦人避秦久寓此，種桃千樹春風前。", "落紅滿地溪路斷，魚郎捨舟得洞天。", "瑞光浮動見宮室，桑竹交映膏腴田。", "蒼崖老木含太古，民物朴野天理全。", "男耕女織無租痛，鷄鳴犬吠通陌阡。", "東家西家走相問，客來何許今何年。", "歷將時事爲具言，二世不守嬴氏顛。", "人心歸漢沛公起，四百餘載瞞竊焉。", "迄今已復爲晉有，尚何懼死長城邊。", "豈知世態多廢興，聞之撫髀皆喟然。", "辭歸未許留數日，陳列俎豆如賓筵。", "生逢樂土自可樂，山林朝市非相懸。", "明朝棹開落塵境，恍如夢破陵谷遷。", "淵明一記故實在，世俗竟作神仙傳。", "裹糧問道不復往，大笑子驥真無緣。", "我今置酒嶂峰巔，醉袖起舞凌風烟。", "大還有訣誰所傳，始自廣成授黄髯。", "髯龍上征老聃出，谷神立說洪其源。", "陰符黄庭龍虎經，伯陽契易誠多端。", "况復後學如牛毛，支分派別徒紛然。", "先天一氣誰真知，來如陽德升九淵。", "疾雷破山坤軸裂，政要主者定力堅。", "前絃之後後絃前，藥物不可錙銖偏。", "黑白相尋祕融結，髣髴有象形質圓。", "周天運火循屯蒙，非同坡老燒凡鉛。", "無中生子奪造化，脫骨洗髓乘雲軿。", "鞭笞鸞鳳隘八極，銅駝一笑三千年。", "胡爲知此不自鍊，先儒嘗戒偷生安。", "人身生死猶晝夜，以道順守全此天。", "何須行怪出世法，屏棄骨肉潜荒山。", "君臣父子與夫婦，兄弟朋友綱常間。", "聖人設教若大路，反趨旁徑迷榛菅。", "方壺員嶠渺何許，徒令世俗滋欺瞞。", "房公便合掃塵壁，大書我詩爲訂頑。"]}