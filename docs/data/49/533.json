{"author": "喻良能", "period": "宋", "type": "诗", "title": "次韻王待制讀東坡詩兼述韓歐之美一首", "paragraphs": ["文章端與時高下，列國有風周有雅。", "建安氣質混不傷，齊梁紛紛堪斗量。", "先唐詩人子韓子，落筆洗空千古士。", "篇章杼軸自己出，正派猶能傳六一。", "作詩餘事真詩仙，騎麟被髮何翩然。", "韻寬泛押入傍近，窄韻宜搜期押盡。", "鈎章棘句未多郊，古諷新題寧數稹。", "五季詩流喜穿鑿，蟬噪蛙鳴嗟衆作。", "皇朝天人歐與蘇，星鳳初見人驚呼。", "醉翁句法到勝處，紆餘條暢今古無。", "鋪張揚厲詞藻挾，雅稱金泥兼玉檢。", "一篇妙絕廬山高，幾首清新寫鬰陶。", "造化機緘富狀彙，豈獨文星南斗避。", "如何妄評味短長，自古羣兒喜嘲議。", "雪堂羈窮如牧之，得非天欲昌其詩。", "平生古律三千首，無媿清風白雪詞。", "才如太白更無敵，文似子長兼愛奇。", "江西宗派不足進，自鄶以下曾無譏。", "流傳海內皆珠玉，到處逢人俱願學。", "不須酬唱說西崑，宋有歐蘇唐有韓。", "二文邈乎其杖几，一編且誦蘇夫子。"]}