{"author": "喻良能", "period": "宋", "type": "诗", "title": "八月十五夜翫月", "paragraphs": ["前年磬湖新雨歇，獨繞湖邊待明月。", "夜深雲散月華來，疑是山陰踏晴雪。", "去年鎖宿校羣英，冰娥於人亦有情。", "仰看一鏡緣雲上，俯聽春蠶食葉聲。", "今年廣文在官舍，亦復開樽臨月榭。", "慈顔一笑綵衣輕，誰云官冷孤清夜。", "酒闌月色更徘徊，捲簾開戶真佳哉。", "懸知明年應更好，扁舟正泊雙溪隈。"]}