{"author": "史堯弼", "period": "宋", "type": "诗", "title": "將至江州中流見庾樓慨然有感作庾樓行", "paragraphs": ["江州江城赤如赭，江吞孤城去如瀉。", "忽然華楹出城角，庾公之樓高照野。", "雲空翬飛粲丹雘，樹杪鱗差排碧瓦。", "行人轉盼居人誇，云道風流有存者。", "庾公當年志恢拓，神姿從來本夷雅。", "偶驅百萬攖虎狼，反旆南歸惟匹馬。", "如何倚欄向北顧，坐俯驚湍弄盃斝。", "豈知宗國風燈似，膏盡煙空欲煨炧。", "朅來撫事一悲慨，淚落清波爲誰灑。", "細思興替總人爲，有昊何能擅坯冶。"]}