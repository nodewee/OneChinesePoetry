{"author": "喻良能", "period": "宋", "type": "诗", "title": "重陽", "paragraphs": ["一年秋節重陽濃，園林上下皆清風。", "遠山百里削寒玉，平湖十畝磨青銅。", "亦好茂樹蓊西北，露枝霜葉紛青紅。", "枝頭寂寂少啼鳥，天外隠隠飛征鴻。", "弄月基蟠綠凈中，東南况有小垂虹。", "潭清潦盡境更好，水落石出摹難工。", "愛山堂前花作叢，疎疎楊柳瘦毛同。", "紅蕉碧桂互掩映，蘆花蓼穟交蒙茸。", "新亭爽塏瞰空闊，賃欄一目連七峯。", "烟霏霧靄掃欲盡，但見突兀撐晴空。", "携筇更登月山椒，嶙峋怪石高玲瓏。", "香爐近出陂陁側，雲黄復在南山東。", "水聲激激來澗曲，颼颼風響生樛松。", "菊英萸實籬可採，山肴野䔩盤能供。", "作詩頗類臺戲馬，吹帽未減山名龍。", "良辰美景樂心賞，四者偶并今始逢。", "明朝不問蝶愁絕，更飲黄花琥珀醲。"]}