{"author": "喻良能", "period": "宋", "type": "诗", "title": "大雪追和退之辛卯年雪韻", "paragraphs": ["太皞亦已至，玄冥猶未歸。", "茫茫天壤間，浪闊銀山圍。", "玉龍橫梅度，皓鶴漫空飛。", "白帝有所適，飄飄揚旌旂。", "從者一何繁，縞席仍練衣。", "招邀姑射仙，逢迎廣寒妃。", "祥耶時令耶，疇能測天機。", "饑人凍欲死，賞玩理則非。", "安得萬裘褐，寒者或庶幾。", "願言均此惠，不知身賤微。"]}