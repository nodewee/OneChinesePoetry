{"author": "喻良能", "period": "宋", "type": "诗", "title": "由上饒之貴溪舟中書事", "paragraphs": ["日月三秋杪，江山萬象殊。", "小舟浮舴艋，廣信出闉闍。", "草木關詩律，雲煙入畫圖。", "水清沙可數，景好句難摹。", "汀際寒鳴鴈，檣端晚噪烏。", "樵村人語靜，商櫂夜燈孤。", "冷水尋宵泊，焦灘就曉餔。", "霧銷分浦溆，風定少帆蒲。", "愛日生篷背，奇峯湧坐隅。", "芙蓉多落蔕，楊柳有枯株。", "楓葉紅綃翦，蘆花白雪鋪。", "翩翩兩行鷺，泛泛一雙鳬。", "斷岸幾千尺，誅茅間一區。", "鷀巖清港急，龍瀨碧濤麤。", "斷已憑三老，那能貴一壺。", "酒壚勞問訊，漁艇費招呼。", "鮮鯽還堪買，香醪亦任沽。", "不妨成酩酊，聊復免馳驅。", "汭口真蕭鎮，錢倉豈舊爐。", "藂篁驚外裹，怪石覺中刳。", "漸喜三吳近，寧辭十里紆。", "波平如瀉鏡，罡密似連珠。", "嘯咏知誰和，欹眠只自娛。", "市聲喧弋邑，山雨鬧蓮湖。", "擬傍桃花宿，容繙貝葉無。", "鳥棲方艤檝，鯨吼又乘桴。", "野菊新收艷，官梅未吐鬚。", "貴溪端爽灑，賤子小踟躕。", "王事三旬外，舟程六驛逾。", "更判弦月上，應得綵衣趨。"]}