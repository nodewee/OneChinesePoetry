{"author": "史堯弼", "period": "宋", "type": "诗", "title": "送章孝偁歸荆南", "paragraphs": ["峩岷西南橫，盤石含靈光。", "有蓄不得發，澒洞難卷藏。", "泄爲萬夫豪，聯翩鬰相望。", "緬懷嘉祐初，赫赫都官郎。", "著龜抱先識，虎豹披其章。", "幕府西陲開，挾策驅酋羌。", "喑啞竟莫吐，反被按劍防。", "青天徒昭昭，萬里自投荒。", "直氣終凜冽，身仆心難僵。", "高平伊周徒，奏疏排未央。", "忠義一朝振，朱鳥吞光芒。", "還知百歲後，生此雛鳳凰。", "粲粲五色羽，欲下虞廷翔。", "先民重世德，君子思不忘。", "祝君期無忝，追攀軼飛揚。", "會使坤南隅，氣象還蒼茫。"]}