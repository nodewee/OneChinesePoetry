{"author": "尤袤", "period": "宋", "type": "诗", "title": "淮民謠", "paragraphs": ["東府買舟船，西府買器械。", "問儂欲何爲，團結山水寨。", "寨長過我廬，意氣甚雄粗。", "青衫兩承局，暮夜連勾呼。", "勾呼且未已，椎剝到雞豕。", "供應稍不如，向前受笞箠。", "驅東復驅西，棄却鋤與犁。", "無錢買刀劍，典盡渾家衣。", "去年江南荒，趁熟過江北。", "江北不可往，江南歸未得。", "父母生我時，教我學耕桑。", "不識官府嚴，安能事戎行。", "執槍不解刺，執弓不能射。", "團結我何爲，徒勞定無益。", "流離重流離，忍凍復忍饑。", "誰謂天地寬，一身無所依。", "淮南喪亂後，安集亦未久。", "死者積如麻，生者能幾口。", "荒村日西斜，破屋兩三家。", "撫摩力不足，將奈此擾何。"]}