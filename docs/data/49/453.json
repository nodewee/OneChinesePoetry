{"author": "喻良能", "period": "宋", "type": "诗", "title": "同從兄季弟游香山追和東坡端午游諸寺韻", "paragraphs": ["前車惟伯氏，後乘載阿連。", "相携青蓮界，共開白社筵。", "黄梅雨初歇，紅榴花正妍。", "浄境聊莞爾，妙興真悠然。", "偈言溢四方，經卷餘五千。", "長廊含清風，古潭摇蒼天。", "幅巾既蕭散，青鞋亦輕便。", "登臨自晨曦，談笑窮暮煙。", "衡宇開卷坐，僧房借榻眠。", "却憶蘇州語，喧靜兩皆禪。"]}