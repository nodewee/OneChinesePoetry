{"author": "喻良能", "period": "宋", "type": "诗", "title": "題愍孝廟次王龜齡韻", "paragraphs": ["曹娥卓行傳豐碑，越人往往貴女兒。", "建炎蔡氏有孝子，事比孝子尤瓌奇。", "自從結髮讀書史，倜儻不受靮與羈。", "迺翁詿誤落囹圄，疚心疾首泣以悲。", "胡能安坐視父繫，朝暮哀訴當旌麾。", "府公儻許贖父罪，名隸卒伍所不辭。", "不然奮身事征討，赳赳勇力猶可施。", "黄堂沈深身則微，雖有誠懇無人知。", "歸來靜默心語口，此事感悟當以屍。", "臨河勇决不復顧，純孝寧不由天資。", "緹縈上書解刑網，言雖迫切身無虧。", "文本理寃由一賦，孰與捐命如含飴。", "殺身成仁古所罕，殆類餓踣齊與夷。", "事聞黄屋亦動色，亟詔立祠河水湄。", "嗟嗟玄應固不朽，萬口至今皆一詞。", "東嘉夫子好事者，作歌登載仍吁嘻。", "異時國史編宋雅，人間重見白華詩。"]}