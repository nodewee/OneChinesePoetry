{"author": "喻良能", "period": "宋", "type": "诗", "title": "次韻茂恭見寄", "paragraphs": ["中書一揮千萬言，有如水懸呂梁間。", "奔逸絕塵不可及，蹇欲從之良獨難。", "如君文字可華國，胡爲猶在南湖側。", "樊川昌谷縱多才，欲以比君那可得。", "君家紅杏連白榆，似向君王得鑑湖。", "水光溶溶浸山色，樓臺上下如冰壺。", "磬湖蕭瑟逢秋令，男呻女吟貧非病。", "阿奴碌碌僅自全，伯氏今亡嗟短命。", "恨我不如大小山，徒爾思苦仍辭艱。", "既無擊鉢揮毫敏，空愧詩筒數往還。"]}