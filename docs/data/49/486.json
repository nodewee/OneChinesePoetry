{"author": "喻良能", "period": "宋", "type": "诗", "title": "王丞相生辰", "paragraphs": ["皇宋十一葉，時清風俗淳。", "實維元首明，亦繄股肱純。", "煌煌冀國公，自昔抱經綸。", "初掌黄麻誥，黼黻同卿雲。", "繼處宥密地，五兵驅精神。", "一品坐黄扉，十載轉洪鈞。", "雍容陪都俞，黽勉承華勛。", "鏡浄滄海波，烟銷紫塞塵。", "伊傅堪並驅，蕭曹真下陳。", "柔兆歲若午，協洽寅在辰。", "入夢一玉燕，持鑪兩天人。", "二十四書考，八千歲爲春。", "西湖爲酒醴，南屏爲膳珍。", "萬口均一詞，共祝柱石臣。", "一祝錫難老，再祝長同寅。", "百祝配遼鶴，千祝如大椿。", "國壽箕翼齊，洎公永無垠。", "貴名與鴻烈，日新日日新。"]}