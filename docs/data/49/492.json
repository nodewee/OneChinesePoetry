{"author": "喻良能", "period": "宋", "type": "诗", "title": "送參議林郎中", "paragraphs": ["人孰不識面，相知貴知心。", "唯我與夫子，傾蓋成斷金。", "疇昔居京邑，庀職偶相臨。", "肯紆鍾期聰，俯聽牙弦琴。", "講說三百篇，一一蒙賞音。", "朅來鍾山旁，休沐同搜吟。", "聯鑣照湖側，携手天衣岑。", "飛鳴互嚶嚶，和樂長愔愔。", "無詩不屬和，有酒相與斟。", "餉我破羌帖，佳妙同來禽。", "復遺先聖像，摹寫自孔林。", "二年如巨蛩，一旦辰與參。", "襟期自茲遠，詩盟幾時尋。", "願言蚤盍簪，無爲徒滯淫。"]}