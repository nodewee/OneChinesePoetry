{"author": "喻良能", "period": "宋", "type": "诗", "title": "夜宿天章寺", "paragraphs": ["蘭亭負崇岡，脩竹翳寒綠。", "囂煩隔人境，爽氣森佛屋。", "薄暮行役罷，言就上方宿。", "是時秋崢嶸，西風響巖谷。", "越蘭不可見，浩歌想餘馥。", "右軍恨何許，禊序空三復。", "夜久百蟲絕，燈花媚幽獨。", "蕭然四壁靜，一洗塵萬斛。", "何當脫羈鞅，陰巖事卜築。", "聊復得此遊，澹然心賞足。"]}