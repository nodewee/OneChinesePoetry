{"author": "喻良能", "period": "宋", "type": "诗", "title": "爲柴懷叔殿院題世綵堂", "paragraphs": ["慶積門闌久，祥鍾家世醲。", "乘驄驚創見，戲綵覺重逢。", "鮐耋頻三喜，孫曾見八龍。", "年齡開九秩，孫子享千鍾。", "奕葉今榮耀，蟬聯舊素封。", "家風追萬石，眉壽擬三松。", "畫棟侵銀漢，平池浸碧峯。", "同心木芍藥，並蔕水芙蓉。", "委曲顔常悅，騫騰色愈恭。", "會須陶謝手，覓句細形容。"]}