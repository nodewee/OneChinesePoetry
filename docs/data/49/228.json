{"author": "葉抑", "period": "宋", "type": "诗", "title": "深靜堂", "paragraphs": ["亂山蒼蒼溪曲盤，烟林漠漠風生寒。", "地幽景絕豈易到，中隠蕭寺環峯巒。", "山僧淳樸寺亦古，築室爲堂蔽風雨。", "深靜豈與衆緣同，萬法不傳歸妙處。", "堂前流水自涓涓，屋外松篁不計年。", "衲子一念俱已盡，不數歲月明晦遷。", "我來茲堂息塵慮，終日忘形得深趣。", "明朝韁鎖西復東，謾寫微言題所寓。"]}