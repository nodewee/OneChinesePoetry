{"author": "喻良能", "period": "宋", "type": "诗", "title": "廣信試院追和東坡催試官考校韻", "paragraphs": ["深院鎖涼秋，西風坐間好。", "几凈窗明塵不飛，似躡紅雲至三島。", "數枝淡淡桂新香，千带垂垂柳初老。", "此邦天下秀，多士鄒魯無。", "負薪或解談王道，被褐無非懷璧夫。", "五兵奪目庫觀武，大嚼快意門過屠。", "誰言扳才古難必，披沙求金要須得。", "回思裹飯然脂燭，一心敢擬思鴻鵠。"]}