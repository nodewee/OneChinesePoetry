{"author": "喻良能", "period": "宋", "type": "诗", "title": "過分水嶺初出建寧界", "paragraphs": ["辛卯踰閩嶠，淳熙出建關。", "瀰漫第五渡，險絕百重山。", "近夏凉風發，新晴麗景還。", "翠烟飛縹緲，好鳥語綿蠻。", "密樹青羅幄，連峯碧玉環。", "野英紛剨剨，巖溜碎潺潺。", "小艇橫清泚，飛橋截碧灣。", "機舂流水激，架厂石崖慳。", "紫笋和泥采，青梅带葉攀。", "未能供旨味，聊得悅慈顔。", "取醉三盃適，欹眠一餉閒。", "自憐霜鬢白，人羨綵衣斑。", "物色揮毫裏，家山隠几間。", "狂歌聊爾耳，同志儻吾刪。"]}