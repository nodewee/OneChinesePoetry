{"author": "何耕", "period": "宋", "type": "诗", "title": "題龍華佛閣", "paragraphs": ["西川鑿山三大像，突兀皆在江之湄。", "修覺九頂見略盡，獨此恨未瞻容儀。", "朅來勝地了疇昔，輕軒瘦馬相追隨。", "百尺金軀信雄傑，三乘寶閣何瑰奇。", "燃犀不用照幽鬼，擊鼓自合趨馮夷。", "前人開創願力廣，下與舟楫扶傾危。", "六月灘濤劇奔吼，一分性命爭毫釐。", "篙工落膽行者泣，彈指乞活天人師。", "人心狎水水多禍，佛力在人人不知。", "年來蜀産坐朘削，夜半有力真能移。", "軻峩大艑去不絕，綵鷁破浪風揚旗。", "慈悲但作布施相，江神雖怒將何爲。"]}