{"author": "鄧朴", "period": "宋", "type": "诗", "title": "舫齋", "paragraphs": ["悶悶之暑不可耐，走馬來尋靈跡怪。", "山深樹老龍屈蟠，洞闊雲寒鼠飛敗。", "嶄然角立九關鎖，勢鑠晴空生險隘。", "流泉奔蕩一聲雷，倒擘懸崖舞澎湃。", "上巖拖下水晶簾，下巖擊碎瑠瓈派。", "天風吹作六月寒，辟易精神心膽快。", "宜搜得此天下奇，恍然坐我神仙界。", "雖與金樽映翠杓，亦有山肴供晚嘬。", "解衣磅礴舞翠閣，筆端寫作詩中畫。"]}