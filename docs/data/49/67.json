{"author": "何耕", "period": "宋", "type": "诗", "title": "靈谿賦雙流郭信可隠居", "paragraphs": ["幽居定何如，頗恨未見之。", "主人向我言，喜色融雙眉。", "修篁流翠陰，寒溪漾清漪。", "領略非一狀，幽妍發餘姿。", "空濛雨亦佳，瀲灧晴更奇。", "豈惟二江獨，意恐兩蜀稀。", "主人信妙士，得此固所宜。", "天公閟好景，授受各有時。", "豈無多田翁，偃蹇逝莫隨。", "素交懷老蒲，秀句紛珠璣。", "安得招歸來，爲君賦清詩。", "往者不可作，後生欲何爲。"]}