{"author": "史堯弼", "period": "宋", "type": "诗", "title": "寄上蘇邛州兼呈八座", "paragraphs": ["稽首仇池翁，歸住小有天。", "葛公尚遠孫，岣嶁丹山傳。", "道骨亦有種，而今見嬋嫣。", "大小茅山君，霞襜兩聯翩。", "弟兄對譚道，舌本風雷旋。", "嗟哉空山子，妄意身飛翾。", "忍饑嚙草木，閲歲烹汞鉛。", "豈知至妙門，端在玄中玄。", "知公夙領此，妙契遺蹄筌。", "神凝物無疵，合侍虛皇前。", "我亦山澤臞，會了區中緣。", "滅沒望仙鞚，願言執風鞭。", "相將丹丘上，一笑三千年。"]}