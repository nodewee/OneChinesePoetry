{"author": "宋孝宗", "period": "宋", "type": "诗", "title": "和史浩曲宴澄碧殿詩", "paragraphs": ["揖遜荷帝堯，寅恭五元禩。", "治道貴清靜，聖言有深旨。", "誰歌元首明，自得股肱喜。", "躋民期仁壽，距肯中道止。", "力農樂彼田，坐賈安於市。", "歲行閲豐登，國論銷委靡。", "予力初何能，濟濟頼多士。", "矧予有元老，中立而不倚。", "居東逾三年，不遠來千里。", "未遂赤松遊，輟誦青琅蘂。", "皓首持六經，日侍明光裏。", "翼乎鴻遇風，縱矣魚在水。", "儒行絕瑕疵，道心無塵滓。", "挺挺松柏姿，巉巉山岳峙。", "予惟日萬幾，至仁同一視。", "西成錫小宴，促坐才尺咫。", "湛露愧歌周，置酒非封齒。", "歸美見新詩，如卿能有幾。", "眷言澄碧行，勝賞得迂趾。", "亦屢引公卿，對此談政理。", "虛心欲受人，忠言資逆耳。", "朕瘠天下肥，至樂無易此。", "頗念文武疆，六合尚殊軌。", "東都會諸侯，宣王昔於是。", "期爾罄嘉謀，使我勳業起。", "勿以方燕頤，所書聊復爾。", "巵酒正須釂，話言未能已。", "都護萬年觴，何當至庭戺。", "文章藉老手，直筆中興紀。", "載嘉矍鑠翁，焉得辭骫骳。"]}