{"author": "何耕", "period": "宋", "type": "诗", "title": "青羊宮", "paragraphs": ["一再官錦城，咫尺望琳宮。", "未始得得來，正望役役中。", "今朝弄晴雨，策蹇隨春風。", "頗愛意象古，停驂小從容。", "縹緲百尺臺，突起凌半空。", "憑欄俯修竹，决眥明孤鴻。", "信哉神仙宅，不受塵垢蒙。", "稽首五千言，衆妙一以通。", "靜觀萬物復，豈假九轉功。", "區區立訓詁，亦哂河上公。", "癡人慕羽化，心外求鴻濛。", "要附白鶴背，往訪青羊蹤。"]}