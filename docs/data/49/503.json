{"author": "喻良能", "period": "宋", "type": "诗", "title": "次韻伯壽兄海棠", "paragraphs": ["無情長笑杜陵老，不識海棠春意好。", "東坡作意賞東風，爲愛輕綃映肉紅。", "枝頭點綴知多少，貪睡今年開不早。", "含情欲開還未開，紫蝶黄蜂亦懶回。", "可憐熟視明人目，長恨年年看不足。", "曉來風定雨霏霏，減却春光一片飛。", "多愁更被花相惱，寧惜春衫同藉草。"]}