{"author": "喻良能", "period": "宋", "type": "诗", "title": "丙午仲春西湖舟中作", "paragraphs": ["春陰將近一百六，絮擘晴雲新雨足。", "烟邊芳草碧如茵，籬畔海棠紅映肉。", "相携逗曉出城西，城西風景如杜曲。", "兩岸雲光罨畫濃，一湖春水蒲萄綠。", "坐中豪俊雜吳蜀，磊落羣書紛拄腹。", "掀髯一笑浪波間，淋漓衣袂尋碁局。", "他年想像此風流，應作生綃圖一幅。"]}