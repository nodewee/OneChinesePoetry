{"author": "喻良能", "period": "宋", "type": "诗", "title": "天台歌", "paragraphs": ["涉海神仙誇蓬萊，登陸勝地稱天台。", "天台枕海連四明，萬峯千嶺相縈迴。", "赤城繡出綺霞色，瀑布界破瑶山青。", "神仙居處寸步有，遊人白日迷杳冥。", "剡溪昔年有二客，五月此山同采摘。", "只知采采不盈筐，不覺行行失歸陌。", "龜腸蟬腹忽鳴饑，傾壺進食欲令誰。", "山桃一顆垂林畔，共食歘然肌骨換。", "下山得水澗石中，以手飲之還濯盥。", "又見蕪菁出山腰，一杯圓轉中流漂。", "二人相顧却相謂，此地去人應不遥。", "過溪水深四尺許，又度一山逢二女。", "韶顔艷色世所無，南國東鄰何足數。", "笑喚劉晨阮肇名，相識渾如舊有情。", "問郎若箇來何晚，遂即殷勤相奉迎。", "入戶幔帷殊不惡，錯落珍珠與瓔珞。", "只將左右幾青衣，也勝人間誇綽約。", "逡巡進脯飯胡麻，瓊杯片片斟流霞。", "不知仙客來何處，各把宮桃慶女家。", "歌吹嘈嘈張內樂，顔色有歡情有樂。", "金鴉飛入向虞淵，客散虛堂掩簾箔。", "夜深各擁一仙娥，泛泛鴛鴦在綠波。", "和鳴乍自秦簫起，行雨初從楚夢過。", "瞥然一留因半載，天氣常如三月在。", "百鳥哀鳴不可聞，感此茫茫愁似海。", "俗緣未斷身未輕，思歸日有求歸聲。", "更招女伴作離樂，共寫深衷無限誠。", "曲終一出山中洞，萬里雲烟空目送。", "歸來不見去時人，寂寞驚魂若春夢。", "子孫雖在不相知，欲尋舊路已多歧。", "棊迷柯嶺難重見，花失桃源空自悲。", "風流雲散令人惜，至今猶唱阮郎歸。"]}