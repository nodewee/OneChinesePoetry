{"author": "喻良能", "period": "宋", "type": "诗", "title": "飲餞王共父分韻得轉字", "paragraphs": ["子猷風味最諸王，墨妙文工眼如電。", "慣吟疎雨滴梧桐，解道澄江凈如練。", "去年落筆中書堂，姓名高徹蓬萊殿。", "至尊動色催除目，俾向蘭臺參俊彥。", "要成遠業待時須，故遣讀書破萬卷。", "夫何歸思動岷峨，自請題輿近鄉縣。", "學省諸公悵別離，擊鮮載酒開芳燕。", "欲澆胸次數日惡，剩作林亭百壺餞。", "落花送酒舞繽紛，亂絮催詩飛眩轉。", "臨歧那用賦銷魂，但要修門重會面。"]}