{"author": "喻良能", "period": "宋", "type": "诗", "title": "張持荷示詩編次韻一篇爲謝", "paragraphs": ["先唐詩道昌，萬象繞吟筆。", "長吉窮嶮怪，奚囊銷永日。", "一洗齊梁陋，古澹見摩詰。", "詰齋妙入神，二者無一失。", "遊戲唾成珠，所至動盈帙。", "長篇雜短詠，朱絃響玉律。", "脫身聲利場，宴坐心更逸。", "高眠聽松聲，清話剝芡實。", "聲名笑山王，任達景嵇畢。", "時發孤鳳鳴，不作寒蛩唧。", "人譏雕肺肝，悠然非所恤。", "編成客未佳，櫝藏謹勿出。"]}