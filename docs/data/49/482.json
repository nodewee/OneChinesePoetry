{"author": "喻良能", "period": "宋", "type": "诗", "title": "次韻奉酬刑部王嘉叟侍郎書戲綵集後", "paragraphs": ["制作參易經，不用草玄準。", "眼空天壤間，誰得並捷敏。", "鴻文翻水就，未省苦吟吻。", "齊梁逮陳隋，衆作付一哂。", "南國容本冶，西子髮更鬒。", "混然真天成，寧復分域畛。", "飛上青雲端，秋空擊鷹隼。", "豈唯持荷橐，已復班玉笋。", "雖未究所長，要亦攄素藴。", "大手秉綸綍，至音發簴簨。", "嗟予墮詩窮，政坐無鉛粉。", "數奇祇自憐，多忤誰汲引。", "有賦難逐貧，無詩不招隠。", "明公獨深憐，不嫌邊幅窘。", "謂雖敝帚如，或可充貢箘。", "恃此以無恐，枚臯窮久忍。", "儻復念菅蒯，庶免辱荆槿。"]}