{"author": "喻良能", "period": "宋", "type": "诗", "title": "點檢朝陵內人頓遞至西興道中紀事", "paragraphs": ["平湖瀲灧摇春風，扁舟輕駛如飛鴻。", "垂楊萬縷長青茸，倚岸崇桃醉臉紅。", "滿空烟雨霏濛濛，柯橋精廬聞午鐘。", "平疇麥苗青芃芃，崇峯秀岑紛玲瓏。", "圖經未看名叵窮，雨葩烟葉交朦朧。", "吾欲圖之誰其工，妙語却思六一翁。", "解道山色有無中，薄暮艤舟依竹叢。", "夜深點滴聽孤篷，天明利涉浮梁雄。", "錢清雖小炊烟重，我生之辰今適逢。", "一杯不暇緣匆匆，聊以新詩娛老悰。", "龕山西北水溶溶，白鶴橋邊小梵宮。", "海天茫茫空復空，放眸一望日本東。", "蕭山小邑河陽同，桃李漫山如錦幪。", "谿旁驛亭名夢筆，故居知是江文通。", "西興浦口天連水，滿眼長安紫翠濃。"]}