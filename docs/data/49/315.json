{"author": "史堯弼", "period": "宋", "type": "诗", "title": "謁周侍郎", "paragraphs": ["大江之南英靈窟，瑰奇萬古輸不竭。", "往年鼓柁窮壯觀，見公更覺人超越。", "當時持橐趨明光，徑度蓬山跨奉常。", "漢儀周典一朝重，斧藻皇度看翱翔。", "只今自合補衮闕，元有胸中絲五色。", "如何一麾渺江海，扶摇未嫌六月息。", "此邦齊魯伯仲間，鄉來文物餘班班。", "天遣儒宗作邦伯，風流正始應追還。", "老稚何知但呼舞，平易近民吾父母。", "悃愊無華兩京似，宴坐黄堂物安堵。", "小人不識衡氣機，况知道學窮精微。", "羲文孔聖演三畫，後來百代誰傳衣。", "圖書不見出河洛，禹箕九疇那復作。", "一時覆瓿笑迂闊，子雲太玄亦寂寞。", "振起此學非公誰，心匠妙處璣衡齊。", "定知數術本天授，無乃太一燃青藜。", "草玄遺編當不朽，還許侯芭傳業否。", "舊來嘗辱河南幸，從今肯在諸生後。"]}