{"author": "史堯弼", "period": "宋", "type": "诗", "title": "次友生杜應求韻送中巖印老往成都正法", "paragraphs": ["原原臨濟孫，一一孤峯峻。", "舊來正法眼，不許窺閫仞。", "古路人迹絕，况復遺轍軔。", "只今誰健者，公亦師子迅。", "倚天劍氣寒，掣電目光瞬。", "平生縛虎手，肯擊死蛇陣。", "如何鬧市裏，撒手乃勇進。", "前時老狐臊，腥氣存已僅。", "傾河看洗滌，餘刃聊斥擯。", "坐令會府地，圜悟宗復振。", "緬思中巖老，今代無此雋。", "喜聞親嫡子，高提曩真印。", "要知天人師，此位那可閏。", "好去露鞭影，廣道收駔駿。", "睠言清浄關，莫遣衆魔磷。", "願爲一事大，他物非所贐。"]}