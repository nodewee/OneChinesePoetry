{"author": "喻良能", "period": "宋", "type": "诗", "title": "新居成茂恭以詩見賀次韻奉酬", "paragraphs": ["子美堂工始上元，斷手乃在寶應年。", "顧我無能爲杜役，有此屋廬差不難。", "欲移脩竹梅花亞，暮靄朝烟迷上下。", "室遠地偏來者誰，時有相思稽老駕。", "平生願足不願餘，底用虛名更著書。", "雖無拄腹五千卷，且有山陽宅一區。", "海內長句君最好，辱致新篇爲善禱。", "雞豚社酒幸不遠，來往他年成二老。"]}