{"author": "徐得之", "period": "宋", "type": "诗", "title": "明妃曲", "paragraphs": ["妾生豈願爲胡婦，失信寧當累明主。", "已傷畫史忍欺君，莫使君王更欺虜。", "琵琶却解將心語，一曲才終恨何數。", "朦朧胡霧染宮花，淚眼橫波時自雨。", "專房莫倚黄金賂，多少專房弃如土。", "寧從別去得深嚬，一步思君一回頭。", "胡山不隔思歸路，只把琵琶寫辛苦。", "君不見有言不食古高辛，生女無嫌嫁盤瓠。"]}