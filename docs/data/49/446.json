{"author": "喻良能", "period": "宋", "type": "诗", "title": "望所居西山瀑布", "paragraphs": ["山居尠歡悰，理策事遨嬉。", "嶔岑屬初霽，眺覽得所宜。", "懸崖有飛瀑，注壑從涼颸。", "濛濛噴霧雨，冉冉含烟曦。", "清泠詎可汰，駛激疇能陂。", "會心欣有得，徙倚不知疲。", "雁蕩境千里，香爐天一涯。", "平生未能矚，昏旦矧欲窺。", "何如茲山溜，若與幽人期。", "他年營菟裘，舍是將安之。"]}