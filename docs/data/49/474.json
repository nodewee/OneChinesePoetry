{"author": "喻良能", "period": "宋", "type": "诗", "title": "次韻提舉王正言寒食游茶焙", "paragraphs": ["摘山勝煮海，財貨所源流。", "建焙甲天下，賦入十倍收。", "國計頗頼之，貢輸何時休。", "擇人爲提領，得賢從宛丘。", "文章脫吏腕，風味登瀛洲。", "佐職亦已久，再見春草抽。", "郊原富槍旗，歲事日以修。", "撫民端若子，疾惡信如讐。", "驅車向鳳山，父老觀道周。", "青春行畫圖，佳處時一留。", "風前耳潺湲，雨後目纖柔。", "酒酣已勝賞，珠唾揮釣鈎。", "咨予素么麽，受恩猶未酬。", "銘心雖甚堅，撫己徒懷羞。", "平生困坎壈，暮年尚依劉。", "投公一紙書，遠寄粵王州。", "書傳得妙帖，想像寒食游。", "終防好事人，豪奪或巧偷。"]}