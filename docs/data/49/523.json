{"author": "喻良能", "period": "宋", "type": "诗", "title": "試院一首", "paragraphs": ["南國諸侯老賓客，霜葉青衫頭雪白。", "繡衣使者急搜賢，又向文場三捧檄。", "全閩多士如鄧林，大厦度材慚匠石。", "細看太白日萬言，時取武成二三策。", "清心期識璞三獻，過眼敢迷目五色。", "只今雖無衣鉢傳，向來未省原天覓。", "更長寧辭燭屢秉，漏下何啻夜十刻。", "回思前日踏槐花，忍使青袍輕飲墨。"]}