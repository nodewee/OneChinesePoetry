{"author": "喻良能", "period": "宋", "type": "诗", "title": "次韻宗郎中師仁見示古風", "paragraphs": ["平生癖於詩，業債餘清浄。", "但已心孔開，敢誇筆鋒勁。", "疾書或欹斜，所向必雅正。", "顧慚非晉人，出語那韻勝。", "亦好三畝園，松竹互掩映。", "門闌雖間啟，俗客未省迎。", "豈唯愜幽情，頗復動詩興。", "朅來古泮宮，未諳麋鹿性。", "何處更有詩，抗走足不定。", "宗英出大篇，重此綠綺贈。", "未應費推敲，詎止工競病。", "此作不爲妙，妙處知難更。", "吟壇將風雅，瑣尾宜退聽。", "賀白真雁行，離騷可奴命。", "熟復句中眼，如對麈尾柄。", "迷途獲指南，從此識畦徑。", "自應形贊歎，誰復獻嘲評。", "佳處未易知，當有識者證。"]}