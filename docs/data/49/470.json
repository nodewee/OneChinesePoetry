{"author": "喻良能", "period": "宋", "type": "诗", "title": "送呂憲帥維揚", "paragraphs": ["讀我宋實錄，元豐治明昌。", "五年九月中，上特開天章。", "從容謂輔臣，邊民疲可傷。", "呂獨爲朕言，他人終未嘗。", "已乃命正獻，由定帥維揚。", "學士加大稱，庸以示寵光。", "移鎮未去久，趣歸總臺綱。", "爾來九十年，誰其踵遺芳。", "我公嫡孫行，祖烈蔚載揚。", "持節古閩粵，攝事今福唐。", "仁風雜和氣，盎盎如春陽。", "甿謠玉律響，圜扉春草長。", "英聲飛九重，御屏書益詳。", "廣陵大都會，經理須才良。", "擁麾往鎮之，非公諒誰當。", "延閣陞寶書，恩綸湛洋洋。", "左符分淮海，西顧寬巖廊。", "想見入境初，快覩爭星凰。", "折衝向樽俎，宣威謝金湯。", "行看有鋒召，衮衣侍虞皇。", "賤子一何幸，竊庇逾兩霜。", "誤蒙剡薦牘，名徹凝旒傍。", "受恩未知報，肝膽徒激昂。", "唯祈轉洪鈞，復立弟子行。"]}