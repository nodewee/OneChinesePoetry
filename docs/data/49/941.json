{"author": "喻良能", "period": "宋", "type": "诗", "title": "題東林寺", "paragraphs": ["江湖大蘭若，廬阜一東林。", "砌遶琮琤水，門羅翠碧岑。", "煙雲千古色，松檜四時陰。", "岸幘銷塵慮，凭欄凈客心。", "殿成神運力，泉出虎跑音。", "溪在思元亮，堂荒憶醉吟。", "圖傳三笑粲，閣擁五杉森。", "貝葉應難訪，經臺已莫尋。", "僧袈何代朽，佛影幾時沉。", "晉輦黄埃久，殷碑蒼蘚深。", "不妨閒弔古，誰復爲沾襟。", "香火惟蓮社，傳流直至今。"]}