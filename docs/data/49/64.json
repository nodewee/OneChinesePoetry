{"author": "孫懋", "period": "宋", "type": "诗", "title": "溫泉", "paragraphs": ["喬林遠凝烟，怪石卧如虎。", "湯泉在其下，深廣數尺許。", "蒸蒸百鼎沸，衮衮驪珠吐。", "溫然可人意，了不變寒暑。", "我來一盥挹，和氣溢賓主。", "誰知山谷間，異物乃有取。", "又聞泉之功，萬頃浸禾黍。", "升騰或爲雲，定作傅巖雨。", "賢人抱氣節，瀟灑謹出處。", "平生澤物志，得時誰可御。", "奈何斗筲徒，名利每輕舉。", "一朝冰山碎，笑唾無足數。", "臨風祝斯泉，更請事斯語。", "回首驪山陰，淒然吊前古。"]}