{"author": "史堯弼", "period": "宋", "type": "诗", "title": "孫叔度挽詩", "paragraphs": ["簡州古遺直，冰雪映當代。", "茫茫幾回首，凜凜欲無對。", "居無屋漏愧，動必繩墨內。", "秋風看獨立，縹緲一蘭佩。", "從先大夫游，持此儻無悔。", "何意寥闃中，值此一門再。", "有馬誰千駟，曾無德與載。", "富貴饕一指，回首失肩背。", "夷惠百世師，曹李九泉輩。", "丘原餘慟哭，天地日蕪穢。"]}