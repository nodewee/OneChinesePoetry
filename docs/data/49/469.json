{"author": "喻良能", "period": "宋", "type": "诗", "title": "媿陶", "paragraphs": ["淵明在彭澤，到任八十日。", "雖營三徑資，未穫公田秫。", "珍重千金腰，不爲督郵折。", "拂衣賦歸來，何異自投劾。", "我生本樗散，山林久蟠蟄。", "雖非淵明儔，頗亦慕幽迹。", "偶然得一第，遂竊升斗秩。", "未書藍田考，已捧錦溪檄。", "荒縣饒逋負，催科費鞭抶。", "彊顔簿領間，忽復彌數月。", "心焉媿淵明，俯首三歎息。", "番江何時還，哦松聊自適。"]}