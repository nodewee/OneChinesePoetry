{"author": "何耕", "period": "宋", "type": "诗", "title": "龍淵", "paragraphs": ["門前大江河渺漫，昔人飲牛水爲乾。", "水乾龍逝亦其理，近在咫尺聊泥蟠。", "魚暇玩侮娬獺笑，縱有靈怪誰當看。", "德人問舍壓我境，便爾築室相遮欄。", "坐令异類皆屏伏，恃有此耳差少安。", "却紆朱紱去監郡，遣我守舍良獨難。", "昨來過門恍如夢，龍致此語催歸鞍。", "先生不信反不笑，謂我饒舌狂豐干。"]}