{"author": "喻良能", "period": "宋", "type": "诗", "title": "僕坐釣磯季野弟寄詩來因次韻", "paragraphs": ["湖岸柳根半欹側，柳邊仍有陂陀石。", "不因斧鑿成漁磯，燕坐未妨鈎餌垂。", "磬湖寧待他山錯，白波分影涵翠幄。", "翠幄陰中千結藤，對面好山羅畫屏。", "遥岑無雲明入眼，遣我爛如巖下電。", "平生不憂臭於銅，俗氛安能蔽重重。", "興來散策饑來食，起居無時惟其適。", "詩窮吾師杜少陵，一杯未用身後名。", "他年掛冠不待老，歸來從君乞身早。"]}