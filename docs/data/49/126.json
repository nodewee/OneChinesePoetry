{"author": "尤袤", "period": "宋", "type": "诗", "title": "張公洞", "paragraphs": ["吾聞荆溪南，有地僊所宅。", "十年勞夢想，今日著脚歷。", "扁舟下湖㳇，水漲沒砂磧。", "結纜小橋傍，杖藜從所適。", "平岡面坡陁，疊嶂堆襞積。", "行行三兩里，夾道喬木植。", "其末幾合抱，其高乃千尺。", "風生萬壑響，日照四山赤。", "時摇樹林抄，忽見屋宇脊。", "宮門何崢嶸，南路頗脩直。", "長廊景曀曀，崩殿人寂寂。", "寥落昔賢題，摩挲壁間墨。", "捫蘿上層嶺，俯瞰得深窟。", "危梯交枝撐，鳥道穿詰屈。", "投身乍寬縱，跼步仍逼窄。", "攀援愁顛躋，傲睨驚險僻。", "懸崖朵頦頷，亂石拱劍戟。", "白雲何時橫，乳溢或自滴。", "中空正澒洞，了不見天隙。", "冥行迷近遠，傴僂猶擿埴。", "巉巖豈人工，隠軫入地脈。", "窮幽或篝火，俯跪僅容席。", "仙壇尚故處，丹竈儼遺跡。", "山蟲鳴咿嚘，野鼠聲嘖唶。", "傳聞老父語，以往深莫測。", "中有白玉堂，橫絕巨石塞。", "傍連洞庭野，欲去不可極。", "潛窺目先旋，縱走膝無力。", "邅迴步西徑，突兀出峭壁。", "樅風高枝樛，藤蔓青陰羃。", "芳草何芊綿，丹花亦狼籍。", "躊躇古亭上，頫仰幽澗碧。", "丁當下流水，磊磈欲落石。", "雖云培塿高，氣與嵩華敵。", "其南有空穴，澹瀩殷幽黑。", "陰風互吞吐，冷氣森噴逼。", "蛟龍久伏藏，金玉閟簡冊。", "靈蹤信茫昧，幻怪紛慘戚。", "將無神物守，欲與世壤隔。", "平生丘壑念，蚤歲泉石癖。", "豈不思三山，所恨無六翮。", "樂哉茲辰游，逸興潛有激。", "仙翁在何許，綠髮尚如昔。", "髣髴笙簫聲，徘徊鸞鶴翼。", "俗緣磨不盡，夢境坐形役。", "何階築衡茅，幽討窮日夕。", "風雲西北起，天地忽改色。", "倉皇促歸斾，造物豈戲劇。", "良游易乖悟，真賞難再得。", "寄語山中人，重來儻相識。"]}