{"author": "喻良能", "period": "宋", "type": "诗", "title": "安撫開府史丞相誕辰", "paragraphs": ["一年好處橘初綠，雨後秋容凈如沐。", "潭潭大府忠孝家，黄堂正奏千秋曲。", "揮毫落紙妙卿雲，千佛經中蚤致身。", "橫飛直上九萬里，金魚玉带真天人。", "籌邊利國知誰似，直節長才堪重寄。", "手扶杲日照乾坤，力轉洪鈞陶品彙。", "櫜兜㦸纛粲煌煌，紫極聯休衮繡光。", "暫向閩都分帥閫，再歸天闕致時康。", "鯫生才業等襪線，昔辱甄收今論薦。", "喜看太白應長庚，樂頌燕公符玉燕。", "舊聞莊叟說大椿，八千爲秋八千春。", "願將眉壽同長久，永作王家柱石臣。"]}