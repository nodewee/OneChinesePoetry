{"author": "喻良能", "period": "宋", "type": "诗", "title": "送江充之郎中知溫州", "paragraphs": ["巖廊拱神聖，岳牧用才良。", "委寄晉藩鎮，飛騰漢省郎。", "縑推非矯激，綿蕝豈尋常。", "花粲揮毫玉，風生漱齒霜。", "兒童騎截竹，父老候甘棠。", "五馬晴薰細，雙旌曉月凉。", "清香凝燕寢，春草夢池塘。", "乳哺蘇民瘼，生薪束吏行。", "謝樓山色凈，孤嶼海天長。", "信美毋多戀，遄歸覲建章。"]}