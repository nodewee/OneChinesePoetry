{"author": "喻良能", "period": "宋", "type": "诗", "title": "石鐘山", "paragraphs": ["南北兩石鐘，上下一水側。", "造物妙鎔冶，蜚廉巧撞擊。", "鏜鞳仍噌吰，歌鐘與無射。", "豐山吾焉知，蒲牢爾何力。", "咨余久願遊，偶此事行役。", "時秋風颼颼，日暮水激激。", "初如鈞天鳴，乍若金奏寂。", "入耳粹而清，洗心欣以懌。", "怪奇有如此，遊覽誰能測。", "發端示來今，注經人姓酈。"]}