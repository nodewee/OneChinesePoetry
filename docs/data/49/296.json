{"author": "楊虞仲", "period": "宋", "type": "诗", "title": "和嚴侍御柟木詩", "paragraphs": ["兩蒼崖屹相應對，上面虬龍插崖背。", "青銅爲柯石爲根，上有蟲書篆籀破蘚痕。", "詰屈盤根少態度，深鎖窮山煙雨暮。", "不願作材戹萬牛，驚世之文那肯露。", "人不滿百雪滿頭，一生憂患幾許愁。", "湛輩去逐翁仲遊，此樹森森春復秋。", "杜陵筆墨光萬丈，當時憾不同清賞。", "獨寄黄花九日詩，雲間聲作琳琅響。"]}