{"author": "喻良能", "period": "宋", "type": "诗", "title": "古風一首奉送淳叟太博通守豫章", "paragraphs": ["劉侯精神秋隼緊，高論懸河傾不盡。", "至尊動色嗟諤諤，權倖切齒畏謇謇。", "致君未覺賈誼疎，濟時尚嫌馬周窘。", "三年博士向見治，萬卷蟠胸一何敏。", "歘然大起故鄉思，自請題輿佐旟隼。", "笑指江城欲載馳，輕棄斑列誰能挽。", "羨君去騎日駸駸，顧我朝行猶蠢蠢。", "語離寧憚十觴連，惜別不知雙淚隕。", "贈言見意乏珠玉，作詩餞行少鉛粉。", "從今數日待君歸，握手修門未爲晚。"]}