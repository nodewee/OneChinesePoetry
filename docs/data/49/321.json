{"author": "史堯弼", "period": "宋", "type": "诗", "title": "贈友人", "paragraphs": ["悼往不知籬菊芳，豈知籬外遊人忙。", "寒暄節物覆手異，依然大樹堪彷徨。", "羨君真比道州政，間飲醇酒南山陽。", "遥想文殊造摩詰，玄妙深談舌廣長。", "中道相呼互濡沫，相忘各適遮無傷。", "要知風鬟太華女，夫豈秋思悲空房。", "智拙方疏漢陰圃，才多端謝鼂生囊。", "青天自不憎白眼，好在宗之快舉觴。"]}