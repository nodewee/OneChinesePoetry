{"author": "喻良能", "period": "宋", "type": "诗", "title": "次韻鞏憲見示桐柏瀑布之作", "paragraphs": ["昔聞孫興公，嘗賦飛流水。", "至今福庭地，猶屬羽人里。", "瀑泉天半來，界道見清泚。", "迢迢白虹貫，隠隠玉龍起。", "宇宙雖云寬，壯觀知能幾。", "谷簾信有之，界圖寧辨此。", "清秋饒爽氣，朱夏絕埃滓。", "何當振金策，逍遥山之趾。", "眺覽既愜適，嘯歌何窮已。", "青鞋未成往，撫己空自鄙。"]}