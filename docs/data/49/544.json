{"author": "喻良能", "period": "宋", "type": "诗", "title": "王樞使生辰", "paragraphs": ["金華千古赤松宅，中有初平叱羊石。", "雙溪衮衮瀉蒼波，三洞潭潭接天碧。", "鍾英孕粹昴星精，文章蚤歲瑞王廷。", "橫飛直上九萬里，紅顔兩鬢何青青。", "金鑾疇昔揮毫處，嘗草尺書招贊普。", "職親孰聽玉宸鐘，夜分更秉金蓮炬。", "只今右府冠樞衡，坐運精神驅五兵。", "一烽莫覩狼烟燧，四海不聞金革聲。", "蒼生顒顒待霖雨，黄屋便蕃頒異數。", "姓名久已覆金甌，東街行築沙堤路。", "江左夷吾望更尊，二十四考何足論。", "已見威棱動蠻貊，會看勳業照乾坤。", "六十門生焚蕙炷，再拜祝公如衛武。", "柱石皇家不計年，長容礦質入陶甄。"]}