{"author": "宋孝宗", "period": "宋", "type": "诗", "title": "冷泉堂", "paragraphs": ["山中秀色何佳哉，一峯獨立名飛來。", "參差翠麓儼如畫，石骨蒼潤神所開。", "忽開彷像來宮囿，指顧已驚成列岫。", "規模絕似靈隠前，面勢恍疑天竺後。", "孰云人力非自然，千巖萬壑藏雲烟。", "上有崢嶸倚空之翠嶺，下有潺湲漱玉之飛泉。", "一堂虛敞臨清沼，密蔭交加森羽葆。", "山頭草木四時春，閲盡歲寒人不老。", "聖心仁智情幽閒，壺中天地非人間。", "蓬萊方丈渺空闊，豈若坐對三神山。", "日長雅趣超塵俗，散步逍遥快心目。", "山光水色無盡時，長將挹向杯中淥。"]}