{"author": "喻良能", "period": "宋", "type": "诗", "title": "爲何監獄題種德堂", "paragraphs": ["作堂備登覽，既作扁其顔。", "扁顔固云易，踐名良獨難。", "我友何水曹，築堂水雲間。", "瞰臨擅奇絕，佳氣何鬰盤。", "橫以數畝池，繚以四面山。", "石楠間女貞，青士依蒼官。", "紛紛雜花卉，栽植日以繁。", "豈獨秀春融，未應凋歲寒。", "憑欄試游目，皎皎萬慮寬。", "張公江海客，一見顔爲歡。", "嘉名揭種德，寓意固有存。", "期君宴游日，內照時返觀。", "善性益培壅，蕪累須一刪。", "木老德亦熟，無忘老坡言。"]}