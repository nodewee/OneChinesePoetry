{"author": "吳𣓨", "period": "宋", "type": "诗", "title": "皇太后回鑾頌", "paragraphs": ["於皇睿明，運符中興。", "綿宇肅清，乾夷坤寧。", "孝思兢兢，交三聖靈。", "惟我文母，遠征朔土。", "蒼旻眷顧，顯持陰護。", "爰居爰處，儲降祉祜。", "睿明紹休，匪豫匪遊。", "人謀鬼謀，迎親是求。", "夜靡安席，晝靡安几。", "宸心竊至，迎親是議。", "皇帝曰咨，命爾輔臣。", "朕有大計，儲思唯親。", "輔臣稽首，對揚聖志。", "惟斷乃成，願破群議。", "皇穹隆赫，鑒茲至德。", "風行萬國，聳動蠻貊。", "誕揚天聲，四征弗克。", "敵人震驚，稽顙尋盟。", "遣使旁午，願旋鑾輅。", "稽考曠古，且未曾睹。", "帝曰休哉，大慶鼎來。", "喧傳九垓，疾如驚雷。", "迺嚴法駕，迺飾次舍。", "千輿萬馬，出疆以迓。", "文母在遠，雷剝曰舒。", "六龍駕輦，陟巘嵩呼。", "濟彼洪流，天星翼舟。", "微波聿收，瑞氣橫秋。", "文母遄臨，千官則儀。", "歡聲戴馳，霆震風飛。", "鑾車至止，幅璬咸喜。", "丕照盛美，實天所啟。", "有漢高祖，安忍無親。", "與言分羹，實忝前聞。", "有唐德宗，求之莫獲。", "莫享天心，實有慚德。", "惟我皇上，聖孝絕倫。", "念茲在茲，虞舜周文。", "韙哉鴻休，卓絕殊尤。", "二聖重歡，億萬斯秋。", "究觀自昔，發揮偉績。", "有頌有詩，以詔無極。", "睠茲日月，寧容圖繪。", "小臣獻頌，樂府是配。"]}