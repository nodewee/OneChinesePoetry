{"author": "喻良能", "period": "宋", "type": "诗", "title": "侍御宴僚屬于番江樓以卧病不克與分韻得四字", "paragraphs": ["使君自是廊廟器，五馬一麾聊爾耳。", "今年清凈獄既空，去歲豐登米不貴。", "郡中九賢政可十，京兆三王何足四。", "乘閒領客宴江閣，對景題詩忘肉味。", "坐間僚屬總文采，筆下波瀾更源委。", "夏木陰陰啼鳥喧，烟波渺渺輕帆駛。", "錯落觥籌略達尊，從容笑語窮幽意。", "嗟予薄命捩翻羹，卧病空齋吟擁鼻。", "畫㦸凝香不同賦，白衣送酒猶霑醉。", "追攀逸韻苦無才，想像清歡欲生翅。", "蘭亭被罰定非佳，金谷望塵吁可媿。", "他年江左仰遺風，應有畫圖傳盛事。"]}