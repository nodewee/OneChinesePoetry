{"author": "閻蒼舒", "period": "宋", "type": "诗", "title": "贈郡帥郭侯", "paragraphs": ["東南形勝惟揚州，介江負淮作襟喉。", "有國以來幾百戰，弔古千載空悠悠。", "哀哉荒主與蕩子，鈍盡鐵劍崇倡優。", "迷樓九曲爛如畫，珠簾十里半上鉤。", "當年二十四橋月，曾照三十六宮秋。", "平山堂上一長嘆，但有衰草埋荒丘。", "歐仙蘇仙不可喚，江南江北無風流。", "何人復誦廣陵散，黯然悲恨不可收。", "只今英主正用武，增五萬竈屯貔貅。", "金城堅築壯營壘，綺段細錯良田疇。", "神謨廟算萬全舉，天時既至須人謀。", "將軍山西名將種，家聲直到青海頭。", "男兒有死必報國，正當爲上分此憂。", "勉旃速辦古人事，貂蟬本自出兜鍪。"]}