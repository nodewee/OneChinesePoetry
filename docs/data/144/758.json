{"author": "文天祥", "period": "宋", "type": "诗", "title": "去年十月九日余至燕城今周星不報爲賦長句", "paragraphs": ["君不見常山太守駡羯奴，天津橋上舌盡刳。", "又不見睢陽將軍怒切齒，三十六人同日死。", "去冬長至前一日，朔庭呼我弗爲屈。", "丈夫開口即見膽，意謂生死在頃刻。", "赭衣冉冉生蒼苔，書雲時節忽復來。", "鬼影青燈照孤坐，夢啼死血丹心破。", "只今便作渭水囚，食粟已是西山羞。", "悔不當年跳東海，空有魯連心獨在。"]}