{"author": "文天祥", "period": "宋", "type": "诗", "title": "名姝吟", "paragraphs": ["丈夫至白首，鍾鼎垂功名。", "未有朱門中，而無絲竹聲。", "與主共富貴，不見主苦辛。", "名姝從何來，婉孌出神京。", "京人薄生男，生女即不貧。", "東家從王侯，西家事公卿。", "吾行天下多，朱紫稀晨星。", "大都不一一，甚者曠數城。", "如何世上福，冉冉歸娉婷。", "乃知長安市，家家生貴人。"]}