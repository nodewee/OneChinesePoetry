{"author": "文天祥", "period": "宋", "type": "诗", "title": "過淮河宿闞石有感", "paragraphs": ["北征垂半年，依依只南土。", "今晨渡淮河，始覺非故宇。", "江鄉已無家，三年一羈旅。", "龍翔在何方，乃我妻子所。", "昔也無柰何，忽已置念慮。", "今行日已近，使我淚如雨。", "我爲綱常謀，有身不得顧。", "妻兮莫望夫，子兮莫望父。", "天長與地久，此恨極千古。", "來生業緣在，骨肉當如故。"]}