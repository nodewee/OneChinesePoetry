{"author": "文天祥", "period": "宋", "type": "诗", "title": "題曾氏連理木", "paragraphs": ["皇后嘉樹生僪佹，四衢五衢合一軌。", "德澤純洽八方一，乘木而王固如此。", "大明香琴橘，貞觀玉華李。", "一時圖傳傳奇觀，榮華過眼轉九易。", "惟有武城宅前樹，不知何年已連理。", "從來縣官不以聞，武城子孫世專美。", "人言協氣薰嘉生，此家孝友陶協氣。", "朱門多少鎖喬木，百年瞬息滋一喟。", "焉得鼎鼎爲輪囷，受命不遷相曾氏。", "傳聞此木更八世，方遇麻陽大夫記。", "麻陽又幾年，却入青螺地輿志。", "比來徹當路，表名連瑞里。", "有日捧圖上，嘉禾靈草共青史。", "物生隠顯殆有時，展如之人亦應爾。", "楩楠杞梓離奇生繼此，廬陵城北不止稱三瑞。"]}