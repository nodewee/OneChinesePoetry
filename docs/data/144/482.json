{"author": "文天祥", "period": "宋", "type": "诗", "title": "有感呈景山校書諸丈", "paragraphs": ["北風吹春草，陽烏日已至。", "天時豈云爽，人事胡乃異。", "三月方皇皇，衣冠道如墜。", "棟撓榱桷折，木顛楨幹悴。", "大者懷端憂，燋頭求室燬。", "小者嗟行役，泥塗跋其尾。", "長平與新安，露胔如櫛比。", "賦分本爾殊，適與天時值。", "哲人處明夷，致命以遂志。", "但令守吾貞，死生浩無愧。"]}