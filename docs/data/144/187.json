{"author": "文天祥", "period": "宋", "type": "诗", "title": "生日和謝愛山長句", "paragraphs": ["寓形落落大塊間，噓吸一氣自往還。", "桑弧未了男子事，何能局促甘囚山。", "昔年此日作初度，賓客如雲劇歡舞。", "今年避影却閉門，捧觴自壽白頭母。", "故人憶我能遠來，虹光滿袖生瓊瑰。", "一杯相屬慰岑寂，使我發笑愁顔開。", "簸揚且聽箕張口，丈夫壯氣須衝斗。", "夜闌拂劍碧光寒，握手相期出雲表。"]}