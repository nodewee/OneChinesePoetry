{"author": "文天祥", "period": "宋", "type": "诗", "title": "上塚吟", "paragraphs": ["余昔從君時，上堂拜姑嫜。", "相携上祖塚，歲時持酒漿。", "姑嫜相繼沒，馬鬣不在鄉。", "共君甌盂飯，清涕流襦裳。", "君貧初赴官，有家不得將。", "妾無應書兒，松檟自成行。", "君別不復歸，歲月何茫茫。", "長安擁朱綬，執雁事侯王。", "豈無一紙書，道路阻且長。", "年年酹寒食，妾心良自傷。", "君家舊巾櫛，至今襲且藏。", "諒君霜露心，白首遥相望。"]}