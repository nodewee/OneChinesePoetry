{"author": "文天祥", "period": "宋", "type": "诗", "title": "移司即事", "paragraphs": ["燕山積雨泥塞道，大屋欹傾小成倒。", "赭衣棘下無顔色，倉卒移司避流潦。", "行行桎梏如貫魚，憐我龍鍾遲明早。", "我來二十有一月，若書下下幾一考。", "夢回恍憶入新衙，不知傳舍何時了。", "寄書癡兒了家事，九牛一毛亦云小。", "天門皇皇虎豹立，下土孤臣泣雲表。", "莫令赤子盡爲魚，早願當空日杲杲。"]}