{"author": "文天祥", "period": "宋", "type": "诗", "title": "古樂府", "paragraphs": ["珊瑚香點胭脂雪，芙蓉帳壓春雲熱。", "明朝早弄燈前月，瀲灧九霞碧藕折。", "璇杓高聳婺女明，金波漾曉輝郎星。", "赤瓊曲裏長眉青，頭上更有瑶池君。", "六九五十四東風，西蟠桃花花未紅。", "鳴鸞鼓玉聲玲瓏，綠毛蒙茸蓮水龜。", "媥斕五色人間稀，春多瑞葉不敢飛。", "冰壺光滿魚龍轉，笑中低舞玉釵燕。", "明年今日長秋殿，安輿入侍金桃宴。"]}