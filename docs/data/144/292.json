{"author": "文天祥", "period": "宋", "type": "诗", "title": "贈林碧鑒相士", "paragraphs": ["咸陽宮中四尺鏡，照人五臟何烱烱。", "桑田滄海千餘年，百鍊依然化爲礦。", "君從何處得此物，鑄就雙瞳敵秋月。", "向來照心今照形，不事瀾翻三寸舌。", "遠衝風雪肯我過，看來猶未深知我。", "我方簑笠立釣磯，萬事浮雲都勘破。", "噫嘻吁，只今神目鬼眼紛道途，暗中許負應盧胡。", "試問何如林家老碧鑒，不知天津橋上復有龍鍾無。"]}