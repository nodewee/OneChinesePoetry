{"author": "文天祥", "period": "宋", "type": "诗", "title": "生日", "paragraphs": ["憶昔閑居日，端二逢始生。", "升堂拜親壽，摳衣接賓榮。", "載酒出郊去，江花相送迎。", "詩歌和盈軸，鏗戛金石聲。", "于時果何時，朝野方休明。", "人生足自樂，帝力無能名。", "譬如江海魚，與水俱忘情。", "詎知君父恩，天地同生成。", "旄頭忽墮地，氛霧迷三精。", "黄屋朔風捲，園林殺氣平。", "四海靡所騁，三年老于行。", "賓僚半蕩覆，妻子同飄零。", "無幾哭慈母，有頃遭潰兵。", "束兵獻穹帳，囚首送空囹。", "痛甚衣冠烈，甘於鼎鑊烹。", "死生久已定，寵辱安足驚。", "不圖坐羅網，四見槐雲青。", "朱顔日復少，玄髮益以星。", "往事真蕉鹿，浮名一草螢。", "牢愁寫玄語，初度感騷經。", "朝登蓬萊門，暮涉芙蓉城。", "忽復臨故國，摇摇我心旌。", "想見家下人，念我涕爲傾。", "交朋說疇昔，惆悵鷄豚盟。", "空花從何來，爲吾舞娉婷。", "莫道無人歌，時鳥不可聽。", "達人貴知命，俗士空勞形。", "吾生復安適，拄頰觀蒼冥。"]}