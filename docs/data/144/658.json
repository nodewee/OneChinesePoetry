{"author": "文天祥", "period": "宋", "type": "诗", "title": "還獄", "paragraphs": ["人情感故物，百年多離憂。", "桑下住三宿，應者猶遲留。", "矧茲方丈室，屏居二春秋。", "夜眠與晝坐，隤乎安楚囚。", "自罹大雨水，圜土俱盪舟。", "此身委傳舍，遷徙無定謀。", "去之已旬月，宮室重綢繆。", "今夕果何夕，復此搔白頭。", "恍如流浪人，一旦歸舊遊。", "故家不可復，故國已成丘。", "對此重回首，汪然涕泗流。", "人生如空花，隨風任飄浮。", "哲人貴知命，樂天復何求。"]}