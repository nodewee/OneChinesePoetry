{"author": "文天祥", "period": "宋", "type": "诗", "title": "彭通伯衛和堂", "paragraphs": ["理身如理國，用藥如用兵。", "人能保天和，於身爲太平。", "外邪奸其間，甚於寇搶攘。", "守護一不謹，乘間敵益勍。", "古有黄帝書，猶今六韜經。", "悍夫命雄喙，仁將資參苓。", "羽衣爲其徒，識破陰陽爭。", "指授別生死，錚然震能名。", "道家攝鉛汞，膚腠如重扃。", "到頭關鍵密，六氣無敢嬰。", "君方建旗鼓，不敢走且驚。", "他時櫜吾弓，閉門讀黄庭。"]}