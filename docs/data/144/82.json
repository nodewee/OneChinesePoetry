{"author": "文天祥", "period": "宋", "type": "诗", "title": "贈曾一軒", "paragraphs": ["磨蝎之宮星見斗，簸之揚之箕有口。", "昌黎安身坡立命，謗毀平生無不有。", "我有斗度限所經，適然天尾來臨丑。", "雖非終身事干涉，一年貝錦紛雜糅。", "吾家祿書成巨編，往往日者迷幾先。", "惟有一軒曾正德，其說已在前五年。", "陰陽造化蕩晝夜，世間利鈍非偶然。", "未來不必更臆度，我自存我謂之天。"]}