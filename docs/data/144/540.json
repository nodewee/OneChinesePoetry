{"author": "文天祥", "period": "宋", "type": "诗", "title": "送行中齋三首  其三", "paragraphs": ["嗟予抱區區，疇昔同里閈。", "過從三十年，知心不知面。", "零落忽重逢，家亡市朝變。", "惸惸蹈海餘，踽踽南冠殿。", "劇談泥塗際，握手鞍馬倦。", "依依斯文意，苦恨十年晚。", "魯仲偶不逢，隨世本非願。", "靈胥目未抉，端欲詣所見。", "及茲萬里別，一夕腸百轉。", "余生諒須臾，孤感橫九縣。", "庶幾太尉事，萬一中丞傳。"]}