{"author": "文天祥", "period": "宋", "type": "诗", "title": "葬無主墓碑", "paragraphs": ["路逢一石碑，亭亭傲風雨。", "停驂彷彿看，云是無主墓。", "末書戊申歲，屈指九十秋。", "是時龍渡江，甲子恍一周。", "借問葬者誰，承平百世祖。", "亦有周餘民，戰骨委黄土。", "太祖下江南，誓不戮一人。", "神孫再立國，天以報至仁。", "大河流血丹，屠毒誰之罪。", "潼關忽不守，皇皇依汴蔡。", "螳螂知捕蟬，不知黄雀來。", "今古有興廢，重爲生人哀。"]}