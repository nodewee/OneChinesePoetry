{"author": "文天祥", "period": "宋", "type": "诗", "title": "哭母大祥", "paragraphs": ["前年惠州哭母歛，去年邳州哭母期。", "今年飄泊在何處，燕山獄裏菊花時。", "哀哀黄花如昨日，兩度星周俄箭疾。", "人間送死一大事，生兒富貴不得力。", "祇今誰人守墳墓，零落瘴鄉一堆土。", "大兒狼狽勿復道，下有二兒并二女。", "一兒一女亦在燕，佛廬設供捐金錢。", "一兒一女家下祭，病脫麻衣日晏眠。", "夜來好夢歸故國，忽然海上見顔色。", "一聲鷄叫淚滿床，化爲清血衣裳濕。", "當年嫠緯意謂何，親曾撫我夜枕戈。", "古來全忠不全孝，世事至此甘滂沱。", "夫人開國分齊魏，生榮死哀送天地。", "悠悠國破與家亡，平生無憾惟此事。", "二郎已作門戶謀，江南葬母麥滿舟。", "不知何日歸兄骨，狐死猶應正首丘。"]}