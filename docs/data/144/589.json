{"author": "文天祥", "period": "宋", "type": "诗", "title": "平原", "paragraphs": ["平原太守顔真卿，長安天子不知名。", "一朝漁陽動鼙鼓，大河以北無堅城。", "公家兄弟奮戈起，一十七郡連夏盟。", "賊聞失色分兵還，不敢長驅入咸京。", "明皇父子將西狩，由是靈武起義兵。", "唐家再造李郭力，若論牽制公威靈。", "哀哉常山慘鈎舌，心歸朝廷氣不懾。", "崎嶇坎坷不得志，出入四朝老忠節。", "當年幸脫安祿山，白首竟陷李希烈。", "希烈安能遽殺公，宰相盧杞欺日月。", "亂臣賊子歸何處，茫茫煙草中原土。", "公死于今六百年，忠精赫赫雷行天。"]}