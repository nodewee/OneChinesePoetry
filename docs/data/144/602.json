{"author": "文天祥", "period": "宋", "type": "诗", "title": "白溝河", "paragraphs": ["昔時張叔夜，統兵赴勤王。", "東都一不守，羸馬遷龍荒。", "適過白溝河，裂眥鬚欲張。", "絕粒不遄死，仰天扼其吭。", "群臣總奄奄，一土垂天光。", "讀史識其地，撫卷爲凄凉。", "我生何不辰，異世忽相望。", "皇圖遘陽九，天塹滿飛堭。", "引兵詣闕下，捧土障瀾狂。", "出使義不屈，持節還中郎。", "六飛獨南海，金鉞將煌煌。", "武侯空威心，出狩驚四方。", "吾屬竟爲虜，世事吁彼蒼。", "思公有奇節，一死何慨慷。", "江淮我分地，我欲投滄浪。", "滄浪却不受，中原行路長。", "初登項籍宮，次覽劉季邦。", "涉足河與濟，回首嵩與恒。", "下車撫梁門，上馬指樓桑。", "戴星渡一水，慘淡天微茫。", "行人爲我言，宋遼此分疆。", "懸知公死處，爲公出涕滂。", "恨不持束芻，徘徊官道傍。", "我死還在燕，烈烈同肝腸。", "今我爲公哀，後來誰我傷。", "天地垂日月，斯人未云亡。", "文武道不墜，我輩終堂堂。"]}