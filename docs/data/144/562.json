{"author": "文天祥", "period": "宋", "type": "诗", "title": "彭城行", "paragraphs": ["連山四圍合，呂梁貫其中。", "河南大都會，故有項王宮。", "晉牧連楊豫，虎視北方雄。", "唐時燕子樓，風流張建封。", "西望睢陽城，只與汴水通。", "太平黄樓賦，尚能想遺風。", "邇來百餘年，正朔歸江東。", "遺民死欲盡，莽然狐兔叢。", "我從南方來，停驂撫遺蹤。", "故河蓄潢潦，荒城翳秋蓬。", "凄凉戲馬臺，憔悴巨佛峰。", "滄海變桑田，陵谷代不同。", "朝爲朱門貴，暮作行旅窮。", "乘除信物理，感慨繫所逢。", "古來賢達人，一醉萬慮空。", "如此獨醒何，悲風逐征鴻。"]}