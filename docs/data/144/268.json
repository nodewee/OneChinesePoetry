{"author": "文天祥", "period": "宋", "type": "诗", "title": "白髭行", "paragraphs": ["憶昔守宣時，白上一根髮。", "去之四五年，一化爲七八。", "今年客衡湘，黑髭已多黄。", "衆黄忽一白，驚見如陵陽。", "白髮已爲常，白髭何足怪。", "歲月不可歇，雪霜日長大。", "世人競染緇，厭之固足嗤。", "誰服蘆菔湯，避老亦奚爲。", "少老如春秋，造物以爲儔。", "吾方樂吾天，樂天故不憂。"]}