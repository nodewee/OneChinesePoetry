{"author": "文天祥", "period": "宋", "type": "诗", "title": "贈蕭巽齋", "paragraphs": ["未有大撓書，先有伏羲易。", "古人尚卜筮，今人信命術。", "八卦與五行，皆自河圖出。", "易中元有命，道一萬事畢。", "卦義六十四，蕭君得其一。", "江湖旅瑣瑣，談命以巽入。", "人情愛委曲，喉舌嫌棘棘。", "言言依忠孝，君平意未失。", "我生獨骯髒，動取無妄疾。", "是有命流行，誰隕復誰詘。", "安能從兒女，朝夕談昵昵。", "若卦有人買，不妨君賣直。"]}