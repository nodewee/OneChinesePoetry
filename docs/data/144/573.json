{"author": "文天祥", "period": "宋", "type": "诗", "title": "遠遊", "paragraphs": ["黄河流活活，太行高巍巍。", "王屋山以東，百泉山以西。", "鄒魯盛文獻，燕趙多雄姿。", "右摩泰山碑，左躡函谷泥。", "郟鄏吊周公，曲阜拜宣尼。", "或登廣武歎，或上北邙悲。", "平生幾兩屐，汗漫以爲期。", "絕交天下士，要爲男子奇。", "吳會偏王業，中原隔遺黎。", "安得與黄鶴，比翼天上飛。", "江河異風景，擊楫感且欷。", "陽運遘百六，興否俄推移。", "桑田變滄海，楚囚發孔悲。", "我本檻車客，爲我解縶維。", "青蠅附天驥，萬里相追隨。", "人生尚行樂，矧復新相知。", "周道思下泉，王風懷黍離。", "富貴豈不願，憂患那自持。", "人命危且淺，忽若朝露晞。", "長恐折我軸，中道欲差池。", "去我父母邦，我行且遲遲。", "聽我遠遊曲，寄我長相思。"]}