{"author": "文天祥", "period": "宋", "type": "诗", "title": "生日謝朱約山和來韻", "paragraphs": ["元豐五年正月日，洛中耆英佳話出。", "當時韓公七十九，歡噱賡酬老吟筆。", "偉然冠劍照孔鸞，鮐背鳩杖蒲輪安。", "韓公而下文寬夫，相高以壽不以官。", "洛塵已隨流水急，雲仍相逢松下石。", "顧我行輩真我來，兼謩故事强安排。", "約對青山共長久，醉歌要賽滁州守。", "願隨後社著深衣，闌風伏雨從是非。", "便令携樽西墅去，山花山鳥爲歌舞。", "招招瑶母來庭闈，拍手共笑偷桃兒。", "吾山陂陀白雲滿，猿鶴司我北門管。", "紫霞隔斷雞犬聲，下有琥珀滋長齡。", "向來福地七十二，此亦清高仙地位。", "朝遊崑崙暮崆峒，駕風鞭霆迎我公。", "丹崖翠壁千萬丈，與公上上上上上。"]}