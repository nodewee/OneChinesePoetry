{"author": "文天祥", "period": "宋", "type": "诗", "title": "先兩國初忌", "paragraphs": ["北風吹黄花，落木寒蕭颼。", "哀哀我慈母，玉化炎海秋。", "日月水東流，音容隔悠悠。", "小祥哭下邳，大祥哭幽州。", "今此復何夕，荏苒三星周。", "嗟哉不肖孤，宗職曠不修。", "昔母肉未寒，委身墮寇讎。", "仰藥早云遂，庶從地下遊。", "太阿落人手，死生不自由。", "南冠坐絕域，大期落淹流。", "白華下玄髮，碧蘇生緇裘。", "心口自相語，形影旁無儔。", "空庭鬼火閴，天黑對牢愁。", "魚軒在何處，魂魄今安否。", "兒女各北歸，墳墓委南陬。", "寒食雨凄凄，盂飯誰與投。", "荆棘纏蔓草，狐兔緣荒丘。", "長夜良寂寞，與我同幽幽。", "我心亦勞止，我命實不猶。", "昨夕夢堂上，樂昔歡綢繆。", "覺來尚恍惚，血涕連衾禂。", "晨興一瓣香，痛如螫在頭。", "吾家白雲下，萬里同關憂。", "遥憐弟與妹，几筵羅庶羞。", "既傷母在殯，又念兄在囚。", "兄囚不足念，毋亦爲母謀。", "三聖去已遠，穹垠莽洪流。", "緬懷百世慮，白骨甘填溝。", "冥冥先大夫，鬰鬰蒼松楸。", "防山迄合葬，瞑目復何求。"]}