{"author": "文天祥", "period": "宋", "type": "诗", "title": "壬午", "paragraphs": ["憶昔三月朔，歲在火鼠鄉。", "朝登迎鑾鎮，夜宿清邊堂。", "于時坌飆霧，陽精黯無芒。", "胡羯犯彤宮，犬戎升御床。", "慘淡銅駝泣，威垂朱鳥翔。", "我欲疏河嶽，借助金與湯。", "吾道率曠野，繞樹空徬徨。", "慷慨撫鰲背，艱關出羊腸。", "扶日上天門，隨雲拜東皇。", "祖逖誓興晉，鄭畋義扶唐。", "人謀豈云及，天命不于常。", "泗水沉洛鼎，薊丘植汶篁。", "瑶宮可敦后，玉陛單于王。", "革命曠千古，被髮綿八荒。", "海流忽西注，天旋俄右方。", "嗟予俘爲馘，萬里勞梯航。", "秋風上甌脫，夜雪卧桁楊。", "南冠鄭大夫，北窖蘇中郎。", "龍蛇共窟穴，蟻蝨連衣裳。", "周旋溲勃間，宛轉沮洳場。", "漠漠蒼天黑，悠悠白日黄。", "風埃滿沙漠，歲月稔星霜。", "地下雙氣烈，獄中孤憤長。", "唯存葵藿心，不改鐵石腸。", "斷舌奮常山，抉齒厲睢陽。", "此志已溝壑，餘命終岩牆。", "夷吾不可作，仲連久云亡。", "王衍勸石勒，馮道朝德光。", "末俗正靡靡，橫流已湯湯。", "餘子不足言，丈夫何可當。", "出門仰天笑，雲山浩蒼蒼。"]}