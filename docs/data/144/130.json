{"author": "文天祥", "period": "宋", "type": "诗", "title": "題宣州推官廳覽翠堂", "paragraphs": ["都官自楚産，文采光陸離。", "當年從事君，如與山川期。", "歲月忽巳遒，天球落塵土。", "豈曰無嘉賓，過者不我顧。", "誰令赤城子，發坎出方珉。", "靈物必復見，其見乃以人。", "回視城南端，飛甍俯蒼蒨。", "物理有屈伸，流峙豈云變。", "寥寥南樓月，至今有遐音。", "千年一邂逅，共調風中琴。", "亦欲結方軌，攬茝事幽尋。", "行行且言邁，踟躕思何深。"]}