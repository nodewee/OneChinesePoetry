{"author": "文天祥", "period": "宋", "type": "诗", "title": "高沙道中", "paragraphs": ["三月初五日，索馬平山邊。", "疾馳趨高沙，如走阪上圓。", "夜行二百里，望望無人煙。", "迷途呼不應，如在盤中旋。", "昏霧腥且濕，怒飆狂欲顛。", "流澌在鬚髮，塵沫滿櫜鞬。", "紅日高十丈，方辨山與川。", "胡行疾如鬼，忽在林之巔。", "誰家苦竹園，其葉青戔戔。", "倉皇伏幽篠，生死信天緣。", "鐵騎俄四合，鳥落無虛弦。", "遶林勢奔軼，動地聲喧闐。", "霜蹄破叢翳，出入相貫穿。", "既無遁形術，又非縮地僊。", "猛虎驅群羊，兔魚落蹄筌。", "一吏射中目，頸血僅可濺。", "一隸縛上馬，無路脫糾纏。", "一廝躪其足，吞聲以自全。", "一賓與一從，買命得金錢。", "一伻與一校，幸不逢戈鋋。", "嗟予何薄命，寄身空且懸。", "蕭蕭數竹側，往來度飛韉。", "遊鋒幾及膚，怒興空握拳。", "跬步偶不見，殘息忽復延。", "當其蹙迫時，大風起四邊。", "意者相其間，神物來蜿蜒。", "更生不自意，如病乍得痊。", "須臾傳火攻，然眉復相煎。", "一行輒一跌，奔命度平田。", "幽篁便自托，仰天坐且眠。", "晴曦正當晝，焦腸火生咽。", "斷罌汲勺水，天降甘露鮮。", "青山爲我屋，白雲爲我椽。", "彼草何荒荒，彼水何潺潺。", "首陽既無食，陰陵不可前。", "便如失目魚，一似無足蚿。", "不見道傍骨，委積有萬千。", "魂魄親蠅蚋，膏脂飽烏鳶。", "使我先朝露，其事亦復然。", "丈夫竟如此，吁嗟彼蒼天。", "古人擇所安，肯蹈不測淵。", "柰何以遺體，糞土同棄捐。", "初學蘇子卿，終慕魯仲連。", "爲我王室故，持此金石堅。", "自古皆有死，義不污腥羶。", "求仁而得仁，寧怨溝壑填。", "秦客載張祿，吳人納伍員。", "季布走在魯，樊期托於燕。", "國士急人病，倜儻何拘孿。", "彼人莫我知，此恨付重泉。", "鵲聲從何來，忽有吉語傳。", "此去三五里，古道方平平。", "行人漸復出，胡馬覺已還。", "回首下山阿，七人相牽連。", "東野御已窮，而復加之鞭。", "趼足如移山，携持姑勉旃。", "行行重狼顧，常恐追騎先。", "揚州二游手，面目輕且儇。", "自言同脫虜，波波口流涎。", "白日各持梃，其來何翩翩。", "奴輩殊無聊，似欲爲鷹鸇。", "逡巡不得避，默默同寒蟬。", "道逢採樵子，中流得舟船。", "竹畚當安車，六夫共赬肩。", "四肢與百骸，屈曲如杯棬。", "路人心爲惻，從者皆涕漣。", "星奔不可止，暮達城西阡。", "饑卧野人廬，藉草爲針氈。", "詰朝從東渡，始覺安且便。", "人生豈無難，此難何迍邅。", "重險復重險，今年定何年。", "聖世基岱嶽，皇風扇垓埏。", "中興奮王業，日月光重宣。", "報國臣有志，悔往不可湔。", "臣苦不如死，一死尚可憐。", "堂上太夫人，鬢髮今猶玄。", "江南昔卜宅，嶺右今受廛。", "首丘義皇皇，倚門望惓惓。", "波濤避江介，風雨行淮堧。", "北海轉萬折，南洋泝孤騫。", "周游大夫蠡，放浪太史遷。", "倘復游吾盤，終當耕我綿。", "夫人生於世，致命各有權。", "慷慨爲烈士，從容爲聖賢。", "稽首望南拜，著此泣血篇。", "百年尚哀痛，敢謂事已遄。"]}