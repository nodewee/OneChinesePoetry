{"author": "文天祥", "period": "宋", "type": "诗", "title": "思小村", "paragraphs": ["春雲慘慘兮春水漫漫，思我故人兮行路難。", "君轅以南兮我轅以北，去日以遠兮憂不可以終極。", "蹇予馬兮江臯，式燕兮以遊遨。", "念我平生兮思君鬰陶。", "在師中兮豈造次之可離，忠言不聞兮思君忸怩。", "毫釐之差兮天壤易位，駟不及舌兮臍不可噬。", "思我故人兮懷我親，懷我親兮思故人。", "懷哉懷哉，不可忍兮不如速死。", "慨百年之未半兮，胡中道而遄止。", "魯連子兮義不帝秦，負玄德兮羽不名爲人。", "委骨草莽兮時廼天命，自古孰無死兮首丘爲正。", "我行我行兮夢寐所思，故人望我兮胡不歸，胡不歸。"]}