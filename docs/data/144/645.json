{"author": "文天祥", "period": "宋", "type": "诗", "title": "詠懷", "paragraphs": ["陰陽相烹然，天地一釜鬵。", "人生居其間，便同肉在砧。", "熱猶以火燎，濕猶以湯潯。", "一歲一煅煉，老形忽駸駸。", "吾生四十六，弱質本不任。", "矧當五六年，患難長侵尋。", "子卿羝羊節，少陵杜鵑心。", "酷罰毒我膚，深憂煩我襟。", "嗟嗟夏涉秋，天道何其淫。", "或時日杲杲，或時雨淋淋。", "方如坐蒸甑，又似立烘煁。", "水火交相禪，益熱與益深。", "宛轉兒戲中，日夜空呻吟。", "何如真鼎鑊，殊我一寸金。", "脫此寒暑殻，誰能復嶇嶔。"]}