{"author": "文天祥", "period": "宋", "type": "诗", "title": "歌風臺", "paragraphs": ["長陵有神氣，萬歲光如虹。", "有時風雪變，魂魄來沛宮。", "壯哉游子鄉，一覽萬宇空。", "擊筑戒復隍，帝業慎所終。", "重瞳愛梁父，此情豈不同。", "錦衣絢行晝，丈夫何淺中。", "緬懷首丘意，自足分雌雄。", "尚惜霸心存，慷慨懷勇功。", "不見往來事，烹狗與藏弓。", "早知致兩生，禮樂三代隆。", "匹夫事已往，安用責乃翁。", "我來湯沐邑，白楊吹悲風。", "永言三侯章，隠隠聞兒童。", "葉落皆歸根，飄零獨秋蓬。", "登臺共悽惻，目送南飛鴻。"]}