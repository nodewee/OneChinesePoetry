{"author": "盧綸", "period": "唐", "type": "诗", "title": "冬日登城樓有懷因贈程騰", "paragraphs": ["生涯何事多羈束，賴此登臨暢心目。", "郭南郭北無數山，萬井逶迤流水間。", "彈琴對酒不知暮，岸幘題詩身自閑。", "風聲肅肅鴈飛絕，雲色茫茫欲成雪。", "遙思海客天外歸，坐想征人兩頭別。", "世情多以風塵隔，泣盡無因畫籌策。", "誰知白首窗下人，不接朱門坐中客。", "賤亦不足歎，貴亦不足陳。", "長卿未遇楊朱泣，蔡澤無媒原憲貧。", "如今萬乘方用武，國命天威借貔虎。", "窮達皆爲身外名，公侯可廢刀頭取。", "君不見漢家邊將在邊庭，白羽三千出井陘。", "當風看獵擁珠翠，豈在終年窮一經。"]}