{"author": "文天祥", "period": "宋", "type": "诗", "title": "七月二日大雨歌", "paragraphs": ["燕山五六月，氣候苦不常。", "積陰綿五旬，畏景淡無光。", "天漏比西極，地濕等南方。", "今何苦常雨，昔何苦常暘。", "七月二日夜，天工爲誰忙。", "浮雲黑如墨，飄風怒如狂。", "滂沱至夜半，天地爲低昂。", "勢如蛟龍出，平陸俄懷襄。", "初疑倒巫峽，又似翻瀟湘。", "千門各已閉，仰視天茫茫。", "但聞屋側聲，人力無支當。", "嗟哉此圜土，占勝非高岡。", "赭衣無容足，南房并北房。", "北房水二尺，聚立唯東箱。", "桎梏猶自可，凜然覆穹牆。", "嘈嘈復雜雜，烝汗流成漿。", "張目以待旦，沈沈漏何長。", "南冠者爲誰，獨居沮洳場。", "此夕水彌滿，浮動八尺床。", "壁老如欲壓，守者殊皇皇。", "我方鼾鼻睡，逍遥遊帝鄉。", "百年一大夢，所歷皆黄粱。", "死生已勘破，身世如遺忘。", "雄鷄叫東白，漸聞語聲揚。", "論言苦飄揚，形勢猶倉黄。", "起來立泥塗，一笑褰衣裳。", "遺書宛在架，吾道終未亡。"]}