{"author": "文天祥", "period": "宋", "type": "诗", "title": "己卯歲除", "paragraphs": ["歲除破衣裳，夜半刺針線。", "遊子長夜思，佳人不可見。", "草枯稚馿吼，燈暗饑鼠現。", "深室閉星斗，輕裘卧風霰。", "大化忽流斡，浩劫蕩回轉。", "冠屨失其位，侯王化畸賤。", "弓戈叱奇字，刀鋸摧䪻弁。", "至性詎可遷，微軀不足戀。", "真人坐沖漠，死生一乘傳。", "日月行萬古，神光索九縣。"]}