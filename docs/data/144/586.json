{"author": "文天祥", "period": "宋", "type": "诗", "title": "發鄆州喜晴", "paragraphs": ["烈風西北來，萬竅號高秋。", "宿雲蔽層空，浮潦迷中州。", "行人苦沮洳，道阻路且修。", "流澌被鞍𩍐，飛沫綴衣裘。", "昏鴉接翅落，原野慘以愁。", "城郭何蕭條，閉戶寒颼颼。", "中宵月色滿，餘光散衾禂。", "余子戒明發，飛霧靄郊丘。", "微見扶桑紅，隠隠如沉浮。", "身遊大荒野，海氣吹蜃樓。", "須臾劃當空，六合開沉幽。", "千年厭顔色，蒼翠光欲流。", "太陽經天行，大化不暫留。", "輝光何曾滅，晻靄終當收。", "嚴霜下豐草，長歌夜悠悠。", "明日東阿道，方軌驟驊騮。"]}