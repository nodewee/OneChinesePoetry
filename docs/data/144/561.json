{"author": "文天祥", "period": "宋", "type": "诗", "title": "徐州道中", "paragraphs": ["彭城古官道，日中十馬馳。", "咫尺不見人，撲面黄塵飛。", "白頭漢王縞素師，美人燕罷項羽啼。", "一時混戰四十萬，天昏地黑睢水湄。", "乃知大風揚沙失白晝，自是地利非天時。", "漢王倉皇問道西，一兒一女嘻其危。", "太公呂后去不歸，俎上寧有生還時。", "未央稱壽太上皇，巍然女媧帝中闈。", "終然富貴自有命，造物顛倒真小兒。"]}