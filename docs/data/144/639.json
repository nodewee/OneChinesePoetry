{"author": "文天祥", "period": "宋", "type": "诗", "title": "五月十七夜大雨歌", "paragraphs": ["去年五月望，流水滿一房。", "今年後三夕，大雨復沒床。", "我辭江海來，中原路茫茫。", "舟楫不復見，車馬馳康莊。", "矧居圜土中，得水猶得漿。", "忽如巨石浸，倉卒殊徬徨。", "明星尚未啟，大風方發狂。", "叫呼人不譍，宛轉水中央。", "壁下有水穴，群鼠走踉蹡。", "或如魚潑剌，墊溺無所藏。", "周身莫如物，患至不得防。", "業爲世間人，何處逃禍殃。", "朝來闢溝道，宛如决陂塘。", "盡室泥濘塗，化爲糜爛場。", "炎蒸迫其上，臭腐薰其傍。", "惡氣所侵薄，疫癘何可當。", "楚囚欲何之，寢食此一方。", "羈棲無復望，坐待仆且僵。", "乾坤莽空闊，何爲此凉凉。", "達人識義命，此事關綱常。", "萬物方焦枯，皇皇禱穹蒼。", "上帝實好生，夜半下龍章。", "但願天下人，家家足稻粱。", "我命渾小事，我死庸何傷。"]}