{"author": "文天祥", "period": "宋", "type": "诗", "title": "保州道中", "paragraphs": ["昨日渡滹沱，今日望太行。", "白雲何渺渺，天地何茫茫。", "落葉混西風，黄塵昏夕陽。", "牛車過不住，氈屋行相望。", "小兒騎蹇馿，壯士駕乘黄。", "高低葉萬頃，黑白草千行。", "村落有古風，人間無時粧。", "宋遼舊分界，燕趙古戰場。", "蚩尤亂涿野，共工謫幽邦。", "郭隗致樂毅，荆軻携舞陽。", "臧盧互反覆，安史迭披猖。", "山川一今古，人物幾興亡。", "江南佔畢生，往來習羊腸。", "天馬戴青蠅，電秣馳康莊。", "適從何有來，如此醉夢鄉。", "感時意踟躕，惜往淚淋浪。", "厲階起玉環，左計由石郎。", "天地行日月，萬代乘景光。", "晝夜果可廢，春秋誠荒唐。", "吾生直須臾，俯仰際八荒。", "來者不可見，遠遊賦彷徨。"]}