{"author": "文天祥", "period": "宋", "type": "诗", "title": "遇靈陽子談道贈以詩", "paragraphs": ["昔我愛泉石，長揖離公卿。", "結屋青山下，咫尺蓬與瀛。", "至人不可見，世塵忽相纓。", "業風吹浩劫，蝸角爭浮名。", "偶逢大呂翁，如有宿世盟。", "相從語寥廓，俯仰萬念輕。", "天地不知老，日月交其精。", "人一陰陽性，本來自長生。", "指點虛無間，引我歸員明。", "一針透頂門，道骨由天成。", "我如一逆旅，久欲躡屩行。", "聞師此妙訣，蘧廬復何情。"]}