{"author": "文天祥", "period": "宋", "type": "诗", "title": "新濟州", "paragraphs": ["借問新濟州，徐鄆兄弟國。", "昔爲大河南，今爲大河北。", "垂雲陰萬里，平原望不極。", "百草盡枯死，黄花自秋色。", "時時見桑樹，青青雜阡陌。", "路上無人行，煙火渺蕭瑟。", "車轍分縱橫，過者臨岐泣。", "積潦流交衢，霜蹄破叢棘。", "江南寒未深，銅爐獸花赤。", "爲知行路人，鐵冷衣裳濕。"]}