{"author": "文天祥", "period": "宋", "type": "诗", "title": "言志", "paragraphs": ["九垠化爲魅，億醜俘爲虜。", "既不能變姓名卒於吳，又不能髠鉗奴於魯。", "遠引不如四皓翁，高蹈不如仲連父。", "冥鴻墮矰繳，長鯨陷網罟。", "鷃燕上下爭誰何，螻蟻等閑相爾汝。", "狼藉山河歲云杪，飄零海角春重暮。", "百年落落生涯盡，萬里遥遥行役苦。", "我生不辰逢百罹，求仁得仁尚何語。", "一死鴻毛或泰山，之輕之重安所處。", "婦女低頭守巾幗，男兒嚼齒吞刀鋸。", "殺身慷慨猶易免，取義從容未輕許。", "仁人志士所植立，橫絕地維屹天柱。", "以身徇道不苟生，道在光明照千古。", "素王不作春秋廢，獸蹄鳥跡交中土。", "閏位適在三七間，禮樂終當屬真主。", "李陵衛律罪通天，遺臭至今使人吐。", "種瓜東門不可得，暴骨匈奴固其所。", "平生讀書爲誰事，臨難何憂復何懼。", "已矣夫，易簀不必如曾參，結纓猶當效子路。"]}