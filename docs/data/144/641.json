{"author": "文天祥", "period": "宋", "type": "诗", "title": "築房子歌", "paragraphs": ["自予居狴犴，一室以自治。", "二年二大雨，地汙實成池。", "圄人爲我惻，畚土以築之。", "築之可二尺，宛然水中坻。", "初運朽壤來，臭穢恨莫追。", "掩鼻不可近，牛皂鷄于塒。", "須臾傳黑墳，千杵鳴參差。", "但見如坻平，糞土不復疑。", "乃知天下事，不在論鎡基。", "苟可掩耳目，臭腐誇神奇。", "世人所不辨，羊質而虎皮。", "大者莫不然，小者又何知。", "深居守我玄，默觀道推移。", "何時蟬蛻去，忽與濁世違。"]}