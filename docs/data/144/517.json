{"author": "文天祥", "period": "宋", "type": "诗", "title": "發吉州", "paragraphs": ["己卯六月初一日，蒼然亭下楚囚立。", "山河顛倒紛雨泣，乙亥七夕此何夕。", "煌煌斗牛劍光濕，戈鋋彗雲雷電擊。", "三百餘年火爲德，須臾風雨天地黑。", "皇綱解紐地維折，妾婦偷生自爲賊。", "英雄扼腕怒鬚赤，貫日血忠死窮北。", "首陽風流落南國，正氣未亡人未息。", "青原萬丈光赫赫，大江東去日夜白。"]}