{"author": "文天祥", "period": "宋", "type": "诗", "title": "挽巽齋先生歐陽大著", "paragraphs": ["徘徊西河上，月落衆星稀。", "哲人萎中道，雨絕將安之。", "昔者麗鴻藻，玉振含清暉。", "名理軼晉魏，雅言襲軻思。", "連駕覲馳道，并坐侍端闈。", "及門懷燕婉，升堂接逶迤。", "方期黄鵠翔，忽作朝露晞。", "黔婁不蓋體，延陵有遺悲。", "層阿翳寒樹，平楚曖希微。", "帷㡛衣廣柳，縞冠涕如縻。", "水從章江去，雲遶楚山飛。", "已矣如有聞，斯文不在茲。"]}