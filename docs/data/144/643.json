{"author": "文天祥", "period": "宋", "type": "诗", "title": "正氣歌", "paragraphs": ["天地有正氣，雜然賦流形。", "下則爲河嶽，上則爲日星。", "於人曰浩然，沛乎塞蒼冥。", "皇路當清夷，含和吐明庭。", "時窮節乃見，一一垂丹青。", "在齊太史簡，在晉董狐筆。", "在秦張良椎，在漢蘇武節。", "爲嚴將軍頭，爲嵇侍中血。", "爲張睢陽齒，爲顔常山舌。", "或爲遼東帽，清操厲冰雪。", "或爲出師表，鬼神泣壯烈。", "或爲渡江楫，慷慨吞胡羯。", "或爲擊賊笏，逆豎頭破裂。", "是氣所旁薄，凜烈萬古存。", "當其貫日月，生死安足論。", "地維頼以立，天柱頼以尊。", "三綱實係命，道義爲之根。", "嗟予遘陽九，隸也實不力。", "楚囚纓其冠，傳車送窮北。", "鼎鑊甘如飴，求之不可得。", "陰房閴鬼火，春院閟天黑。", "牛驥同一皂，鷄棲鳳凰食。", "一朝濛霧露，分作溝中瘠。", "如此再寒暑，百沴自辟易。", "嗟哉沮洳場，爲我安樂國。", "豈有他繆巧，陰陽不能賊。", "顧此耿耿在，仰視浮雲白。", "悠悠我心悲，蒼天曷有極。", "哲人日已遠，典刑在夙昔。", "風簷展書讀，古道照顔色。"]}