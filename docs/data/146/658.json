{"author": "儲光羲", "period": "唐", "type": "诗", "title": "送丘健至州敕放作時任下邽縣", "paragraphs": ["太史登觀臺，天街耀旄頭。", "大君忽霆震，詔爵冠軍侯。", "南必梁孫源，西將圉崑丘。", "河隴徵擊卒，虎符到我州。", "朝集咸林城，師言亂啁啾。", "殺氣變木德，凜凜如高秋。", "元戎啓神皇，廟堂發嘉謀。", "息兵業稼穡，歸馬復休牛。", "和風開陰雪，大耀中天流。", "歡聲殷河嶽，涵盪非煙浮。", "邦牧新下車，德禮彼甿謳。", "乾坤日交泰，吾亦遂優游。"]}