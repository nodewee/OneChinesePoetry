{"author": "王昌齡", "period": "唐", "type": "诗", "title": "鄭縣宿陶太公館中贈馮六元二", "paragraphs": ["儒有輕王侯，脫略當事務。", "本家藍田下，非爲漁弋故。", "無何困躬耕，且欲馳永路。", "幽居與君近，出谷同所騖。", "昨日辭石門，五年變秋露。", "雲龍未相感，干謁亦已屢。", "子爲黃綬羈，余忝蓬山顧。", "京門望西嶽，百里見郊樹。", "飛雨祠上來，靄然關中暮。", "驅車鄭城宿，秉燭論往素。", "山月出華陰，開此河渚霧。", "清光比故人，豁達展心晤。", "馮公尚戢翼，元子仍跼步。", "拂衣易爲高，淪跡難有趣。", "張范善終始，吾等豈不慕。", "罷酒當涼風，屈伸備冥數。"]}