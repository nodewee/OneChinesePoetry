{"author": "儲光羲", "period": "唐", "type": "诗", "title": "山中貽崔六琪華", "paragraphs": ["恍惚登高嶺，裴回看落日。", "遙想仲長園，如親幼安室。", "春渚菖蒲登，山中撥穀鳴。", "相思不道遠，太息未知情。", "意君來此地，時復疎林薄。", "中夜掃閑門，迎晨閉菌閣。", "屣履清池上，家童奉信歸。", "憂隨落花散，目送歸雲飛。", "故交在天末，心知復千里。", "無人暫往來，獨作中林士。"]}