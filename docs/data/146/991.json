{"author": "常建", "period": "唐", "type": "诗", "title": "張天師草堂", "paragraphs": ["靈溪宴清宇，傍倚枯松根。", "花藥繞方丈，瀑泉飛至門。", "四氣閉炎熱，兩崖改明昏。", "夜深月蹔皎，亭午朝始暾。", "信是天人居，幽幽寂無喧。", "萬壑應鳴磬，諸峰接一魂。", "遂登仙子谷，因醉田生樽。", "時節開玉書，窅映飛天言。", "心化便無影，目精焉累煩。", "忽而與霄漢，寥落空南軒。"]}