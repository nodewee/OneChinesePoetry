{"author": "李頎", "period": "唐", "type": "诗", "title": "贈別高三十五", "paragraphs": ["五十無產業，心輕百萬資。", "屠酤亦與羣，不問君是誰。", "飲酒或垂釣，狂歌兼詠詩。", "焉知漢高士，莫識越鴟夷。", "寄跡棲霞山，蓬頭睢水湄。", "忽然辟命下，衆謂趨丹墀。", "沐浴著賜衣，西來馬行遲。", "能令相府重，且有函關期。", "僶俛從寸祿，舊遊梁宋時。", "皤皤邑中叟，相候鬢如絲。", "官舍柳林靜，河梁杏葉滋。", "摘芳雲景[晏]，把手秋蟬悲。", "小縣情未愜，折腰君莫辭。", "吾觀主人意，不久召京師。"]}