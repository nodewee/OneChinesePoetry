{"author": "李頎", "period": "唐", "type": "诗", "title": "東京寄萬楚", "paragraphs": ["濩落久無用，隱身甘采薇。", "仍聞薄宦者，還事田家衣。", "潁水日夜流，故人相見稀。", "春山不可望，黃鳥東南飛。", "濯足豈長往，一樽聊可依。", "了然潭上月，適我胷中機。", "在昔同門友，如今出處非。", "優遊白虎殿，偃息青瑣闈。", "且有薦君表，當看攜手歸。", "寄書不待面，蘭茝空芳菲。"]}