{"author": "王維", "period": "唐", "type": "诗", "title": "上張令公", "paragraphs": ["珥筆趨丹陛，垂璫上玉除。", "步檐青瑣闥，方幰畫輪車。", "市閱千金字，朝聞五色書。", "致君光帝典，薦士滿公車。", "伏奏回金駕，橫經重石渠。", "從茲罷角觝，且復幸儲胥。", "天統知堯後，王章笑魯初。", "匈奴遙俯伏，漢相儼簪裾。", "賈生非不遇，汲黯自堪疎。", "學易思求我，言詩或起予。", "當從大夫後，何惜隸人餘。"]}