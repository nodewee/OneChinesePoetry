{"author": "李頎", "period": "唐", "type": "诗", "title": "寄萬齊融", "paragraphs": ["名高不擇仕，委世隨虛舟。", "小邑常歎屈，故鄉行可遊。", "青楓半村戶，香稻盈田疇。", "爲政日清淨，何人同海鷗。", "搖巾北林夕，把菊東山秋。", "對酒池雲滿，向家湖水流。", "岸陰止鳴鵠，山色映潛虯。", "靡靡俗中理，蕭蕭川上幽。", "昔年至吳郡，常隱臨江樓。", "我有一書札，因之芳杜洲。"]}