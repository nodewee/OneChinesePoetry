{"author": "儲光羲", "period": "唐", "type": "诗", "title": "同王十三維哭殷遙", "paragraphs": ["生理無不盡，念君在中年。", "遊道雖未深，舉世莫能賢。", "筮仕苦貧賤，爲客少田園。", "膏腴不可求，乃在許西偏。", "四鄰盡桑柘，咫尺開牆垣。", "內艱未及虞，形影隨化遷。", "茅茨俯苫蓋，雙殯兩楹間。", "時聞孤女號，逈出陌與阡。", "慈烏亂飛鳴，猛獸亦以跧。", "故人王夫子，靜念無生篇。", "哀樂久已絕，聞之將泫然。", "太陽蔽空虛，雨雪浮蒼山。", "迢遰親靈櫬，顧予悲絕絃。", "處順與安時，及此乃空言。"]}