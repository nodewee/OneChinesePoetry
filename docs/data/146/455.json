{"author": "李頎", "period": "唐", "type": "诗", "title": "送康洽入京進樂府歌", "paragraphs": ["識子十年何不遇，只愛歡遊兩京路。", "朝吟左氏嬌女篇，夜誦相如美人賦。", "長安春物舊相宜，小苑蒲萄花滿枝。", "柳色偏濃九華殿，鶯聲醉殺五陵兒。", "曳裾此日從何所，中貴由來盡相許。", "白裌春衫仙吏贈，烏皮隱几臺郎與。", "新詩樂府唱堪愁，御妓應傳鳷鵲樓。", "西上雖因長公主，終須一見曲陵侯。"]}