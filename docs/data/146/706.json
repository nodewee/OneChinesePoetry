{"author": "儲光羲", "period": "唐", "type": "诗", "title": "薔薇", "paragraphs": ["裊裊長數尋，青青不作林。", "一莖獨秀當庭心，數枝分作滿庭陰。", "春日遲遲欲將半，庭影離離正堪玩。", "枝上鶯嬌不畏人，葉底蛾飛自相亂。", "秦家女兒愛芳菲，畫眉相伴采葳蕤。", "高處紅鬚欲就手，低邊綠刺已牽衣。", "蒲萄架上朝光滿，楊柳園中暝鳥飛。", "連袂踏歌從此去，風吹香氣逐人歸。"]}