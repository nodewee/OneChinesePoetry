{"author": "丘爲", "period": "唐", "type": "诗", "title": "湖中寄王侍御", "paragraphs": ["日日湖水上，好登湖上樓。", "終年不向郭，過午始梳頭。", "嘗自愛桮酒，得無相獻酬。", "小僮能膾鯉，少妾事蓮舟。", "每有南浦信，仍期後月遊。", "方春轉搖蕩，孤興時淹留。", "驄馬真傲吏，翛然無所求。", "晨趨玉階下，心許滄江流。", "少別如昨日，何言經數秋。", "應知方外事，獨往非悠悠。"]}