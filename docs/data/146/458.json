{"author": "李頎", "period": "唐", "type": "诗", "title": "別梁鍠", "paragraphs": ["梁生倜儻心不羈，途窮氣蓋長安兒。", "回頭轉眄似鵰鶚，有志飛鳴人豈知。", "雖云四十無祿位，曾與大軍掌書記。", "抗辭請刃誅部曲，作色論兵犯二帥。", "一言不合龍頟侯，擊劒拂衣從此棄。", "朝朝飲酒黃公壚，脫帽露頂爭叫呼。", "庭中犢鼻昔嘗挂，懷裏琅玕今在無。", "時人見子多落魄，共笑狂歌非遠圖。", "忽然遣躍紫騮馬，還是昂藏一丈夫。", "洛陽城頭曉霜白，層冰峨峨滿川澤。", "但聞行路吟新詩，不歎舉家無擔石。", "莫言貧賤長可欺，覆簣成山當有時。", "莫言富歸長可託，木槿朝看暮還落。", "不見古時塞上翁，倚伏由來任天作。", "去去滄波勿復陳，五湖三江愁殺人。"]}