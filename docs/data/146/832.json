{"author": "王昌齡", "period": "唐", "type": "诗", "title": "觀江淮名勝圖", "paragraphs": ["刻意吟雲山，尤知隱淪妙。", "遠公何爲者，再詣臨海嶠。", "而我高其風，披圖得遺照。", "援毫無逃境，遂展千里眺。", "淡掃荆門煙，明標赤城燒。", "青葱林間嶺，隱見淮海徼。", "但指香爐頂，無聞白猿嘯。", "沙門既云滅，獨往豈殊調。", "感對懷拂衣，胡寧事漁釣。", "安期始遺舃，千古謝榮耀。", "投跡庶可齊，滄浪有孤棹。"]}