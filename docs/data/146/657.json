{"author": "儲光羲", "period": "唐", "type": "诗", "title": "次天元十載華陰發兵作時有郎官點發", "paragraphs": ["鬼方生獫狁，時寇盧龍營。", "帝念霍嫖姚，詔發咸林兵。", "天星下文閣，簡師臨我城。", "三陌觀勇夫，五餌謀長纓。", "雷野大車發，震雲靈鼓鳴。", "太華色莽蒼，清渭風交橫。", "胡馬悲雨雪，詩人歌斾旌。", "閼氏爲女奴，單于作邊氓。", "神皇麒麟閣，大將不書名。"]}