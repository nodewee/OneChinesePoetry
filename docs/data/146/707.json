{"author": "儲光羲", "period": "唐", "type": "诗", "title": "同張侍御宴北樓", "paragraphs": ["今之太守古諸侯，出入雙旌垂七旒。", "朝覽干戈時聽訟，暮延賓客復登樓。", "西山漠漠崦嵫色，北渚沈沈江漢流。", "良宵清淨方高會，繡服光輝聯皂蓋。", "魚龍恍惚堦墀下，雲霧杳冥窗戶外。", "水靈慷慨行泣珠，游女飄颻思解佩。", "蒼蒼低月半遙城，落落疎星滿太清。", "不分開襟悲楚奏，願言吹笛退胡兵。", "軒后青丘埋䝟貐，周王白羽掃欃槍。", "期君武節朝龍闕，余亦翱翔歸玉京。"]}