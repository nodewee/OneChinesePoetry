{"author": "李頎", "period": "唐", "type": "诗", "title": "不調歸東川別業", "paragraphs": ["寸祿言可取，託身將見遺。", "慙無匹夫志，悔與名山辭。", "紱冕謝知己，林園多後時。", "葛巾方濯足，蔬食但垂帷。", "十室對河岸，漁樵祗在茲。", "青郊香杜若，白水映茅茨。", "晝景徹雲樹，夕陰澄古逵。", "渚花獨開晚，田鶴靜飛遲。", "且復樂生事，前賢爲我師。", "清歌聊鼓楫，永日望佳期。"]}