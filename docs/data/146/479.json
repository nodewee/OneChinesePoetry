{"author": "李頎", "period": "唐", "type": "诗", "title": "送山陰姚丞攜妓之任兼寄蘇少府", "paragraphs": ["東風香草路，南客心容與。", "白皙吳王孫，青蛾柳家女。", "都門數騎出，河口片帆舉。", "夜簟眠橘洲，春衫傍楓嶼。", "山陰政簡甚從容，到罷惟求物外蹤。", "落日花邊剡溪水，晴烟竹裏會稽峰。", "才子風流蘇伯玉，同官曉暮應相逐。", "加飡共愛鱸魚肥，醒酒仍憐甘蔗熟。", "知君練思本清新，季子如今得爲鄰。", "他日知尋始寧墅，題詩早晚寄西人。"]}