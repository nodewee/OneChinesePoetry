{"author": "李頎", "period": "唐", "type": "诗", "title": "贈蘇明府", "paragraphs": ["蘇君年幾許，狀貌如玉童。", "采藥傍梁宋，共言隨日翁。", "常辭小縣宰，一往東山東。", "不復有家室，悠悠人世中。", "子孫皆老死，相識悲轉蓬。", "髮白還更黑，身輕行若風。", "汎然無所繫，心與孤雲同。", "出入雖一杖，安然知始終。", "願聞素女事，去采山花叢。", "誘我爲弟子，逍遙尋葛洪。"]}