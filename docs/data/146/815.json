{"author": "王昌齡", "period": "唐", "type": "诗", "title": "岳陽別李十七越賓", "paragraphs": ["相逢楚水寒，舟在洞庭驛。", "具陳江波事，不異淪棄跡。", "杉上秋雨聲，悲切蒹葭夕。", "彈琴收餘響，來送千里客。", "平明孤帆心，歲晚濟代策。", "時在身未充，瀟湘不盈畫。", "湖小洲渚聯，澹淡煙景碧。", "魚鱉自有性，龜龍無能易。", "譴黜同所安，風土任所適。", "閉門觀玄化，攜手遺損益。"]}