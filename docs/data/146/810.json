{"author": "王昌齡", "period": "唐", "type": "诗", "title": "送韋十二兵曹", "paragraphs": ["縣職如長纓，終日檢我身。", "平明趨郡府，不得展故人。", "故人念江湖，富貴如埃塵。", "迹在戎府掾，心遊天台春。", "獨立浦邊鶴，白雲長相親。", "南風忽至吳，分散還入秦。", "寒夜天光白，海淨月色真。", "對坐論歲暮，絃悲豈無因。", "平生馳驅分，非謂桮酒仁。", "出處兩不合，忠貞何由伸。", "看君孤舟去，且欲歌垂綸。"]}