{"author": "李頎", "period": "唐", "type": "诗", "title": "雜興", "paragraphs": ["沈沈牛渚磯，舊說多靈怪。", "行人夜秉生犀燭，洞照洪深闢滂湃。", "乘車駕馬往復旋，赤紱朱冠何偉然。", "波驚海若潛幽石，龍抱胡髯臥黑泉。", "水濱丈人曾有語，物或惡之當害汝。", "武昌妖夢果爲災，百代英威埋鬼府。", "青青蘭艾本殊香，察見泉魚固不祥。", "濟水自清河自濁，周公大聖接輿狂。", "千年魑魅逢華表，九日茱萸作佩囊。", "善惡死生齊一貫，祗應斗酒任蒼蒼。"]}