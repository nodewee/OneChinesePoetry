{"author": "祖詠", "period": "唐", "type": "诗", "title": "汝墳秋同仙州王長史翰聞百舌鳥", "paragraphs": ["秋天聞好鳥，驚起出簾帷。", "却念殊方月，能鳴已後時。", "遷喬誠可早，出谷此何遲。", "顧影慙無對，懷羣空所思。", "淒涼歲欲晚，蕭索燕將辭。", "留聽未終曲，彌令心獨悲。", "高飛憑力致，巧囀任天姿。", "返覆知而靜，間關斷若遺。", "花繁上林路，霜落汝川湄。", "且長凌風翮，乘春自有期。"]}