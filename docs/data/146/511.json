{"author": "李頎", "period": "唐", "type": "诗", "title": "送皇甫曾遊襄陽山水兼謁韋太守", "paragraphs": ["峴山枕襄陽，滔滔江漢長。", "山深臥龍宅，水淨斬蛟鄉。", "元凱春秋傳，昭明文選堂。", "風流滿今古，烟島思微茫。", "白鴈暮衝雪，青林寒帶霜。", "蘆花獨戍晚，柑實萬家香。", "舊國欲茲別，輕舟眇未央。", "百花亭漫漫，一柱觀蒼蒼。", "按俗荆南牧，持衡吏部郎。", "逢君立五馬，應醉習家塘。"]}