{"author": "崔顥", "period": "唐", "type": "诗", "title": "江畔老人愁", "paragraphs": ["江南年少十八九，乘舟欲渡青溪口。", "青溪口邊一老翁，鬢眉皓白已衰朽。", "自言家代仕梁陳，垂朱拖紫三十人。", "兩朝出將復入相，五世疊鼓乘朱輪。", "父兄三葉皆尚主，子女四代爲妃嬪。", "南山賜田接御苑，北宮甲第連紫宸。", "直言榮華未休歇，不覺山崩海將竭。", "兵戈亂入建康城，煙火連燒未央闕。", "衣冠士子陷鋒刃，良將名臣盡埋沒。", "山川改易失市朝，衢路縱橫填白骨。", "老人此時尚少年，脫身走得投海邊。", "罷兵歲餘未敢出，去鄉三載方來旋。", "蓬蒿忘却五城宅，草木不識青谿田。", "雖然得歸到鄉土，零丁貧賤長辛苦。", "采樵屢入歷陽山，刈稻常過新林浦。", "少年欲知老人歲，豈知今年一百五。", "君今少壯我已衰，我昔少年君不睹。", "人生貴賤各有時，莫見羸老相輕欺。", "感君相問爲君說，說罷不覺令人悲。"]}