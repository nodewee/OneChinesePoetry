{"author": "李頎", "period": "唐", "type": "诗", "title": "望鳴臯山白雲寄洛陽盧主簿", "paragraphs": ["飲馬伊水中，白雲鳴臯上。", "氛氳山絕頂，行子時一望。", "照日龍虎姿，攢空冰雪狀。", "嵡嵸殊未已，崚嶒忽相向。", "皎皎橫綠林，霏霏澹青嶂。", "遠映村更失，孤高鶴來傍。", "勝氣欣有逢，仙遊且難訪。", "故人吏京劇，每事多閑放。", "室畫峨眉峯，心格洞庭浪。", "惜哉清興裏，不見予所尚。"]}