{"author": "儲光羲", "period": "唐", "type": "诗", "title": "貽鼓吹李丞時信安王北伐李公王之所器者也", "paragraphs": ["北伐昧天造，王師示有征。", "轅門統元律，帝室命宗英。", "靈威方首事，仗鉞按邊城。", "膏雨被春草，黃雲浮太清。", "文儒託後乘，武旅趨前旌。", "出車發西洛，營軍臨北平。", "曰予深固陋，志氣頗縱橫。", "嘗思驃騎幕，願逐嫖姚兵。", "惟賢美無度，海內依揚聲。", "河間舊相許，車騎日逢迎。", "折節下謀士，深心論客卿。", "忠言雖未列，庶以知君誠。"]}