{"author": "崔顥", "period": "唐", "type": "诗", "title": "贈懷一上人", "paragraphs": ["法師東南秀，世實豪家子。", "削髮十二年，誦經峨眉裏。", "自此照羣蒙，卓然爲道雄。", "觀生盡入妄，悟有皆成空。", "淨體無衆染，苦心歸妙宗。", "一朝敕書至，召入承明宮。", "說法金殿裏，焚香清禁中。", "傳燈遍都邑，杖錫遊王公。", "天子揖妙道，羣僚趨下風。", "我法本無著，時來出林壑。", "因心得化城，隨病皆與藥。", "上啓黃屋心，下除蒼生縛。", "一從入君門，說法無朝昏。", "帝作轉輪王，師爲持戒尊。", "軒風灑甘露，佛雨生慈根。", "但有滅度理，而生開濟恩。", "復聞江海曲，好殺成風俗。", "帝曰我上人，爲除羶腥欲。", "是日發西秦，東南至蘄春。", "風將衡桂接，地與吳楚鄰。", "舊少清信士，實多漁獵人。", "一聞吾師至，捨網江湖濱。", "作禮懺前惡，潔誠期後因。", "因成日既久，事濟身不守。", "更出淮楚間，復來荆河口。", "荆河馬卿岑，茲地近道林。", "入講鳥常狎，坐禪獸不侵。", "都非緣未盡，曾是教所任。", "故我一來事，永承微妙音。", "竹房見衣鉢，松宇清身心。", "早悔業至淺，晚成計可尋。", "善哉遠公義，清淨如黃金。"]}