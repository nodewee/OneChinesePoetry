{"author": "李頎", "period": "唐", "type": "诗", "title": "送劉四赴夏縣", "paragraphs": ["九霄特立紅鸞姿，萬仞孤生玉樹枝。", "劉侯致身能若此，天骨自然多歎美。", "聲名播揚二十年，足下長途幾千里。", "舉世皆親丞相閣，我心獨愛伊川水。", "脫略勢利猶埃塵，嘯傲時人而已矣。", "新詩數歲即文雄，上書昔召蓬萊宮。", "明主拜官麒麟閣，光車駿馬看玉童。", "高人往來廬山遠，隱士往來張長公。", "扶南甘蔗甜如蜜，雜以荔枝龍州橘。", "赤縣繁詞滿劇曹，白雲孤峯暉永日。", "朝持手板望飛鳥，暮誦楞伽對空室。", "一朝出宰汾河間，明府下車人吏閑。", "端坐訟庭更無事，開門咫尺巫咸山。", "男耕女織蒙惠化，麥熟雉鳴長秋稼。", "明年九府議功時，五辟三徵當在茲。", "聞道桐鄉有遺老，邑中還欲置生祠。"]}