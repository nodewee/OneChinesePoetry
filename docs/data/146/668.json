{"author": "儲光羲", "period": "唐", "type": "诗", "title": "蘇十三瞻登玉泉寺峰入寺中見贈作", "paragraphs": ["慶門疊華組，盛列鍾英彥。", "貞信發天姿，文明叶邦選。", "爲情貴深遠，作德齊隱見。", "別業在春山，懷歸出芳甸。", "逖聽多時友，招邀及浮賤。", "朝沿霸水窮，暮矚藍田徧。", "百花照阡陌，萬木森鄉縣。", "澗淨綠蘿深，巖暄新鳥轉。", "依然造華薄，豁爾開靈院。", "淹留火禁辰，愉樂弦歌宴。", "肅肅列樽俎，鏘鏘引纓弁。", "天籟激微風，陽光轢奔箭。", "以茲小人腹，不勝君子饌。", "是日既低迷，中宵方眄眩。", "枕上思獨往，胸中理交戰。", "碧雲暗雨來，舊原芳色變。", "歡然自此絕，心賞何由見。", "鴻濛已笑雲，列缺仍揮電。", "忽與去人遠，俄逢歸者便。", "想像玉泉宮，依稀明月殿。", "峰巒如登陟，水木以遊衍。", "息心幸自忘，點翰仍留眷。", "恨無荆文璧，以答丹青絢。"]}