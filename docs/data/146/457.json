{"author": "李頎", "period": "唐", "type": "诗", "title": "送王道士還山", "paragraphs": ["嵩陽道士餐柏實，居處三花對石室。", "心窮伏火陽精丹，口誦淮王萬畢術。", "自言神訣不可求，我師聞之玄圃遊。", "出入彤庭佩金印，承恩赫赫如王侯。", "雙峰樹下曾受業，應傳肘後長生法。", "吾聞仙地多後身，安知不是具茨人。", "玉膏清泠瀑泉水，白雲谿中日方此。", "後今不見數十年，鬢髮顏容只如是。", "先生捨我欲何歸，竹杖黃裳登翠微。", "當有巖前白蝙蝠，迎君日暮雙來飛。"]}