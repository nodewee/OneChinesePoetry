{"author": "儲光羲", "period": "唐", "type": "诗", "title": "貽劉高士別", "paragraphs": ["夙駕出東城，城傍早霞散。", "初日照龍闕，峨峨在天半。", "壯哉麗百常，美矣崇兩觀。", "俯視趨朝客，簪珮何璀璨。", "而我送將歸，裴回霸陵岸。", "北雲去吳越，南雁離江漢。", "伊昔蹈丘園，翩翩理文翰。", "高談閔仲叔，逸氣劉公幹。", "每言竹柏貞，嘗輕朝市玩。", "山晝猿狖靜，溪曛魚鳥亂。", "寧止臥崆峒，直云期汗漫。", "聖君既理歷，族士咸炳煥。", "矯首來天池，振羽泛漪瀾。", "元淑命不達，伯鸞吟可歎。", "東去姑蘇臺，乃過陟陽館。", "舍轡函關道，浮舟滄海畔。", "耳目曠暄涼，懷抱盈悲惋。", "沈沈青歲晚，靄靄秋雲換。", "自言永遁棲，無復從羈絆。", "揮手謝知己，知己莫能讚。"]}