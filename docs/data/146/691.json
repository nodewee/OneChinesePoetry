{"author": "儲光羲", "period": "唐", "type": "诗", "title": "貽閻處士防卜居終南", "paragraphs": ["春風搖雜樹，言別還江汜。", "堅冰生綠潭，又客三千里。", "兆夢唯顏色，懸情乃文史。", "滌耳貴清言，披歡遲玉趾。", "秦城疑舊廬，佇立問焉如。", "稚子跪而說，還山將隱居。", "竹林既深遠，松宇復清虛。", "跡逈事多逸，心安趣有餘。", "石門動高韻，草堂新著書。", "騫飛久超絕，蹇足空躊躇。", "猶有昔時意，望君當照車。", "驅車當六國，何以須潛默。", "聖主常徵賢，羣公每舉德。", "此時方獨往，身志將何欲。", "願謝山中人，廻車首歸躅。"]}