{"author": "崔顥", "period": "唐", "type": "诗", "title": "邯鄲宮人怨", "paragraphs": ["邯鄲陌上三月春，暮行逢見一婦人。", "自言鄉里本燕趙，少小隨家西入秦。", "母兄憐愛無儔侶，五歲名爲阿嬌女。", "七歲丰茸好顏色，八歲黠惠能言語。", "十三兄弟教詩書，十五青樓學歌舞。", "我家青樓臨道傍，紗窗綺幔暗聞香。", "日暮笙歌君駐馬，春日妝梳妾斷腸。", "不用城南使君壻，本求三十侍中郎。", "何知漢帝好容色，玉輦攜登歸建章。", "建章宮殿不知數，萬戶千門深且長。", "百堵塗椒接青瑣，九華閣道連洞房。", "水晶簾箔雲母扇，琉璃窗牖玳瑁牀。", "歲歲年年奉歡宴，嬌貴榮華誰不羨。", "恩情莫比陳皇后，寵愛全勝趙飛燕。", "瑤房侍寢世莫知，金屋更衣人不見。", "誰言一朝復一日，君王棄世市朝變。", "宮車出葬茂陵田，賤妾獨留長信殿。", "一朝太子升至尊，宮中人事如掌翻。", "同時侍女見讒毀，後來新人莫敢言。", "兄弟印綬皆被奪，昔年賞賜不復存。", "一旦放歸舊鄉里，乘車垂淚還入門。", "父母愍我曾富貴，嫁與西舍金王孫。", "念此翻覆復何道，百年盛衰誰能保。", "憶昨尚如春日花，悲今已作秋時草。", "少年去去莫停鞭，人生萬事由上天。", "非我今日獨如此，古今歇薄皆共然。"]}