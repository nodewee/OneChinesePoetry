{"author": "王縉", "period": "唐", "type": "诗", "title": "游悟真寺", "paragraphs": ["聞道黃金地，仍開白玉田。", "擲山移巨石，呪嶺出飛泉。", "猛虎同三徑，愁猨學四禪。", "買香然綠桂，乞火蹈紅蓮。", "草色搖霞上，松聲泛月邊。", "山河窮百二，世界接三千。", "梵宇聊憑視，王城遂渺然。", "灞陵纔出樹，渭水欲連天。", "遠縣分朱郭，孤村起白煙。", "望雲思聖主，披霧憶羣賢。", "薄宦慚尸素，終身擬尚玄。", "誰知草菴客，曾和柏梁篇。"]}