{"author": "李頎", "period": "唐", "type": "诗", "title": "送劉四", "paragraphs": ["愛君少岐嶷，高視白雲鄉。", "九歲能屬文，謁帝遊明光。", "奉詔赤墀下，拜爲童子郎。", "爾來屢遷易，三度尉洛陽。", "洛陽十二門，官寺鬱相望。", "青槐羅四面，淥水貫中央。", "聽訟破秋毫，應物利干將。", "辭滿如脫屣，立言無否臧。", "歲暮風雪暗，秦中川路長。", "行人飲臘酒，立馬帶晨霜。", "生事豈須問，故園寒草荒。", "從今署右職，莫笑在農桑。"]}