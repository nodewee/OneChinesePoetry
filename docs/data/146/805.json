{"author": "王昌齡", "period": "唐", "type": "诗", "title": "代扶風主人答", "paragraphs": ["殺氣凝不流，風悲日彩寒。", "浮埃起四遠，遊子彌不歡。", "依然宿扶風，沽酒聊自寬。", "寸心亦未理，長鋏誰能彈。", "主人就我飲，對我還慨歎。", "便泣數行淚，因歌行路難。", "十五役邊地，三回討樓蘭。", "連年不解甲，積日無所餐。", "將軍降匈奴，國使沒桑乾。", "去時三十萬，獨自還長安。", "不信沙場苦，君看刀箭瘢。", "鄉親悉零落，冢墓亦摧殘。", "仰攀青松枝，慟絕傷心肝。", "禽獸悲不去，路傍誰忍看。", "幸逢休明代，寰宇靜波瀾。", "老馬思伏櫪，長鳴力已殫。", "少年與運會，何事發悲端。", "天子初封禪，賢良刷羽翰。", "三邊悉如此，否泰亦須觀。"]}