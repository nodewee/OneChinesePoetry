{"author": "王昌齡", "period": "唐", "type": "诗", "title": "留別岑參兄弟", "paragraphs": ["江城建業樓，山盡滄海頭。", "副職守茲縣，東南櫂孤舟。", "長安故人宅，秣馬經前秋。", "便以風雪暮，還爲縱飲留。", "貂蟬七葉貴，鴻鵠萬里遊。", "何必念鐘鼎，所在烹肥牛。", "爲君嘯一曲，且莫彈箜篌。", "徒見枯者豔，誰言直如鉤。", "岑家雙瓊樹，騰光難爲儔。", "誰言青門悲，俯期吳山幽。", "日西石門嶠，月吐金陵洲。", "追隨探靈怪，豈不驕王侯。"]}