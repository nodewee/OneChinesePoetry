{"author": "儲光羲", "period": "唐", "type": "诗", "title": "秋次霸亭寄申大", "paragraphs": ["橘柚植寒陵，芙蓉蔕脩坂。", "無言不得意，得意何由展。", "況我行且徒，而君往猶蹇。", "既傷人事近，復言天道遠。", "薄暮入空亭，中夜不能飯。", "南聽鴻雁盡，西見招搖轉。", "千門漢主宮，百里周王苑。", "杲杲初景出，油油鮮雲卷。", "會朝幸歲正，校獵從新獮。", "念君久京國，雙涕如露泫。", "無人薦子雲，太息竟誰辨。"]}