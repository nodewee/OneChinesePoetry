{"author": "李頎", "period": "唐", "type": "诗", "title": "荅高三十五留別便呈于十一", "paragraphs": ["累薦賢良皆不就，家近陳留訪耆舊。", "韓康雖復在人間，王霸終思隱巖竇。", "清冷池水灌園蔬，萬物滄江心澹如。", "妻子歡同五株柳，雲山老對一牀書。", "昨日公車見三事，明君賜衣遣爲吏。", "懷章不使郡邸驚，待詔初從闕庭至。", "散誕由來自不羈，低頭授職爾何爲。", "故園壁挂烏紗帽，官舍塵生白接䍦。", "寄書寂寂於陵子，蓬蒿沒身胡不仕。", "藜羹被褐環堵中，歲晚將貽故人恥。"]}