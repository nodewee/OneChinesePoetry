{"author": "常建", "period": "唐", "type": "诗", "title": "太公哀晚遇", "paragraphs": ["日出渭流白，文王畋獵時。", "釣翁在蘆葦，川澤無熊羆。", "詔書起遺賢，匹馬令致辭。", "因稱江海人，臣老筋力衰。", "遲遲詣天車，快快悟靈龜。", "兵馬更不獵，君臣皆共怡。", "同車至咸陽，心影無磷緇。", "四牡玉墀下，一言爲帝師。", "王侯擁朱門，軒蓋曜長逵。", "古來榮華人，遭遇誰知之。", "落日懸桑榆，光景有頓虧。", "倏忽天地人，雖貴將何爲。"]}