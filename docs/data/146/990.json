{"author": "常建", "period": "唐", "type": "诗", "title": "白龍窟汎舟寄天台學道者", "paragraphs": ["夕映翠山深，餘暉在龍窟。", "扁舟滄浪意，澹澹花影沒。", "西浮入天色，南望對雲闕。", "因憶莓苔峰，初陽濯玄髮。", "泉蘿兩幽映，松鶴間清越。", "碧海瑩子神，玉膏澤人骨。", "忽然爲枯木，微興遂如兀。", "應寂中有天，明心外無物。", "環迴從所汎，夜靜猶不歇。", "澹然意無限，身與波上月。"]}