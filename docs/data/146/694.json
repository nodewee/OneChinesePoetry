{"author": "儲光羲", "period": "唐", "type": "诗", "title": "貽袁三拾遺謫作", "paragraphs": ["傾蓋洛之濱，依然心事親。", "龍門何以峻，曾是好詞人。", "珥筆朝文陛，含章諷紫宸。", "帝城多壯觀，被服長如春。", "天子儉爲德，而能清約身。", "公卿盡虛位，天下自趣塵。", "如君物望美，令德聲何已。", "高帝黜儒生，文皇謫才子。", "朝廷非不盛，譴謫良難恃。", "路出大江陰，川行碧峰裏。", "斯言徒自玷，白玉豈爲滓。", "希聲盡衆人，深識唯知己。", "知己怨生離，悠悠天一涯。", "寸心因夢斷，孤憤爲年移。", "花滿芙蓉闕，春深朝夕池。", "空令千萬里，長望白雲垂。"]}