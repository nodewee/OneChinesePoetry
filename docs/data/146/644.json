{"author": "儲光羲", "period": "唐", "type": "诗", "title": "哥舒大夫頌德", "paragraphs": ["天紀啓真命，君生臣亦生。", "乃知赤帝子，復有蒼龍精。", "神武建皇極，文昌開將星。", "超超渭濱器，落落山西名。", "畫閫入受脤，鑿門出扞城。", "戎人昧正朔，我有軒轅兵。", "隴路起豐鎬，關雲隨斾旌。", "河湟訓兵甲，義勇方橫行。", "韓魏多銳士，蹶張在幕庭。", "大非四決軋，石堡高崢嶸。", "攻伐若振槁，孰云非神明。", "嘉謀即天意，驟勝由師貞。", "枯草被西陸，烈風昏太清。", "戢戈旄頭落，牧馬崑崙平。", "賓從儼冠蓋，封山紀天聲。", "來朝芙蓉闕，鳴玉飄華纓。", "直道濟時憲，天邦遂輕刑。", "抗書報知己，松柏亦以榮。", "嘉命列上第，德輝照天京。", "在車持簡墨，粲粲皆詞英。", "顧我搶榆者，莫能翔青冥。", "遊燕非騏驥，躑躅思長鳴。"]}