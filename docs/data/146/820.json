{"author": "王昌齡", "period": "唐", "type": "诗", "title": "淇上酬薛據兼寄郭微", "paragraphs": ["自從別京華，我心乃蕭索。", "十年守章句，萬里空寥落。", "北上登薊門，茫茫見沙漠。", "倚劒對風塵，慨然思衞霍。", "拂衣去燕趙，驅馬悵不樂。", "天長滄洲路，日暮邯鄲郭。", "酒肆或淹留，漁澤屢棲泊。", "獨行備艱難，孰辭千鼎鑊。", "皇情念淳古，時俗何浮薄。", "理道須任賢，安人在求瘼。", "故交負奇才，逸氣包謇諤。", "隱軫經濟策，縱橫建安作。", "才望忽先鳴，風期無宿諾。", "飄颻勞州縣，迢遞限言謔。", "東馳眇貝丘，西顧彌虢略。", "淇水徒自深，浮雲不堪託。", "吾謀適可用，天道豈遼廓。", "不然買山田，一身與耕鑿。"]}