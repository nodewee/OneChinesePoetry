{"author": "儲光羲", "period": "唐", "type": "诗", "title": "昇天行貽盧六健", "paragraphs": ["真人居閬風，時奏清商音。", "聽者即王母，泠泠和瑟琴。", "坐對三花枝，行隨五雲陰。", "天長崑崙小，日久蓬萊深。", "上由玉華宮，下視首陽岑。", "神州亦清淨，要自有浮沈。", "惻惻苦哉行，呱呱遊子吟。", "廬山逢若士，思欲化黃金。", "雨雪沒太山，誰能無歸心。", "逍遙在雲漢，可以來相尋。"]}