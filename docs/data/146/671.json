{"author": "儲光羲", "period": "唐", "type": "诗", "title": "同諸公登慈恩寺塔", "paragraphs": ["金祠起真宇，直上青雲垂。", "地靜我亦閑，登之秋清時。", "蒼蕪宜春苑，片碧昆明池。", "誰道天漢高，逍遙方在茲。", "虛形賓太極，攜手行翠微。", "雷雨傍杳冥，鬼神中躨跜。", "靈變在倏忽，莫能窮天涯。", "冠上閶闔開，履下鴻雁飛。", "宮室低邐迤，羣山小參差。", "俯仰宇宙空，庶隨了義歸。", "崱屴非大廈，久居亦以危。"]}