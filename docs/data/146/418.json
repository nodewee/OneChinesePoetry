{"author": "李頎", "period": "唐", "type": "诗", "title": "與諸公遊濟瀆泛舟", "paragraphs": ["濟水出王屋，其源來不窮。", "洑泉數眼沸，平地流清通。", "皇帝崇祀典，詔書視三公。", "分官禱靈廟，奠璧沈河宮。", "神應每如荅，松篁氣葱蘢。", "蒼螭送飛雨，赤鯉噴迴風。", "灑酒布瑤席，吹簫下玉童。", "玄冥掌陰事，祝史告年豐。", "百谷趨潭底，三光懸鏡中。", "淺深露沙石，蘋藻生虛空。", "晚景臨汎美，亭臯輕靄紅。", "晴山傍舟楫，白鷺驚絲桐。", "我本家潁北，開門見維嵩。", "焉知松峰外，又有天壇東。", "左手正接䍦，浩歌眄青穹。", "夷猶傲清吏，偃仰狎漁翁。", "對此川上閑，非君誰與同。", "霜凝遠村渚，月靜蒹葭叢。", "茲境信難遇，爲歡殊未終。", "淹留悵言別，煙嶼夕微濛。"]}