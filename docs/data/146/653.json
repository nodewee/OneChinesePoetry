{"author": "儲光羲", "period": "唐", "type": "诗", "title": "鞏城東莊道中作", "paragraphs": ["北陵散寒鳥，西山照初日。", "婉孌晉陽京，踟躕野人室。", "南軒草間去，後乘林中出。", "靄靄長路暖，遲遲狹路歸。", "蜉蝣時蔽月，枳棘復傷衣。", "城上東風起，河邊早雁飛。", "夏王紀冬令，殷人乃正月。", "涯口度新雲，山陰留故雪。", "幸逢耆耋話，餘待親隣別。", "總轡出叢薄，歇鞍登峻隅。", "春源既蕩漭，伏戰亦睢盱。", "未獲遵平道，徒言信薄夫。"]}