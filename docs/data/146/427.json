{"author": "李頎", "period": "唐", "type": "诗", "title": "送馬錄事赴永陽", "paragraphs": ["子爲郡從事，主印清淮邊。", "談笑一州裏，從容羣吏先。", "手持三尺令，遣決如流泉。", "太守既相許，諸公誰不然。", "孤城連海樹，萬室帶山烟。", "春日谿湖淨，芳洲葭菼連。", "炊秔蟹螯熟，下筯鱸魚鮮。", "野鶴宿簷際，楚雲飛面前。", "聽歌送離曲，且駐木蘭船。", "贈爾八行字，當聞佳政傳。"]}