{"author": "儲光羲", "period": "唐", "type": "诗", "title": "貽丁主簿仙芝別", "paragraphs": ["赫赫明天子，翹翹羣秀才。", "昭昭皇宇廣，隱隱雲門開。", "搖曳君初起，聯翩予復來。", "茲年不得意，相命遊靈臺。", "驊騮多逸氣，琳瑯有清響。", "聯行擊水飛，獨影凌虛上。", "關河施芳聽，江海徼新賞。", "歛袵歸故山，敷言播天壤。", "雲峰雖有異，楚越幸相親。", "既別復遊處，道深情更殷。", "下愚忝聞見，上德猶邅迍。", "偃仰東城曲，棲遲依水濱。", "脫巾從會府，結綬歸海裔。", "親知送河門，邦族迎江澨。", "夫子安恬淡，他人悵迢遞。", "飛艎既眇然，洲渚徒虧蔽。", "人謀固無準，天德諒難知。", "高名處下位，逸翮棲卑枝。", "去去水中沚，搖搖天一涯。", "蓬壺不可見，來泛躍龍池。"]}