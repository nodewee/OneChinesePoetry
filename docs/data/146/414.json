{"author": "李頎", "period": "唐", "type": "诗", "title": "謁張果先生", "paragraphs": ["先生谷神者，甲子焉能計。", "自說軒轅師，于今幾千歲。", "寓遊城郭裏，浪跡希夷際。", "應物雲無心，逢時舟不繫。", "餐霞斷火粒，野服兼荷製。", "白雪淨肌膚，青松養身世。", "韜精殊豹隱，鍊骨同蟬蛻。", "忽去不知誰，偶來寧有契。", "二儀齊壽考，六合隨休憩。", "彭耼猶嬰孩，松期且微細。", "嘗聞穆天子，更憶漢皇帝。", "親屈萬乘尊，將窮四海裔。", "車徒徧草木，錦帛招談說。", "八駿空往還，三山轉虧蔽。", "吾君感至德，玄老欣來詣。", "受籙金殿開，清齋玉堂閉。", "笙歌迎拜首，羽帳崇嚴衞。", "禁柳垂香鑪，宮花拂仙袂。", "祈年寶祚廣，致福蒼生惠。", "何必待龍髯，鼎成方取濟。"]}