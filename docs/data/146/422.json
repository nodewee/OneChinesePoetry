{"author": "李頎", "period": "唐", "type": "诗", "title": "送司農崔丞", "paragraphs": ["黃鸝鳴官寺，香草色未已。", "同時皆省郎，而我獨留此。", "維監太倉粟，常對府小史。", "清陰羅廣庭，政事如流水。", "奉使往長安，今承朝野歡。", "宰臣應記識，明主必遷官。", "塞外貔將虎，池中鴛與鸞。", "詞人洞簫賦，公子鵕䴊冠。", "邑里春方晚，昆明花欲闌。", "行行取高位，當使路傍看。"]}