{"author": "王昌齡", "period": "唐", "type": "诗", "title": "緱氏尉沈興宗置酒南谿留贈", "paragraphs": ["林色與溪古，深篁引幽翠。", "山尊在漁舟，棹月情已醉。", "始窮清源口，壑絕人境異。", "春泉滴空崖，萌草拆陰地。", "久之風榛寂，遠聞樵聲至。", "海雁時獨飛，永然滄洲意。", "古時青冥客，滅跡淪一尉。", "吾子躊躇心，豈其紛埃事。", "緱峯信所剋，濟北余乃遂。", "齊物意已會，息肩理猶未。", "卷舒形性表，脫略賢哲議。", "仲月期角巾，飯僧嵩陽寺。"]}