{"author": "王維", "period": "唐", "type": "诗", "title": "和僕射晉公扈從溫湯", "paragraphs": ["天子幸新豐，旌旗渭水東。", "寒山天仗外，溫谷幔城中。", "奠玉羣仙座，焚香太乙宮。", "出遊逢牧馬，罷獵見非熊。", "上宰無爲化，明時太古同。", "靈芝三秀紫，陳粟萬箱紅。", "王禮奠儒教，天兵小戰功。", "謀猶歸哲匠，詞賦屬文宗。", "司諫方無闕，陳詩且未工。", "長吟吉甫頌，朝夕仰清風。"]}