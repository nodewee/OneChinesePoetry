{"author": "李頎", "period": "唐", "type": "诗", "title": "送劉十", "paragraphs": ["三十不官亦不娶，時人焉識道高下。", "房中唯有老氏經，櫪上空餘少遊馬。", "往來嵩華與函秦，放歌一曲前山春。", "西林獨鶴引閑步，南澗飛泉清角巾。", "前年上書不得意，歸臥東窓兀然醉。", "諸兄相繼掌青史，第五之名齊驃騎。", "烹葵摘果告我行，落日夏雲縱復橫。", "聞道謝安掩口笑，知君不免爲蒼生。"]}