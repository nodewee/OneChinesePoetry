{"author": "王昌齡", "period": "唐", "type": "诗", "title": "宿灞上寄侍御璵弟", "paragraphs": ["獨飲灞上亭，寒山青門外。", "長雲驟落日，桑棗寂已晦。", "古人驅馳者，宿此凡幾代。", "佐邑由東南，豈不知進退。", "吾宗秉全璞，楚得璆琳最。", "茅山就一徵，柏署起三載。", "道契非物理，神交無留礙。", "知我滄溟心，脫略腐儒輩。", "孟冬鑾輿出，陽谷羣臣會。", "半夜馳道喧，五侯擁軒蓋。", "是時燕齊客，獻術蓬瀛內。", "甚悅我皇心，得與王母對。", "賤臣欲干謁，稽首期殞碎。", "哲弟感我情，問易窮否泰。", "良馬足尚踠，寶刀光未淬。", "昨聞羽書飛，兵氣連朔塞。", "諸將多失律，廟堂始追悔。", "安能召書生，願得論要害。", "戎夷非草木，侵逐使狼狽。", "雖有屠城功，亦有降虜輩。", "兵糧如山積，恩澤如雨霈。", "羸卒不可興，磧地無足愛。", "若用匹夫策，坐令軍圍潰。", "不費黃金資，寧求白璧賚。", "明主憂既遠，邊事亦可大。", "荷寵務推誠，離言深慷慨。", "霜搖直指草，燭引明光珮。", "公論日夕阻，朝廷磋跎會。", "孤城海門月，萬里流光帶。", "不應百尺松，空老鍾山靄。"]}