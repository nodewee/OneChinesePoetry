{"author": "王維", "period": "唐", "type": "诗", "title": "奉和聖製幸玉真公主山莊因題石壁十韻之作應制", "paragraphs": ["碧落風煙外，瑤臺道路賒。", "如何連帝苑，別自有仙家。", "此地回鸞駕，緣谿轉翠華。", "洞中開日月，窗裏發雲霞。", "庭養沖天鶴，溪流上漢查。", "種田生白玉，泥竈化丹砂。", "谷靜泉逾響，山深日易斜。", "御羹和石髓，香飯進胡麻。", "大道今無外，長生詎有涯。", "還瞻九霄上，來往五雲車。"]}