{"author": "儲光羲", "period": "唐", "type": "诗", "title": "獄中貽姚張薛李鄭柳諸公", "paragraphs": ["直道時莫親，起羞見讒口。", "輿人是非怪，西子言有咎。", "誣善不足悲，失聽一何醜。", "大來敢遐望，小往且虛受。", "中夜囹圄深，初秋縲紲久。", "疎螢出暗草，朔風鳴衰柳。", "河漢低在戶，蟏蛸垂向牖。", "雁聲遠天末，涼氣生霽後。", "負戶愁讀書，劒光忿衝斗。", "哀哀害神理，惻惻傷慈母。", "妻子垂涕泣，家僮日奔走。", "書詞苦人吏，饋食勞交友。", "寒服猶未成，繁霜漸將厚。", "吉凶問詹尹，倚伏信北叟。", "鬼哭知己冤，鳥言誠所誘。", "諸公深惠愛，朝夕相左右。", "束濕雖欲操，鉤金庶無負。", "傷羅念搖翮，踠足思驤首。", "瑾瑜頗匿瑕，邦國方含垢。", "眷言出深穽，永日常攜手。"]}