{"author": "儲光羲", "period": "唐", "type": "诗", "title": "酬李處士山中見贈", "paragraphs": ["厥初遊太學，相與極周旋。", "含采共朝暮，知言同古先。", "孟陽題劒閣，子雲獻甘泉。", "斯須曠千里，婉娩將十年。", "今來豔陽月，好鳥鳴翩翩。", "同聲既求友，不肖亦懷賢。", "引領遲芳信，果枉瑤華篇。", "成頌非其德，高文徒自妍。", "聲塵邈超越，比興起孤絕。", "始信郢中人，乃能歌白雪。", "跂予北堂夜，搖筆酬明哲。", "綠竹動清風，層軒靜華月。", "想像南山下，恬然謝朝列。", "猶恐鶗鴂鳴，坐看芳草歇。", "邀以青松色，同之白華潔。", "永願登龍門，相將持此節。"]}