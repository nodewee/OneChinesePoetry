{"author": "李頎", "period": "唐", "type": "诗", "title": "贈別穆元林", "paragraphs": ["貳職久辭滿，藏名三十年。", "丹墀策頻獻，白首官不遷。", "明主日徵士，吏曹何忽賢。", "空懷濟世業，欲棹滄浪船。", "舉酒洛門外，送君春海邊。", "彼鄉有令弟，小邑試烹鮮。", "轉浦雲壑媚，涉江花島連。", "綠芳暗楚水，白鳥飛吳烟。", "贈贐亦奚貴，流亂期早旋。", "金閨會通籍，生事豈徒然。"]}