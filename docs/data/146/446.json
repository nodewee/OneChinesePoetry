{"author": "李頎", "period": "唐", "type": "诗", "title": "緩歌行", "paragraphs": ["小來託身攀貴遊，傾財破產無所憂。", "暮擬經過石渠署，朝將出入銅龍樓。", "結交杜陵輕薄子，謂言可生復可死。", "一沈一浮會有時，棄我翻然如脫屣。", "男兒立身須自強，十年閉戶潁水陽。", "業就功成見明主，擊鐘鼎食坐華堂。", "二八蛾眉梳墮馬，美酒清歌曲房下。", "文昌宮中賜錦衣，長安陌上退朝歸。", "五陵賓從莫敢視，三省官僚揖者稀。", "早知今日讀書是，悔作從前任俠非。"]}