{"author": "李頎", "period": "唐", "type": "诗", "title": "贈別張兵曹", "paragraphs": ["漢家蕭相國，功蓋五諸侯。", "勳業河山重，丹青錫命優。", "君爲禁臠壻，爭看玉人遊。", "荀令焚香日，潘郎振藻秋。", "新成鸚鵡賦，能衣鷫鸘裘。", "不憚軒車遠，仍尋薜荔幽。", "苑梨飛絳葉，伊水淨寒流。", "雪滿故關道，雲遮祥鳳樓。", "一身輕寸祿，萬物任虛舟。", "別後如相問，滄波雙白鷗。"]}