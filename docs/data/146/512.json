{"author": "李頎", "period": "唐", "type": "诗", "title": "龍門送裴侍御監五嶺選", "paragraphs": ["萬里番禺地，官人繼帝憂。", "君爲柱下史，將命出東周。", "歇馬傍川路，張燈臨石樓。", "稜稜靜疎木，濞濞響寒流。", "榔葉四荒外，梅花五嶺頭。", "明珠尉佗國，翠羽夜郎洲。", "夷俗富珍產，土風資宦遊。", "心清物不雜，弊革事無留。", "舉善必稱最，持姦當去尤。", "何辭桂江遠，今日用賢秋。"]}