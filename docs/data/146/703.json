{"author": "儲光羲", "period": "唐", "type": "诗", "title": "登戲馬臺作", "paragraphs": ["君不見宋公仗鉞誅燕後，英雄踴躍爭趨走。", "小會衣冠呂梁壑，大徵甲卒碻磝口。", "天門神武樹元勳，九日茱萸饗六軍。", "泛泛樓船遊極浦，搖搖歌吹動浮雲。", "居人滿目市朝變，覇業猶存齊楚甸。", "泗水南流桐柏川，沂山北走瑯琊縣。", "滄海沈沈晨霧開，彭城烈烈秋風來。", "少年自古未得意，日暮蕭條登古臺。"]}