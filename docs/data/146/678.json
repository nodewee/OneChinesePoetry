{"author": "儲光羲", "period": "唐", "type": "诗", "title": "同房憲部應旋", "paragraphs": ["衡山法王子，慧見息諸苦。", "落髮自南州，燕居在西土。", "養正不因晦，得中寧患旅。", "曠然長虛閒，即理寄行補。", "四句了自性，一音亦非取。", "橘柚故園枝，隨人植庭戶。", "我地少安住，念天時啓處。", "憲卿文昌歸，愉悅來晤語。", "車騎踐香草，僕人沐花雨。", "長風散繁雲，萬里靜天宇。", "起滅信易覺，清真知有所。", "逍遙高殿陰，六月無炎暑。", "微言發新偈，粲粲如懸圃。", "直心視惠光，在此大法鼓。"]}