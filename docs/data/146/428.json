{"author": "李頎", "period": "唐", "type": "诗", "title": "臨別送張諲入蜀", "paragraphs": ["出門便爲客，惘然悲徒御。", "四海維一身，茫茫欲何去？經山復歷水，百恨將千慮。", "劒閣望梁州，是君斷腸處。", "孤雲傷客心，落日感君深。", "夢裏蒹葭渚，天邊橘柚林。", "蜀江流不測，蜀路險難尋。", "木有相思號，猿多愁苦音。", "莫向愚山隱，愚山地非近。", "故鄉可歸來，眼見芳菲盡。"]}