{"author": "王昌齡", "period": "唐", "type": "诗", "title": "放歌行", "paragraphs": ["南渡洛陽津，西望十二樓。", "明堂坐天子，月朔朝諸侯。", "清樂動千門，皇風被九州。", "慶雲從東來，泱漭抱日流。", "昇平貴論道，文墨將何求？有詔徵草澤，微誠將獻謀。", "冠冕如星羅，拜揖曹與周。", "望塵非吾事，入賦且遲留。", "幸蒙國士識，因脫負薪裘。", "今者放歌行，以慰梁甫愁。", "但營數斗祿，奉養每豐羞。", "若得金膏遂，飛雲亦何儔。"]}