{"author": "王維", "period": "唐", "type": "诗", "title": "河南嚴尹弟見宿弊廬訪別人賦十韻", "paragraphs": ["上客能論道，吾生學養蒙。", "貧交世情外，才子古人中。", "冠上方簪豸，車邊已畫熊。", "拂衣迎五馬，垂手憑雙童。", "花醥和松屑，茶香透竹叢。", "薄霜澄夜月，殘雪帶春風。", "古壁蒼苔黑，寒山遠燒紅。", "眼看東候別，心事北川同。", "爲學輕先輩，何能訪老翁。", "欲知今日後，不樂爲車公。"]}