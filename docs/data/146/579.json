{"author": "儲光羲", "period": "唐", "type": "诗", "title": "獻八舅東歸", "paragraphs": ["高位莫能捨，捨之世所賢。", "雲車遊日華，豈比龍樓前。", "寢疾乃就枕，情感唯靈仙。", "帝鴻思道宗，臣彭亦長年。", "天書加羽服，又許歸東川。", "鏡水涵太清，禹山朝上玄。", "誠亡真混沌，玉立方嬋娟。", "素業作仙居，子孫當自傳。", "門多松柏樹，篋有逍遙篇。", "獨往不可羣，滄海成桑田。"]}