{"author": "儲光羲", "period": "唐", "type": "诗", "title": "", "paragraphs": ["伊昔好觀國，自鄉西入秦。", "往復萬餘里，相逢皆衆人。", "大君幸東嶽，世哲扈時巡。", "予亦從此去，閑居清洛濱。", "稍稍寒木直，彩彩陽華新。", "迭宕孔文舉，風流石季倫。", "妙年一相得，白首定相親。", "重此虛賓館，歡言冬及春。", "哲兄盛文史，出入馳高軌。", "令德本同人，深心重知己。", "絳衣朝聖主，紗帳延才子。", "伯淮與季江，清濬各孤峙。", "羣芳趨汎愛，萬物通情理。", "而我信空虛，提攜過杞梓。", "夫君美聲德，直道期終始。", "孰謂忽離居，優游鄭東里。", "東里近王城，山連路亦平。", "何言相去遠，閑言獨淒清。", "萬里鴻鴈度，四鄰砧杵鳴。", "其如久離別，重以霜風驚。"]}