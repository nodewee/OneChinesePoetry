{"author": "李頎", "period": "唐", "type": "诗", "title": "王母歌", "paragraphs": ["武皇齋戒承華殿，端拱須臾王母見。", "霓旌照耀麒麟車，羽蓋淋漓孔雀扇。", "手指交梨遣帝食，可以長生臨宇縣。", "頭上復戴九星冠，總領玉童坐南面。", "欲聞要言今告汝，帝乃焚香請此語。", "若能鍊魄去三尸，後當見我天皇所。", "顧謂侍女董雙成，酒闌可奏雲和笙。", "紅霞白日儼不動，七龍五鳳紛相迎。", "惜哉志驕神不悅，歎息馬蹄與車轍。", "複道歌鐘杳將暮，深宮桃李花成雪。", "爲看青玉五枝燈，蟠螭吐火光欲絕。"]}