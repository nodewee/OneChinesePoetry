{"author": "李頎", "period": "唐", "type": "诗", "title": "放歌行荅從弟墨卿", "paragraphs": ["小來好文恥學武，世上功名不解取。", "雖沾寸祿已後時，徒欲出身事明主。", "柏梁賦詩不及宴，長楸走馬誰相數。", "歛迹俛眉心自甘，高歌擊節聲半苦。", "由是蹉跎一老夫，養雞牧豕東城隅。", "空歌漢代蕭相國，肯事霍家馮子都。", "徒爾當年聲籍籍，濫作詞林兩京客。", "故人斗酒安陵橋，黃鳥春風洛陽陌。", "吾家令弟才不羈，五言破的人共推。", "興來逸氣若濤湧，千里長江歸海時。", "別離短景何蕭索，佳句相思能間作。", "舉頭遙望魯陽山，木葉紛紛向人落。"]}