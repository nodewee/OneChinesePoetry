{"author": "王維", "period": "唐", "type": "诗", "title": "哭祖六自虛", "paragraphs": ["否極嘗聞泰，嗟君獨不然。", "憫凶纔稚齒，羸疾主中年。", "餘力文章秀，生知禮樂全。", "翰留天帳覽，詞入帝宮傳。", "國訝終軍少，人知賈誼賢。", "公卿盡虛左，朋識共推先。", "不恨依窮轍，終期濟巨川。", "才雄望羔雁，壽促背貂蟬。", "福善聞前錄，殲良昧上玄。", "何辜鎩鸞翮，底事碎龍泉。", "鵩起長沙賦，麟終曲阜編。", "域中君道廣，海內我情偏。", "乍失疑猶見，沈思悟絕緣。", "生前不忍別，死後向誰宣。", "爲此情難盡，彌令憶更纏。", "本家清渭曲，歸葬舊塋邊。", "永去長安道，徒聞京兆阡。", "旌車出郊甸，鄉國隱雲天。", "定作無期別，寧同舊日旋。", "候門家屬苦，行路國人憐。", "送客哀難進，征途泥復前。", "贈言爲挽曲，奠席是離筵。", "念昔同攜手，風期不暫捐。", "南山俱隱逸，東洛類神仙。", "未省音容間，那堪生死遷。", "花時金谷飲，月夜竹林眠。", "滿地傳都賦，傾朝看藥船。", "羣公咸屬目，微物敢齊肩。", "謬合同人旨，而將玉樹連。", "不期先挂劒，長恐後施鞭。", "爲善吾無矣，知音子絕焉。", "琴聲縱不沒，終亦繼悲弦。"]}