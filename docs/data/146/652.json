{"author": "儲光羲", "period": "唐", "type": "诗", "title": "舟中別武金壇", "paragraphs": ["曰予輕皎潔，坦率賓混元。", "忽乃異羣萃，高歌信陵門。", "信陵好賓客，清夜開華軒。", "月光麗池閣，野氣浮林園。", "偶坐爛明星，歸志潛崩奔。", "漾舟清潭裏，慰我別離魂。", "落日下西山，左右慘無言。", "蕭條風雨散，窅靄江湖昏。", "秋荷尚幽鬱，暮鳥復翩翻。", "紙筆亦何爲，寫我心中冤。"]}