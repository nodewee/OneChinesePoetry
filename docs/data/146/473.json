{"author": "李頎", "period": "唐", "type": "诗", "title": "鄭櫻桃歌", "paragraphs": ["石季龍，僭天祿，擅雄豪，美人姓鄭名櫻桃。", "櫻桃美顏香且澤，娥娥侍寢專宮掖。", "後庭卷衣三萬人，翠眉清鏡不得親。", "宮軍女騎一千匹，繁花照耀漳河春。", "織成花映紅綸巾，紅旗掣曳鹵簿新。", "鳴鼙走馬接飛鳥，銅馱瑟瑟隨去塵。", "鳳陽重門如意館，百尺金梯倚銀漢。", "自言富貴不可量，女爲公主男爲王。", "赤花雙簟珊瑚牀，盤龍斗帳琥珀光。", "淫昏僞位神所惡，滅石者陵終不悟。", "鄴城蒼蒼白露微，世事翻覆黃雲飛。"]}