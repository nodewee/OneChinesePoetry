{"author": "王昌齡", "period": "唐", "type": "诗", "title": "小敷谷龍潭祠作", "paragraphs": ["崖谷歕疾流，地中有雷集。", "百泉勢相蕩，巨石皆却立。", "跳波沸崢嶸，深處不可挹。", "昏爲蛟龍怒，清見雲雨入。", "靈怪祟偏祠，廢興自茲邑。", "沈淫頃多昧，檐宇遂不葺。", "吾聞被明典，盛德惟世及。", "生人載山川，血食報原隰。", "豈伊駭微險，將以循甿揖。", "口飛振呂梁，忠信亦我習。", "波流浸已廣，悔吝在所汲。", "谿水有清源，褰裳靡沾濕。"]}