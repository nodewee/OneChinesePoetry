{"author": "儲光羲", "period": "唐", "type": "诗", "title": "晚次東亭獻鄭州宋使君文", "paragraphs": ["自初賓上國，乃到鄒人鄉。", "曾點與曾子，俱升闕里堂。", "武皇恢大略，逸翮思寥廓。", "三居清憲臺，兩拜文昌閣。", "爲道既貞信，處名猶謇諤。", "鐵柱勵風威，錦軸含光輝。", "夜聞持簡立，朝看伏奏歸。", "洞門清珮響，廣路玉珂飛。", "驤首入丹掖，摶空趨太微。", "絲綸逢聖主，出入飄華組。", "愔愔宿帝梧，侃侃居文府。", "海內語三獨，朝端謀六戶。", "善計在弘羊，清嚴歸仲舉。", "侍郎跨方朔，中丞蔑周處。", "天眷擇循良，惟賢降寵章。", "分符指聊攝，爲政本農桑。", "籍籍歌五袴，祁祁頌千箱。", "隨車微雨灑，逐扇清風颺。", "既以遷列國，復茲鄰帝鄉。", "褰帷乃仍舊，坐嘯非更張。", "居敬物無擾，履端人自康。", "薄遊出京邑，引領東南望。", "林晚鳥雀噪，田秋稼穡黃。", "成臯天地險，廣武征戰場。", "道喪苦兵賦，時來開井疆。", "霏霏渠門色，晻晻制巖光。", "徒念京索近，猶悲溱洧長。", "大明潛照耀，淑慝自昭彰。", "昔歲幸西土，今茲歸洛陽。", "同焉知鄭伯，當輔我周王。"]}