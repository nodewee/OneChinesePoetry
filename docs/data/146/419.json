{"author": "李頎", "period": "唐", "type": "诗", "title": "送綦毋三謁房給事", "paragraphs": ["夫子大名下，家無鍾石儲。", "惜哉湖海上，曾校蓬萊書。", "外物非本意，此生空澹如。", "所思但乘興，遠適唯單車。", "高道時坎坷，故交願吹噓。", "徒言青瑣闥，不愛承明廬。", "百里人戶滿，片言爭訟疎。", "手持蓮花經，目送飛鳥餘。", "晚景南路別，炎雲中伏初。", "此行儻不遂，歸食蘆洲魚。"]}