{"author": "儲光羲", "period": "唐", "type": "诗", "title": "登秦嶺作時陷賊歸國", "paragraphs": ["朝出猛獸林，躨跜登高峰。", "僮僕履雲霧，隨我行太空。", "羲和舒靈暉，倏忽西極通。", "迴首望涇渭，隱隱如長虹。", "九逵合蒼蕪，五陵遙瞳矇。", "鹿遊大明殿，霧濕華清宮。", "網羅蠛蠓時，顧齒熊羆鋒。", "失途走江漢，不能有其功。", "氣逐招遙星，魂隨閶闔風。", "惟言宇宙清，復使車書同。", "林木被繁霜，合沓連山紅。", "鵬鶚勵羽翼，俯視荆棘叢。", "誓將食鶬鴞，然後歸崆峒。"]}