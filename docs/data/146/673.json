{"author": "儲光羲", "period": "唐", "type": "诗", "title": "同諸公送李雲南伐蠻", "paragraphs": ["昆明濱滇池，蠢爾敢逆常。", "天星耀鈇鑕，弔彼西南方。", "冢宰統元戎，太守齒軍行。", "囊括千萬里，矢謨在廟堂。", "耀耀金虎符，一息到炎荒。", "蒐兵自交趾，茇舍出瀘陽。", "羣山高嶄巖，凌越如鳥翔。", "封豕驟跧伏，巨象遙披攘。", "迴溪深天淵，揭厲踰舟梁。", "玄武掃孤蜮，蛟龍除方良。", "雷霆隨神兵，硼磕動穹蒼。", "斬伐若草木，繫縲同犬羊。", "餘醜隱弭河，啁啾亂行藏。", "君子惡薄險，王師恥重傷。", "廣車設罝梁，太白收光芒。", "邊吏靜縣道，新書行紀綱。", "劒關掉鞅歸，武弁朝建章。", "龍樓加命服，獬豸擁秋霜。", "邦人頌靈旗，側聽何洋洋。", "京觀在七德，休哉我神皇。"]}