{"author": "王昌齡", "period": "唐", "type": "诗", "title": "出郴山口至疊石灣野人室中寄張十一", "paragraphs": ["櫧柟無冬春，柯葉連峯稠。", "陰壁下蒼黑，煙含清江樓。", "景開獨沿曳，響答隨興酬。", "旦夕望吾友，如何迅孤舟。", "疊沙積爲崗，崩剝雨露幽。", "石脉盡橫亙，潛潭何時流。", "既見萬古色，頗盡一物由。", "永與世人遠，氣還草木收。", "盈縮理無餘，今往何必憂。", "郴土羣山高，耆老如中州。", "孰云議舛降，豈是娛宦遊。", "陰火昔所伏，丹砂將爾謀。", "昨臨蘇耽井，復向衡陽求。", "同疚來相依，脫身當有籌。", "數月乃離居，風湍成阻脩。", "野人善竹器，童子能谿謳。", "寒夜波蕩漾，羇鴻去悠悠。"]}