{"author": "李頎", "period": "唐", "type": "诗", "title": "無盡上人東林禪居", "paragraphs": ["草堂每多暇，時謁山僧門。", "所對但羣木，終朝無一言。", "我心愛流水，此地臨清源。", "含吐山上日，蔽虧松外村。", "孤峯隔身世，百衲老寒暄。", "禪戶積朝雪，花龕來暮猿。", "顧余守耕稼，十載隱田園。", "蘿篠慰舂汲，巖潭恣討論。", "洩雲豈知限，至道莫探元。", "且願啓關鎖，於焉微尚存。"]}