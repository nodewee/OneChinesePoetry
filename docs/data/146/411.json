{"author": "李頎", "period": "唐", "type": "诗", "title": "贈張旭", "paragraphs": ["張公性嗜酒，豁達無所營。", "皓首窮草隸，時稱太湖精。", "露頂據胡牀，長呌三五聲。", "興來灑素壁，揮筆如流星。", "下舍風蕭條，寒草滿戶庭。", "問家何所有，生事如浮萍。", "左手持蟹螯，右手執丹經。", "瞪目視霄漢，不知醉與醒。", "諸賓且方坐，旭日臨東城。", "荷葉裹江魚，白甌貯香秔。", "微祿心不屑，放神於八紘。", "時人不識者，即是安期生。"]}