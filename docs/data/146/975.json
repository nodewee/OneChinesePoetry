{"author": "常建", "period": "唐", "type": "诗", "title": "仙谷遇毛女意知是秦宮人", "paragraphs": ["溪口水石淺，泠泠明藥叢。", "入溪雙峰峻，松栝疎幽風。", "垂嶺枝嫋嫋，翳泉花濛濛。", "夤緣霽人目，路盡心彌通。", "盤石橫陽崖，前流殊未窮。", "回潭清雲影，瀰漫長天空。", "水邊一神女，千歲爲玉童。", "羽毛經漢代，珠翠逃秦宮。", "目覿神已寓，鶴飛言未終。", "祈君青雲祕，願謁黃仙翁。", "嘗以耕玉田，龍鳴西頂中。", "金梯與天接，幾日來相逢。"]}