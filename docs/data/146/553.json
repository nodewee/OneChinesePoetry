{"author": "儲光羲", "period": "唐", "type": "诗", "title": "述韋昭應畫犀牛", "paragraphs": ["遐方獻文犀，萬里隨南金。", "大邦柔遠人，以之居山林。", "食棘無秋冬，絕流無淺深。", "雙角前嶄嶄，三蹄下駸駸。", "朝賢壯其容，未能辨其音。", "有我衰鳥郎，新邑長鳴琴。", "陛閣飛嘉聲，丘甸盈仁心。", "閑居命國工，作繪北堂陰。", "眈眈若有神，庶比來儀禽。", "昔有舞天庭，爲君奏龍吟。"]}