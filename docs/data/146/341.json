{"author": "崔顥", "period": "唐", "type": "诗", "title": "代閨人答輕薄少年", "paragraphs": ["妾家近隔鳳凰池，粉壁紗窗楊柳垂。", "本期漢代金吾壻，誤嫁長安遊俠兒。", "兒家夫壻多輕薄，借客探丸重然諾。", "平明挾彈入新豐，日晚揮鞭出長樂。", "青絲白馬冶遊園，能使行人駐馬看。", "自矜陌上繁華盛，不念閨中花鳥闌。", "花間陌上春將晚，走馬鬬雞猶未返。", "三時出望無消息，一去那知行近遠。", "桃李花開覆井欄，朱樓落日捲簾看。", "愁來欲奏相思曲，抱得秦箏不忍彈。"]}