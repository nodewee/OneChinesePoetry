{"author": "崔顥", "period": "唐", "type": "诗", "title": "結定襄郡獄效陶體", "paragraphs": ["我在河東時，使往定襄里。", "定襄諸小兒，爭訟紛城市。", "長老莫敢言，太守不能理。", "謗書盈几案，文墨相填委。", "牽引肆中翁，追呼田家子。", "我來折此獄，五聽辨疑似。", "小大必以情，未嘗施鞭箠。", "是時三月暮，遍野農桑起。", "里巷鳴春鳩，田園引流水。", "此鄉多雜俗，戎夏殊音旨。", "顧問邊塞人，勞情曷云已。"]}