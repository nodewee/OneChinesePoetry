{"author": "王昌齡", "period": "唐", "type": "诗", "title": "行路難", "paragraphs": ["雙絲作綆繫銀瓶，百尺寒泉轆轤上。", "懸絲一絕不可望，似妾傾心在君掌。", "人生意氣好遷捐，只重狂花不重賢。", "宴罷調箏奏離鶴，廻嬌轉盼泣君前。", "君不見眼前事，豈保須臾心勿異。", "西山日下雨足稀，側有浮雲無所寄。", "但願莫忘前者言，剉骨黃塵亦無愧。", "行路難，勸君酒，莫辭煩，美酒千鍾猶可盡，心中片愧何可論。", "一聞漢主思故劍，使妾長嗟萬古魂。"]}