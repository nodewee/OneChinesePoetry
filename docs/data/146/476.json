{"author": "李頎", "period": "唐", "type": "诗", "title": "送劉方平", "paragraphs": ["綺紈遊上國，多作少年行。", "二十二詞賦，惟君著美名。", "童顏且白皙，佩德如瑤瓊。", "荀氏風流盛，胡家公子清。", "有才不偶誰之過，肯即藏鋒事高臥。", "洛陽草色猶自春，遊子東歸喜拜親。", "漳水橋頭值鳴鴈，朝歌縣北少行人。", "別離斗酒心相許，落日青郊半微雨。", "請君騎馬望西陵，爲我殷勤弔魏武。"]}