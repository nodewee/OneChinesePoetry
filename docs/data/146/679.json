{"author": "儲光羲", "period": "唐", "type": "诗", "title": "奉別長史庾公太守徐公應召", "paragraphs": ["烈風起江漢，白浪忽如山。", "方伯驟勤王，杞人亦憂天。", "酆鎬頃霾晦，雲龍召我賢。", "車騎北艱苦，艅艎西泝沿。", "水靈靜湍瀨，猛獸趨後先。", "龍樓開新陽，萬里出雲間。", "宇宙既焜耀，崇德濟巨川。", "受命在神宗，振兵猶軒轅。", "煌煌踰涿鹿，穆穆更坤元。", "明王朝太階，遠邇望嘉言。", "遊子淡何思，江湖將永年。"]}