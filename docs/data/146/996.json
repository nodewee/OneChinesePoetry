{"author": "常建", "period": "唐", "type": "诗", "title": "空靈山應田叟", "paragraphs": ["湖南無村落，山舍多黃茆。", "淳朴如太古，其人居鳥巢。", "牧童唱巴歌，野老亦獻嘲。", "泊舟問溪口，言語皆啞咬。", "土俗不尚農，豈暇論肥磽。", "莫傜射禽獸，浮客烹魚鮫。", "余亦罘罝人，獲麋今尚苞。", "敬君中國來，願以充其庖。", "日入聞虎鬬，空山滿咆哮。", "懷人雖共安，異域終難交。", "白水可洗心，采薇可爲肴。", "曳策背落日，江風鳴梢梢。"]}