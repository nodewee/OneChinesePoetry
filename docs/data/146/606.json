{"author": "儲光羲", "period": "唐", "type": "诗", "title": "上長史王公責躬", "paragraphs": ["覆舟無伯夷，覆車無仲尼。", "自咎失明義，寧由貝錦詩。", "松柏日已堅，桃李日以滋。", "顧己獨暗昧，所居成蒺藜。", "大賢薦時文，醜婦用蛾眉。", "惕惕愧不已，豈敢論其私。", "方朔既有言，子建亦有詩。", "惻隱及先世，析薪成自悲。", "靈鳥酬德輝，黃雀報仁慈。", "若公庶伏罪，此事安能遲。"]}