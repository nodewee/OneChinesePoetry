{"author": "李頎", "period": "唐", "type": "诗", "title": "崔五宅送劉跂入京", "paragraphs": ["行人惜寸景，繫馬暫留歡。", "昨日辭小沛，何時到長安。", "鄉中飲酒禮，客裏行路難。", "清洛雲鴻度，故關風日寒。", "維將道可樂，不念身無官。", "生事東山遠，田園芳歲闌。", "東歸余謝病，西去子加餐。", "宋伯非徒爾，明時正可干。", "躬耕守貧賤，失計在林端。", "宿昔奉顏色，慙無雙玉盤。"]}