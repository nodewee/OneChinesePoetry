{"author": "崔顥", "period": "唐", "type": "诗", "title": "渭城少年行", "paragraphs": ["洛陽三月梨花飛，秦地行人春憶歸。", "揚鞭走馬城南陌，朝逢驛使秦川客。", "驛使前日發章臺，傳道長安春早來。", "棠梨宮中燕初至，葡萄館裏花正開。", "念此使人歸更早，三月便達長安道。", "長安道上春可憐，搖風蕩日曲江邊。", "萬戶樓臺臨渭水，五陵花柳滿秦川。", "秦川寒食盛繁華，遊子春來不見家。", "鬬雞下杜塵初合，走馬章臺日半斜。", "章臺帝城稱貴里，青樓日晚歌鐘起。", "貴里豪家白馬驕，五陵年少不相饒。", "雙雙挾彈來金市，兩兩鳴鞭上渭橋。", "渭城橋頭酒新熟，金鞍白馬誰家宿。", "可憐錦瑟箏琵琶，玉壺清酒就倡家。", "小婦春來不解羞，嬌歌一曲楊柳花。"]}