{"author": "儲光羲", "period": "唐", "type": "诗", "title": "同諸公秋霽曲江俯見南山", "paragraphs": ["天靜終南高，俯暎江水明。", "有若蓬萊下，淺深見澄瀛。", "羣峰懸中流，石壁如瑤瓊。", "魚龍隱蒼翠，鳥獸遊清泠。", "菰蒲林下秋，薜荔波中輕。", "山戛浴蘭阯，水若居雲屏。", "嵐氣浮渚宮，孤光隨曜靈。", "陰陰豫章館，宛宛百花亭。", "大君及羣臣，[宴]樂方嚶鳴。", "吾黨二三子，蕭辰怡性情。", "逍遙滄洲時，乃在長安城。"]}