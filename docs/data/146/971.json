{"author": "常建", "period": "唐", "type": "诗", "title": "白湖寺後溪宿雲門", "paragraphs": ["落日山水清，亂流鳴淙淙。", "舊蒲雨抽節，新花水對窓。", "溪中日已沒，歸鳥多爲雙。", "杉松引直路，出谷臨前湖。", "洲渚晚色靜，又觀花與蒲。", "入溪復登嶺，草淺寒流速。", "圓月明高峰，春山因獨宿。", "松陰澄初夜，曙色分遠目。", "日出城南隅，青青媚川陸。", "亂花覆東郭，碧氣銷長林。", "四郊一清影，千里歸寸心。", "前瞻王程促，却戀雲門深。", "畢景有餘興，到家彈玉琴。"]}