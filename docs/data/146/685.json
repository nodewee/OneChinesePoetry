{"author": "儲光羲", "period": "唐", "type": "诗", "title": "貽余處士", "paragraphs": ["故園至新浦，遙復未百里。", "北望是他邦，紛吾即遊士。", "潮來津門啓，罷楫信流水。", "客意乃成歡，舟人亦相喜。", "遲遲菱荇上，泛泛孤蒲裏。", "漸聞商旅喧，猶見鳧鷖起。", "市亭忽雲構，方物如山峙。", "吳王昔喪元，隋帝又滅祀。", "停艫一以眺，太息興亡理。", "秋苑故池田，宮門新柳杞。", "我行苦炎月，乃及清昊始。", "此地日逢迎，終思隱君子。", "莫言異舒卷，形音在心耳。"]}