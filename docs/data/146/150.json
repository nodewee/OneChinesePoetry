{"author": "王維", "period": "唐", "type": "诗", "title": "遊感化寺", "paragraphs": ["翡翠香煙合，琉璃寶地平。", "龍宮連棟宇，虎穴傍檐楹。", "谷靜唯松響，山深無鳥聲。", "瓊峰當戶拆，金澗透林明。", "郢路雲端逈，秦川雨外晴。", "鴈王銜果獻，鹿女踏花行。", "抖擻辭貧里，歸依宿化城。", "繞籬生野蕨，空館發山櫻。", "香飯青菰米，嘉蔬綠笋莖。", "誓陪清梵末，端坐學無生。"]}