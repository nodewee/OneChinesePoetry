{"author": "儲光羲", "period": "唐", "type": "诗", "title": "夏日尋藍田唐丞登高宴集", "paragraphs": ["東望春明門，駕言聊出遊。", "南行小徑盡，綠竹臨清流。", "君出罷六安，居此澹忘憂。", "園林與城市，閭里隨人幽。", "披顏闢衡闈，置酒登崇丘。", "山河臨咫尺，宇宙窮寸眸。", "是時春載陽，佳氣滿皇州。", "宮殿碧雲裏，鴛鴦初命儔。", "良辰方在茲，志士安得休。", "成名苟有地，何必東陵侯。"]}