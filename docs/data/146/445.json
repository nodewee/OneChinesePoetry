{"author": "李頎", "period": "唐", "type": "诗", "title": "行路難", "paragraphs": ["漢家名臣楊德祖，四代五公享茅土。", "父子兄弟綰銀黃，躍馬鳴珂朝建章。", "火浣單衣繡方領，茱萸錦帶玉盤囊。", "賓客填街復滿座，片言出口生輝光。", "世人逐勢爭奔走，瀝膽墮肝惟恐後。", "當時一顧登青雲，自謂生死長隨君。", "一朝謝病還鄉里，窮巷蒼苔絕知己。", "秋風落葉閉重門，昨日論交竟誰是。", "薄俗嗟嗟難重陳，深山麋鹿可爲鄰。", "魯連所以蹈東海，古往今來稱達人。"]}