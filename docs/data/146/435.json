{"author": "李頎", "period": "唐", "type": "诗", "title": "裴尹東溪別業", "paragraphs": ["公才廊廟器，官亞河南守。", "別墅臨都門，驚湍激前後。", "舊交與羣從，十日一攜手。", "幅巾望寒山，長嘯對高柳。", "清歡信可尚，散吏亦何有。", "岸雪清城陰，水光遠林首。", "閑觀野人筏，或飲川上酒。", "幽雲澹徘徊，白鷺飛左右。", "庭竹垂臥內，村烟隔南阜。", "始知物外情，簪紱同芻狗。"]}