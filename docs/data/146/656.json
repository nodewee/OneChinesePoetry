{"author": "儲光羲", "period": "唐", "type": "诗", "title": "觀范陽遞俘", "paragraphs": ["北河旄星隕，鬼方獮林胡。", "羣師舞弓矢，電發歸燕墟。", "皇皇軒轅君，贊贊臯陶謨。", "方思壯軍實，遠近遞生俘。", "車馬踐大逵，合沓成深渠。", "牧人過橐駞，校正引騊駼。", "烈風朝送寒，雲雪靄天隅。", "草木同一色，誰能辨榮枯。", "四履封元戎，百金酬勇夫。", "大邦武功爵，固與炎皇殊。"]}