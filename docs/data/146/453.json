{"author": "李頎", "period": "唐", "type": "诗", "title": "欲之新鄉荅崔顥綦毋潛", "paragraphs": ["數年作吏家屢空，誰道黑頭成老翁。", "男兒在世無產業，行子出門如轉蓬。", "吾屬交歡此何夕，南家擣衣動歸客。", "銅鑪將炙相歡飲，星宿縱橫露華白。", "寒風卷葉度滹沱，飛雪布地悲峨峨。", "孤城日落見棲鳥，馬上時聞漁者歌。", "明朝東路把君手，臘日辭君期歲首。", "自知寂寞無去思，敢望縣人致牛酒。"]}