{"author": "儲光羲", "period": "唐", "type": "诗", "title": "赴馮翊作", "paragraphs": ["本自江海人，且無寥廓志。", "大明耀天宇，靄靄風雨被。", "迢遞別荆吳，飄颻涉沂泗。", "廣川俟舟檝，峻坂傷騏驥。", "蹭蹬失歸道，崎嶇從下位。", "西出太華陰，北走少梁地。", "葱蘢墟落色，泱漭關河氣。", "恥從俠烈遊，甘爲刀筆吏。", "寶劒茱萸匣，豈忘知音貴。", "大道且泛然，沈浮未云異。"]}