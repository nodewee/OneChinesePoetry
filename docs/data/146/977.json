{"author": "常建", "period": "唐", "type": "诗", "title": "鄂渚招王昌齡張僨", "paragraphs": ["刈蘆曠野中，沙土飛黃雲。", "天晦無精光，茫茫悲遠君。", "楚山隔湘水，湖畔落日曛。", "春鴈又北飛，音書固難聞。", "謫居未爲歎，讒枉何由分。", "午日逐蛟龍，宜爲弔冤文。", "翻覆古共然，名宦安足云。", "貧士任枯槁，捕魚清江濆。", "有時荷鉏犂，曠野自耕耘。", "不然春山隱，溪澗花氤氳。", "山鹿自有場，賢達亦顧羣。", "二賢歸去來，世上徒紛紛。"]}