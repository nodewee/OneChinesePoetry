{"author": "常建", "period": "唐", "type": "诗", "title": "贈三侍御", "paragraphs": ["高山臨大澤，正月蘆花乾。", "陽色薰兩崖，不改青松寒。", "士賢守孤貞，古來皆共難。", "明君錯甚才，臺上飛三鸞。", "操與霜雪明，量與江海寬。", "束身視天涯，安能窮波瀾。", "孤鶴在枳棘，一枝非所安。", "逸翮望絕霄，見欲凌雲端。", "層臺何其高，山石流洪湍。", "固知非天池，鳴躍同所歡。", "誰念獨枯槁，四十長江干。", "責躬貴知己，效拙從一官。", "折翮悲高風，苦飢候朝飡。", "湖月映大海，天空何漫漫。", "托身未知所，謀道庶不刊。", "吟彼喬木詩，一夕常三歎。"]}