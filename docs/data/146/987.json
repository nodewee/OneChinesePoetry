{"author": "常建", "period": "唐", "type": "诗", "title": "古興", "paragraphs": ["漢上逢老翁，江口爲僵屍。", "白髮沾黃泥，遺骸集烏鴟。", "機巧自此忘，精魄今何之。", "風吹釣竿折，魚躍安能施。", "白水明汀洲，菰蒲冒深陂。", "唯留扁舟影，繫在長江湄。", "突兀枯松枝，悠揚女蘿絲。", "託身難憑依，生死焉相知。", "徧觀今時人，舉世皆爾爲。", "將軍死重圍，漢卒猶爭馳。", "百馬同一銜，萬輪同一規。", "名與身孰親，君子宜固思。"]}