{"author": "葛紹體", "period": "宋", "type": "诗", "title": "送黄尉制司稟議", "paragraphs": ["四海指掌上，西浙復制置。", "機張要省括，萬里發中祕。", "制劄天邊來，奪我嘉興尉。", "風流誰後人，太史山谷氏。", "老成負大才，初筮僅小試。", "雷行換風采，鼓作起憔悴。", "遊刃綽有餘，走筆浩無愧。", "青青歲寒姿，松柏森勁氣。", "層冰幾重重，堅可敵陽熂。", "置之籌幄中，秉心端不二。", "討賊先正名，逆順有大義。", "晝夜運日月，東生定西墜。", "終古大明照，不照此醜類。", "送死須臾爾，清寧一天地。", "公在誰相知，郡守股肱寄。", "公去誰相思，邦民共相企。", "白髮我獨悲，青雲公自喜。", "顧此金蘭心，終始永同味。", "去住路兩岐，別酒重三喟。", "江湖年華晚，萬物回春意。", "吟邊一籌先，寄我空中字。"]}