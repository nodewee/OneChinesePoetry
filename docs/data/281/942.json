{"author": "王柏", "period": "宋", "type": "诗", "title": "和敬巖韻迓其歸", "paragraphs": ["生涯魚上竿，世事鼠入角。", "民膏既煎熬，民髓復椎剝。", "上下急交征，絕口政與學。", "孔明痛桓靈，厥德修罔覺。", "自古辱與疎，其機在一數。", "歸來有嘉士，尚可理商榷。", "駕言一寸膠，救彼千丈濁。", "精義有入神，端可鼻端斲。", "趙孟自貴賤，玉女皆天渥。", "如彼角斯磋，如彼玉斯琢。", "不患公不淺，所患志不恪。", "秋陽日以暴，江漢日以濯。", "真積而力久，自見所立卓。", "庭前梅粲粲，梅下石确确。", "雲飛川泳間，俯仰自不惡。", "獨立萬物表，誰能伍齪齪。", "雨露懋蕭艾，霜風妬荃葯。", "天意孰云遠，鑒此歸意確。", "寄言順應人，大公一以廓。"]}