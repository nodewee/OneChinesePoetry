{"author": "王柏", "period": "宋", "type": "诗", "title": "再和適莊韻", "paragraphs": ["客從東方來，喜甚屐折齒。", "鼎烹石乳精，談笑秋月裏。", "中有八十翁，宴坐維摩椅。", "遁澤瑚璉器，玉瓚間罍洗。", "立齋持修綆，汲汲古井水。", "參也魯依然，商聲從曳屣。", "翹首諸俊游，霹靂燒蛇尾。", "雙鸞輝九苞，翩翩奪棲枳。", "桐陽有卧龍，共蹋風雲起。", "翁當沽美酒，炰鼈膾錦鯉。"]}