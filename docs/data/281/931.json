{"author": "王柏", "period": "宋", "type": "诗", "title": "牧歌寄謙牧翁", "paragraphs": ["山前羣羊兒，羣羊化爲石。", "山後謙牧翁，雙牛挂虛壁。", "仙佛道不同，妙處各自得。", "我來牧坡上，牧翁已牧出。", "風行麥浪高，日暖柳陰直。", "沙平草正軟，隔林數聲笛。", "試問翁牧意，著鞭還用力。", "牽起鼻撩天，蹋地四蹄實。", "渴飲菩提泉，饑來噍芻苾。", "步行顛倒騎，神光背上射。", "因悟角前後，通身白的皪。", "勿使蹊人田，毋乃失其職。", "舍策脫簑歸，人牛兩無跡。"]}