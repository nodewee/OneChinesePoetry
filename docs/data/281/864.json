{"author": "蕭元之", "period": "宋", "type": "诗", "title": "塞馬歌答楊侍郎", "paragraphs": ["侍郎贈我六尺騟，矯矯龍性天骨殊。", "四蹄鐵立目電閃，此其壯志畏長驅。", "牽來細觀問廝養，何物有此權奇狀。", "爲言此是古孫龍，往往得之沙塞上。", "森張霧鬣碨礌鬉，蕭稍駿尾摇朔風。", "冰河蹙裂蹄甲銳，竹批兩耳雙方瞳。", "向時淮西屢戰勝，曾馱猛士敲金鐙。", "帳前欲得不敢言，空懸寶珠光照乘。", "我有百發落雁鈚，前年引滿射赤眉。", "功成萬死不見賞，歸騎馿子吟楚詞。", "浮沈不作飛騰夢，感公贈我意勤重。", "旋蒙臯比作鞍韉，更染青絲結韁鞚。", "祗今中原狐兔鳴，黄沙莽莽白骨腥。", "願公急起掃欃槍，百萬勳業一旦成。", "我當乘此載前旌，男兒報義要輕生。"]}