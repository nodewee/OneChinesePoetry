{"author": "李南金", "period": "宋", "type": "诗", "title": "江頭吟", "paragraphs": ["兒時盛氣高於山，不信壯士有饑寒。", "如今一杯零落酒，風雨蝕盡征袍單。", "側立崑奴面鐵色，楚客不言未吹笛。", "關山有月無人聲，自是江頭渚花發。", "渚花春少未得妍，凝立青山圍水天。", "杜鵑故態不解事，盡情叫入青楓烟。", "壯士未握邊頭槊，旄頭如月幾時落。", "如今世界不愛賢，看取青峰白雲角。", "嗚呼一歌兮歌已怨，壺中無酒可續嚥。"]}