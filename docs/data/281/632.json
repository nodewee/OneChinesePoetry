{"author": "孫因", "period": "宋", "type": "诗", "title": "越問 良牧", "paragraphs": ["自大駕之西幸兮，府遂爲於近藩。", "賜行殿爲府治兮，暨澤牧之惟艱。", "張毘陵首當是選兮，實股肱之舊弼。", "仍土階之素規兮，因舊宇以爲安。", "朱忠靖繼剖符兮，屹具瞻於岩石。", "趙忠簡亦相望兮，凜清風而獨寒。", "忠定王之來鎮兮，當乾道之四禩。", "捐帑以置義租兮，闢宮而祠先賢。", "諒棠陰之蔽芾兮，思召伯其如憩。", "宜大封於是邦兮，良天道之好還。", "後五十餘年兮，誰儷美以增飾。", "維我新安公兮，騖逸駕而獨攀。", "剖滯訟如澌流兮，召雨暘如應響。", "使百城俱按堵兮，令滄海無驚瀾。", "立吏膽於秋霜兮，洽民氣於春澤。", "出干將於寶匣兮，照沆瀣於銅盤。", "圜扉鞠爲茂草兮，麥岐藹其連秀。", "令修戶庭之內兮，民樂湖山之閒。", "既修政而人悅兮，文書省於幙府。", "新百廢以具興兮，聳輪奐之偉觀。", "八邑不知有役兮，一道不知有費。", "若天造而神設兮，豈民力之或煩。", "化榛莽爲宏麗兮，敞隘敝爲爽塏。", "革蠹撓而雄疊兮，易朽腐而堊丹。", "茲棟隆之規模兮，特於此乎小試。", "非成毀之相仍兮，數循環而無端。", "鎮越巋乎中踞兮，修廊翼其旁拱。", "何獨斂夫散氣兮，所以重夫中權。", "巨扁揭乎雲霄兮，鈞筆粲乎星斗。", "山靈爲之呵護兮，珍光赫而屬天。", "前方台之月華兮，後蓬萊之雲氣。", "左燕春之凝香兮，右清白之寒泉。", "繞層城以拂雲兮，開屏障於四面。", "卧林影於雲壑兮，栖山光乎二軒。", "吸平湖於酒杯兮，浮翠峯於茗椀。", "送歸鴻於天外兮，數飛鷗於海門。", "動秋聲之摵摵兮，泊晴嵐之藹藹。", "餞崦嵫之夕照兮，賓暘谷之朝暾。", "上越王之危臺兮，誦唐人之傑句。", "鷓鴣飛而地迥兮，晴烟渺而天寬。", "飛蓋游乎清夜兮，羃輕烟之素練。", "棹歌發乎中沚兮，浴明月於金盆。", "麗譙湧乎青冥兮，角聲起而寥亮。", "佳山蔚其照眼兮，洗萬里之陰雰。", "新隄平而擬掌兮，沸行歌以載路。", "漕渠濬而舉重兮，鼓千艘而駢闐。", "雄威扁營疊創兮，雷歡聲於貔虎。", "泮宮修貢闈闢兮，遂飛躍於魚鳶。", "臺府煥而一新兮，巖壑爲之改觀。", "他人視之拱手兮，公談笑而不難。", "既游刃之有餘兮，復善刀而藏用。", "寂然若無所營兮，湛中襟而靖淵。", "炷爐香而讀易兮，悟至理於泰否。", "託寄軒之柱刻兮，等蘧廬於乾坤。", "上方蕆事明庭兮，將入扈於豹尾。", "如旄倪之借留兮，紛截鐙以攀轅。", "繄郢曲之寡和兮，信蕭規之難繼。", "民願公無遽歸兮，帝謂吾今召環。", "雖卿月之暫駐兮，幸臨照夫越土。", "恐使星之遷次兮，迫太階之魁躔。", "推治越之道治天下兮，固我公之餘事。", "然越人愛公如慈父母兮，願託歌而永傳。", "客乃斂袵肅容兮，屏氣弗敢復言。", "孫子於是濃墨大字兮，終夫越問之篇。"]}