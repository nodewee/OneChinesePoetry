{"author": "王柏", "period": "宋", "type": "诗", "title": "贈葉綠澗", "paragraphs": ["有客有客訥而腴，手携數冊堯夫書。", "八八從而之八八，四千九十六無餘。", "小游軌革何足算，大游九戹相乘除。", "太玄洞極亦無法，更有司馬推潜虛。", "茫茫古今四海闊，動靜禍福無能踰。", "玉芪金鑰竊元命，自合抱道山林居。", "堯夫堯夫初不死，精神炯炯先天圖。", "元會運世未爲密，一畫未畫元非疎。", "自從漏泄加倍語，便覺造化無工夫。", "吾儒更欲窮造化，造化尤解窮吾儒。", "且將餘法供劇戲，君識此意廉其需。", "世人逐逐不知止，誦詩還肯安心無。"]}