{"author": "吳潛", "period": "宋", "type": "诗", "title": "和人賦琴高魚", "paragraphs": ["仙人藥苗化爲魚，身雖纖細味豐腴。", "土人涉溪如採荇，以布爲網猶恐疏。", "不比吳王耽嗜鱠，松江千古留腥滓。", "好似春茶槍與旗，俯視銀條不足數。", "人生所樂在家鄉，何必定食河之魴。", "琴高仙游不可躡，自向崑崙朝玉皇。", "玉皇一笑倚天末，乞與五湖任囊括。", "扁舟煙雨歸去來，卧聽魚槎聲濊濊。"]}