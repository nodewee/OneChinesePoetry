{"author": "葛紹體", "period": "宋", "type": "诗", "title": "送竹洲葉成之歸省後參學", "paragraphs": ["禾興望金華，東西渺天涯。", "西園堂上翁，鬢影霜欲欺。", "如何二十年，晝夜夢見之。", "歸榮豈不樂，旅瑣寧頻歸。", "我來惠而好，鷗浪相追隨。", "青燈幾言話，白雲每翻思。", "昊天鑑中扃，少愜平生期。", "貢幃秋揚舲，監學春舞旗。", "趨庭問先及，喜色開霜眉。", "壽日長至初，百拜迎春祺。", "香罍金翠行，畫燭舞繡圍。", "桂枝茂紛紛，椿樹陰遲遲。", "君才天下選，一日千里馳。", "八詠賦平遠，雙溪照清漪。", "來來快著鞭，了此一段奇。"]}