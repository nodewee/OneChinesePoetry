{"author": "王柏", "period": "宋", "type": "诗", "title": "題砥齋", "paragraphs": ["古劍蟠雙蛟，瑞景騰豐城。", "耿耿涵義氣，凜凜無俗情。", "塵世三十載，世事嗟冥冥。", "當道舞狐鼠，白晝嘷山精。", "秋風清夜發，匣內鏗然鳴。", "故人耿介士，有砥靜且平。", "寄語善持保，功用真難輕。", "莫授刀錐銛，耗蝕徒欹傾。", "許我礪英芒，一抹霜花明。", "北掃京洛暗，南擊猩鼯腥。", "彈鋏倚霄漢，掌上風雲驚。", "物莫不有用，時兮非人能。"]}