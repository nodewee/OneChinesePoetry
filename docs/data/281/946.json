{"author": "王柏", "period": "宋", "type": "诗", "title": "高風行懷本齋", "paragraphs": ["人皆喜君出，我獨喜君歸。", "君出豈不媺，事業生光輝。", "君歸亦不惡，風味高一時。", "人才有消長，世運有盛衰。", "公論不可泯，隠顯觀妍媸。", "隠者未必是，顯者豈皆非。", "遁世媿無悶，貧賤不可移。", "得時必行志，斯世相綱維。", "無悶是在我，行志未可期。", "一處特易易，一出真難持。", "利欲政滔天，四海皆瘡痍。", "世俗所榮者，君子方鄙之。", "君開青雲步，要津夫何疑。", "手揮體國略，口訥阿世詞。", "長揖羣玉府，拔足逃阱機。", "黄鵠已高舉，甕盎喧醯雞。", "苕霅有清泚，一洗京塵緇。", "故舊述間闊，松楸慰時思。", "蘭茁濯庭下，菊蕊黄東籬。", "酒熟蟹螯健，橙香鱸膾肥。", "至哉天下樂，何須卿相爲。", "解我橐中書，極深更研幾。", "聖門八字開，廣大涵精微。", "或參華山席，先天探包羲。", "或巾高陽車，同載膝上兒。", "苟足今世具，小需時運宜。", "天意欲平治，當今非吾誰。"]}