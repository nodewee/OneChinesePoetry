{"author": "吳潛", "period": "宋", "type": "诗", "title": "喜雨歌", "paragraphs": ["南州六月天不雨，千里川原成赤土。", "禾黍盈疇强半枯，桔槹遍野民勞苦。", "望雲仰見日在天，旱魃肆虐如焚煎。", "馮夷匿淵恐波竭，夸娥走海愁山然。", "天外悠然片雲起，倏忽走騰八埏裏。", "猛風驚電白晝昏，霹靂一聲蛟蜃起。", "馬上誰把天瓢傾，須臾陸地波濤生。", "禾黍芃芃復故秀，羣黎載道生歡聲。", "秋來尚見時豐阜，會須售粲三錢斗。", "官家燮理當有人，太史還看書大有。"]}