{"author": "吳潛", "period": "宋", "type": "诗", "title": "久雨喜晴檢閲計院紀以舂容之篇敬用韻爲謝", "paragraphs": ["樂天何愛詠，堯夫非好吟。", "愧乏康濟術，粗懷饑溺心。", "彌旬雨翻屋，耄倪泣蒼䫒。", "微臣職芻牧，癢痛入肌深。", "行若負刺芒，坐如隠氈鍼。", "再拜告神明，寸心秉堅金。", "蠲租還已債，議獄并弛刑。", "但求講實政，何暇競虛名。", "天威咫尺臨，昏翳忽開明。", "宿苗既豐碩，穉秧靡飄淫。", "阿香亦效靈，排陰吐洪音。", "推出太陽輝，天外旋收聲。", "老守寬近憂，濁醪呼客斟。", "客有勸翁歸，前身豈傅霖。"]}