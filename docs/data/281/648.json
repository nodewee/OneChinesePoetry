{"author": "葛紹體", "period": "宋", "type": "诗", "title": "嘉興尉府教閲即事", "paragraphs": ["輕風盪宿氛，薄日籠曉晴。", "草嫩芟鋤易，沙軟蹙踏輕。", "軍容壯而肅，兵器老以剛。", "震動擊鼓鼙，節止鳴鐃鉦。", "前行萃白旗，後隊隨紅旌。", "閃閃雲霧披，閴閴煙塵凝。", "放箭羽鮮新，張弓角光晶。", "麫絲搭飯玉，赭衫坐盈庭。", "犒激券楮疊，簇結巾带橫。", "叉手最健武，驍勢殊掀騰。", "跳梁勇投擲，呼喝驕憑陵。", "左旋忽右轉，此伏俄彼升。", "路分尋丈鬭，鋒合毫釐爭。", "目與手不謀，須臾懸死生。", "儻非教之素，何以所習精。", "豫章太史氏，家世冰雪清。", "早傳師律嚴，遂識戎陣明。", "坐言二十年，不見此憲程。", "教場沮洳地，漬雨幾浮傾。", "荒池倒枯荷，腐水飄亂萍。", "舊觀喜再還，徒曰練弓兵。", "公宇昔零落，華屋今崢嶸。", "昔也一槩廢，今也百度興。", "今昔同此時，人有能不能。", "蕭蕭憂危念，策策夙夜情。", "固將宣國威，非惟振家聲。", "兒戲誰逍遥，老成尚典刑。", "嗟乎真將軍，亞夫細柳營。"]}