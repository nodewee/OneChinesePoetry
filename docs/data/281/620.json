{"author": "孫因", "period": "宋", "type": "诗", "title": "越問 金錫", "paragraphs": ["觀地産之所宜兮，惟金錫之最良。", "貢品肇於有姒兮，暨蒼姬而加詳。", "雖歷代之所珍兮，凜英氣其猶祕。", "歐冶子之神奇兮，爰採取而鍊淬。", "剖赤堇而出錫兮，山色變而無雲。", "涸若耶之銅液兮，俯不見夫潛鱗。", "鑄嶺岌其插天兮，冶井浸而寒冽。", "前豐霳爲擊橐兮，後雨師爲灑塵。", "發銅牛之藏屑兮，赭林麓以炊炭。", "棄右冶之餘滓兮，草木爲之焦爛。", "炎煙漲乎銅孤兮，寒光浮乎鍊塘。", "越砥妥其斂鍔兮，鑄浦沸其若湯。", "合衆靈而成器兮，爲寶劍凡有五。", "曰湛盧與巨闕兮，蓋珍名之最著。", "既屬之善相之薛燭兮，復謀之南林之處女。", "水試則斷蛟螭兮，陸用而剸犀虎。", "掃攙槍使澌滅兮，伏蚩尤使奔怖。", "豈吳鉤之敢抗兮，非燕函之能禦。", "客曰偉哉利器兮，誠爲越國之珍。", "斯劍客之喜談兮，非文種之願聞。"]}