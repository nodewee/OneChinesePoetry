{"author": "周申", "period": "宋", "type": "诗", "title": "壽友人", "paragraphs": ["蕤賓紀月蓂初開，斗杓直指午位回。", "家家粧點垂門艾，兒童報道端午來。", "仙風偠{亻裊}溫瓊室，幔亭秀氣重胚胎。", "夜來忽叶熊夢吉，凌晨果見生真才。", "光風霽月和可掬，天上鸑鷟真奇哉。", "五枝丹桂推獨秀，滿堂却更金玉堆。", "新帥問友尤篤意，慶動慈闈戲老萊。", "青氈舊物須還復，香羅細葛好事催。", "年年記取蒲切玉，瑶池醉泛蟠桃杯。"]}