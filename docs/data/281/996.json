{"author": "王柏", "period": "宋", "type": "诗", "title": "汪功父聘石友", "paragraphs": ["一片寒姿蒼玉質，久作歙江秋水骨。", "磨瑕礱垢飽風霜，袖手南遊來楚國。", "我曾研破青煙痕，露華半勺拖玄雲。", "文理細密溫而淳，伯樂一顧空馬羣。", "癯癯好古子汪子，雅有半面如舊情。", "巧取豪奪俱不敢，聘以厚禮强委禽。", "吉日良辰新勸駕，絳帳交歡相慰藉。", "斟酌洙泗闖紫陽，大義發越添聲價。", "紫陽是渠桑梓賢，久矣驂隨輯墜編。", "會心不惜時磨研，至理神授珠瑩圓。", "我今贈君明堂一柱金書墨，霜毫冠带來蟾窟。", "楮先生者白而腴，即日相邀來覽德。", "弦歌聲裏春光半，浄几明窗風日暖。", "四友參前無間斷，俛首循循而勉勉。", "萬里一鞭塗甚坦，太極門開初未遠。"]}