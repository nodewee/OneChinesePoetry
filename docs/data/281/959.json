{"author": "王柏", "period": "宋", "type": "诗", "title": "和前人小桃源韻", "paragraphs": ["二初何如人，夫豈古隠士。", "道成遡泬寥，羊卧不再起。", "鸞鶴舞松聲，蕭騷快心耳。", "金竈清塵生，餘丹不輕委。", "我來桃源遊，直窮路所止。", "飛蘿摇春煙，素雪噴清泚。", "了無一根桃，此名安可紀。", "豈是牧羊兒，即劉阮二子。", "不然命名者，亦別有深旨。", "何時架草堂，深入此山裏。", "翛然逃世慮，鍊魄繼遐軌。"]}