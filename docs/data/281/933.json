{"author": "王柏", "period": "宋", "type": "诗", "title": "壽潘介岩", "paragraphs": ["寶祐重頒曆，祥開甲子三。", "一分春色滿，喜溢壽巵寬。", "去歲霑餘慶，連宵飫豆籩。", "今年東望處，紫氣護天關。", "正阻松椿祝，難忘契誼覃。", "只將生硬語，便作瓣香看。", "天不生賢數，人培厚德難。", "幾年涵養力，方到介而安。", "出處隨時義，從容最可觀。", "青雲平進步，中立了無偏。", "一解星屏紱，扁舟歸故山。", "修門無一字，已决此身閒。", "卜築遷新宇，除書動笋班。", "勤渠朱邸講，公論藹朝端。", "善類頻回首，爭先傒奏篇。", "忠嘉當有力，聖德本天涵。"]}