{"author": "王柏", "period": "宋", "type": "诗", "title": "和叔崇禽聲放言", "paragraphs": ["天以鳥鳴春，鳥聲不敢止。", "天以人鳴道，斯人其可已。", "爾鳥固無知，喧啾亦何利。", "鼓弄枝頭晴，瀾翻林外起。", "不學九臯鳴，聲聞可止此。", "不學千仞翔，一鳴來瑞世。", "古以鳥名官，列職有理致。", "只有歸去兮，陶公不爾愧。", "人豈不如鳥，鳴則震天地。", "不鳴千聖傳，則鳴千古事。", "詩翁莫浪鳴，文武道未墜。"]}