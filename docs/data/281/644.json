{"author": "葛紹體", "period": "宋", "type": "诗", "title": "渭南考室", "paragraphs": ["丞郎昔躬耕，懷野壟上宅。", "東湖一棹近，南畝耦夫百。", "風交苗懷新，雲鋪稼敷澤。", "疎櫺翼虛堂，時焉此憩息。", "殷勤左氏語，銀鈎掛簷壁。", "新居匾鍾慶，金字照於赫。", "水竹带左右，春秋燕晨夕。", "鼎鼎百年間，相望屹咫尺。", "寧知笙歌地，一旦灰燼迹。", "人事定誰訛，毋乃數當革。", "以彼而易此，倉卒有良策。", "丁丁斤舊材，介介繩新畫。", "美哉輪奐焉，不負肯堂責。", "父基貽厥子，子構孫更闢。", "笙歌且置之，詩禮日探索。", "軌涂馳霜蹄，霄衢展雲翮。", "放我方寸寬，笑彼宇宙窄。", "益亹澶淵功，永壽元祐脈。", "力穡乃有秋，先難而後獲。"]}