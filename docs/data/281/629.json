{"author": "孫因", "period": "宋", "type": "诗", "title": "越問 句踐", "paragraphs": ["昔句踐兮思報吳，問國政兮五大夫。", "辟田野兮實倉府，訪疾苦兮字幼孤。", "抱冰兮握火，置膽兮坐卧。", "采蕺兮與葛，側席兮閭左。", "觴酒豆肉兮必均其施，樂不盡聲兮食不致味。", "鷙鳥匿形兮踰一十祀，吳無稻蟹兮越有地利。", "一朝興師兮三戰得志，姑蘇既墟兮橫行淮泗。", "伯東諸侯兮賀貢畢致，赫然雋功兮又何可議。", "客曰，異哉兮彼長頸而烏喙。", "如其可與其樂兮，何鴟夷之遠避。"]}