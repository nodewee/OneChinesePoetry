{"author": "孫因", "period": "宋", "type": "诗", "title": "越問 越茶", "paragraphs": ["日鑄山之英氣兮，既發越於鏌鎁。", "地靈洩而不盡兮，復薰蒸於草芽。", "雖名出之最晚兮，爲江南之第一。", "視紫筍若奴臺兮，又何論乎石花。", "維瑞龍之爲品兮，與此山以相亞。", "意山脈之通貫兮，仙種同乎一家。", "汲西岩之清泉兮，松風生乎石鼎。", "滋芳液於靈襟兮，沆瀣集乎齒牙。", "歐公錄之歸田兮，蘇仙流諸佳詠。", "伯玉註於詩版兮，文正賞其甘華。", "至鴈塔與花塢兮，固郡志之所載。", "若餘姚之瀑布兮，尤茶經之所誇。", "嗟陸羽之不逢兮，宜鑑味之絕少。", "世方貴夫建茗兮，孰有知夫越茶。", "客曰世非不知兮，顧茗禁之已苛。", "亦幸其不盡知兮，姑舍是而言他。"]}