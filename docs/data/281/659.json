{"author": "葛紹體", "period": "宋", "type": "诗", "title": "宣公泉歌", "paragraphs": ["幾年廢井城東衙，甃石缺裂洿淖多，奈此宣公初鑿何。", "宣公浩氣輩孟軻，論諫仁義永不磨，炳炳丹衷史所誇。", "當時芟薙開藤蘿，細穿地脈泉源過，暗引雲氣通天河。", "誰知荒蕪日冥冥，泥舍不食羸其瓶，谷射甕漏汲莫升。", "舊跡契君懷古情，一朝渫治翻光晶，百丈修綆轆轤聲。", "乳泉溶溶早夜生，寒冽不改徹底清，靜養日月印列星。", "君欲著亭泉之側，味良高風夢想覿，釀泉爲酒觴佳客。", "舂來香秫珠的皪，玉缸方糵化醇醳，蟻蜉槽牀春滴滴。", "宣公在天酹可索，宣公之泉带神識，濱湖一嘯暮天碧。"]}