{"author": "葛紹體", "period": "宋", "type": "诗", "title": "惜春長句", "paragraphs": ["去年花開春日和，行嗅香蕊攀柔柯。", "今年花開煙雨愁，坐見落英填污溝。", "世事翻覆故應爾，天工卷舒亦如此。", "曷不長教四時好，却令二月春草草。", "牆頭錦紅一花梢，人間雪白幾鬢毛。", "東家兒女喜鬭妍，西鄰老婦羞頺顔。", "亦有對酒高陽徒，零落山丘空畫圖。", "悲來乎，悲來乎，花開花落胡爲乎。", "把住東風聊自娛，明年晴雨知何如。"]}