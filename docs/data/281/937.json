{"author": "王柏", "period": "宋", "type": "诗", "title": "小酌敬岩梅下和立齋韻  其二", "paragraphs": ["平生手種梅，不作和羹念。", "其所起予者，歲寒心一片。", "孤芳以氣傳，萬物自形禪。", "暗香疎影句，知心亦已淺。", "雖以乾䕩餘，亦可清廟薦。", "今年花最蚤，思之心膽戰。", "花蚤豈不佳，當開時尚遠。", "陰陽貴順序，難與俗人辨。", "我豈事遠觀，急欲識春面。", "此意與誰論，珠璣謾堆案。"]}