{"author": "孫因", "period": "宋", "type": "诗", "title": "越問 封疆", "paragraphs": ["九州皆有山鎮兮，職方氏獨先會稽。", "射祥光於斗分兮，占星紀於天倪。", "牽牛炳其初躔兮，屆須女之七度。", "少陽當其正位兮，爲萬物之潔齊。", "南控引乎閩粵兮，北連亙乎鉅海。", "日出扶桑之東兮，風行浙河之西。", "八山蜿其中蟠兮，羅千嵒以爲鄣。", "三江匯而旁注兮，渺萬壑以爲谿。", "洞天㟏岈以連雲兮，俯九垠其如芥。", "洪濤沸渭以拍天兮，轟三軍之鼓鼙。", "宅卧龍之岧嶢兮，蠡城屹其環繚。", "带平湖之浩㵿兮，雲鏡鑄而天低。", "闢陵門而四達兮，八風颯其遞至。", "飛翼樓而舞空兮，天門沈其可梯。", "提封方數千里兮，運甌吳於掌上。", "七郡四十餘縣兮，歸中權之總提。", "茲古今之大都會兮，爲九牧之冠冕。", "諒天地之設險兮，他郡寧得而攀躋。", "客曰偉哉山川兮，信美矣其無慊。", "然吾聞固國兮，不以山溪之險。"]}