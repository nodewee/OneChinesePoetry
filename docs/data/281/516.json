{"author": "徐寶之", "period": "宋", "type": "诗", "title": "寄李南金", "paragraphs": ["野風摇枯荄，長夜山雨寒。", "夢忽墮千里，扶胥黄木灣。", "美人秋水容，衆芳潔初服。", "海樹鳴騷騷，醉吟瘴雲宿。", "憶昔西窗眠，三谿月如水。", "忽作千日別，人生別能幾。", "有客從南來，說君新况好。", "升沉何足云，令德似爲寶。", "同袍澗谷友，掉臂青雲端。", "而我卧山阿，淡心如露蘭。", "手種麓下梅，半吐欲遲雪。", "再三拂霜紈，待君畫孤潔。", "寄書何時到，歲晚百念中。", "天涯一望斷，雁遠夕陽紅。"]}