{"author": "孫因", "period": "宋", "type": "诗", "title": "越問 竹箭", "paragraphs": ["維苗山之竹箭兮，稟勁氣於乾坤。", "實東南之美材兮，聲價等乎瑶琨。", "良工相夫陰陽兮，加利鏃以爲矢。", "習國人於射瀆兮，震電激而星奔。", "挾之以六千之君子兮，從之以八千之子弟。", "可以償方張之闔閭兮，走善射之樓煩。", "彼羣仙之會聚兮，亦以射而爲樂。", "登石室之射堂兮，射東峯而的白。", "丁令威爲拾箭兮，山上下以求索。", "獲遺鏃於樵夫兮，償以樵風之南北。", "客曰異哉斯事兮，誠振古之怪奇。", "然越人之彎弓兮，則談笑而道之。"]}