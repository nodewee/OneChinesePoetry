{"author": "葛紹體", "period": "宋", "type": "诗", "title": "謝蒙齋王子文寄文卷", "paragraphs": ["已聞掛風帆，寧知掣其肘。", "緘自春山雲，吟轉秋夜斗。", "文友有新錄，筆之自吾手。", "惓言桂山君，到死意愈厚。", "夜半十一字，龍蛇尚驚走。", "悠悠浙東西，客路霜中柳。", "巍峨讀書堂，珍重夫人壽。", "弟兄自答問，進學以虛受。", "所期躡層霄，斷金真皓首。", "樓崎歸去來，相忘如此酒。"]}