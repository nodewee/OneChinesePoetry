{"author": "詹初", "period": "宋", "type": "诗", "title": "雲掩月  其一", "paragraphs": ["遊雲紛擾混太清，蒼茫萬里晦月明。", "豈是貞明能爲改，却緣外面縱且橫。", "縱橫雲靄盡能撥，一輪即見當天發。", "當天皎皎月照人，今古何曾人照月。", "千江萬江月盡圓，千人萬人誰知焉。", "李白江頭捉月死，盡笑李白醉而顛。", "江中那有月可捉，舉首獨立空茫然。", "空茫然，月在天，古來祗有一心傳。", "休教心外便便言，當時豈啻李白醉江邊。"]}