{"author": "孫因", "period": "宋", "type": "诗", "title": "越問 魚鹽", "paragraphs": ["百川會同滄海兮，浩不知夫津涯。", "吐雲濤以瀾汗兮，沃日御而渺瀰。", "藏巨靈之贔屓兮，見天吳之惚怳。", "戴五山之嶪峨兮，涵百怪之陸離。", "巨魚出沒其中兮，不知其幾千里。", "鼓浪沫以成霧兮，噓雲氣以成霓。", "任公子之投竿而釣兮，五十犗以爲餌。", "閲期年而得魚兮，牽巨鈎而下之。", "鬐鬛怒而刺天兮，白波湧而山立。", "膏流溢而爲淵兮，顱骨積而成坻。", "自浙水以東兮，無不饜若魚之肉。", "彼赤鱔黄顙何足數兮，又況梅魚與桃鯔。", "維天地之寶藏兮，有煮海之鹺鹽。", "曝曜靈以摝涉兮，浮蓮的以試滷。", "編篔簹以爲槃兮，處烈焰而不灼。", "霜鉛倏其凝沍兮，霜花颯其的皪。", "茲海若之不愛寶兮，豐功被乎天下。", "抑造化之自然兮，詎人爲之力假。", "客曰富哉魚鹽兮，此越國之寶也。", "是特以利言兮，吾願聞其上者。"]}