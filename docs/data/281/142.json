{"author": "黄昇", "period": "宋", "type": "诗", "title": "游金精山", "paragraphs": ["曳履江城北，逍遥訪仙鄉。", "掃却千里恨，愛此六月凉。", "雲根埋宿雨，木末酣斜陽。", "峭崖列巖竇，老樹攀穹蒼。", "地坼三關暗，天開一隙光。", "青霄麗太白，應此金之芒。", "雙桃幾日熟，冷笑癡吳王。", "洞開人已去，剛風舞霓裳。", "仙凡本相近，此理自可量。", "學詩未學仙，凡骨生慚惶。"]}