{"author": "蔡權", "period": "宋", "type": "诗", "title": "自詠", "paragraphs": ["故居廌山東，十載去不還。", "故人廬峰北，一念長周旋。", "風波既渺藐，歲月空推延。", "園地益新好，亭館故依然。", "憶昔紫陽翁，沉醉春風前。", "登覽意有會，携提筆如椽。", "銀鈎並鐵畫，燦爛疑蛇蜒。", "至今雕梁上，日夕生雲煙。", "觸事多思遠，撫景良獨妍。", "秀色可覽結，嵐光渺無邊。", "斯文與斯亭，千古垂不刊。"]}