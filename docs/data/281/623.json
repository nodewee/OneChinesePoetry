{"author": "孫因", "period": "宋", "type": "诗", "title": "越問 舟楫", "paragraphs": ["越人生長澤國兮，其操舟也若神。", "有習流之二千兮，以沼吳而策勳。", "尋笠澤以潛涉兮，北渡淮而會盟。", "擅航烏之長技兮，水犀爲之逡巡。", "浮海救東甌兮，有握節之嚴助。", "治船習水戰兮，榮衣錦於買臣。", "渡浙江而誓衆兮，會稽之內史。", "率水棹以拒戰兮，凌江之將軍。", "坐大船若山兮，公苗山陰之傑。", "汎波襲番禺兮，季高永興之人。", "想萬艘之竝進兮，紛青龍與赤雀。", "風帆儵忽千里兮，駕巨浪如飛雲。", "今競渡其遺俗兮，習便駊以捷疾。", "觀者動心駭目兮，相雜襲如魚鱗。", "客曰盛哉舟楫兮，他郡孰加於越。", "然同濟或不同心兮，請置此而新其說。"]}