{"author": "汪真", "period": "宋", "type": "诗", "title": "及時行樂歌", "paragraphs": ["長安今日多英賢，裘馬翩翩羨少年。", "勳高名勒凌烟閣，霓裳歌舞畫堂前。", "君不見人生百年須曠達，莫負金樽贏白髮。", "又不見對景逢場須盡歡，轉眼光陰一指彈。", "春去春來人易老，今年花比去年好。", "等閒花下且豪吟，笑指乾坤憑潦倒。", "却看世上三萬六千場，幾人身赴蓬萊島。", "蓬萊之島在何方，莫將塵事縈懷抱。"]}