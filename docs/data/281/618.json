{"author": "孫因", "period": "宋", "type": "诗", "title": "越問 篇引", "paragraphs": ["典午氏之盛時兮，余鼻祖曰子荆。", "謀樂郊以隠居兮，颺潄石之清名。", "有聞孫曰承公兮，嘗令鄞與餘姚。", "愛會稽之山水兮，爰徙家於茲城。", "當永和之九年兮，惠風暢夫莫春。", "偕王謝之諸公兮，會修禊於蘭亭。", "賦臨流之五言兮，寄幽尋之逸興。", "泛迴沼倚脩竹兮，松風落而冷冷。", "維興公尤好事兮，作流觴之後序。", "助逸少之高致兮，齊芳譽於難兄。", "既乃登陸而游兮，歷天台與四明。", "潄飛瀑於筆端兮，遺擲地之金聲。", "余自句章徙姚兮，倏綿歷乎十稔。", "慨風流之浸邈兮，幸猶爲夫越氓。", "掬清泉之潺湲兮，友過雲之溶洩。", "訪樊榭之杳靄兮，栖石窗之玲瓏。", "客有過余兮，謂余博覽而好古。", "世爲越人兮，胡不志夫越之風土。", "余謝不能兮，傴余指而縷數。", "前有靈符之記兮，後有龜齡之賦。", "嗟彼皆已爲陳迹兮，時亦隨夫所遇。", "儻含毫而不斷兮，將羞余之鼻祖。"]}