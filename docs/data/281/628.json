{"author": "孫因", "period": "宋", "type": "诗", "title": "越問 隠逸", "paragraphs": ["謝隠士當少微兮，精神見乎天文。", "嚴子陵應客星兮，光芒動夫至尊。", "居剡下以高潔兮，戴安道之父子。", "游嵩嶽以偕隠兮，孔述睿之弟昆。", "却米餉而不受兮，朱百年之夫婦。", "受肥遁以就閑兮，阮萬齡之祖孫。", "閉蓬戶以觀書兮，淳之棲於窮岫。", "輕白璧而不盼兮，景齊隠於日門。", "扣藥船而引聲兮，歌競傳於仲御。", "漁鏡湖以賦詩兮，島尚號於方干。", "黄公列乎四皓兮，成定儲之羽翼。", "嵇康儕於七賢兮，著養生之至言。", "王子猷詠招隠兮，愛山陰之竹種。", "謝靈運賦山居兮，采地黄爲溪蓀。", "著貂裘坐岩石兮，弘之志不在釣。", "袘豹席與椶橋兮，志和豈羨回軒。", "彼皆不事王侯兮，以高尚而辟世。", "亦地氣之所鍾兮，多秀水與名山。", "客曰士各有志兮，斯固古之逸民。", "夫何欲潔其身兮，弗念君臣之大倫。"]}