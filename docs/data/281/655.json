{"author": "葛紹體", "period": "宋", "type": "诗", "title": "送高文父上柏省墳", "paragraphs": ["走騎引征鞍，鳴榔趁行舶。", "下唐三百里，棹穩波如席。", "霜晴天宇清，日暖带春色。", "髻梳粲新粧，羅襦照澄碧。", "怡怡兄弟情，亹亹僕馭力。", "豈爲詫遊觀，肝腸孝思激。", "嵯峨上柏山，丞郎舊形魄。", "松臺夜漫漫，竹塢風索索。", "聲容弗云遠，肅雝對巾幘。", "追惟起家難，飽適敢笑劇。", "於昭萬古魂，伊嘏願無斁。", "嗟嗟天涯客，青燈延永夕。", "君有霜露感，我念雲水隔。"]}