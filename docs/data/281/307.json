{"author": "吳潛", "period": "宋", "type": "诗", "title": "和景回胡計院數字韻就送其行", "paragraphs": ["與君託鄉閭，東野連西墅。", "誰知俯仰閒，各各歲年暮。", "當時同隊魚，十已九捐故。", "君抱珪璧姿，方獲展寸步。", "梁棟須羣材，榱桷共支拄。", "生從匠石園，一一居王所。", "何必效鷗鳬，江湖任來去。", "但須飽讀易，細翫奇耦數。", "問之何將迎，終然抱璞素。", "砥柱三門津，波瀾自流注。"]}