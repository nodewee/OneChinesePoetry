{"author": "王柏", "period": "宋", "type": "诗", "title": "和立齋宿友韻", "paragraphs": ["吾儕有何樂，同志味自長。", "天高與地下，參我人中央。", "痛掃物欲蔽，放出元明光。", "力學日不足，遊宦那可常。", "山人暌間久，歲晚歸南荒。", "會友魚貫卧，屐轉幾巽床。", "老我失此快，獨卧風雨窗。", "回思少壯時，此味曾親嘗。", "白髮真可媿，觸事方面牆。", "喚醒舊時夢，吐哺歌新章。"]}