{"author": "時少章", "period": "宋", "type": "诗", "title": "大節堂碑引", "paragraphs": ["天降疢疾殄我民，鴟鶹奮怒豺虎獰。", "掩道赤鴉蔽陽精，夜羅鬼火塞要津。", "當塗大吏腰纏金，撓膕稽顙泪滿膺。", "嗢咿軟語若稚嬰，欺賣宗祏傾皇靈。", "有勇三子心稜稜，扳弧援甲憑孤城。", "城頺兵折氣益振，目光如炬鑠成羣。", "或從辟雍曳長紳，欲拄八極遮帝輧。", "有偉三子辭轟轟，危立高駡聲吐霆。", "頸血濺天天爲昏，斷屍峙立不仆傾。", "神扶鬼挾赫可驚，坐朝不與燕不賓。", "寸武不踏黄金屏，性忠內發孰使令。", "英氣挺挺曠古今，朅來柯山訪厥孫。", "彷彿毅狀衝杳冥，築堂泮宇夐深明。", "悲風苦雨凄棘林，魂兮來歸肅泠泠。", "寥哉曠宇疇非臣，登茲堂兮企風神。", "鬚毛磔立心膽森，勿俾三子專修名。"]}