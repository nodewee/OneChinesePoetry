{"author": "吳潛", "period": "宋", "type": "诗", "title": "太平仙游山神祠", "paragraphs": ["仙遊杳不極，山夕景獨殊。", "丹氣發空翠，天燈照連珠。", "下有神之宅，何年託蓬壺。", "想爭隋氏鹿，赫赫雄萬夫。", "提劍起草莽，搴旗護枌榆。", "奇功未盡賞，靈異終弗渝。", "祝釐賽田畯，撫節降楚巫。", "羽人孰可仍，我亦懷英圖。", "芬薌乍成霧，盃珓若合符。", "歌此謝冥貺，送迎神以娛。"]}