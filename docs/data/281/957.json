{"author": "王柏", "period": "宋", "type": "诗", "title": "赤松即景", "paragraphs": ["平生百慮懶，尚有丘壑心。", "佳哉二三友，歃盟同幽尋。", "壯懷豁虛曠，玄宮窮邃深。", "時方釀薄暑，萬綠張雲岑。", "新篁凝粉翠，日影篩碎金。", "瘦筇扶野步，羽扇摇清吟。", "潄齒掬清泚，雪瀑開風襟。", "脫巾挂琪樹，露頂涵重陰。", "山禽自在語，山醪隨意斟。", "物外轉栖碧，石險蒼苔侵。", "路窮不可去，半山聞語音。", "山路未爲險，世路尤𡼭嶔。", "何時侶麋鹿，結茅入深林。"]}