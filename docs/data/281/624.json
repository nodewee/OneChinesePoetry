{"author": "孫因", "period": "宋", "type": "诗", "title": "越問 越釀", "paragraphs": ["揚州之種宜稻兮，越土最其所宜。", "稬種居其十六兮，又稻品之最奇。", "自海上以漂來兮，伊仙公之遺育。", "別黄秈與金釵兮，紫珠貫而纍纍。", "酒人取以爲釀兮，辨五齊以致用。", "湑鏡流之香潔兮，貯祕色之新甕。", "助知章之高興兮，眼花眩乎水底。", "侑謝傅之雅遊兮，陶丹府而哦詩。", "集羣賢以觴詠兮，浮罰觥乎子敬。", "指鳴蛙爲鼓吹兮，暢獨酌於稚珪。", "斯越酒之醖藉兮，非宜城中山之比。", "矧投醪之醇德兮，能使勇氣百倍於熊羆。", "客曰旨哉越釀兮，固越俗之所怡。", "然自征榷之法行兮，安得薛戎而蠲之。"]}