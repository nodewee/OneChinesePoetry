{"author": "王柏", "period": "宋", "type": "诗", "title": "宿寶峰呈玉澗", "paragraphs": ["默成已仙去，北山久寂寞。", "豈無愛山人，時時訪林薄。", "心境不相當，丘壑自丘壑。", "誰知百年後，秀氣纔有託。", "的的盤溪孫，精光發河洛。", "神龍躍天津，鞭霆駕飛雹。", "相逢玉澗翁，筆底銀潢落。", "江湖四十年，萬象恣描摸。", "從游八九子，天才皆卓犖。", "漲起十八灘，曹溪源一勺。", "媿我局陋巷，瓢簞粗知樂。", "遥望詩壇高，勢與芙蓉角。", "掩旗仆金鼓，不敢事攻略。", "弔古得名勝，盟府定虛爵。", "派長竟先歸，白雲冒南岳。"]}