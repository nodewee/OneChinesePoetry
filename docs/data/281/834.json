{"author": "葛紹體", "period": "宋", "type": "诗", "title": "招鶴所詞爲澉浦監稅趙潛夫作", "paragraphs": ["君之來兮鶴自九皋，駕以去兮渺天地而逍遥。", "縞衣玄裳兮橫大海之驚濤，雲旗先驅兮霓旌旖旎。", "月皓皓兮風灑灑，青山之上兮黄灣之下。", "挹北斗兮椒漿，羽扇綸巾兮佩璆鏘，盼而笑兮玉潔水光。", "鳴鸞鳳兮舞黿鼉，馮夷鼓兮虞妃歌，魚咏龍吟兮蛟螭護呵。", "眷言歸兮南浦，颿飛兮過舶艪，春復秋兮終古。"]}