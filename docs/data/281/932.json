{"author": "王柏", "period": "宋", "type": "诗", "title": "天基節雨有感", "paragraphs": ["歲歲天基節，晴和萬國歡。", "今年侯國宴，疎雨忽潸潸。", "允矣天人際，機緘妙已宣。", "聖心方感慕，雲意慘天顔。", "誰識天倫重，端爲萬化原。", "一時名未正，事事盡拘攣。", "父母惟生繼，昭昭大義存。", "節文斯二者，此外豈容干。", "在昔權臣繆，區區欲怙恩。", "私心崇義斷，强抑所當尊。", "近日劬勞報，猶形厚薄嫌。", "一言誰誤主，孝道未純全。", "此事書青史，千年不可刊。", "勿云今既往，熟視所難言。", "父母人皆有，何稱考叔賢。", "只將誠意感，各盡此心天。"]}