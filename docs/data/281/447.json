{"author": "趙希邁", "period": "宋", "type": "诗", "title": "王生山水歌", "paragraphs": ["范寬山頭李成樹，百年二老皆仙去。", "如今尺素留人間，縱有千金無博處。", "後人筆底工一家，聲價隨可喧中華。", "王君二妙聚一手，參以吟思遊天涯。", "萬里江山纔數幅，東抹西塗意先足。", "蒼梢癩石相參差，風雨烟雲在覊束。", "近時目賤耳反真，畫圖重舊不重新。", "名家翰墨未必貴，塵漬贋本翻爲珍。", "君提健筆來海外，山若玉簪江爲带。", "朝昏變態焉可窮，筆未鋪張心已會。", "嶺南遊者多詩人，見君作畫應憐君。", "求我新詩寫君畫，終使李范聲名分。"]}