{"author": "葛紹體", "period": "宋", "type": "诗", "title": "中秋後二夜對月", "paragraphs": ["中秋竟夕佳月色，萬里光芒霜雪白。", "人言陰晴一瞬易，不料清輝連永夕。", "有情傍我書几多，書中今古舊應識。", "玉華嬋娟徹鬢眉，冰澌的皪瑩肝膈。", "風流似與仙娥俱，縞衣練裳新灑滌。", "酒酣顛倒欲結交，燈火希微疑避席。", "出門露氣已半銷，輕風西來盪虛碧。", "中天鏡懸見本真，一點靈明透八極。"]}