{"author": "孫因", "period": "宋", "type": "诗", "title": "越問 舜禹", "paragraphs": ["帝舜生於姚丘兮，地近夷而居東。", "母握登感天瑞兮，漾祥光於大虹。", "歷山其所耕稼兮，陶漁皆有遺跡。", "二女降於媯汭兮，百官備而景從。", "大禹巡於鬴山兮，會羣臣而計功。", "執玉帛者萬國兮，戮後至之防風。", "託菲飲以名泉兮，鑿了溪而宅土。", "發金簡於石匱兮，藏祕圖於山中。", "望邑名夫虞姚兮，山靈護夫禹穴。", "儼廟貌於千古兮，遺化被於無窮。", "繄帝王之所在兮，宜風俗之近古。", "習孝悌與勤儉兮，亦好遜而上忠。", "客曰於戲大哉兮，又何可以比隆。", "然有爲者亦若是兮，豈無與舜禹之事同。"]}