{"author": "時少章", "period": "宋", "type": "诗", "title": "鳴雞行", "paragraphs": ["三里寥落秋夜長，老雞望星初引吭。", "一聲二聲天沆漭，客夢初回猶惚恍。", "三聲四聲天漸明，道上行人馬蹄響。", "嗟爾行人人有心，心長面短誰能尋。", "薛君脫走窘思慮，劉牧起舞豪精神。", "勿言咿喔纔滿座，中有歎悲千萬箇。", "君知種種在此雞，只合雞聲塞天破。", "吳中老翁百不忙，殺雞釀酒酬年光。", "黄紬輭暖蒲薦穩，日出三竿猶在牀。"]}