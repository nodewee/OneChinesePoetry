{"author": "吳潛", "period": "宋", "type": "诗", "title": "古風一首送常明仲還里社", "paragraphs": ["韙軒吾石友，相從三十年。", "舌本多文獻，胸笥皆簡編。", "脊梁硬於鐵，雖貧不言錢。", "古井波愈靜，老榦骨尤堅。", "眨眼七十翁，酡顔映銀髯。", "辭我歸舊隠，從此將終焉。", "我懷雖惻楚，君意難棄捐。", "顧我亦歲徂，華髮蒙其顛。", "君王念帷蓋，高車會當懸。", "爾汝一蘧廬，日月雙彈圓。", "合離與聚散，暮景必復然。", "以茲强排遣，送君鄞水邊。", "空江漲夏潦，遠山生夕煙。", "野鳥投林飛，漁舟衝浦還。", "萬物各有適，人生且隨緣。", "江東企西浙，道里無半千。", "幸及身强健，尚可相周旋。", "所愧韓魏公，不能官老泉。"]}