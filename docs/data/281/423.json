{"author": "吳潛", "period": "宋", "type": "诗", "title": "謝世詩", "paragraphs": ["伶仃七十翁，間關四千里。", "縱非烟瘴窟，自無逃生理。", "去年三伏中，葉舟遡梅水。", "燥風扇烈日，熱喘乘毒氣。", "盤回七十灘，顛頓常驚悸。", "肌體若分裂，肝腸如擣碎。", "支持達循州，荒凉一墟市。", "託迹貢士闈，古屋已頹圮。", "地濕暗流泉，風雨上不庇。", "蛇鼠相交羅，螻蟈聲怪異。", "短垣逼閭閻，簷楹接尺咫。", "凡民多死喪，哭聲常四起。", "妻或哭其夫，父或哭其子。", "爾哭我傷懷，傷懷那可止。", "悲愁復悲愁，憔悴更憔悴。", "陰陽寇乘之，不覺入腠理。", "雙足先蹣跚，兩股更重膇。", "擁腫大如椽，何止患蹠盭。", "淫邪復入腹，喘促妨卧寐。", "脾神與食仇，入口即嘔噦。", "膏肓勢日危，和扁何爲計。", "人生固有終，蓋棺亦旋已。", "長兒在道塗，不及見吾斃。", "老妻對我啼，數僕環雪涕。", "緜蕞斂形骸，安能備喪禮。", "孤柩倚中堂，几筵聊復爾。", "骨肉遠不知，鄰里各相慰。", "相慰亦何言，眼眼自相視。", "龍川水泱泱，敖山雲委委。", "雲飛何處歸，水流何處止。", "悠悠旅中魂，雲水兩迢遞。", "朝廷有至仁，歸骨或可覬。", "魂兮早還家，毋作異鄉鬼。"]}