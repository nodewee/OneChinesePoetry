{"author": "吳潛", "period": "宋", "type": "诗", "title": "謝惠計院分餉新茶", "paragraphs": ["乾坤正氣清且勁，長挾春風作襟韻。", "不惟散滿詩人脾，還入靈根茁苕穎。", "顧山仙人曇滯家，带春蒐摘黄金芽。", "擣碎雲英琢蒼璧，旋瀉玉瓷浮白花。", "半甌和露沾喉吻，甘潤遶肌香貫頂。", "孔光賢處不脂韋，長孺直時無苦梗。", "平生腐儒湯餠腸，不堪八餠分頭綱。", "多君鄉味裹將送，謂我詩情應得嘗。", "分無蛾眉捧玉椀，亦乏撐腸五千卷。", "活火新泉點啜來，儼若少陽人覿面。", "飲散登臺嗅老香，却憶家山菊徑荒。", "明朝便作玉川子，兩腋乘風歸故鄉。"]}