{"author": "吳潛", "period": "宋", "type": "诗", "title": "送魏時中胡才卿還城", "paragraphs": ["歲晏謝紛務，掩關慕幽居。", "於道良未親，養真聊自娛。", "孰謂雙彥來，南征千里餘。", "忻然肯相過，脩贄期讀居。", "媿無一日長，幸與斯文俱。", "溫溫石中玉，皎皎淵底珠。", "至瑶豈易求，欲速非良圖。", "雨餘浮新綠，風暖勾萌舒。", "閒齋對泮水，感物懷倚閭。", "即此悟明德，遠遊竟何如。"]}