{"author": "孫因", "period": "宋", "type": "诗", "title": "越問 越紙", "paragraphs": ["繄剡藤之爲紙兮，品居上者有三。", "蓋篠簜之變化兮，非藤楮之可參。", "在晉而名側理兮，儲郡庫以九萬。", "曰姚黄今最顯兮，蒙詩翁之賞談。", "加越石以萬杵兮，光色透於金版。", "近不數夫杭由兮，遠孰稱夫池繭。", "半山愛其短樣兮，東坡耆夫竹展。", "薛君封以千戶兮，元章用司筆硯。", "數其德有五兮，以縝滑而爲首。", "發墨養筆鋒兮，性不蠹而耐久。", "惜昌黎之未見兮，姓先生而爲楮。", "使元輿之及知兮，又何悲剡藤之有。", "客曰媺哉越紙兮，有大造於斯文。", "然世方好紙而玉兮，又烏知乎此君。"]}