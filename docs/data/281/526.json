{"author": "徐寶之", "period": "宋", "type": "诗", "title": "續湖陰曲", "paragraphs": ["巴滇之馬如游龍，寶鞭裊裊迴如風。", "將軍夢斷忽心戰，五騎飛出尋無蹤。", "道旁客姥頭欲白，驚見歸韀如電擊。", "當時天子重丁寧，典午安危爭一刻。", "大寧王氣方中天，南陽青兖森戈鋋。", "金函詔下傳羽檄，狂奴喑死如寒蟬。", "老驥志欲千里伸，晉天不覆鬼蜮臣。", "草間悵望可人土，老却江潭種柳人。"]}