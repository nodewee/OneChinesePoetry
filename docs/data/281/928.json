{"author": "王柏", "period": "宋", "type": "诗", "title": "夜觀野舟浩歌有感", "paragraphs": ["康衢久寂寞，擊壤音微茫。", "南風啟簫韶，拜手賡明良。", "周衰二雅廢，鳳兮歌楚狂。", "楚狂已再變，三閭竟哀傷。", "俯仰千載後，嗟嗟情性荒。", "梁選尚遠思，淵明粹而莊。", "開元生李杜，我宋推蘇黄。", "宗派亦淪墜，紛紛師晚唐。", "吟骨不淳古，記魄不自强。", "雕鏤心肺苦，何曾徵宮商。", "濂翁著和澹，感興開紫陽。", "紫陽尚六義，六義興已亡。", "鄭衛日盈耳，冰炭攪我腸。", "章貢有奇士，野舟刊名章。", "古城夜酌句，正義尤洋洋。", "游談到巍蕩，百世流遺芳。"]}