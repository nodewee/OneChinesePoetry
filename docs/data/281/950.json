{"author": "王柏", "period": "宋", "type": "诗", "title": "壽秋壑", "paragraphs": ["皇天分四序，春生而秋成。", "春風煥九野，秋氣呈清明。", "萬物一以實，物物含生生。", "我公秉元化，全體涵金晶。", "義概抱宇宙，智略吞羣英。", "五行互相制，自昔誰去兵。", "狂酋干帝紀，赤舄司專征。", "神謀運玉帳，靈旗繞氈營。", "韅靷鞅靽備，廣距甄角精。", "殘醜肝膽破，束手祈受盟。", "肅肅荆楚浄，湯湯江漢清。", "東西亙萬里，齊民競春耕。", "歸來輔皇極，一稔舒羣情。", "翼翼周鼎重，亹亹宸慮輕。", "前星燿垣象，德星萃神京。", "旂常偉實紀，前史辭虛聲。", "當此秋正中，角亢迎長庚。", "於赫衮繡瑞，緜緜綵綬榮。", "玉露滴鳷鵲，珥貂宣寶觥。", "陛下千萬歲，與公同太平。"]}