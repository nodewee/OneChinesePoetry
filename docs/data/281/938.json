{"author": "王柏", "period": "宋", "type": "诗", "title": "書隠和韻謝再答之", "paragraphs": ["我已百念灰，只有敬賢念。", "事之云乎哉，敢分席半片。", "不思笙鶴隨，猶望衣鉢禪。", "舉杯邀杖履，同問春深淺。", "徘徊梅月下，不嗔蘋藻薦。", "公詩太過情，置我冰而炭。", "年來從心遊，琴瑟幸非遠。", "一謙生萬和，一默屈大辨。", "今日知公心，它日識公面。", "朝夕願趨隅，稽首侍香案。"]}