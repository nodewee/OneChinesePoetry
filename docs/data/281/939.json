{"author": "王柏", "period": "宋", "type": "诗", "title": "和立齋芙蓉觀三十韻", "paragraphs": ["我觀神仙傳，詭幻何紛紜。", "或生歆慕意，方士爭愚君。", "政徹既多欲，仙材隔幾塵。", "澄神黜黜穢，有時繙黄庭。", "年少不我待，日月斯邁征。", "含霞飲沆瀣，聊助神氣清。", "何須超大壑，濯髮晞崑崙。", "天道有常運，過化續者新。", "長生非受命，莫使邪念興。", "澹然養至德，自可康頹齡。", "古今共一理，萬法同一心。", "世事互起滅，反覆如碁枰。", "赤松事黄帝，至今何不泯。", "安期干楚羽，對奕非邪真。", "徐公何爲者，得得捫蘿尋。", "惝怳紀一夢，浩不知涯津。", "馳神上無極，竭思下無垠。", "長吟追去古，抗論貽來今。", "於我政無益，默計空辛勤。", "不如素心友，相與尊舊聞。", "聖道無隠顯，人心有晦明。", "正論歎剝蝕，危如絲一綸。", "舉世闖月窟，何人開天根。", "浮華正焰焰，元氣方堙淪。", "毋起遠游念，而起凡子評。", "爲學有精要，莫作隔壁聽。", "淵源祛滯吝，德義開胸襟。", "毀譽何足問，死生何足論。", "饑食渴而飲，願爲堯舜民。"]}