{"author": "羅大經", "period": "宋", "type": "诗", "title": "酒有和勁", "paragraphs": ["小槽真珠太森嚴，兵厨玉友專甘醇。", "兩家風味欠商略，偏剛偏柔俱可憐。", "使君袖有轉物手，鸕鷀杓中平等分。", "更憑石髓媒妁之，混融併作一家春。", "季良不用笑伯高，張竦何必譏陳遵。", "時中便是尼父聖，孤竹柳下成一人。", "平雖有智難獨任，勃也未可嫌少文。", "黄龍丙魏要兼用，姚宋相濟成開元。", "試將此酒反觀我，胸中問學當日新。", "更將此酒達觀國，宇宙皆可歸經綸。", "書生觸處便饒舌，以一貫萬如斲輪。", "使君聞此却絕倒，罰以太白眠金尊。"]}