{"author": "葛紹體", "period": "宋", "type": "诗", "title": "太湖吟", "paragraphs": ["只飲太湖水，不鱠松江鱸。", "鱸雜魚蝦腥，水涵天地初。", "千里開鏡奩，一色包冰壺。", "日月遞吐吞，蛟龍相蟄舒。", "上接河漢高，下連溟渤虛。", "中有洞庭山，雲氣相縈紆。", "我來風雪天，修綆汲自如。", "一飲塵涴清，再飲澆詩書。", "三飲毛髮寒，胸次包寰區。", "大禹果至神，彷彿來前除。", "萬古不盡流，禹功常與俱。"]}