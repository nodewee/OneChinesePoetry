{"author": "王柏", "period": "宋", "type": "诗", "title": "和葉聖予山中韻", "paragraphs": ["赤脚忙晨炊，掉臂會清招。", "相如僮御盛，浩然韁轡調。", "遥指白雲邊，乘興尋夷巢。", "古殿金碧悄，玄冠綵翠銷。", "怪石壯熊卧，老樹蟠龍腰。", "清陰團野色，習習生凉飆。", "懸崖斜斷處，槎木成飛橋。", "刺膚起霞暈，小小飛蚊驕。", "日長詩思渴，香冽供山瓢。", "清狂驚四座，浩氣摩丹霄。", "書岩苔礙筆，題葉攀柔條。", "語默任人意，無庸發輕嘲。"]}