{"author": "馬光祖", "period": "宋", "type": "诗", "title": "迎享送神", "paragraphs": ["長江兮淙淙，踞虎兮蟠龍。", "秀羣英兮禮樂，覽千古兮焉窮。", "蹇誰留兮青溪，穆將愉兮壽宮。", "思至德兮肇蒼姬，避聖嗣兮興句吳。", "竟長干兮游五湖，燁客星兮隠東廬。", "坐根石兮定吳都，懷仲父兮秦淮隅。", "燎赤壁兮偉北圖，憶尚書兮西明居。", "孝感兮冰魚，鹿苑兮儒書。", "起烏衣兮見夷吾，運百甓兮恢宏橅。", "忠孝兮父子，將相兮叔姪。", "登冶城兮想高世，酌貪泉兮徒西壁。", "興文兮雷劉，著書兮陶蕭。", "大節兮霜凜凜，謫仙兮風飄飄。", "雲龍上下兮東野，桃花流水兮致堯。", "肆滎陽兮忠憤，相先民兮迢迢。", "天昌宋兮將有曹，平江南兮斧不膏。", "德乖崖兮桑本袤，美中丞兮蓉幕高。", "神明兮待制，忠恕兮膚使。", "春風兮壽元氣，圖繪兮回天意。", "出師門兮道與南，建留都兮垂萬世。", "仗征鉞兮江無波，死封疆兮人知義。", "采石兮功之奇，紫陽兮道之繼。", "佐乃翁兮南軒，開厥後兮壹是。", "澤斯民兮西山，儼元凱兮是似。", "庀管鑰兮北門，思尚友兮古人。", "建芳馨兮堂廡，合荃芷兮盈庭。", "嫋秋風兮桂枝，繚荷屋兮杜衡。", "薦菊兮寒泉，采藻兮落成。", "浴蘭湯兮沐華，望美人兮並迎。", "芳菲菲兮滿堂，靈之來兮如雲。", "聊逍遥兮容與，集琳琅兮鏘鳴。", "吉日兮辰良，蕙蒸兮椒漿。", "元勳兮鉅德，日月兮齊光。", "介民兮景福，昭昭兮未央。", "高山兮景行，千秋兮難忘。"]}