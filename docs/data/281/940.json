{"author": "王柏", "period": "宋", "type": "诗", "title": "和伯兄新竹韻", "paragraphs": ["叢竹太踠跧，一鞭忽伸脚。", "穿石作斜勢，朝宗意穆若。", "片綠吐新梢，員粉露殘籜。", "今年造化深，稚子六七作。", "羣居不嫌密，獨步豈疎略。", "是爲石笋瑞，不負歲寒約。", "清標凜三世，有倡不予酢。", "誰與共栽培，莫至風聲落。", "懷古不成寐，傷今政作惡。", "縱有題詩人，人面定非昨。"]}