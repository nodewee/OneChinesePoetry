{"author": "李濤", "period": "宋", "type": "诗", "title": "題旴江王章甫梅境", "paragraphs": ["仙伯當年亭植梅，當今天子題品來。", "梅花是我丈人行，見梅不賦梅應咍。", "王君結廬在梅境，日與梅兄相追陪。", "吟詩些起逋仙魂，索笑醉銜工部杯。", "吾聞梅乃萬木母，桃爲奴婢李輿臺。", "一陽生子萬物始，梅花獨先群卉開。", "一陰生午萬物成，梅實獨先群蘤胎。", "華實先天天不違，梅之時義大矣哉。", "紛紛餘子不知本，祗說百花頭上魁。", "此語聞之梅亭翁，錄以贈君君勿推。"]}