{"author": "王柏", "period": "宋", "type": "诗", "title": "和立齋對菊二歌  其二", "paragraphs": ["之子歌遠遊，征車事奔逸。", "歸來東籬下，一洗四方色。", "靜觀草木蕃，若不與人力。", "苟無浸灌功，造化庸有忒。", "今年秋苦旱，五穀廢嘉殖。", "梅仆竹亦焦，枯芝槁蘭茁。", "一朝去酷吏，甘雨解衆惑。", "天人本無間，喜氣滿城集。", "奈何倉廩虛，一飽竟難得。", "不如菊花乾，醫方賸稱述。"]}