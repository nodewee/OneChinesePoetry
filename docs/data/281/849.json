{"author": "陳東之", "period": "宋", "type": "诗", "title": "游沃洲山", "paragraphs": ["我本名山人，屢作名山興。", "天台一住三十年，盡日捫蘿陟雲磴。", "上攬四萬八千丈之高秋，參差明河兩肩並。", "下瞰三百六十度之朝暾，滅沒飛烟八荒浄。", "或隨仙氣得丹牀，雙闕夜深看斗柄。", "今年積雨天地晴，一策快作西南征。", "沃洲最佳天姥勝，連山直下秋崢嶸。", "竹萌修纖會稽箭，芝莖菌蠢商山英。", "秋陽不碎空翠影，絕壑倒瀉銀河聲。", "山腰細路如絲直，三兩漁樵行落日。", "炊烟暝色小茅屋，松子秋聲斷崖石。", "溪流飯屑胡麻香，土軟春膏霜朮白。", "送書松際有猿公，問酒磵陰多木客。", "青冥樓閣仙人家，鬰藍流光瀉晴碧。", "霓旌隊下鶴萬群，絳節朝回雲五色。", "人間但有桃花源，桃花春香流水渾。", "三生凡骨不得到，兩耳夜半空聽猿。", "李白尋真不得返，支遁卜築遠費錢。", "至今山靈護光怪，石蘿山薜餘秋妍。", "陳郎故宅更深閟，雞犬林塘隔塵世。", "清秋著屐一登之，路僻夕陰門半箇。", "盤陀石在長楠陰，脫略塵纓換秋意。", "晴窗示我兩山圖，老眼摩挲觀一二。", "便揮健筆寫我詩，惜哉賞音今絕稀。", "謫仙一去五百載，人間山水無清輝。", "舊時仙人白雲唱，怪我白首歸何時。", "我生白首歷浩劫，眼中億萬蟲沙春夢非。", "陳郎挽我十日住，掉頭不顧自有南山期。", "餐霞絕粒鍊精魄，長生之學非荒嬉。", "三千年前有宿約，來已不早歸不遲。", "長揖群仙謝兒輩，倒挾萬里冥鴻飛。"]}