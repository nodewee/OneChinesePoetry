{"author": "王柏", "period": "宋", "type": "诗", "title": "和立齋番君吟", "paragraphs": ["日月星辰天之精，山川草木地之文。", "本乎天者既圓象，下者何不皆方形。", "此疑千古不能决，讀盡六經無異說。", "依稀子夏微有言，譬諸草木區以別。", "草木之中操孰堅，僉曰此君耐歲寒。", "虛心直節表真勁，窮冬大雪青琅玕。", "平生正坐一圓累，未堪全德君子比。", "內圓猶是智之餘，外圓無乃德之恥。", "我聞楚東有雲仍，生來氣骨清稜稜。", "觚哉觚哉出乎類，長大益覺廉隅分。", "自從大學悟絜矩，四面正直各得所。", "獨秉重坤六二爻，斯可以爲民父母。", "厥初受命莫不然，世衰俗弊失其傳。", "商周之際斯爲盛，孤竹二子何曾圓。"]}