{"author": "葛紹體", "period": "宋", "type": "诗", "title": "送余直卿廷對", "paragraphs": ["吟卷閑晚窗，捷音鬨春郵。", "推几舞影急，踏門步蹤稠。", "黄冊幾載傳，青衫今日酬。", "學舍丈人行，文場少年儔。", "倚天仰泰華，行地輸驊騮。", "暑清庭陰闊，風香御煙浮。", "龍飛屈親策，虎帥登先籌。", "力深一代源，聲匝四海流。", "朝陽孤鳳凰，曙陰羣蜉蝣。", "端爲砥柱基，非干稻粱謀。", "百鍊要愈剛，萬折空自柔。"]}