{"author": "葛紹體", "period": "宋", "type": "诗", "title": "雪中月波即事", "paragraphs": ["天地黯淡疑古初，遠近依約垂冰壺。", "樓閣突兀撐蘧廬，林阜參差自縈紆。", "極目似接滄溟虛，流水迤邐隨城隅。", "客舟飄颻帆影孤，紫幕半罩推蓬圖。", "須臾四面雲糢糊，舞風片片細和麤。", "带雨點點密更疎，陣復一陣低勻鋪。", "梅腮破紅笑卷舒，柳眼含赤窺榮枯。", "水鴨飛去投平蕪，野雁鳴來落寒蘆。", "巷嫗追逐携雙姝，巧花入時壓鬢梳。", "艷歌逸響龡笙竽，酒酣意氣高陽徒。", "蓴盤快斫松江鱸，茶鼎漸融女牆酥。", "駕言旋返日已晡，馬驕不羨灞橋馿。", "人言雪瑞慶農夫，况此連雪祥可符，黄土耕桑拱行都。"]}