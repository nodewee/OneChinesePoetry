{"author": "孫因", "period": "宋", "type": "诗", "title": "越問 駐蹕", "paragraphs": ["維六飛之南渡兮，潢濤江以東歷。", "後舜禹三千年兮，履舜禹之遺迹。", "駐翠蹕以彌年兮，因改元而頒詔。", "爰陞州而爲府兮，冠紹興之大號。", "舉大享之上儀兮，即行闕而蕆祀。", "視總章與重屋兮，亦庶幾其遺意。", "登堂而望稽嶺兮，懷克勤之令德。", "留建炎之御製兮，彰復古之素志。", "采上虞之囊封兮，終然法乎舜禪。", "山鬰葱以蜿蜒兮，鍾禹陵之佳氣。", "御香四時來下兮，道冠蓋以相望。", "拱觚稜於雲闕兮，儼威顔而天咫。", "繄百年之父老兮，及親逢乎盛事。", "想天民之視阜兮，與虞夏而同治。", "客曰幸游舜禹之邦兮，復逢舜禹之君。", "然儻無舜禹之臣兮，孰能牧舜禹之民。"]}