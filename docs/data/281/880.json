{"author": "蕭元之", "period": "宋", "type": "诗", "title": "與程右史論詩道", "paragraphs": ["我嘗論詩始，其道最希夷。", "神工裂渾沌，聲音相雄雌。", "物理何鉅細，人性無妍媸。", "當其天真發，各鳴志所之。", "斯民樸未散，粹如玉不疵。", "老穉壤衢日，君臣賡歌時。", "下逮雅頌作，間列民風熙。", "怡愉且密勿，和厚無澆漓。", "固經聖人擇，要匪古義虧。", "屈宋變賦體，蘇李五字詩。", "七字追迅電，陶謝縈寒漪。", "雖各騁逸思，猶如觀尊彜。", "但有奇古意，了非斧鑿姿。", "傷心玉臺後，巧麗爭紛披。", "雕鎪以爲工，叫噪以爲奇。", "詩乃一技爾，那復古道爲。", "有唐李與杜，切切哀其衰。", "稍欲復古作，便覺騷些遺。", "後人好異論，鹹酸各行私。", "白以詭見斥，甫以樸見嗤。", "那知托奧妙，中有真趣怡。", "昧昧作者流，行行信且疑。", "我嘗任胸臆，謂自唐無詩。", "山川或登覽，朋友或聚離。", "頗以悲喜意，吐作蹇復辭。", "豈有肩古作，聊欲支傾欹。", "子雲不可待，賞者又復誰。", "所以拜壇下，儻令佐鼓旗。", "庶幾皇甫謐，猶能知左思。"]}