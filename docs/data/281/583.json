{"author": "章琰", "period": "宋", "type": "诗", "title": "送韓時齋赴京湖幕", "paragraphs": ["凄其秋已晚，塞草青欲黄。", "出門褰君衣，問君何遑遑。", "捷書來古峴，談笑復古疆。", "功名有斯會，寧計道路長。", "思昔君之祖，尺箠笞西羌。", "當時軍中謠，豈在甲兵强。", "慷慨懷前烈，膏秣趣晨裝。", "掀髯作遠役，匪爲官爵忙。", "淚碑吊叔子，草廬訪南陽。", "世豈無若人，君豈問老龐。", "吾能送君去，不能共君航。"]}