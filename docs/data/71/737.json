{"author": "陳著", "period": "宋", "type": "诗", "title": "四月五日醉書慈雲閣", "paragraphs": ["峰開荷葉東南傾，梵宮截斷西來青。", "參差樓閣半空起，撞鐘椎魚撼林坰。", "奔走簦笠數百里，隨事來乞山中靈。", "大衆坐飽雲捧足，百需順應水建瓴。", "彼饕者誰尸海閫，日鬻三帖出府庭。", "交馳爭此一席捲，赭山不足搜鉢瓶。", "囊橐所攫鳥獸散，遺臭滿山草亦腥。", "簷棟摧落甚敗驛，旁風雨濕上見星。", "厨煙寂寞甑釜破，殘僧菜色身伶俜。", "山運忽回緣法到，鐵錫飛入總雲亭。", "伽藍起舞山鬼避，擊大法鼓轟雷霆。", "豎硬脊梁施敏手，恢恢餘刃新發硎。", "仆者以興弊者剗，如痼病脫沈醉醒。", "況今佛流正澎湃，平地丈浪騰滄溟。", "何事不可咄嗟辦，寺已如畫山翠屏。", "誰知不忍回首處，山下景色何凋零。", "文獻故家編下戶，瀟瀟四壁門長扃。", "舊來富家鼠竄伏，貧民偶遺風濤萍。", "叫囂隳突尚不已，宛轉就縛垂死丁。", "春風無分日光薄，冤聲苦語那可聽。", "信有天堂與地獄，咫尺中間分異形。", "世變不情至此極，仰面三歎天冥冥。"]}