{"author": "陳著", "period": "宋", "type": "诗", "title": "遊慈雲似齡叟", "paragraphs": ["我來景照堂，主人一笑領。", "蔬筍充我饑，芎朮療我病。", "坐久不知晚，留以夜榻並。", "世事方東流，人情入西暝。", "茲逢豈假合，如形有隨影。", "不言自相知，無味足雋永。", "潛遠意悠悠，披仰心炯炯。", "顧我爲何人，古今兩照映。", "餘言不可寫，手拍闌干猛。", "雲飛風滿山，萬動歸一靜。"]}