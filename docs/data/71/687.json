{"author": "陳著", "period": "宋", "type": "诗", "title": "送董伯和西歸", "paragraphs": ["葉葉青霞衣，來赴山中期。", "相看到忘言，日夜春風吹。", "昨夜雨瀟瀟，今日君欲歸。", "人生如夢寐，世道正嶮巇。", "我髮白已委，況堪生別離。", "君歸不可駐，我心得君知。", "闌干與雲平，白鳥來往飛。", "安得身有翼，長與相追隨。", "舉手一揖別，不作兒女悲。", "一樽尚可同，百里非天涯。"]}