{"author": "陳著", "period": "宋", "type": "诗", "title": "吾黨與佛會", "paragraphs": ["我惜蘇子瞻，氣豪天地隘。", "雄文萬斛泉，盛名表昭代。", "自負學見道，欲漲歐陽派。", "胡爲所以學，先與本論背。", "或者交浮屠，聊爾奚足怪。", "何至敢昌言，前身五祖戒。", "眉山世積善，老泉亦英邁。", "脈絡有自來，胚胎乃融會。", "顧誣正大傳，謂感非類穢。", "胡鬼是吾親，父與母安在。", "痛哉復痛哉，不孝此爲大。", "本來中無主，恍惚求諸外。", "一妄流到今，狂瀾正澎湃。", "人人說輪回，處處習夷唄。", "有識或見譏，動以蘇爲解。", "愚者不必責，可責在吾輩。", "當時若遇吾夫子，鳴鼓攻之此其最。"]}