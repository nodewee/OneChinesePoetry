{"author": "陳著", "period": "宋", "type": "诗", "title": "贈郡經歷韓君美", "paragraphs": ["易爲六經彝訓祖，詩關萬里風化機。", "周孔派外誰復得，商賜言後知者誰。", "穿鑿簸弄到今日，家自爲詩人自易。", "數不及理數亦妄，吟而無用吟何益。", "京房輩，晚唐詩，悖謬之渠漓之靡。", "雖不能爲本真累，能誤來者滔滔地。", "鄞幕多緣奎壁照，鐵做脊梁主公道。", "有時發經本旨坐虎皮，有時續古正音斥蟬噪。", "老夫耄矣不出山，宿學已墮寒灰閒。", "卓哉斯文有可宗，身雖不前心已攀。", "二松主人忽傳意，謂曾齒及窮姓字。", "生來欠識韓荆州，我亦自分陳無己。", "此心胡爲乎來哉，清風明月肝膽開。", "滿天下是可爲事，終歸敏手經綸才。", "人文所以經天地，直須掀揭山火賁。", "民事所以壽根本，要使人人歌既醉。", "自顧光陰迫下舂，猶欲拭目儒術功。", "不能頌泰交於風雲之表，亦可歌豐年於畎畝之中。"]}