{"author": "陳著", "period": "宋", "type": "诗", "title": "可舉長老退休於西山菴賦西山好以送之", "paragraphs": ["西山好，西山好，天開畫閣勝蓬島。", "千峯盡頭地脈舒，萬頃如掌湖光抱。", "清風佳月自時節，暖翠晴嵐互昏曉。", "逢人大觀夙契心，小築數閒謀退老。", "欲歸去來不由身，妙莊嚴域須手了。", "平平穩穩經理去，纖纖悉悉工夫到。", "棟宇崢嶸巾笠湊，鐘鼓震撼鉢盂飽。", "今日何日滿十分，是空非空歸一笑。", "於戲分付善舞人，曳錫逍遥忙劫表。", "老鶴飛迎出山深，馴龍拜伏候門早。", "便應管領古烟霞，何妨評論閒花草。", "樵歌漁唱如梵唄，茶約詩盟足吟嘯。", "淡中滋味苦亦甜，靜處風光安是寶。", "顧我門戶雖不同，如此林泉均所好。", "霜松雪柏夢相知，布襪青鞋嗟已耄。", "西山好，西山好，世閒何處不是邯鄲道。"]}