{"author": "陳著", "period": "宋", "type": "诗", "title": "正月二日游慈雲爲齡叟作", "paragraphs": ["丹霞前，慈雲頂，兩壁相看蒼鐵冷。", "春風秋月一逢迎，菜碗茶甌拍香鼎。", "有時話到有處無，有時瞑到入禪定。", "本來僧俗不相干，氣味投時堪雋永。", "九年卓錫興百廢，誰與挽之欲去猛。", "我年今已七十六，師五十二亦多病。", "人生契合是因緣，臨老相分重悽哽。", "東湖水寬萬頃烟，風波簸弄羲娥影。", "西山有寺古佛境，啼鳥落花雲水靜。", "醉中覶縷醒時語，師亦兩下如何領。"]}