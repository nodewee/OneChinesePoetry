{"author": "陳著", "period": "宋", "type": "诗", "title": "送春醉吟", "paragraphs": ["三月二十有一日，絮雲弄日風力薄。", "家人報我明日夏，草草杯盤軟春脚。", "世人心眼最無常，景物流禪爭頃刻。", "南風一轉垂青陰，回首芳塵是陳迹。", "天公好事亦世情，約束花神呈未著。", "放開酴醿紫心香，安排芍藥無留發。", "流鶑調笙舌尚存，倦蝶依然舞還拍。", "杜鵑無知只催歸，何物惡聲誰聽著。", "不妨長筵達詰旦，餞舊迎新兩無怍。", "傍觀笑我八十翁，翁亦自知身是客。", "安問家無擔石儲，時節猶自沈沈酌。", "我聞此語三歎息，酒邊寄耳非莫逆。", "杜老憂懷醒時多，誰道醉狂放吟如李白。"]}