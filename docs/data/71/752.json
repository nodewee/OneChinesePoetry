{"author": "陳著", "period": "宋", "type": "诗", "title": "戴時可家賞木芙蓉花醉賦", "paragraphs": ["西風不是芳菲節，木落山空景淒切。", "頼有桂菊聊記時，殿後拒霜花始發。", "我携樽酒來問花，花於此時擅奇絕。", "先白後紅知物變，有色無香自韻別。", "寓軒主人古風流，不肯移種防慢褻。", "兩根兩花相嫵媚，自況鴻光自娛悅。", "幸而桃李不同時，彼紛紛者當愧殺。", "頗云此花最宜霜，待有霜時酒還設。", "良辰美景休拈掇，白髮朱顔易交割。", "我今耄矣不足云，勸君年年自此醉倒梅花雪。"]}