{"author": "陳著", "period": "宋", "type": "诗", "title": "再次前韻", "paragraphs": ["大地山河屬司馬，雲闕岧嶢都洛下。", "夕陽亭上已賣國，無與東門長嘯者。", "銅駝荆榛不成春，華林轉眼爲樵薪。", "連牆枯骨若有聲，啾啾知是清談臣。", "中原雖遠江東近，典午偏安姑莫問。", "苻堅百萬捲淝波，猶有安石能强晉。", "嗟今玉輦竟蒙塵，將相受辱甘幗巾。", "求如西晉已觖望，萬世遺笑無人秦。"]}