{"author": "陳著", "period": "宋", "type": "诗", "title": "贈醫相者趙月堂", "paragraphs": ["維摩居士病不起，却向方丈說法無一事。", "此證何證無實證，針灸湯藥所不治。", "子房狀貌如婦人，及到籌帷决勝無比倫。", "此相何相無實相，骨骼毛顔不足論。", "我雖不能學居士，逢人笑語中痛痞。", "我雖不能如子房，崢嶸自在虛皮裏。", "落魄道人趙月堂，挾醫與相走四方。", "肘後有方千金良，眼中有電千里光。", "自謂無病不可藥，不知我病不在脈。", "自謂無人不可相，正恐我形難摸索。", "去年相訪無一辭，忽焉而去豈其欺。", "今年重來又默默，問之不答惟求詩。", "汝袖醫手緘相口，却要我開詩口落汝手。", "一詩贈行聊爾爾，要見我證我相三年後。"]}