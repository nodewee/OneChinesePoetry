{"author": "陳著", "period": "宋", "type": "诗", "title": "憐貓示內", "paragraphs": ["黑花一銜蟬，畜之今幾年。", "捕攫奔走捷，巧黠乃其天。", "一臠亦割啗，分與眠席眠。", "邇來主人出，出久厨無煙。", "罄室鼠輩少，時得聊自延。", "不就鄰婦呼，甯饑肯垂涎。", "夜寒身無棲，竈窟恬餘暄。", "灰染突塵涴，毛色非舊鮮。", "主人來歸初，繞室如訴冤。", "旁人固不解，主人當知憐。", "云何云可惡，惡彼身攣拳。", "依隨行坐閒，呵叱加笞鞭。", "不念昔可愛，惟惡今非前。", "本來是一物，色改愛遂遷。", "吁嗟乎貓乎，豈獨於貓然。", "人於夫婦閒，情義亦罕全。", "花顔少年時，偎倚心相纏。", "皤皤白髮垂，相醜亦相妍。", "吁嗟乎人乎，有耳聽我言。", "人生七十稀，能得幾時安。", "毋以私自賊，同室操戈鋋。", "舉案與齊眉，當如孟光賢。", "糟糠不下堂，當與宋弘肩。", "不然祇自苦，於我何益焉。", "我賦我婦讀，一笑願不愆。"]}