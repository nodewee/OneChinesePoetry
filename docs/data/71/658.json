{"author": "陳著", "period": "宋", "type": "诗", "title": "乙卯鄉貢鹿鳴宴次韻制使陳方叔勸駕", "paragraphs": ["我朝自開國，聚奎五星明。", "人物輩稷契，製作諧莖英。", "從來詞賦學，尤負器識名。", "沂公事業富，蜀公德望清。", "手提文正印，身爲國長城。", "藐然予小子，亦知師長卿。", "細將狀月露，壯欲吞幽并。", "消磨凡幾載，僥倖才一鳴。", "自謂錐穎脫，猶有劍氣橫。", "師帥重吹送，寒賤分光榮。", "向前步驟闊，平生溫飽輕。", "終懷勸駕禮，肯愧鹿鳴聲。"]}