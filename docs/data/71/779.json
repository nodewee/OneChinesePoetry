{"author": "陳著", "period": "宋", "type": "诗", "title": "代趙信甫千人助冬衣", "paragraphs": ["憶昔渾家衣天香，翩翩風流公子裳。", "蟾宮步武雲送上，雁塔姓名星摇芒。", "綠袍照眼初意銳，青氈入手前路長。", "誰知蕉鹿成夜夢，日與蓬鷃爭時光。", "纍纍鵠形走山谷，戰戰繭足履冰霜。", "貂裘已弊有嫂輕季子，牛衣雖泣無妻問王章。", "懸鶉襹褷不投俗，捫蝨勃窣徒談王。", "豈不欲羨補衮居峻地，豈不欲著錦繡歸故鄉。", "顧瞻外飾至此面自赬，摸索中襟淒其汗如滂。", "況今玄冥令凜冽，難把赤立身支當。", "彼狨鞍寶馬重狐貉，彼毳茵繡帳雙鴛鴦。", "或錦步障五十里，或金縷衣十二行。", "與富貴家自擇伴，如衰颯輩難登堂。", "老者衣帛盍早計，大寒索裘真癡忙。", "縉紳遺緒慘莫繼，章縫本色終難忘。", "從來固多急義譜，今亦何敢淺識量。", "君不見履常長貧凍至死，絮襖不具有識空悲傷。", "又不見范叔一寒如此極，綈袍之戀千載猶芬芳。"]}