{"author": "陳著", "period": "宋", "type": "诗", "title": "次韻黄巖高志尹寄壽", "paragraphs": ["冠屨天地間，車笠風雲從。", "我行半東南，已復八十翁。", "取友必端人，求我我蒙童。", "初見老不化，宿學今何功。", "萬丈委羽山，中有人中龍。", "文氣蘇玉局，心事龐德公。", "豈不願納交，誰與先爲容。", "何物瀹小子，託根歲寒松。", "寄我壽我詩，墨妙揚古風。", "扇開眼眊矂，翼起身龍鍾。", "要知片雲外，實共二浙東。", "氣以類相應，面未心已同。", "端如獲驪珠，不羨放鴿籠。", "濫吹譜美莖，難報來施豐。"]}