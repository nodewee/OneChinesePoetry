{"author": "陳著", "period": "宋", "type": "诗", "title": "送黄少孺遠游", "paragraphs": ["慈溪先生擅天章，胸中奎壁躔諸郎。", "君生坐後秀愈卓，骨骼昂昂氣揚揚。", "黄金滿籝父訓重，青簡插架家傳光。", "九經本也末百氏，一目誰如我百行。", "木根盤龍幹必異，要須培植爲棟梁。", "寶氣貫虹玉必粹，亦在磨琢成珪璋。", "第方靴笠爭徑捷，難把章掖入時妝。", "既不必效阮籍哭，亦不必學接輿狂。", "仰天俯地道固在，往古來今人漫忙。", "安居茅茨即臺閣，雋永藜藿勝膏粱。", "大蓬山下遠塵境，晴嵐暖翠松竹房。", "小鑑湖中落天鏡，明月清風芰荷裳。", "內可以存養性情之正，外可以舒暢詩書之香。", "上可以奉萱庭壽康之慶，下可以遂棣華和樂之常。", "立我之大無愧怍，敬天之命爲行藏。", "不然荆璞輕自售，恐如梅實酸誰嘗。", "君不見蘇老泉，年二十七始自强。", "渟涵滿腹抑不發，直待知我逢歐陽。", "又不見徐仲車，力學篤孝母在堂。", "大賢刮目他日事，自有了翁鄒道鄉。"]}