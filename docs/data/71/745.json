{"author": "陳著", "period": "宋", "type": "诗", "title": "寄盧致遠", "paragraphs": ["春來日日雪滿山，雪晴初放春風還。", "高人佳處獨先得，挼藍新漲溪一灣。", "垂楊隔岸竹隔水，梅花飛香莎草斑。", "市聲咫尺自辟易，天景呈發無留慳。", "何須學徐生東泛海，也休問老子西入關。", "手招鴻鵠碧雲遠，耳狎雞犬白日閒。", "雨畦灌蔬翠鼎鼎，春槽壓酒紅潺潺。", "可以仙吾氣，可以童吾顔。", "可以平步騷吾吟，免著蠟屐窮躋攀。", "可以曠視舞吾醉，安用長袖妍弓彎。", "乾坤雖大此輒少，媿我衰老非其班。", "投我之轄下我榻，便欲援我起塵寰。", "携持雅道歸破屋，分與松菊盟長跧。", "君如不能棄我去，倘可畫我浮邱洪崖間。"]}