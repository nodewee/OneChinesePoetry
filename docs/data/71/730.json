{"author": "陳著", "period": "宋", "type": "诗", "title": "弟茝家醉中趁筆", "paragraphs": ["前山屏開照簷綠，後山如坐膝抱屋。", "數畝山園半畝池，松影參差庇梅竹。", "九月九日天氣清，銀白金黄百種菊。", "詩人好事酷喜客，新酒篘醲烹野蔌。", "中有有識剪髮妻，談笑咄嗟具魚肉。", "我醉不知日午晡，但覺意氣橫山谷。", "吁嗟乎爲何如時，我輩得此一日福。", "宇宙自隘我自寬，人生無厭我自足。", "梅山生計亦淒涼，一醉何曾計饘粥。", "浮邱洪崖總妄傳，最好只有三萬六千局。"]}