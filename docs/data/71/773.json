{"author": "陳著", "period": "宋", "type": "诗", "title": "寄台教王吉甫", "paragraphs": ["直溪之水清且洌，可以沃我老枯渴。", "直溪之風空且闊，可以舒我窮鬰結。", "自聞西來飛霞佩，使我南望片雲隔。", "苦無筋力抗塵埃，徒有心事交冰雪。", "長庚分光到寂寞，好風流閒無時節。", "癭木豈是罍洗材，歜葅不登鼎俎列。", "見何所見斯未信，取非所取毋乃褻。", "俗眼滔滔鄂州花，古道卓卓元城鐵。", "自昔甕城地最靈，而況金壇人更傑。", "漫塘詞源有流傳，實齋理學素磨切。", "忽乘朝陽下赤城，坐覺文星燦東浙。", "龜手之藥或以封，皋皮之座嘯自徹。", "糠粃在前吾不妨吾後，瓦注者巧吾但安吾拙。", "教鐸重新雷霆鳴，儒流勇赴江河决。", "弦誦洋洋正聲合，芹藻楚楚生香發。", "北斗泰山收寶望，東觀蓬萊是途轍。", "何時鐙前相對一杯酒，未見顔色惟看山中秋夜月。"]}