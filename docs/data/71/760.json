{"author": "陳著", "period": "宋", "type": "诗", "title": "二月十五日酴醾洞醉中", "paragraphs": ["木香架下春未饒，纍纍叢蕤方弄嬌。", "含香不吐有時發，只須十日晴光牢。", "滿腔醖藉固有在，花心雅欲投金焦。", "逐時消遣老者事，頗與酒興無花妖。", "不妨掇纈細咀嚼，與知味者相招邀。", "而況逢迎骨肉親，酒無清濁和粕澆。", "百年此樂能幾日，今日何日是花朝。", "誰知醉無以將還自愧，終不如獨醒君子賦離騷。"]}