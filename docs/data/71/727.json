{"author": "陳著", "period": "宋", "type": "诗", "title": "前紀時行", "paragraphs": ["孟春朔日雷聲發，雷後兼旬雨不歇。", "仲春之朔近春分，一夜風雪四山白。", "豐歉氣候看春頭，乃今變異連兩月。", "陰陽磅礴天地閒，自有常程更閉洩。", "今此胡爲顛倒行，闔闔萬物失其節。", "欲一出門泥濘深，巡檐問天天默默。", "老農忽從何處來，謂見歲時記中說。", "雞旦之雷雖非時，猶曰其占多黍稷。", "今朝有雪却非宜，米價當踴民食缺。", "吉者未幾凶者繼，所喜轉爲憂惙惙。", "向來好事多不應，纔說乖證不可活。", "黯然相對尚何言，但願所應在雷不在雪。"]}