{"author": "陳著", "period": "宋", "type": "诗", "title": "登慈雲閣示齡叟月嶠", "paragraphs": ["人間何處無春風，春風好處山林中。", "我與齡叟心事通，去年雪外來共松鑪紅。", "梅花窗下今日還相逢，鏗然者誰敲竹筇。", "吾友月嶠勤相從，拍手一笑意氣同。", "各饌所有留從容，叢盤簇豆異味重。", "傾壺倒榼新篘濃，瀹我以茶鼎之芳茸。", "戰我以詩筆之銛鋒，浮生誰能百歲終。", "世變翕忽雲飛空，烏輪無情已下舂。", "白鳥翩翩投前峯，歸興浩浩舞而東，醉中無語可謝兩主翁。"]}