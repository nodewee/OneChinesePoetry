{"author": "陳著", "period": "宋", "type": "诗", "title": "書范景山先丈逸事", "paragraphs": ["朅來范公亭，聞昔范老子。", "盛德自有銘，逸事有來紀。", "如彼沙匯墳，實葬外舅氏。", "纍纍塚十四，誰計後不祀。", "懷券售之人，枯骨聽擲棄。", "公心惻惻然，能忘我先妣。", "猛捐十倍價，復此不毛地。", "至今上塚飯，免爲若敖鬼。", "又如域西山，寸山寸金置。", "山人已過望，我懷不自已。", "當公未死時，而適山人死。", "顧斥眠牛岡，欲葬惟其意。", "夫先婦隨後，同穴墳隆起。", "世降俗日薄，安識仁與義。", "先世未百年，來者已弗記。", "況于外氏家，代盡子孫事。", "買山未一刻，賣者不敢視。", "況容賣主葬，爲人重於己。", "中心所樂爲，焉有一毫僞。", "死者豈無知，造物非塊爾。", "公雖不求報，感應乃常理。", "後嗣何其賢，相與繼前志。", "范氏其興乎，吾無閒然矣。"]}