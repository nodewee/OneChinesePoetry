{"author": "陳著", "period": "宋", "type": "诗", "title": "中秋月下醉筆", "paragraphs": ["去年賞月待晴開，今年賞月月待來。", "去年酒少輒醉倒，今年酒多如未杯。", "信知豪飲不在我，月色爲我生飲材。", "舉頭試看月如許，皎皎冰壺在玉臺。", "西風不動露已下，碧落萬里無纖埃。", "胸中磊磈正欲吐，不仗此酒誰我陪。", "落落魄魄空宇宙，何事不入我樽罍。", "素娥於我本無情，任渠驚見摑掌咍。", "誰知狂非是狂醉非醉，自有老天知我我亦何求哉。"]}