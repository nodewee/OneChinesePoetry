{"author": "陳著", "period": "宋", "type": "诗", "title": "次韻竹窗兄欲死嘆", "paragraphs": ["人生天地閒，所患在身死。", "身死人誰逃，所患不在此。", "所患死其心，此患無比侶。", "厥初天賦性，未始分賢鄙。", "賢鄙何由分，由自全自毀。", "是故君子儒，明德至善止。", "不問身死生，誰論時泰否。", "紛紛蒙昧徒，知有外物爾。", "富貴苟可圖，遑恤理如彼。", "求容足稱香，喪志手落匕。", "本心不復存，蹠壽何足美。", "我兄竹窗兄，勁節修竹倚。", "一病二十年，坐受五賊使。", "題齋曰委順，無怨當沒齒。", "聞兄賦欲死，我方疑所以。", "及觀欲死辭，終亦委順矣。", "委順則心安，長須此心理。"]}