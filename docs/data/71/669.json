{"author": "陳著", "period": "宋", "type": "诗", "title": "次韻張子開次子試晬", "paragraphs": ["聞昔甯馨兒，如馬千里馳。", "或秀如芝蘭，或如飣坐梨。", "居易生七月，已能指無之。", "又比令狐楚，五歲善屬辭。", "是皆非偶爾，陰有造物司。", "吾黨正氣旺，楊泣墨子悲。", "誰知世變極，所見及所期。", "卓哉子張子，不問今何時。", "種德以種子，愈出而愈奇。", "元方既及冠，可寶已不貲。", "經史日研精，甚於渴與饑。", "百發當百中，善射如由基。", "亦曰厚自積，王魏不仕隋。", "再索又得兒，照室光陸離。", "今朝歲一周，岐嶷傲娥羲。", "叢珍試初步，動覺應矩規。", "粲粲文在手，炯炯白在眉。", "但喜家傳昌，浮機豈終危。", "宙宇一開泰，扶植須人爲。", "在外寄藩屏，在朝資棟儀。", "雖當保抱中，方來事可龜。", "風埃自澒洞，庭階且燕熙。", "眼底雙鳳雛，笑唾燕雀卑。", "而況表獨立，硬脊非韋脂。", "觀志既有人，一脈如抽絲。", "作室必肯堂，何患不塈茨。", "此事真慶事，他事非所怡。", "我老拙已固，無能說項斯。", "來詩走風檣，難用蠡管窺。", "趁筆聊示耳，深愧無精思。"]}