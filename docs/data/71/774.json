{"author": "陳著", "period": "宋", "type": "诗", "title": "送兒沆赴昌國學錄", "paragraphs": ["來汝沆，吾語汝。", "蓬萊鄉，仙者寓，汝行豈爲求仙故。", "寶陀山，佛者住，汝今豈爲禮佛去。", "吾聞滃洲好學舍，兵後弦歌尚存魯。", "巨鼇拄牢蒼璧島，長鯨截斷紅塵路。", "黄公高節懔猶在，茹侯英標儼如覩。", "芷翁器業國有傳，逸少詞章家有譜。", "扶桑日出長精神，滄溟際天豁襟宇。", "潮水生落見乘除，風濤澎湃嘗斂阻。", "耳目所接皆爲學，身心所會當約取。", "旦氣清明方見性，人生涉歷終知趣。", "規模要放面前闊，議論要到心平處。", "雪霜之際有陽春，波浪之中有砥柱。", "畏友當如父師敬，平交當以兄弟處。", "我雖自餒耄何及，汝方年壯力須努。", "亦欲長教在我傍，深恐獨學爲汝誤。", "不然何以資一出，幸猶近只寸半渡。", "駕言曰仕實從游，自昔成人出辛苦。", "著汝意氣勉自强，味哉言語謹勿負。", "東雲在望道路開，西風吹送衣裳舞。", "消受宮牆飯幾盂，勝舉家庭祿三釜。", "歲月箭過歸有期，却把本色初心娛父母。"]}