{"author": "陳著", "period": "宋", "type": "诗", "title": "送道士十二姪歸金觀", "paragraphs": ["世道日以漓，人事日以非。", "吾宗昔昌繁，儒冠森巍巍。", "時節相會聚，燕笑芳菲菲。", "邇來歲復歲，存者星晨稀。", "我今七十九，奄奄一息微。", "汝亦七十八，褵褷舊羽衣。", "老我雖待盡，猶與墳墓依。", "而汝百里外，煢鶴傍孤飛。", "我非壽彭籛，汝非丁令威。", "年事已到此，餘生露易晞。", "後會安可必，欲別增歔欷。", "相送出門去，溪寒日無輝。", "我佇汝回首，此意知者希。", "丁甯且加餐，得健時一歸。"]}