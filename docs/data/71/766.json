{"author": "陳著", "period": "宋", "type": "诗", "title": "送邑宰丁溉之任滿", "paragraphs": ["君不見南山峯晴倚空，有時烟嵐失青葱。", "又不見碑潭水清貫市，有時波濤漲黄滓。", "銅章一臨山水閒，變態有甚水與山。", "自從有邑知幾尹，仁聞始終無二三。", "況直焦氛半封內，轉爲樂國非容易。", "飛鳬忽載福星來，力量精神有餘地。", "吾鄉由來文獻多，道脈無如世故何。", "蔬園每每今棟宇，芹波瀰瀰新弦歌。", "小民艱食業山海，弱肉難供虎狼噬。", "寒忽煖衣饑忽食，晝無打門夜無吠。", "百里乳哺父母懷，惡稔時勞匣劍開。", "同寮議論兄弟視，理到肯放山筆回。", "苦蘗雋永世味外，甘棠種在人心裏。", "圖誌雖書不盡書，頌碑歌記如何記。", "及瓜而代芒芒行，花城如畫琴在堂。", "手揮帳餞前路闊，唾去金饋西風香。", "來不携家影相逐，去不挑包心自足。", "眉閒迎笑動瑶琴，膝下候歸翻綵服。", "南溪景擅孟城奇，酒丹米白魚蟹肥。", "家林燕喜莫惜醉，仕宦得閒能幾時。", "平實工夫根本大，舒徐步武官職耐。", "向上規模看宰邑，誰能如公三出宰。", "誰能如公徹底清，誰能如公不眩名。", "卓乎高哉日月證，足以行矣雲霄程。", "出門爲民還小駐，肯借心香勤旱雨。", "一雨三日豈偶然，異日作霖天已許。", "老夫生身八十年，何幸親見真前緣。", "既無筋力送之遠，又乏詞藻揚其賢。", "漫將里詠塗歌者，掇拾萬一溪藤寫。", "長揖奉爲行李累，爲我一讀清天下。"]}