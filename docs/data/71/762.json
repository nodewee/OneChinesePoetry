{"author": "陳著", "period": "宋", "type": "诗", "title": "送陳笠峰路教之燕", "paragraphs": ["笠峰秀甲東南郊，面勢雄特根基牢。", "上與日月星辰交，下走海脈通六鼇。", "藴蓄玉金賁山毛，噴洩雲雨蘇焦熬。", "之子生於其間擅英豪，重不輕試厚自韜。", "中歲一跨鵬風翱，道之行也茲其遭。", "越庠素號多俊髦，博士一飯久爲妄者饕。", "芹藻泛泛隨波濤，茅葦彌望誰其薅。", "拜舞異渥開新陶，長身古眼空滔滔。", "正如矢初脫箙弓離弢，又如砥斂水淬出匣刀。", "朝講暮說音奏諧肆驁，日漸月漬學子飽雋詩書膏。", "意欲國爲鄒魯家稷皋，斥其餘忍百廢鏖。", "百年功績三年勞，臺府交牘爭薦褒。", "雖欲頓轡將焉逃，小春布暖風未號。", "陸可鞍馬水可艘，齏根鱠鱸蠏霜螯。", "一飲百榼新篘醪，梅花驛路萬里重游遨。", "大則徑上玉堂揮健毫，不亦小駐粉省班郎曹。", "我欲餞送乏酒羔，贈言一紙忘忉忉。", "峻坂立馬嚴提鑣，急流放船穩著篙。", "他日清望拂星旄，衣錦歸時當與笠峰相爲高。"]}