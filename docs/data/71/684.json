{"author": "陳著", "period": "宋", "type": "诗", "title": "送竺甥秀", "paragraphs": ["恭惟吾外祖，盛德表一鄉。", "身都雲南瑞，一母十郎娘。", "吾母實居長，鍾愛非尋常。", "擇壻流俗外，眼高意見長。", "豈無富豪子，熟視不得當。", "吾父本儒家，詩禮夙自將。", "乃以吾母妻，相期早騰驤。", "誰知古罍洗，不入盆盎場。", "回遡外祖心，終老弗能忘。", "膝閒出苦語，此心汝其償。", "飲泣何敢受，負山類蚊蝱。", "二十一年閒，母沒父亦亡。", "我髮既種種，杏園僅霑芳。", "著鞭幸有路，蓋與忽仆僵。", "前言空在耳，欲報天茫茫。", "吾壻在吾前，吾子羅吾旁。", "努力各努力，世道須明昌。", "聽之勿藐藐，方來那可量。", "庶幾未了事，發爲前人光。"]}