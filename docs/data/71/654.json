{"author": "陳著", "period": "宋", "type": "诗", "title": "賦樓提幹古檜因贈其之官", "paragraphs": ["我行晝錦坊，老檜欺眼碧。", "樛枝巧相扶，衆星拱月璧。", "人力固有待，面勢本天則。", "愛益雨露深，風霜莫能賊。", "維黄楊州公，好此如好德。", "千金買歸家，與德共封植。", "秀出攻媿齋，管領無媿色。", "立朝大節成，有詩見胸臆。", "三世傳到君，培養當益力。", "不墜先正心，是乃子孫職。", "君今西入官，此樹留鄉國。", "看君德日進，此樹日滋息。", "他日成名歸，相對兩奇特。"]}