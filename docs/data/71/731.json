{"author": "陳著", "period": "宋", "type": "诗", "title": "弟茝飲至醉醉歸蹶道中荆棘中", "paragraphs": ["聖俞小飲亦百杯，高叉兩手無欹頹。", "曼卿登樓終日飲，端坐人謂神仙來。", "二賢佳語三百載，磊磊亦有梅山在。", "有人招邀無不如，吞吸樽罍氣如海。", "夜來一醉不爲淫，歸路胡爲不自禁。", "蹴壓荆棘卧霜草，接䍦倒著披衣襟。", "我來相問胡乃爾，笑而答之言纚纚。", "禮豈爲我輩設哉，君特未知其趣耳。", "今日何日要如何，宇宙偪仄蜂一窠。", "進不得以事業見，退老溪曲山之阿。", "當時仰天月如水，恍惚采石江頭逢醉李。", "或時展轉見鄰簷，如席同舍郎家甕邊地。", "以形骸觀若狂疏，外形骸觀方見吾。", "世人總被形役心，我獨了了心存初。", "淵明對菊敗籬下，豈其嗜酒誰知者。", "少陵非愛牛炙酒，花鳥感時詩淚瀉。", "一聞此語心神驚，大夢忽覺暗忽明。", "自今有酒但相覓，從人看我兄弟醉中醒。"]}