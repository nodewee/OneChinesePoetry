{"author": "陳著", "period": "宋", "type": "诗", "title": "送陳孔晨錄鄞學任滿西歸", "paragraphs": ["思昔南墅翁，用不盡書力。", "留以裕厥子，著鞭飽諳歷。", "鄞庠多材地，糾錄迂分職。", "休休自無犯，耿耿不事激。", "時雨化後生，春風久宿德。", "妙墨雲烟飛，清吟雪霜逼。", "萬口何異辭，三年如一日。", "芙蓉桂花天，扁舟戒行色。", "帳飲集寮寀，袖詩空士籍。", "相送相致祝，此去萬里翼。", "非入蓬萊觀，則上梧桐掖。", "我素與子契，而況同宗出。", "區區愛莫助，珍重而翁積。", "豈不欲臨餞，耄笑筋力嗇。", "數語教兒洵，持候州西驛。"]}