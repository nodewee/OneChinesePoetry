{"author": "陳著", "period": "宋", "type": "诗", "title": "深出贅歸省再往婦氏家", "paragraphs": ["父子恩愛重，人生別離苦。", "惟汝善事我，我亦深愛汝。", "我年今七十，又有多病母。", "出贅非汝心，事有難直取。", "寸步安可離，而乃江山阻。", "憶昨汝歸時，大暑走風雨。", "身如出水荄，淋瀝带泥滷。", "弱質又逃病，老懷方免慮。", "胡爲有力者，夜半負篋去。", "本自無完衣，轉使時赤露。", "命窮不可醫，眉攢若爲訴。", "我心愈惻惻，還送汝行路。", "奈何其奈何，聽我細分付。", "出入誰能無，歸期況堪數。", "遠遊必有方，無愧聖人語。", "得失亦何常，翕然雲散聚。", "不見古君子，墮甑甯復顧。", "賢哉汝婦翁，可以就規矩。", "瑟琴相好合，更聞汝得婦。", "足寬父母心，百里在庭戶。", "謹勿困閒愁，宗事要擔負。"]}