{"author": "陳著", "period": "宋", "type": "诗", "title": "深自婦氏歸侍", "paragraphs": ["我生貧非窮，有子環我膝。", "深汝實居長，何可去頃刻。", "顧從百里外，贅滯日復日。", "事有不得已，我心常壹鬰。", "昨朝烏鵲喜，夜得歸端的。", "瀹洵急迎路，呼鐙走奴卒。", "歸兒如猶子，先跳門限出。", "女潤卧東牀，方困寒痰塞。", "忽聞兄到家，夙恙一笑失。", "骨肉恩愛重，此歸真藥石。", "春風花氣香，今夕是何夕。", "酌汝一杯酒，聽我言歷歷。", "我老不任事，幹蠱汝宜力。", "汝母且多病，佐饋婦之職。", "三弟要讀書，惟汝身勵率。", "妹笄何以嫁，汝亦當纖悉。", "如此復如此，汝坐能安席。", "汝今雖有婦，未歸未爲畢。", "而況危亂世，離別重悽惻。", "一家得團欒，荼苦甘于蜜。", "歸來早歸來，我年七十一。"]}