{"author": "陳著", "period": "宋", "type": "诗", "title": "看花吟", "paragraphs": ["少陵野老老更癡，看花看開千萬枝。", "安樂窩中打乖叟，看花只看半開時。", "二賢看花各有意，我亦有意看離披。", "紅飛換得綠陰出，瀟灑頗與老眼宜。", "麥風揚塵野色秀，梅雨蒸葉香氣滋。", "避人好鳥著巢穩，爭春蜂蝶今何之。", "本來生意無間斷，靜看遊戲造物兒。", "不觀聖人畫剝卦，剝窮於上復下隨。", "嗟乎人事正如此，盛非終盛衰非衰。", "衰盛相乘乃常理，盛不必喜衰奚悲。", "誰知世情偏喜盛，我看花衰我自知。"]}