{"author": "陳著", "period": "宋", "type": "诗", "title": "送邑簿李大用任滿", "paragraphs": ["綵旗蔽野南風香，歡門遮馬東路長。", "黄童白叟百拜酒，鸞棲主人今日行。", "憶昔焦氛漲天赤，手挽龍津力輸滌。", "簿領爲職關係重，儒術飾吏經綸密。", "學校一新衿佩來，市井再復圖畫開。", "男耕女織各按堵，山居海藏皆熙臺。", "口不言功心自諭，三年任滿留不住。", "我窮欲餞惟有心，一詩收拾行碑語。", "如之何說見事明，自有夜月光山亭。", "如之何說律已清，亦有秋水鋪長汀。", "留此賢勞書縣譜，携此聲名步雲去。", "君不見政事堂中李參伯，即是當年長社簿。"]}