{"author": "陳著", "period": "宋", "type": "诗", "title": "醉書", "paragraphs": ["庚寅仲冬之八日，與諸兄弟諸子姪。", "濁酒數杯菜一盆，醉後相忘見真實。", "誰云人閒天地窄，但覺物外山林逸。", "人生安能皆百年，洪崖浮邱亦浪傳。", "妻孥安穩雞犬樂，此外無復有神仙。", "甚哉世人不知足，苦積銖縷多買田。", "子孫賢否誰能料，近足此身難自保。", "舉頭問天天不應，聊向虛空一舒嘯。", "得一聚首便爲福，得一晌閒真是寶。", "但願如安樂窩中長打乖，微醺著面春拍懷。", "不願如荷鍤自隨死便埋，以酒爲命忘形骸。"]}