{"author": "陳著", "period": "宋", "type": "诗", "title": "剡縣次韻張兼夜月聯句", "paragraphs": ["停棹即階除，空明一鏡如。", "飛毫僵庶可，吐句走靈舒。", "閙裏自靜好，公餘相起居。", "愛君情款密，裨我事迂疏。", "念念民租少，言言郡計虛。", "入林難即鹿，竭澤恐無魚。", "立政諳平實，行符審疾徐。", "亟牛且雞汁，服驥偶鹽車。", "斟酌黄流瓚，流連翠織裾。", "務滋桃李種，首事草茅鋤。", "願却辛毗子，同商雋永書。", "溪山萬寶藏，穹壤一蘧廬。", "吟吻饞供茗，官庖貴買蔬。", "塵勞資洗濯，技癢互爬梳。", "生活侵韓賈，襟期聽耳餘。", "雪舟如興盡，共此復誰歟。"]}