{"author": "陳著", "period": "宋", "type": "诗", "title": "次韻張子華九日長詩", "paragraphs": ["君家脈壽張，文氣雄一鄉。", "顧我不自武，窮於凍履常。", "異盼獨見嗜，古道無炎凉。", "憶昨夏季望，南風溪山香。", "渠渠飛帖盟，佇我高峰行。", "漓俗非所捉，此味如和羹。", "壽我醴蘸甲，飫我熬屑薑。", "別來坐成久，感激時拊牀。", "我耄君亦老，無預世短長。", "向來塵埃迹，如雲風掃將。", "簞瓢足不足，聽天自斟量。", "秋無宋玉悲，春無少陵傷。", "逢迎但歌笑，傲睨劇戲場。", "不然徒自苦，平地皆羊腸。", "加於人數等，衰劣如何當。"]}