{"author": "陳著", "period": "宋", "type": "诗", "title": "送兒深赴婺之月泉山長", "paragraphs": ["來汝深，吾語汝，汝今此行五百里。", "吾豈不欲汝在傍，朝夕告教從容裏。", "世莫難於續書脈，孝莫大於養吾志。", "男兒須爲大丈夫，遠遊有方學者事。", "汝行乎，吾决矣。", "名山大川如不識，坎井中見能有幾。", "嚴師良友如不親，家庭閒語未必是。", "若曰高車過萬里橋，非所羨於司馬氏。", "若曰榮鄉佩六相印，亦何取於蘇季子。", "區區物外先入心，役役終身非切己。", "星婺域，月泉水，古到今，最多士。", "要知三人必有師，毋謂一日長乎爾。", "賊人之子乃自賊，毀人之善是自毀。", "同寮當出肺肝話，諸生當如手足視。", "回顧弱植荷倚重，雋永古訓滋味旨。", "遇食不求飽，飲酒不至醉。", "閒事付浮雲，本色爲實地。", "詩書何幸薄有祿，齏鹽猶勝空煮字。", "仕未可養汝奈何，耄猶加餐我自慰。", "要得友朋之譽可聽聞，即是父母之前相諾唯。", "三年日月一箭過，不必吾懼但爲吾所喜。"]}