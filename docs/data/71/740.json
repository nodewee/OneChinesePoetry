{"author": "陳著", "period": "宋", "type": "诗", "title": "六月五日大風雨水弟觀有詩道其事因和之", "paragraphs": ["自古人間多水旱，人事盡時功過半。", "區區事空不事實，三代以後人心亂。", "吾鄉薄産寄山溪，崎嶇隨勢無尺齊。", "受水通灌盍預備，隄防以石堰築泥。", "顧不此信信偶木，鴂舌唄誦淫比屋。", "豈知性本依人行，方信之中神所宿。", "大雲遮日雷無聲，兼旬望霓憂羣生。", "更兼五日天不雨，原無黍稷田無秔。", "田里倚龍爲人命，百拜哀鳴聒龍聽。", "忽焉夜雨一霑濡，咸謂卧龍今睡醒。", "胡爲詰朝天晦冥，颶母橫挾揚威靈。", "撼山崩谷發廬舍，掀播兩間摧萬形。", "初謂得雨龍之賜，誰料此風隨後至。", "或者風雨自有數，龍亦無知天做事。", "不如反己自求天，難獨靠龍圖萬全。", "況持紙錢徼妄想，正似銜石將海填。", "里無千戶分十甲，諂鬼誅裒知幾匝。", "流俗酣溺死不怪，我有苦言誰聽納。"]}