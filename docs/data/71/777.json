{"author": "陳著", "period": "宋", "type": "诗", "title": "似法椿長老還住浄慈", "paragraphs": ["寺後山，青巑岏，忽如憔悴忽又開容顔。", "寺前灘，聲潺湲，忽然枯澀忽又起波瀾。", "知爲誰乎醜或妍，只在主者往與還。", "追思疇昔狎羣攫，痛卷無餘遺百難。", "山林赬矣囊橐外，棟宇委之荆棘閒。", "飛錫一來重悲慨，張弮勇欲興頹廢。", "積勞落成逾一紀，大書記實光千載。", "彼物何物衆所唾，無事生事幾乎駡。", "蟻將撼木不自分，犬或見雪從他吠。", "無辯之辯如我何，有怪不怪當自壞。", "胡爲撞鐘擊鼓辭上方，若曰挑包頂笠皆吾鄉。", "戲衫脫了因甚快，大權契合終難忘。", "風曾相送迎亦好，雲與俱出歸何妨。", "兩不著相是去住，一撥便轉無思量。", "人生忽忽夢幻身，世界茫茫戲劇場。", "我老不覺八十三，師今亦且半百强。", "石塔重來我愧不是蘇玉局，茅屋可賦師却自愛杜草堂。"]}