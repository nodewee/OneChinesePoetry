{"author": "陳著", "period": "宋", "type": "诗", "title": "丙戌二月廿五日梅山弟爲孫試周遂賦", "paragraphs": ["梅山種梅封且培，梅山種善如種梅。", "有善必報既有子，有子且復生孫來。", "蕭艾中間芝挺出，今朝纔爲兩三日。", "咿嘔似欲指之無，燁燁眼光如點漆。", "中庭展席分排鋪，童冠環立覘所趨。", "從容顧視前舉手，干戈俎豆詩與書。", "吾家昆弟存者幾，六十見孫有吾弟。", "未聞他日成人事，庶幾正脈存祖禰。", "杯盤團欒家庭春，豈是閑心競芳辰。", "危時閉門獨生意，一醉有感天猶仁。", "吾弟所喜吾亦喜，亦欲含飴娛晚歲。", "自知無德開後人，有不盡澤吾先世。", "不觀呂范兩名家，賢子若是何其多。", "皆從世積心上出，安知他日吾非他。"]}