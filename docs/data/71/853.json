{"author": "陳著", "period": "宋", "type": "诗", "title": "次韻弟觀用王介甫桃源行韻寫感爲西湖行", "paragraphs": ["錢塘江頭駐龍馬，西湖風光甲天下。", "西湖西邊屋萬閒，中有沈沈醉花者。", "鶑鶑燕燕日日春，萍虀豆粥蠟代薪。", "黑殺吹飈忽過江，憂貽君父辱在臣。", "烽火連天天已近，浪將督師答天問。", "畏縮不前江神嗔，坐受排牆侶西晉。", "我行六橋扇障塵，仰面發慟風岸巾。", "誤國至此臍莫噬，安得包胥哭向秦。"]}