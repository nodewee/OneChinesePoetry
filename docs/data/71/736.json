{"author": "陳著", "period": "宋", "type": "诗", "title": "癸未冬至後與妻對酌偶醉遂賦", "paragraphs": ["買臣賣薪妻見棄，高鳳嗜學遭妻詈。", "我窮到骨累百指，黎藿併日一髮氣。", "妻自執爨謀餘生，諸兒忍寒結饑腸。", "有時我癡笑問妻，妻亦笑答貧其常。", "聽之不覺一絕倒，不謂此道君亦曉。", "滿天地間皆浮塵，消磨不盡惟此道。", "低頭拱手說與妻，孟光舉案與眉齊。", "當時豈緣醉飽故，深遠滋味出鹽虀。", "而況今日爲何日，我年今年已七十。", "我妻之年雖少我，老心古道天與質。", "偶然得醉平生歡，醉中寫與諸兒看。", "人閒不必問貧富，須信關雎爲造端。"]}