{"author": "陳著", "period": "宋", "type": "诗", "title": "綠萼梅歌", "paragraphs": ["君不見宣和艮岳綠萼梅，百花魁中此爲魁。", "絳霄燈火不終夕，剪爲荆薪燬爲灰。", "又不見駐蹕錢塘開聚景，此梅又花天寵幸。", "江神不才馬飛渡，踏碎禁地花無影。", "兩地百五十年餘，花與國都相有無。", "誰知造物不盡意，尚留人間一種癯。", "山中佳人清似水，放開吟饕嚼花髓。", "我未見花得見詩，見詩便與花相似。", "且聞九月花已芳，奇觀到眼詩爲忙。", "臘前年後是正候，忽爲秋光豈其常。", "大庾嶺頭炎瘴地，年年早開不爲異。", "四明相去數千里，不應早花亦如此。", "吁嗟地氣如車輪，自南而北知幾春。", "如今所見到草木，不獨飛鳥啼天津。", "梅乎梅乎本清絕，花如白玉枝如鐵。", "矯矯胡爲心亦隨，不念從前傲霜雪。", "唐苑九月誇梨花，鶴林九月艷杜鵑。", "我欲梅根一酹酒，謹勿與彼爭取非時妍。"]}