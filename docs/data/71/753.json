{"author": "陳著", "period": "宋", "type": "诗", "title": "與前人對酌醉中", "paragraphs": ["天寬地闊無拘嫌，日往月來無留淹。", "有興一日是一日，賞心樂事古難兼。", "我貧到底君不問，君自與我相嬉恬。", "安知朝夕不自給，有酒須與我共酣。", "窗前有菊相色向，採掇爲我苦中甜。", "老妻在傍發一噱，謂雖謔浪意自嚴。", "想見古來聖賢酒無量，千瓢百榼非傷廉。", "回頭笑謂安得此，但與劉伶阮嗣宗後佳話添。"]}