{"author": "陳著", "period": "宋", "type": "诗", "title": "後紀時行", "paragraphs": ["歲在乙酉孟春朔，天氣凝滯雲不開。", "一日二日三四日，或雪或雨或夜雷。", "山川失色萬物病，寒氣折骨淖沒脛。", "如大兵後洪水餘，雞犬無聲煙火冷。", "況昔三陽轉新元，公私萬事五日寬。", "上得杯酒壽父母，下與妻孥賀團欒。", "如今景物不可說，官府何曾有時節。", "符移捷出星火飛，吏卒叫囂豺虎烈。", "意謂東風換年頭，眼前百痼庶有瘳。", "天時人事乃如此，何以解吾憂世憂。", "元日連陰至七日，老杜感時詩紀實。", "太平時節身難遇，昌黎此語亦悽惻。", "是時世事未如今，二老已有難言心。", "我今更有難言處，聊記歲月那忍吟。"]}