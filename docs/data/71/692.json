{"author": "陳著", "period": "宋", "type": "诗", "title": "張時齋書生也坐窮以星學資身贈其遠行", "paragraphs": ["書生例饑困，世路方偪仄。", "胡爲乎此中，兀兀朝以夕。", "問之俛而答，初意豈今日。", "幾年鐙火窗，謂可生羽翼。", "時事出料外，竟作沈海石。", "寒谷春難回，涸轍水難激。", "聊分星家波，食此一涓滴。", "終然不自贍，拍案動遠色。", "江湖天風長，萬里誰能縶。", "姑以術資行，或者儒得力。", "泰與否相除，剝與復消息。", "要知窮非窮，當遇識者識。"]}