{"author": "徐集孫", "period": "宋", "type": "诗", "title": "促刺詞", "paragraphs": ["促刺復促刺，勸織聲轉劇。", "小婦跣雨採桑歸，大姑煮雪抽絲繹。", "辛勤欲織禦寒衣，朝暮惟恐不盈尺。", "織成門外迫催租，不了輸租仍賣綌。", "婦姑對泣兒號寒，更無可補兒衣隙。", "帛暖本擬代綌寒，賣綌寒來愈無策。", "促刺兮，促刺兮，勸人織兮織何益。", "貯之金屋是何人，重重綾錦飾珠璧。"]}