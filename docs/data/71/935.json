{"author": "徐集孫", "period": "宋", "type": "诗", "title": "秋風悲", "paragraphs": ["秋風悲，秋風悲，秋風悲兮落葉飛。", "豪家不識秋風悲，杯酒暖熱兒女嬉。", "秋風悲，秋風悲，秋風悲兮隴穗萎。", "田舍不識秋風悲，腰鎌收刈雞豚肥。", "秋風悲，秋風悲，秋風悲兮塞角吹。", "戍人不識秋風悲，只願封侯不顧死，棗紅十載忘歸期。", "秋風悲，秋風悲，秋風最可悲兮。", "江流滔滔，禾黍離離，爲此悲者其知誰。"]}