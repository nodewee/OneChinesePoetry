{"author": "陳著", "period": "宋", "type": "诗", "title": "夜窗書懷", "paragraphs": ["夜深萬籟平，危坐弗閉戶。", "不著沈麝香，一空清似許。", "竹凉露易零，鮮鮮正亭午。", "彈琴大小聲，鬼語雜風雨。", "琴罷復長吟，吟罷復起舞。", "人生三萬日，胡可弱不武。", "越石勇著鞭，相如志題柱。", "惟患不自立，彼於我非愈。", "青萍已出匣，撫視氣如虎。", "生侯死廟食，可以噬而取。", "安能久居此，鐙花甘自苦。"]}