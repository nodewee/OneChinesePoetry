{"author": "陳著", "period": "宋", "type": "诗", "title": "夜飲慈雲諸公索詩因成長篇", "paragraphs": ["世艷明滅螢尾光，客氣騰躍煙中香。", "煙消螢死竟何有，要知人事亦何常。", "今夕何夕山中集，六客相對通肺腸。", "樽中不問酒聖賢，得醉即是無何鄉。", "耳邊鼓笛有自好，忽散而去何吾妨。", "吾輩本非淫湎流，聊以寄意齊興亡。", "老禪知我酷信我，謂此非癡亦非狂。", "呼童展紙快磨墨，聽我趁筆窮夜長。", "砉然一笑如夢覺，清風明月自有天文章。"]}