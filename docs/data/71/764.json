{"author": "陳著", "period": "宋", "type": "诗", "title": "送沆赴台州學錄", "paragraphs": ["山連霞，水半沙，十步九步神仙家。", "草初芽，樹欲花，香風二百里春華。", "人謂此行良可樂，我送出門還作惡。", "初心謂何姑勿道，爲貧去抱夫子脚。", "天台如今人物林，芹芳藻潔紛佩衿。", "物議無情憂責重，盡人須要先盡心。", "好爲人師古所戒，況汝大欠鐙窗債。", "理義無窮白日速，相長工夫方有在。", "視身如玉宜好修，守口如瓶勿起羞。", "平平之外無赫赫，介介之中有休休。", "勞其筋骨餓膚體，乃汝法家并拂士。", "恩愛極處言語切，豈得已哉汝行矣。", "我年雖邁尚自强，藜藿能延壽命長。", "相望只有片雲隔，不比遠去無遊方。", "時節飛書當萊舞，兩字平安勝三釜。", "三年電光一抹過，但要學成身立來歸見父母。"]}