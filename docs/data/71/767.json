{"author": "陳著", "period": "宋", "type": "诗", "title": "送兒沆再之台學併似許梧山張在軒", "paragraphs": ["學古入官非易事，同寅協恭第一義。", "昨汝行矣重吾憂，今吾聞之爲汝喜。", "有如此廣文先生，真所謂法家拂士。", "寄聲忽到我，用情應爲汝。", "我欲謝之難爲語，汝其聽之告以意。", "古天台，多士類，文有風檣陣馬之奇，氣有霜林老鶻之鷙。", "鎮之以靜重，行之以平易。", "艱難見初心，苦淡得真味。", "人謂著脚危於淵，我知進德此其地。", "汝不見范文正公家書片幅戒子姪，有事只與同官議。", "又不見歐陽朋黨一論質鬼神，同道相益乃君子。"]}