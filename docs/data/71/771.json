{"author": "陳著", "period": "宋", "type": "诗", "title": "送邑簿阮杏山解任", "paragraphs": ["杏山高高壓羣山，山靈發秀生鳳鸞。", "便應鶱騰梧桐表，胡爲回翔枳棘閒。", "誰知異物非凡翼，志在遠大須培植。", "固非燕雀所能知，正恐鴻鵠亦未識。", "去年桂子香中晴，五綵颺下民歡迎。", "雝雝仁氣才鼓盪，今春已趣雲霄程。", "清水一壺留矮屋，順風萬里送行色。", "內將攬輝儀周行，外將和鳴福萬國。", "老夫耄矣阻攀行，一詩寄意無他腸。", "願言雙旌導前路，飛致鳳花開處是桐鄉。"]}