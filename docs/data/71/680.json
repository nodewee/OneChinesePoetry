{"author": "陳著", "period": "宋", "type": "诗", "title": "喜弟觀得孫彌月數句識之", "paragraphs": ["我昔四十七，正室熊始抱。", "命蹇坐遲晚，不及含飴笑。", "今汝絕勝我，較我一年早。", "手撫宗嫡孫，況有眉壽老。", "汝心當何如，喜氣浮襁褓。", "何幸親見之，是子當跨竈。", "深源出芳流，盛德受豐報。", "家慶三世圖，人閒如此少。", "彌月湯餠席，雲集尊與少。", "歡極不知醉，老懷得傾倒。", "平生汝從我，篤友肝膽照。", "凜然來者懼，今乃知有紹。", "回首我四兒，賢否雖未料。", "庶如我汝心，世世式相好。"]}