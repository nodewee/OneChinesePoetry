{"author": "陳著", "period": "宋", "type": "诗", "title": "九月十日鄉人醵飲丹山分韻得地字", "paragraphs": ["流景赴壑蛇，浮生遷穴蟻。", "世變茲已極，擾擾欲何事。", "淡飲養丹田，守口爲福地。", "常時不出戶，一年兩遊寺。", "清霜又芳菊，與頭花前醉。", "里人重斯集，髣髴鄉飲意。", "敘坐既有倫，交勉言亦至。", "老成示典刑，少壯修容止。", "智者勿籠愚，勿以利傷義。", "實行培本根，餘力及文字。", "宙宇自顛冥，存古强吾里。", "扶持復扶持，相與無彼此。", "酒云酒云乎，淵乎有餘味。"]}