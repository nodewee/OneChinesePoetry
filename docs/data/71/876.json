{"author": "徐集孫", "period": "宋", "type": "诗", "title": "觀秋潮", "paragraphs": ["八月西風噓沆瀣，長江協候肆澎湃。", "錢塘王氣天所鍾，非爲子胥逞靈怪。", "海門三山縹緲青，雙練夾岸奔雷霆。", "蛟龍黿鼉匿形影，銀濤雪浪翻滄溟。", "踏浪羣兒慣行險，出沒波心旗閃閃。", "須臾瀲灧潮信平，蕩漾漁舟千萬點。", "天低暮靄襲人衣，游子興盡各云歸。", "獨有騷翁看不足，吟到夜月揚清輝。"]}