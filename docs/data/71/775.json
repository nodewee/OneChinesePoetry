{"author": "陳著", "period": "宋", "type": "诗", "title": "壽雪竇寺炳同長老", "paragraphs": ["昌黎大顛相接識，爲說道理驚孤寂。", "歐公喜與惟儼交，愛其文逸通經術。", "自顧擬非韓歐倫，漫遊亦到沙門釋。", "明覺後人少野師，湖海宿尊推第一。", "胸中自有大藏經，此外三兼翰林筆。", "坐斷名山皆梵家，能有幾人知本色。", "不從鉢盂計顆粒，則向棟宇爭寸尺。", "彼滔滔者何足云，我油油然自相得。", "年年荷師壽我生，今何以壽師生日。", "欲寫丹霞贊其高，師自有流乳一峯矗天碧。", "欲傾嵩淥揚其清，師自有飛雪千丈挂空白，但有數語一溪藤，相伴瓣香飛入室。", "緣師法門本是空，我也將空當真實。", "世閒何事非戲劇，請師一笑撼動天開圖畫壁。"]}