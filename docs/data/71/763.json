{"author": "陳著", "period": "宋", "type": "诗", "title": "送兒沆再之婺", "paragraphs": ["父母生汝期望汝，地闊天寬從著步。", "霜葉飛紅橙橘黄，一笠西風正宜路。", "送汝出門不肯行，低頭進前出苦語。", "雙親雖安身已高，菽水爲歡盍朝暮。", "夏初奉命見兩山，往還恨不身生羽。", "如今又爲千里行，直是戀慕難輕去。", "有不忍聽手撫背，至哉天理人倫處。", "我豈欲汝寸步離，事有乘機恐差誤。", "晚年正欲汝有成，此行倘與心相副。", "皺皮瘦骨便精神，當爲汝喜非汝懼。", "不妨安穩趁前程，但及梅花時歸學萊舞。"]}