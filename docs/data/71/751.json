{"author": "陳著", "period": "宋", "type": "诗", "title": "賞轉官毬花酒邊分韻得剪字", "paragraphs": ["天機地軸隨時轉，萬物生生就裁剪。", "庭前一種可人花，獨殿春深交夏淺。", "團團自是渾沌胎，皎皎不事兒女婉。", "照見胸中本色正，洗盡世上芳容靦。", "我來把酒笑問花，花爲我開恐非便。", "意將遜歸金谷園，不則直進玉華苑。", "庶幾異質逢異顧，百卉千葩羞著面。", "花不解答我已醉，醉夢恍與花神見。", "若曰幸自託君家，朝夕安知有貧賤。", "香何用多無眩鬻，靜與誰爭却悠遠。", "紛紛桃李吾輿臺，只許雪裏梅同傳。", "富貴自有富貴花，强顔諂事非其願。", "妄人或呼轉官毬，正欲馮君力辭免。", "胡爲亦動流俗心，忽向醉中遭發遣。", "跫然而喜豁然醒，前言戲耳起舞花前心服善。"]}