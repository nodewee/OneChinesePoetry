{"author": "陳著", "period": "宋", "type": "诗", "title": "送前人之董氏館", "paragraphs": ["雪溪公子清於冰，與人心事秋月明。", "黄塵滿目分不入，却向嵩曲尋幽盟。", "山之趾，水之裔，花柳之時風月夜。", "避喧何必武陵源，得閒便是羲皇世。", "俗情詡詡有僞真，道義之交無故新。", "我今年已八十一，君今亦是半百人。", "日日聚首能幾日，況我殘陽出入息。", "聞君束書將有行，萬里弱水在咫尺。", "相望怨被浮雲妨，有夢難託清風將。", "豈是臨分語太苦，此味昔我實備嘗。", "一杯一杯莫辭勸，此酒中間膠漆釅。", "記得希夷一語不，優好之所勿久戀。"]}