{"author": "陳著", "period": "宋", "type": "诗", "title": "行路易送陳晟謀仕", "paragraphs": ["行路易，行路易，方寸中閒是天地。", "詩書能生萬里翼，一出門外風雲起。", "彼水馬兒如江河，彼醯雞輩知甕耳。", "汝今此行有足行，我爲之喜非徒喜。", "先生在前充安公，後學在側太初子。", "如舟順流帆佐使，如轅欲南車有指。", "有文舉表人已羨，入夫子門誰敢議。", "機會來時非偶然，功名發軔斯可矣。", "豈知我，猶望汝，謙以養高勿自高，虛以求是勿自是。", "覓慈湖，拜象山，不見了翁愧程氏。", "終爲巍巍大儒宗，可是錄錄常流士。", "自顧衰景薄下舂，聊寫苦語累行李。", "行路易，行路易，易處有難從此始，試深思之有餘味。"]}