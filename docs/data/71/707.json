{"author": "陳著", "period": "宋", "type": "诗", "title": "應吳伯秀縣尉教鄞學求詩", "paragraphs": ["四明萬丈崖，佳氣蒸氤氳。", "融結固有在，特起誰如君。", "丹霄舞飛霞，青春藹奇芬。", "目下開五色，賸把天香分。", "飄颻忽自得，盤薄蓬海濱。", "無復出岫想，傲睨黄埃塵。", "秋臺挾明月，驅馳下東鄞。", "談言邑庠舊，教事非易新。", "詩書墮寂寞，衿佩苟朝曛。", "欲借膚寸陰，化爲無邊春。", "胡爲乎水雷，珍重經綸屯。", "何當自山川，流動志氣神。", "扇之月旦評，推以天風輪。", "終然難卷藏，快覩本色真。", "詞章要織組，手有錦繡紋。", "道義在培植，身爲枝葉根。", "須知大造化，不問官卑尊。", "因思杜先生，如古王河汾。", "宙宇非不寬，鄉里乃急親。", "賢躅漸寥邈，凜凜哉斯文。", "吾爲石雲賀，亦以勉石雲。"]}