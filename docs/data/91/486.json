{"author": "黄庶", "period": "宋", "type": "诗", "title": "庭樹聯句枝字爲韵", "paragraphs": ["婆娑庭中樹，老大千年枝。", "百弓蔽赫日，四座生凉颸。", "影怪疑龍蛇，聲和認塤篪。", "未被斧斤賞，敢辭塵埃欺。", "輪囷壯士嘆，冷淡童子嗤。", "盤根得地固，挺材本天資。", "枌榆謾百尺，杞柳徒一圍。", "節堅費刻畫，莫訝繩墨遲。", "枝狂躍蛟虬，癭怪蹲熊羆。", "有時相摩擊，往往霹靂飛。", "篩月碎玉散，障日翠幄垂。", "腹空懶龍卧，實少饑禽悲。", "敗葉童僕憎，清陰兒女嬉。", "堂萱小人態，階藥老婢姿。", "春禽似竽笙，夏蜩若羹糜。", "提孩不出戶，知時如耆龜。", "得成孤高狀，敢忘毫末時。", "身遭藤蘿蔽，心與松柏期。", "晨烟拂杪起，落日侵梢齊。", "老蠹病其中，啄木爲良醫。", "公輸不在世，志士空嗟咨。", "止知楩柟高，苦厭樗櫟卑。", "大屋必欲構，老匠寧終遺。", "棟梁如採收，散材安足知。"]}