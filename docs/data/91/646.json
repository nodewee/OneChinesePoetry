{"author": "曾鞏", "period": "宋", "type": "诗", "title": "聽鵲寄家人", "paragraphs": ["鵲聲喳喳寧有知，家人聽鵲占歸期。", "物情固不等人事，爾意自驚思別離。", "秋花粲粲正可愛，黄菊芙蓉開滿枝。", "春楓千樹變顔色，遠水靜照紅霞衣。", "梧桐楊柳豈知數，沙步露冷銀床欹。", "新黄暗綠各自媚，爛漫未減春風時。", "誰言秋物不可賞，人意自移隨盛衰。", "山田正冷酒味美，禾黍半收鷄雁肥。", "霜梨野栗處處有，雪蜜薦口清香隨。", "鄉園物物可想見，我意祇隨魂夢飛。", "家人未用占鵲語，應到歸時春亦歸。"]}