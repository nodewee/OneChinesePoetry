{"author": "曾鞏", "period": "宋", "type": "诗", "title": "遊鹿門不果", "paragraphs": ["方舟下秋瀨，已遠漢南城。", "念昔在郡日，苦爲塵網嬰。", "低心就薄祿，實負山水情。", "鹿門最秀發，十里行松檉。", "宿幌白雲影，入窗流水聲。", "龐公昔抱道，遯世此躬耕。", "風雨塞天地，伺晨獨先鳴。", "故巖但聞說，已覺醒朝酲。", "及茲道途出，謂諧猿鶴迎。", "顧值深濘阻，獨憐幽思并。", "不踏蘇嶺石，虛作襄陽行。"]}