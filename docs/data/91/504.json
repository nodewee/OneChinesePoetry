{"author": "黄庶", "period": "宋", "type": "诗", "title": "謝崔象之示詩稿", "paragraphs": ["古樂治情性，故使風俗完。", "鄭衛入人耳，雅正聲日殫。", "教化走薄惡，靡靡如轉丸。", "全音不可見，來往寂寞間。", "我疑至和意，獨落詩人肝。", "或以鳴道德，或以傷憂患。", "存者三百篇，興寄青與丹。", "至今如清風，留在喬木端。", "敦厚久衰落，坐見王澤乾。", "後世其得者，或謁道之門。", "失者抱大羹，競下鹹與酸。", "最晚李杜出，遂將風雅壇。", "內以康心脾，睥睨萬物根。", "予早酷愛慕，强把屈瓠鑽。", "當食對藜藿，誦之若熊蹯。", "崔子我同好，韵宇嗟璞渾。", "其詩長於適，意趣猶捭豚。", "巨軸逾百篇，抵我輕璵璠。", "得之忘睡眠，夜拭瞳膜昏。", "若遊金貂市，時見太古冠。", "淡泊路久茀，共約鋤榛菅。", "當結明月期，與君酌醇源。"]}