{"author": "曾鞏", "period": "宋", "type": "诗", "title": "青雲亭閑望", "paragraphs": ["一登此亭高，敻脫藩廡擁。", "開顔廣軒闢，吹面驚飆動。", "城回石崖抱，山亂寒潮湧。", "谷草晚更芳，沙泉細猶洶。", "崢嶸四封壯，縹緲佳氣捧。", "連天廣衢走，拂日長簷聳。", "區區射聲利，浩浩奔蹄踵。", "趨營衆所便，冒涉吾久恐。", "緬想山水宅，環觀松檜拱。", "屬耳天籟樂，脫身人事冗。", "幽閑味雖薄，放蕩愚所勇。", "窮凶勢猶競，殺伐聲更詾。", "揚揚斂臣貴，燁燁兵官寵。", "諒知草茅微，無補社稷重。", "牧放手幽鞭，耕鋤躬瘦隴。", "尚或此心諧，豈云吾道壅。"]}