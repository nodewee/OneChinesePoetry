{"author": "曾鞏", "period": "宋", "type": "诗", "title": "多雨", "paragraphs": ["嗟江之濱地多雨，冬雷不收開蟄戶。", "陰氣濁晦化爲霧，或雲於山水於礎。", "雜花萬株紅與紫，臘風吹開不可數。", "入春十日寒始至，春氣欲歸寒格住。", "群山巉空雪相亙，摧折草木何可禦。", "霖傾潦洶那復止，穹林大丘滅無渚。", "及今孟夏理宜熱，重裘無溫坐當午。", "四時云然了安謂，吁吾有愁誰可語。"]}