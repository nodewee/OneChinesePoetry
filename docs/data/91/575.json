{"author": "曾鞏", "period": "宋", "type": "诗", "title": "謝章伯益惠硯", "paragraphs": ["人生對門東西陌，口耳一間心誰傳。", "况乃天地相去遠，一在南海一在燕。", "古今萬世復萬世，彼亦居下此在前。", "是非得失錯且繁，以情相話何由緣。", "造化豈不大且淵，到此縮縮智且慳。", "聖人智出造化先，始獨俯仰模坤乾。", "一人詰曲意百千，以文寫意意乃宣。", "簡書軸載道相聯，馳夷走貊通百蠻。", "羲皇向今谷屢遷，言語應接旦暮間。", "聖人不死術以此，又與其類殊蚑蠕。", "外之君臣內父子，仁義禮樂定筆端。", "硯與筆墨乃舟船，論功次第誰能攀。", "伯益于文敏且顓，字向紙上生戈鋋。", "與硯出入宜不捐，胡乃贄我璧棄泉。", "作詩知硯功小大，報不充賜心焦然。"]}