{"author": "曾鞏", "period": "宋", "type": "诗", "title": "咏雪", "paragraphs": ["北風蕭蕭鳴且歇，短日悠悠生復滅。", "朝含滄海滿天雲，暮斷行人千里雪。", "初通壑谷氣先冷，漸蔽郊原路疑絕。", "併包華夷德豈薄，改造乾坤事尤譎。", "驅除已與塵滓隔，濯溉終令枯槁悅。", "相持始信竹柏勁，易敗可嗟萑葦折。", "垂條巧綴如自愛，眢井隨形呀且缺。", "飛檐䡾䡾駕長浪，巨壁林林倚精鐵。", "弊衣或有骭猶凍，荒宴誰能耳偏熱。", "壯夫撫劍生銳氣，志士扃門養高節。", "已開襟胸絕煩憒，更足溝塍慰空竭。", "雖無酒醴發嘲笑，亦有詩謠恣搜抉。", "新陽彷彿送鑱鑿，舊徑參差分曲折。", "留當屐齒印崖石，徙倚長松看寥泬。"]}