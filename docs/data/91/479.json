{"author": "黄庶", "period": "宋", "type": "诗", "title": "賦古佛", "paragraphs": ["樹老枝半死，碑斷壁底眠。", "古屋顔色改，有佛獨巋然。", "蒼首上雨足，壞臂蔓草纏。", "野老每再拜，往往報豐年。", "孔祠照四方，制度丹雘妍。", "朝夕過其下，孰肯爲恭虔。", "土木茲僅分，吾民信益堅。", "佛法入人心，誰與斸其根。", "蒼蒼不可問，用意或者偏。", "木蠹罪豈大，付與啄木權。", "胡不啄佛徒，使蠹民之天。"]}