{"author": "曾鞏", "period": "宋", "type": "诗", "title": "答裴煜二首  其二", "paragraphs": ["寥寥今非古，感激事真妄。", "曾誰省孤心，祇以弭群謗。", "參差勢已甚，决起意猶强。", "親朋爲憂危，議語數鎸蕩。", "久之等聾眊，兀矣坐閭巷。", "長嗟貧累心，更苦病摧壯。", "微誠豈天與，今晨子來貺。", "顧慚小人愚，未出衆夫上。", "狂言屈子吟，浩歌仍子倡。", "相歡匪貌濟，所得實心尚。", "時節雖已晏，梅柳幸欲放。", "過從勿厭倦，相遲非欎盎。"]}