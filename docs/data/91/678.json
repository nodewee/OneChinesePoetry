{"author": "曾鞏", "period": "宋", "type": "诗", "title": "答葛藴", "paragraphs": ["我初未識子，已知子能文。", "春風吹我衣，暮召入九閽。", "衆中得子辭，默許非他人。", "方將引飛黄，使出萬馬群。", "差之在須臾，氣沮不復論。", "大明臨萬物，我亦傍車塵。", "相逢扶桑側，一揖意自親。", "屈子果由我，相示以無言。", "同行千步廊，攬轡金馬門。", "歸來客舍中，未及還往頻。", "東舟載子去，千里不逡巡。", "今者坐甌越，相望若參辰。", "忽有海上使，問我及牆藩。", "得子百篇作，讀之爲忻忻。", "大章已逸發，小章更清新。", "遠去筆墨畦，徒識斧鑿痕。", "想當經營初，落紙有如神。", "勉哉不自止，直可闚靈均。", "我老未厭此，持誇希代珍。", "朝吟忘日昃，暮吟忘日曛。", "發聲欲薦子，自笑不足云。"]}