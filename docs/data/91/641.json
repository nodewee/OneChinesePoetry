{"author": "曾鞏", "period": "宋", "type": "诗", "title": "食梨", "paragraphs": ["今歲天旱甚，百穀病已久。", "山梨最大樹，屬此亦乾朽。", "當春花盛時，雪滿山前後。", "常期摘秋實，穰穰落吾手。", "忽驚冰玉敗，不與膏澤偶。", "清朝起周覽，映葉才八九。", "閑居問時物，此說得溪叟。", "貧齋分寂絕，塵抱徒噎嘔。", "寧知蕭條內，把握忽先有。", "食新恐非稱，分少覺已厚。", "開苞日星動，落刃冰雪剖。", "烟潯擇新汲，遠負盈素缶。", "英華兩相發，光彩生戶牖。", "初嘗蜜經齒，久嚼泉垂口。", "蠲煩慰諸親，愈渴忻衆友。", "肯視故畦瓜，寧論濁泥藕。", "歲晚迫風霜，人饑乏藜糗。", "真味雖暫御，未許置樽酒。"]}