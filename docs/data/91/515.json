{"author": "黄庶", "period": "宋", "type": "诗", "title": "元伯示清水泊之什因和酬", "paragraphs": ["十年不踏故溪上，有時夢去千里遊。", "每思魚行鑒中見，青衫手板如仇讎。", "秋風鱸肥美無價，莫怪張翰不可留。", "前日誦君清水吟，胸中突起百尺愁。", "兒牽女嬰走塵土，百年一半如棄投。", "清風明月無界畔，白首願作山中侯。", "君詩寫出漁者意，老景一片在目眸。", "清泉釣舟未入手，聊可觀誦忘吾憂。"]}