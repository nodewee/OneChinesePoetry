{"author": "黄庶", "period": "宋", "type": "诗", "title": "汴河", "paragraphs": ["汴都峨峨在平地，宋恃其德爲金湯。", "先帝始初有深意，不使子孫生怠荒。", "萬艘北來食京師，汴水遂作東南吭。", "甲兵百萬以爲命，千里天下之腑腸。", "人心愛惜此流水，不啻布帛與稻粱。", "漢唐關中數百年，木牛可以腐太倉。", "舟楫利今百於古，奈何益見府庫瘡。", "天心正欲醫造化，人間豈無針石良。", "窟穴但去錢穀蠹，此水何必求桑羊。"]}