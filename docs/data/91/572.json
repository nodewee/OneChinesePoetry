{"author": "曾鞏", "period": "宋", "type": "诗", "title": "初夏有感", "paragraphs": ["我從得病卧閭巷，三見夏物爭滋榮。", "紅英紫萼逐風盡，高榦密葉還陰成。", "山亭水館處處好，朱碧萬實相駢擎。", "林烏梁燕各生子，翅羽已足爭飛騰。", "雉鷄五色繡新翮，鷕鷕慕匹相隨鳴。", "穴蜂露蝶亦有類，欻往復聚何翾輕。", "箔蠶滿室事方盛，繭綴下上如連星。", "麥芒秧穎錯雜出，高壠大澤填黄青。", "物從草木及蟲鳥，無一不自盈其情。", "嗟我獨病不如彼，胸氣卧立常怦怦。", "筋酸骨楚頭目眩，强食豈得肌膚盈。", "我身今雖落衆後，我志素欲希軻卿。", "十年萬事常坎壈，奔走未足供藜羹。", "愁勤未老鬢先白，多學只自爲身兵。", "自然感疾憊形體，後日雖復應伶俜。", "非同世俗顧顔色，所慕少壯成功名。", "但令命在尚可勉，屑細詎足傷吾平。"]}