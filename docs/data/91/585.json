{"author": "曾鞏", "period": "宋", "type": "诗", "title": "奉和滁州九咏九首 琅琊泉石篆", "paragraphs": ["陽冰絕藝天下稱，琅琊石篆新有名。", "初留泉涯俗誰顧，一日貴重繇先生。", "古今書法不可數，猶有字本存於經。", "我於八體未曾學，雖得此字寧能評。", "高文老筆又所愛，欲敘仿佛辭非精。", "筆端應驅鬼神聚，筆妙敻與陰陽爭。", "刻雕萬象出冥昧，不見刀斧曾經營。", "奇形挺若聳崖巘，險勢直恐生風霆。", "雨來莽蒼龍蛟起，秋入寥泬星斗明。", "先生七言載其側，爲地自與丘山平。", "先生抱材置荒郡，有若此字存岩扃。", "當還先生坐廊廟，悉引萬事歸繩衡。", "遂收此字入秘府，不使日灼莓苔縈。", "高材重寶不失一，唐舜湯禹寧非朋。"]}