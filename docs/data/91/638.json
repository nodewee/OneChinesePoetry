{"author": "曾鞏", "period": "宋", "type": "诗", "title": "秋日", "paragraphs": ["陰氣先贏縱秋熱，時節有幾相與奪。", "情知赫日不可久，須聽西風生木末。", "浮雲滿天明復暗，天意自然如慘怛。", "園林秀色已漸失，次第豈能無葉脫。", "南山獨佳不可挫，氣象更清連日月。", "燕飛度海向何處，今去昔來真可劣。", "繡簾錦幕不算重，從此朱門戒霜雪。", "誰憐丱角歌者哀，歲歲苦貧思短褐。"]}