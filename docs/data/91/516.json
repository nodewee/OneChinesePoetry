{"author": "黄庶", "period": "宋", "type": "诗", "title": "次韵和酬隠直憶花見寄之作", "paragraphs": ["春工不揀勢厚薄，染成庭內花梢紅。", "反拘簿書似機械，不得醉倒眠綠叢。", "君時馬首正南走，假有樽酒何由同。", "馨香蜂蝶似相讓，顔色開落輸東風。", "公餘徘徊獨遶樹，空有嘆恨不可窮。", "君雖不見紅紫落，亦有惆悵環胸中。", "作詩寄我憶花意，句老與古爭彊雄。", "其間摸寫景如畫，爛熳一片春顔容。", "乃知詩家有刀尺，裁翦自奪陰陽功。", "誦詩酌酒無厭已，韵險强續慚非工。"]}