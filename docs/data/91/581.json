{"author": "曾鞏", "period": "宋", "type": "诗", "title": "送叔延判官", "paragraphs": ["北風吹空雪花冷，平鋪雲濤冒峰頂。", "江長水闊飛鳥絕，沙樹參差動波影。", "君子從戎碧油下，綠髮青瞳笏袍整。", "大馬高車府中罷，一船沿流背丁丙。", "魴魚勝銀尊酒美，物色當前若圖屏。", "危帆健櫓醉中去，千里奔過猶一頃。", "明年隨春到京國，紅紫燒空折桃杏。", "獻書又謁蓬萊宮，新斸豪曹試鋒穎。", "况遇朝廷方急材，驥騄騤騤足當騁。"]}