{"author": "黄庶", "period": "宋", "type": "诗", "title": "送劉孟卿遊天台雁蕩二山", "paragraphs": ["治源先生高七十，山水病僻不可瘳。", "竈無炊烟不顧計，窮幽極怪如仇讎。", "有時清風明月對好景，霹靂拔却大樹不迴頭。", "四方泉石朝入耳，杖屨百里夕已投。", "大笑箕山不敢出，走避軒冕豈自由。", "天台雁蕩潑上心，暑焦毛髪不肯留。", "縈紆長淮下平席，倒指計日觀怒濤。", "君詩功刻造化骨，吳越氣象當先愁。", "古今吟力未到處，好句願備幽人收。", "此行詩是圖畫畫山筆，歸日借我目一遊。"]}