{"author": "黄庶", "period": "宋", "type": "诗", "title": "遊雲門山", "paragraphs": ["南山州之屏，四時改顔色。", "日夕太守宴，供帳減繒帛。", "更求秉燭飲，圖寫在四壁。", "烟雲時藏埋，景好疑愛惜。", "我官府中塵，喜與山相識。", "泉石未還往，愧負苦逋責。", "秋風復杖屨，持酒窮勝僻。", "莓苔轉蒼崖，郡國在几席。", "廢興賦飛鳥，牛羊自朝夕。", "風物摹大句，才薄徒噤嘿。", "唯作酩酊歸，山月吐半璧。", "沉吟又慰喜，三友添飲客。"]}