{"author": "曾鞏", "period": "宋", "type": "诗", "title": "喜二弟侍親將至", "paragraphs": ["嗟予懷抱徒蠢蠢，二弟胸中何落落。", "政如魯衛各馳騁，文似機雲飽磨琢。", "坐曹風義動江淮，爲縣聲名到京洛。", "鴻雁峨峨並羽儀，棠棣韡韡聯跗鄂。", "我於兩處抱饑渴，恨寄一官如束縛。", "周南留滯勿復論，平陸可來無厭數。", "慈親况不倦行役，官長幸復寬期約。", "似聞笑語已仿佛，想見追隨先踴躍。", "共眠布被取溫暖，同舉菜羹甘淡薄。", "山花得折隨好醜，村酒可醉無清濁。", "屈伸有命更勿疑，細故偶然皆可略。", "春風爲子送帆檣，速放船頭來此泊。"]}