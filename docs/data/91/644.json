{"author": "曾鞏", "period": "宋", "type": "诗", "title": "九月九日", "paragraphs": ["凄凄風露滋，靡靡塵靄屏。", "已忻廬舍清，未苦裘褐冷。", "眠食味尤嘉，起坐日尚永。", "虛天照積水，精鑑出幽礦。", "石瑩見山稜，林疏覺窗冏。", "黄花宿蕊破，艷艷晨妝靚。", "頻尋遠逕香，每愛蒼池影。", "爲誰佳色鮮，慰我貧齋靜。", "寒醅出家法，異果得他境。", "甘腴饌新兔，醜怪薦修蠯。", "幽閑重時節，老大珍物景。", "獻酬興未薄，比諷思猶騁。", "况同親戚歡，詎匪田野幸。", "俱醉任棲鴉，燭炬尚可秉。"]}