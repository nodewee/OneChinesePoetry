{"author": "曾鞏", "period": "宋", "type": "诗", "title": "遊金山寺作", "paragraphs": ["候潮動鳴艫，出浦縱方舟。", "舉箔見茲山，巋然峙中流。", "朱堂出烟霧，縹緲若瀛洲。", "十年入夢想，一日恣尋遊。", "屐履上層閣，披襟當九秋。", "地勢已瀟灑，風飆更颼飀。", "遠挹蜀浪來，旁臨滄海浮。", "壺觴對京口，笑語落揚州。", "久聞神龍伏，況睹鷙鳥投。", "行緣石徑盡，却倚巖房幽。", "頗諧雲林思，頓豁塵土憂。", "昏鐘滿江路，歸榜尚夷猶。"]}