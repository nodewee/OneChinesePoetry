{"author": "曾鞏", "period": "宋", "type": "诗", "title": "冬曉書懷", "paragraphs": ["群鷄啁哳天始明，東方吐日霜尚冰。", "長簾高褰掃落葉，短杌背立吹殘燈。", "昔時氣銳過奔浪，今日病減真無蠅。", "南箕翻翻世所效，白璧皎皎誰非憎。", "屠龍破産習已妄，畫蛇著足棄未能。", "不容當時孔何病，更譽衆列顔非朋。", "坐知天下書最樂，心縱塵土酒可憑。", "莫過二事賢且聖，胡不學外常騰騰。"]}