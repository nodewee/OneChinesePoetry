{"author": "曾鞏", "period": "宋", "type": "诗", "title": "奉和滁州九咏九首 遊琅琊山", "paragraphs": ["飛光洗積雪，南山露崔嵬。", "長淮水未綠，深塢花已開。", "遠聞山中泉，隠若冰谷摧。", "初誰愛蒼翠，排空結樓臺。", "䡾䡾架梁棟，輝輝刻瓊瑰。", "先生鸞鳳姿，未免燕雀猜。", "飛鳴失其所，徘徊此山隈。", "萬事於人身，九州一浮埃。", "所要挾道德，不愧丘與回。", "先生逐二子，誰能計垠崖。", "所懷雖未寫，所適在歡咍。", "爲語幕下士，殷勤羞甕醅。"]}