{"author": "黄庶", "period": "宋", "type": "诗", "title": "和子儀巡捕蝗", "paragraphs": ["天子輟霖雨，茲來澤東民。", "威聲先公至，暴攘客四鄰。", "下車坐無事，懲勸裨秋春。", "物價以日減，囷倉飽新陳。", "俗愚其何知，蝗來遏公仁。", "所至不爲災，群飛亂烟雲。", "公慮種吾土，且爲沴氣根。", "計丁立捕法，官行勞其勤。", "老幼千里眉，朝蹙夕已伸。", "我知公之德，由此碑齊人。"]}