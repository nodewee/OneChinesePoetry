{"author": "曾鞏", "period": "宋", "type": "诗", "title": "喜雪二首  其二", "paragraphs": ["雜雨零初急，因風灑更狂。", "英華傾月窟，光氣瀉天潢。", "宛轉花飛密，紆餘舞態長。", "化材隨大小，成器任圓方。", "秀已滋山國，清尤助水鄉。", "色嚴齊上下，明盛析毫芒。", "潤屋情誇誕，埋輪興激昂。", "收功歸澤物，全德在包荒。", "預喜倉箱富，潛知海嶽康。", "蕭晨迎賀客，歌吹趣傳觴。"]}