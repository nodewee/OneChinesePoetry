{"author": "黄庶", "period": "宋", "type": "诗", "title": "依韵和酬雷太簡見貽之什", "paragraphs": ["生長詩與書，不信世道難。", "出處愧古人，章句得一官。", "舌强不肯柔，開口誰欣歡。", "十年走塵土，蹭蹬苦地寒。", "紆朱非良貴，寧較厚與單。", "古心自突兀，胸中鬰萬端。", "昔常玩於水，今乃知其瀾。", "身世心已灰，人事鼻可酸。", "病卧得君詩，喜試昏膜看。", "意遠辭淡泊，稠重欲相寬。", "以言藥我病，吳鱸佐秦餐。", "大句牽勉酬，韵高語難安。"]}