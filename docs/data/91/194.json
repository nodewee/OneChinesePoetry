{"author": "文同", "period": "宋", "type": "诗", "title": "彥思示望南山詩因答", "paragraphs": ["余於岐雍間，屢走官道上。", "終南百里近，不得迂馬訪。", "徒常飫雙眼，引首旦夕望。", "群巒突天起，氣勢頗豪王。", "余名愛山者，所見亦無量。", "嵩華最魁傑，詩之豈曾讓。", "至此覺才弱，不敢輒名狀。", "世謂秦土强，捨是孰爲壯。", "彥思奇偉士，雅志同所尚。", "近自山中來，滿幅以詩貺。", "凡是山勝絕，鈎罥付心匠。", "驅聯以大語，句度實奔放。", "豁若展圖畫，壓紙千萬嶂。", "讀之未云徹，早自肝膽喪。", "試欲效其說，無迹可依傍。", "坐見山所有，已若一携杖。", "何當俯清渭，解带濯塵坱。", "掉手入巖谷，琴樽樂幽曠。", "浩漭八極大，冥心恣飄颺。", "此意殊未諧，臨風一悽愴。"]}