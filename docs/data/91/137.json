{"author": "文同", "period": "宋", "type": "诗", "title": "和提刑子功喜雨", "paragraphs": ["時雨已可喜，况當春發生。", "入地如流膏，浸灌萬物萌。", "真宰每自惜，纔灑復却晴。", "常時稍霑濕，庶彙亦已榮。", "昨宵忽盛下，欄宇翻瓶罌。", "高原與庳陸，旦可一尺盈。", "尋觀太陽起，紅光吐崢嶸。", "萬里洗氛濁，四顧蒼烟平。", "群農悉就野，上下羅晨耕。", "父老荷鋤鍤，林間笑相迎。", "盡言此美澤，天意恤下甿。", "麻麥固已定，預見禾黍成。", "且幸賦輸辦，敢望求他贏。", "次第還與官，口腹甘別營。", "願常獲豐稔，自覺所取輕。", "言罷乃散去，溝壠紛縱橫。", "使者有職事，其喜誰與并。", "高齋聽淙淙，不寐達五更。", "豈不省文移，頼此一夕傾。", "天明作浩歌，滿紙編和聲。"]}