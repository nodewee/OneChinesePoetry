{"author": "曾鞏", "period": "宋", "type": "诗", "title": "南湖行二首  其二", "paragraphs": ["東南溪水來何長，若耶清明宜靚妝。", "南湖一吸三百里，古人已疑行鏡裏。", "春風來吹不生波，秀壁如奩四邊起。", "蒲芽荇蔓自相依，躑躅夭桃開滿枝。", "求群白鳥映沙去，接翼黄鸝穿樹飛。", "我坐荒城苦卑濕，春至花開曾未知。", "蕩槳如從武陵入，千花百草使人迷。", "山回水轉不知遠，手中紅螺豈須勸。", "輕舟短楫此溪人，相要水上亦湔裙。", "家住橫塘散時晚，分明笑語隔溪聞。"]}