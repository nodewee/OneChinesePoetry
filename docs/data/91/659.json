{"author": "曾鞏", "period": "宋", "type": "诗", "title": "明妃曲二首  其二", "paragraphs": ["蛾眉絕世不可尋，能使花羞在上林。", "自信無由污白玉，向人不肯用黄金。", "一辭椒屋風塵遠，去託氈廬沙磧深。", "漢姬尚自有妒色，胡女豈能無忌心。", "直欲論情通漢地，獨能將恨寄胡琴。", "但取當時能託意，不論何代有知音。", "長安美人誇富貴，未央宮殿競光陰。", "豈知泯泯沈烟霧，獨有明妃傳至今。"]}