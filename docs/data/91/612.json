{"author": "曾鞏", "period": "宋", "type": "诗", "title": "東津歸催吳秀才寄酒", "paragraphs": ["荒城懶出門常掩，春氣欲歸寒不斂。", "東鄰咫尺猶不到，況乃傍溪潭石險。", "風光得暖才幾日，不覺溪山碧於染。", "欣然與客到溪岸，衣幘不避塵泥點。", "谷花洲草各萌芽，高下迸生如刻剡。", "梅花開早今已滿，若洗新妝競妖臉。", "柳條前日尚憔悴，時節與催還荏苒。", "沙禽翅羽亦已好，爭趁午暄浮翠瀲。", "從今物物已可愛，有酒便醉情何慊。", "君厨山杏舊所識，速致百壺須灧灧。", "心知萬事難刻畫，惟有醉眠知不忝。", "預愁酩酊苦大熱，已令灑屋鋪風簟。"]}