{"author": "曾鞏", "period": "宋", "type": "诗", "title": "邊將", "paragraphs": ["太祖太宗能得人，長壘橫邊遮虜塵。", "太傅李漢超，侍中何繼筠。", "二子追接吳與孫，鎮齊撫棣功業均。", "卓哉祖宗信英特，明如秋泉斷如石。", "一朝出節合二子，口付心隨斷纖惑。", "磨笄之旁郡城下，酒利商租若山積。", "二子開庫啗戰士，以屋量金乘量帛。", "洪濤入坐行酒杯，牛胾羊蒸委若灰。", "歲費巨萬不計籍，戰士歡酣氣皆百。", "二子按轡行邊隅，牙纛宛轉翻以舒。", "汛掃沙磧無纖埃，塞門千里常夜開。", "壯耕老餔安且愉，桑麻蔽野華芬敷。", "濟南遠清書樂石，百井夜出摧穹廬。", "神哉祖宗知大體，趙任李牧真如是。", "漢文齷齪豈足稱，郎吏致激面污騂。", "當今羌夷久猖獗，兵如疽癰理須决。", "堂堂諸公把旄鉞，碩策神韜困羈紲。", "祖宗憲度存諸書，㸌若白日明天衢。", "國容軍政不可亂，薦此以爲陛下娛。"]}