{"author": "黄庶", "period": "宋", "type": "诗", "title": "家僮來持雙井芽數數飲之輒成詩以示同舍", "paragraphs": ["我疑醇醲千古味，寂寞散在山茶枝。", "雙井名入天下耳，建溪春色無光輝。", "吾鄉茶友若敵國，糞土尺璧珍刀圭。", "嗟予奔走車馬迹，塵埃荆棘生喉頤。", "煮雲爲腴不可見，青泉綠樹應相嗤。", "長鬚前日千里至，百芽包裹林巖姿。", "開緘春風若滿手，喜氣收拾人恐知。", "江南陽和夜欲試，小齋獨與清風期。", "石鼎泉甘火齊得，混沌不死元氣肥。", "詩書坐對爲客主，一啜已見沆瀣醨。", "通宵安穩睡物外，家夢欲遣不肯歸。", "不信試來與君飲，洗出正性還肝脾。"]}