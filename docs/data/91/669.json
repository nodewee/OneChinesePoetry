{"author": "曾鞏", "period": "宋", "type": "诗", "title": "韓玉汝使歸", "paragraphs": ["顧命逮殊鄰，輶軒遵此道。", "公府戒行期，禁庭頒重寶。", "積雪正東流，度河盛前導。", "士勇踐胡塵，馬驕嘶塞草。", "玉節所鎮臨，氈廬先汛掃。", "赫爾示威靈，坦然布懷抱。", "國倚材實優，虜得聲名早。", "慷慨服天驕，從容問遺老。", "光華反原隰，沆碭看西顥。", "迎勞動都門，旌旗風亦好。"]}