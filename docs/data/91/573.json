{"author": "曾鞏", "period": "宋", "type": "诗", "title": "送人移知賀州", "paragraphs": ["溪石膠船秋瀨微，南山巉空勢峨巍。", "風露氣嚴花草腓，天色漻漻初雁飛。", "君子往守東南圻，旟旝綵錯如翔翬。", "象茜照地榮笏衣，先後隸從何頎頎。", "初君治縣參德威，吾人涵濡樂以肥。", "念今奪去失所依，出者遮行居者希。", "我思群公坐天圍，心與星斗爭光輝。", "薦賢絀否言無違，迅若發石乘高機。", "何此茂器時所稀，噤無一語爲發揮。", "敢作此什傳王畿，旦暮璽書來敕歸。"]}