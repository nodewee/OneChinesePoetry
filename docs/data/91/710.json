{"author": "曾鞏", "period": "宋", "type": "诗", "title": "喜晴", "paragraphs": ["天晴萬里無纖風，江平水面磨青銅。", "光華逸發萬物上，精氣敻與扶桑通。", "我行江漢道苦惡，十步九折遺西東。", "况遭積雨駕高浪，沙翻石走相撞舂。", "操舟衆工立噤㾕，濕櫓鑽火磨星紅。", "荒蹊成潴尺寸礙，永日四望無人蹤。", "一時得意數蛙黽，鳴躍振踞泥塗中。", "陰消陽勝有先兆，宇宙丹翠含沖融。", "今晨霾曀一掃蕩，羲和徐行驅六龍。", "眼明意豁萬事快，預喜來年麰麥豐。"]}