{"author": "曾鞏", "period": "宋", "type": "诗", "title": "丹霞洞", "paragraphs": ["麻姑石壇起雲霧，常意已極高峰顛。", "豈知造化有神處，別聳翠嶺參青天。", "長松桀柏枝嵬砢，中畫一道如流泉。", "林風颼飀滿丘壑，山鳥嘲哳凌飛烟。", "山腰古亭豁可望，下見秋色清無邊。", "忽驚陰崖勢回合，中抱幽谷何平圓。", "初誰鑿險構樓觀，更使遶舍開芝田。", "令人到此毛骨醒，欲構老筆丹青傳。", "羌夷干戈今未解，天地瘡痏誰能痊。", "大厦棟梁置沙莽，肯復顧眄桷與椽。", "吾徒於時直何用，欲住未得心茫然。"]}