{"author": "黄庶", "period": "宋", "type": "诗", "title": "喜雨上文相公", "paragraphs": ["火神侵官弄胸臆，青帝欲滿勾芒慵。", "驕陽暴苗不得秀，風俗相顧無顔容。", "我公裨補造化手，乞許暫息平奸驄。", "西湖景好天子借，訟簡朝夕臨青銅。", "忽窺庭民有旱色，輟寢廢飯忘巾筇。", "訪求雩法得古本，若可舒卷陰陽功。", "除壇規土鍤未動，精意已與神耳通。", "雷官風師不敢息，先時奔走鞭群龍。", "稚苗霶霈飽哺乳，一夕換得千里豐。", "老幼歡呼相公雨，喜氣醖釀爲和風。", "一封朝緘萬室意，慰減焦思寬九重。", "選牲祀龍益傾倒，大宅不滿猶忡忡。", "樸愚幕吏解公意，期雨霑足環海中。", "不以一郡喜爲喜，喜憂天下公之公。"]}