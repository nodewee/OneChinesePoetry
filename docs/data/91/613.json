{"author": "曾鞏", "period": "宋", "type": "诗", "title": "送吳秀才", "paragraphs": ["一年過臘已十日，餘日到春能有幾。", "春來遠近不可問，冷碧先歸在流水。", "梅花向今獨已繁，玉艷都占春風間。", "草萌出土亦過寸，衆芳次第掛清寒。", "虛堂盡日對風影，我獨此守青琅玕。", "故人遠來未一醉，車鞅欲去今誰攀。", "憐君滿腹富文彩，倦尾赤色無波瀾。", "連年禮部試多士，白羽捨置操榛菅。", "君今忽忽負壯節，我亦春色羞衰顔。", "况逢離別可奈何，憶人日老情日多。"]}