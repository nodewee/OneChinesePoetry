{"author": "黄庶", "period": "宋", "type": "诗", "title": "擬歐陽舍人古篆", "paragraphs": ["隸書滿紙籀文廢，字法破碎失本根。", "中間陽冰入篆室，下筆日與丞相親。", "點畫各得萬物體，科蚪筋骨千載新。", "泉銘學語童子知，大曆幾字名忽振。", "足知古人自負恃，碑峴巨石垂千春。", "篆字堆積天下宇，晚得紙本如希珍。", "鋪舒牆壁動人眼，直木曲鐵若可捫。", "人爲黄土久寂寞，略不訛缺纔鱗皴。", "我疑山鬼恐漫滅，往往鎸鑿施斧斤。", "公來醉吟江山國，得之愛嘆何殷勤。", "刻詞猶恨紀不足，句句與古風雅鄰。", "一旦紙貴文字市，粥詩賈篆聲云云。", "蘇梅鸞鳳相上下，鄙語燕雀何能群。"]}