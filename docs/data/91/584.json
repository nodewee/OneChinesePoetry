{"author": "曾鞏", "period": "宋", "type": "诗", "title": "舍弟南源刈稻", "paragraphs": ["買田南山下，禾黍忽已秋。", "糟床待此注，豈止衣食謀。", "窮陰迫霜霰，不可遲揫收。", "吾黨二三子，晨行已寒裘。", "久苦城中囂，至山諒優遊。", "況已除險穢，新堂置岩幽。", "窗軒衆峰出，階墀水淙流。", "良材未成種，草樹亦已稠。", "寒花開照耀，谷鳥樂啾啁。", "心與珍境接，佳興固已遒。", "而況饋朝夕，甘美日可搜。", "黄鷄肥落俎，清酤湛盈甌。", "時鮮鱠冰鯽，餘滋拆丹榴。", "此味何以侑，文辭頗賡酬。", "晝務誡遺滯，夜工督舂揄。", "因觀稼穡勞，始覺奉養優。", "此樂詎非幸，人生復何求。", "送子固自起，往意不可留。"]}