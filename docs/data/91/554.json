{"author": "曾鞏", "period": "宋", "type": "诗", "title": "送徐竑著作知康州", "paragraphs": ["溪蠻昔負命，殺氣凌南州。", "城郭漲烟火，堂皇嘯蜉蝣。", "被髪盡冠巾，吾人反縲囚。", "行剽至杪忽，歸載越山丘。", "驅攘事雖定，收合信瘡疣。", "不有異澤霑，何令餘患瘳。", "寒風在林鳴，君馬不能留。", "初佩太守章，慨然任人憂。", "問俗灰燼餘，咄唶令心謀。", "士材爲世用，因難乃知尤。", "煩苛一蕩滌，幽遠遍懷柔。", "四封鳴鷄犬，五穀被原疇。", "里閭多娛宴，歌鼓震溟陬。", "明義每所希，古人不難侔。", "日月有常運，志士無安輈。", "山川自茲始，努力千里遊。"]}