{"author": "黄庶", "period": "宋", "type": "诗", "title": "次韵和象之夏夜作", "paragraphs": ["大暑暴虐如惡酒，意思頹困不可醒。", "日官我疑借炎熱，昊輪出火星熒熒。", "霈然一雨翳晚景，庭樹洗出蜩螗聲。", "微雲掃灑供夜坐，造化似解通人情。", "清風明月作三友，趣君可買輕連城。", "恍然身在沖泊域，目空萬狀遺骸形。", "此特象之入詩國，句句鍛鍊爐鎚精。", "窮微心到混沌側，高處意氣捫日星。", "詰朝携詩示我讀，饑腸饞口逢珍烹。", "義幽語險索究解，如手捕虎不敢停。", "歸來牽勉拾餘思，魚目愧傍蟾蜍明。"]}