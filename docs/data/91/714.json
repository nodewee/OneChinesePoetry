{"author": "曾鞏", "period": "宋", "type": "诗", "title": "和貢甫送元考元考不至", "paragraphs": ["蓬山有行客，欲上北城舟。", "學問本閎博，言談非謬悠。", "嘗陳帝王略，得試紫雲樓。", "一時驚豪捷，况復富春秋。", "朋遊所欣附，爭欲致綢繆。", "承明動鄉思，歲久道苦修。", "忽懷淄川組，夙昔願始酬。", "出餞集儔侶，清歡期少留。", "酒闌竟不至，睠睠久臨流。", "微我獨有咎，此詩聊可求。"]}