{"author": "曾鞏", "period": "宋", "type": "诗", "title": "七月十四日韓持國直廬同觀山海經", "paragraphs": ["高閣在清禁，長軒憑廣虛。", "御幄閟圖象，依然臨幸餘。", "翠甓布天路，黄簾分直廬。", "一雨清景早，稍凉秋興初。", "解带就君坐，臨床闚素書。", "山海所錯出，飛潛類紛如。", "此語果虛實，遺編空卷舒。", "自笑正豕亥，更微注蟲魚。", "君材合遠用，就此固已疏。", "如我乃斯幸，地閑容誤居。", "竹影散良席，花香浮廣裾。", "俯仰自足適，歸時更當徐。"]}