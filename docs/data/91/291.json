{"author": "文同", "period": "宋", "type": "诗", "title": "邛州倅", "paragraphs": ["將欲言治人，必先由正身。", "身正人自治，此化行如神。", "總總群聖書，論說尤諄諄。", "後賢守爲法，不敢忘逡巡。", "有欲著其迹，更假他物伸。", "或取几杖明，或用盤盂陳。", "或則銘於座，或則書於紳。", "此皆貪道者，欲己日夕親。", "涵泳既滋久，盛德光璘璘。", "魯侯相門子，佩義而服仁。", "來乘別駕輿，齒髪何青春。", "開口議政事，條件皆有倫。", "春露與秋霜，畏愛其吏民。", "尚懼有片缺，不使其質純。", "乃於廳事側，開軒承甲寅。", "題曰三省堂，大構高榜新。", "地古物象野，水竹清衣巾。", "公暇每居此，寂嘿如隠淪。", "冥心以自觀，外揣復內循。", "一有所不逮，補綻無纖塵。", "既已自作詩，文理相彬彬。", "宛轉示明戒，欲使風俗淳。", "愚重侯所存，再拜無辭頻。", "待己固如此，賢哉君子鄰。", "常願此基構，永不罹荆榛。", "有壞則請修，使之名不泯。"]}