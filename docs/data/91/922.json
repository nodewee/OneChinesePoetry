{"author": "曾鞏", "period": "宋", "type": "诗", "title": "雪亳州", "paragraphs": ["欲下蒼凉日，全低黯霮天。", "飄颻投夜急，瑣碎得風儇。", "穢壤彌縫遍，枯荄點綴妍。", "繁英飛面旋，艷舞起翩躚。", "已壓穿林竹，還冰落澗泉。", "抵巇輕自肆，乘隙巧爭先。", "壅隔書郵斷，侵凌客履穿。", "恐傾貧巷屋，覺重溯溪船。", "唶有顔空姣，洵無質可鎸。", "包藏兼海岳，蒙蔽匝坤乾。", "枚叟招何晚，袁安卧正堅。", "會須逢見睍，萬里豁晴川。"]}