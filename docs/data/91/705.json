{"author": "曾鞏", "period": "宋", "type": "诗", "title": "移守江西先寄潘延之節推", "paragraphs": ["憶昔江西別子時，我初折腰五斗粟。", "南北相望十八年，俯仰飛光如轉燭。", "子遺萬事遂恬曠，我繫一官尚局促。", "早衰膽氣自然薄，多病顛毛那更綠。", "人情畦畛阻肝膈，世路風波悸心目。", "每嗟太守兩朱輪，寧及田家一黄犢。", "幸逢懷紱入斗牛，喜得披山收寶玉。", "薄材頑鈍待磨琢，舊學搶攘期反覆。", "雲鴻可近眼先明，野鹿尚縻顔自忸。", "長鬚幸未阻誨存，下榻應容拜臨辱。"]}