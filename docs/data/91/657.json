{"author": "曾鞏", "period": "宋", "type": "诗", "title": "東軒小飲呈坐中", "paragraphs": ["二年委質繫官次，一日偷眼看青山。", "念隨薄祿困垂首，似見故人羞滿顔。", "及門幸得二三友，把酒能共頃刻閒。", "海魚腥鹹聊復進，野果酸澀誰能刪。", "談劇清風生麈柄，氣酣落日解带鐶。", "瑰材壯志皆可喜，自笑我拙何由攀。", "高情坐使鄙吝去，病體頓覺神明還。", "簡書皇皇奔走地，管庫碌碌塵埃間。", "功名難合若捕影，日月遽易如循環。", "不如飲酒不知厭，欲罷更起相牽扳。"]}