{"author": "曾鞏", "period": "宋", "type": "诗", "title": "送劉醫博", "paragraphs": ["小人久病如愁感，每嘆地僻無良醫。", "窮居索寞俗事少，坐對荏苒風光移。", "深冬山城萬木落，陰氣蕩射生寒颸。", "東方吐日光入戶，素壁閃閃含清輝。", "臨汀劉君落落者，六伎絕偉如天資。", "潜心密與造化會，布指敻有精靈隨。", "馬蹄所至病魔屈，我於此時欣得之。", "一來握手與我話，委曲衰王肺與脾。", "囊中珍丸撮星斗，俾我嚼咀心顔怡。", "灑然沉疴一日解，始免未老爲枯骸。", "越人湔腸術已緩，仲景納餠術可卑。", "劉君與我德至大，拱璧巨鼎非酬裨。", "我嗟劉君乃士類，進退婉婉無瑕疵。", "况又新承太守薦，羈鞅日背東門馳。", "禁林侍從務周慎，君挾所有直相宜。", "貴人四難真可患，去去足以爲時規。"]}