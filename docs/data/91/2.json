{"author": "姜夔", "period": "宋", "type": "诗", "title": "昔遊詩  其一一", "paragraphs": ["昔遊衡山上，未曉入幽谷。", "欲識所坐輿，橫版掛兩竹。", "狀如秋千垂，高下不傾覆。", "登山九千丈，中道多佛屋。", "一峰高一峰，峰峰秀林木。", "仰看同來客，木末見冠服。", "高臺石橋路，尋常雲所宿。", "下方雷雨時，此上自晴旭。", "紫蓋何突兀，萬里在一目。", "餘峰六七十，僅如翠浪矗。", "北有嬾瓚巖，大石庇樵牧。", "下窺半崖花，杯盂琢紅玉。", "飛雲身畔過，攬之不盈掬。", "祝融最高絕，紫蓋不足錄。", "俯視同仰觀，蒼蒼萬形伏。", "惟餘岣嶁峰，南睇半空綠。", "彷彿認瀟湘，向嶽流屈曲。", "高處驚我魂，幡思宅平陸。", "其東有雷穴，靈異謹勿觸。", "雲來綿世界，雲去一峰獨。", "僧窗或留罅，雲入不可逐。", "絕頂橫石渠，仙人有遺躅。", "山多金光草，夜半如列燭。", "靈藥不可尋，吁嗟歸太速。"]}