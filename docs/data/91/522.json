{"author": "黄庶", "period": "宋", "type": "诗", "title": "送元伯西歸", "paragraphs": ["飲者爲量無大小，要於醉焉而已矣。", "乃知一飲一石徒，醉鄉欲到無幾爾。", "我幸俸薄飲不多，酩酊造次有餘味。", "有時酒伯投客轄，斗筲往往衆所鄙。", "近得元伯東海濱，飲少好吟性相似。", "山青月白得意時，相對觴詠不能已。", "直到千古醉者心，名利莫可污其埃。", "乘興弄筆窺造化，混沌竅鑿可倒指。", "須臾椽杵成巨軸，更唱迭和若宮徵。", "今公官滿捨我去，獨有姓名碑百里。", "踟躕預恐春風來，青草坐見飲地起。", "詩須數寄續百篇，無使塵埃昏紙尾。"]}