{"author": "曾鞏", "period": "宋", "type": "诗", "title": "降龍", "paragraphs": ["降龍左右施襟裾，兩廊夾廟深渠渠。", "禮下天子一等爾，衣服居處何其殊。", "文旛列戟照私第，青紫若若官其孥。", "先後熒煌首珠翠，侍者百十顔溫瑜。", "凝寒墮指熱侵骨，一宴百盞傾金壺。", "窮民疾首望雨露，太上欲倚攀姚虞。", "君胡爲乎目時病，橐針襆艾恬以愉。", "生前赫赫浪自重，身後沒沒寧非愚。"]}