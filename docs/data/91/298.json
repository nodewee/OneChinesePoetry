{"author": "文同", "period": "宋", "type": "诗", "title": "再和", "paragraphs": ["問子瞻，何江湖，乃心魏闕君豈無。", "胡爲放浪檢束外，日與隠者相招呼。", "籃輿往往從以孥，靈運石壁無此娛。", "窮深極險興未已，豈復更憚梯登紆。", "過客休誇衡與廬，天下此景君勿孤。", "欲將文字寫物象，當截無限春江蒲。", "登高能賦屬大夫，遊覽未厭嗟已晡。", "安得世上有絕筆，盡取君詩妝在圖。", "此身之外何贏餘，成然而寐其覺蘧。", "請看湖上人名逋，此子形相誰解摹。"]}