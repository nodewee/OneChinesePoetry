{"author": "曾鞏", "period": "宋", "type": "诗", "title": "南源莊", "paragraphs": ["床上不廢看青山，門前便踏南澗路。", "繞牆頓失車馬喧，岸幘日得滄洲趣。", "嘗嗟秋蓬轉，未有茅屋據。", "對此耳目新，始覺精爽聚。", "滄溟未可泛舟入，雁蕩誰能胝足去。", "醫閭在夷蠻，羅浮苦煙霧。", "子真自愛谷口家，孔丘老亦洙泗住。", "吾能放意遊八極，此興久與前賢附。", "悄然怪我思慮深，已欲摧倒聞猿樹。", "眼前了了破青坂，屈椽小棟隨時具。", "野柔川深春事來，筍鞋瞑戛青雲步。", "秫田試犢耕早風，茗圃分籃摘宵露。", "竹林掃月散絺葛，雪艇搜溪出魴鱮。", "帽塵便可臨水濯，里鬥何妨閉門拒。", "介推母厭俗，久思顛崖住不顧。", "梁鴻妻亦高，能快穿衣與藜茹。", "成家儻已嫁諸妹，有立不憂吾弟孺。", "攘攘天地間，萬類殊好惡。", "歡合無一非，睽窮有百牾。", "吾獨安能逐毛髪，飲泉食力從所慕。"]}