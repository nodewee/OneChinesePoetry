{"author": "姜夔", "period": "宋", "type": "诗", "title": "昔遊詩  其一二", "paragraphs": ["濠梁四無山，坡陀亙長野。", "吾披紫茸氈，縱飲面微赭。", "自矜意氣豪，敢騎雪中馬。", "行行逆風去，初亦畧霑灑。", "疾風吹大片，忽若亂飄瓦。", "側身當其衝，絲鞚袖中把。", "重圍萬箭急，馳突更叱咤。", "酒力不支吾，數里進一斝。", "燎茅烘濕衣，客有見留者。", "裴回望神州，沉歎英雄寡。"]}