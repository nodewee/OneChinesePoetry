{"author": "曾鞏", "period": "宋", "type": "诗", "title": "秋懷", "paragraphs": ["天地四時誰主張，縱使群陰入風日。", "日光在天已蒼凉，風氣吹人更憀慄。", "樹木慘慘顔色衰，燕雀啾啾群侶失。", "我有愁輪行我腸，顛倒回環不能律。", "我本孜孜學詩書，詩書與今豈同術。", "智慮過人祇自讎，聞見於時未裨一。", "片心皎皎事乖背，衆醉冥冥勢陵突。", "出門榛棘不可行，終歲蒿藜尚誰恤。", "遠夢頻迷憶故人，客被初寒卧沉疾。", "將相公侯雖不爲，消長窮通豈須詰。", "聖賢穰穰力可攀，安能俯心爲苟屈。"]}