{"author": "曾鞏", "period": "宋", "type": "诗", "title": "寄致仕歐陽少師", "paragraphs": ["四海文章伯，三朝社稷臣。", "功名垂竹帛，風義動簪紳。", "此道推先覺，諸儒出後塵。", "忘機心皎皎，樂善意循循。", "大略才超古，昌言勇絕人。", "抗懷輕紱冕，瀝懇謝陶鈞。", "耕稼歸莘野，畋漁返渭濱。", "五年清興屬，一日壯圖伸。", "北闕恩知舊，東宮命數新。", "鸞凰開羽翼，驥騄放精神。", "曠達林中趣，高閑物外身。", "揮金延故老，置驛候嘉賓。", "主當西湖月，勾留潁水春。", "露寒消鶴怨，沙靜見鷗馴。", "酒熟誇浮蟻，書成感獲麟。", "激昂疏受晚，沖淡赤松親。", "龍卧傾時望，鴻冥聳士倫。", "少休均逸豫，獨往異沉淪。", "策畫咨詢急，儀刑矚想頻。", "應須協龜筮，更起爲生民。"]}