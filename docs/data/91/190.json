{"author": "文同", "period": "宋", "type": "诗", "title": "積雨", "paragraphs": ["京師值積雨，浮淖皆滿城。", "况當淘决時，左右羅深阬。", "有客南河居，旦夕堤上行。", "病僕挾羸馬，十步八九傾。", "職事有出入，長抱落膽驚。", "都人素豪恣，小官常見輕。", "排闢要穩道，斂避不敢爭。", "試欲效呵止，圜目根姓名。", "往往被濺污，直落舌與睛。", "歸來事洗濯，袍袴紛縱橫。", "仰首問天公，春澤當早晴。", "幸有好日月，何惜施光明。"]}