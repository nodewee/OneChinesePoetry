{"author": "曾鞏", "period": "宋", "type": "诗", "title": "喜寒", "paragraphs": ["純陽四時行，無復氣節勁。", "日火相吐吞，乾離力還併。", "玄冥失所安，恇怯擅操柄。", "我行東南野，憒憒若酣醟。", "喜逢青林長，葉蔓可韜映。", "正嗟天之高，玉色萬里凈。", "忽驚西山雲，毫末生一鏡。", "須臾油然合，點滴飛雨迸。", "颼颼漸相扶，霶霈一何盛。", "積陰類潜師，形勢久已偵。", "乘時出幽墟，奮發精爽競。", "亙天逐炎官，顓面修火令。", "威加乾坤從，冽冽氣貌正。", "人無焦煩憂，冰釋天下病。", "豈須雪包林，已壓朱鳥橫。", "南方天精兵，瘴濕災可屏。", "爭難奪刀殳，發巧搜壍阱。", "收功當在今，殺伐順天正。", "况云麰麥祥，已覺閭里慶。", "高歌叩吾轅，上頌天子聖。"]}