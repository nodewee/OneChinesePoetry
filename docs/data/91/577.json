{"author": "曾鞏", "period": "宋", "type": "诗", "title": "送陳商學士", "paragraphs": ["柳黄半出年將破，溪溜浸苔强萬個。", "溪頭蒲葦各萌芽，山梅最繁花已墮。", "物色撩人思易狂，况躋別館情何那。", "城東日晚公將去，纛影未離愁四座。", "公於萬事不雕鎸，心意恢恢無坎坷。", "來從奎壁光鋩下，笑倚樽筵成郡課。", "嗟予齪齪才性下，棄置合守丘樊餓。", "公持姓名動人主，祓飾寧嫌筆端挫。", "從今清夜思江路，夢送公船先北過。"]}