{"author": "曾鞏", "period": "宋", "type": "诗", "title": "送歐陽員外歸覲滁州舍人", "paragraphs": ["病卧不出門，非關避塵土。", "深秋影雖清，孤懷共誰語。", "辱子問吾廬，輝如就賓廡。", "足音固可喜，況久捉松麈。", "子生何其祥，家庭坐軻愈。", "顧我齒諸生，漸磨苦頑魯。", "有如仰天潢，勢豈識津渚。", "又若馬牛然，安能望熊虎。", "空摇在門心，常若風中羽。", "羨子筋骨輕，歸飛得其所。", "從今夢無南，隨子渡江櫓。"]}