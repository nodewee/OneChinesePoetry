{"author": "曾鞏", "period": "宋", "type": "诗", "title": "送任逵度支監嵩山崇福宮", "paragraphs": ["漢陽門下士，車騎幕中賓。", "志節初皆壯，風流久更新。", "樞庭承遠派，郎位襲清塵。", "雅淡琴聲古，溫純玉性真。", "詩書來射策，慈惠起臨人。", "淮海褰帷久，褒斜叱馭頻。", "政平無橫吏，刑省絕冤民。", "汴路揚旌出，吳門擁節巡。", "持權心似水，待物氣如春。", "懋德垂承詔，遺榮遽乞身。", "行高寧繫俗，道勝不憂貧。", "北絕分琳館，西歸近紫宸。", "鴻飛開羽翼，驥逸露精神。", "却理烟霞宅，重尋水石鄰。", "青嵩銷鶴怨，碧洛見鷗馴。", "故友欣聯璧，諸儒慕墊巾。", "學兼鴻寶異，興與赤松親。", "激勸留方冊，驚傳動縉紳。", "浮雲雖抗意，仄席正逢辰。", "祇恐尊廉退，丁寧致軟輪。"]}