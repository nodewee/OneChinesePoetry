{"author": "曾鞏", "period": "宋", "type": "诗", "title": "庭木", "paragraphs": ["庭中有佳樹，清影四面垂。", "往往風雨夜，蛟龍此投依。", "留之待鸞鳳，未許燕雀窺。", "誰謂烏鳥惡，安巢最高枝。", "不顧白日照，直傍陰虹飛。", "自恃棲託穩，豈憂彈射危。", "三春獨翱翔，百鳥斂羽儀。", "鳳凰不能爭，況乃鳬雁微。", "既務志意得，都爲世可欺。", "白晝攫鼎肉，從容擇牷犧。", "近人不肯避，一怒終夜啼。", "遭其瞰牆屋，禍患豈可移。", "聽之欲占赦，婦女固已癡。", "忿害乃其所，何肯報福釐。", "行路指之嘆，童稚爭駡譏。", "鸚鵡獻至尊，言語固可奇。", "翡翠輸太府，器服所取資。", "雉鷄美文章，贄贈理亦宜。", "鷹鸇逐惡鳥，天威得施爲。", "關雎於周室，耿潔配后妃。", "莫如此鳥頑，飽食無所裨。", "一善不能有，醜聲日交馳。", "但知擇嘉處，巍然治其棲。", "衆怒未易忽，徼幸亦有斯。", "安知無刀斧，崩分棄毛皮。", "且勿引蠹蟲，使樹心本披。", "亦有愛搏擊，鉤連梟與鴟。", "亦勿樂順己，窟穴藏狐貍。", "凡能致大患，尠不自豪氂。", "未知引避去，此語足自規。", "惜哉種樹意，長與事乖違。", "古來亦如此，壯士徒嗟悲。"]}