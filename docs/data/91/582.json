{"author": "曾鞏", "period": "宋", "type": "诗", "title": "山茶花", "paragraphs": ["山茶花開春未歸，春歸正值花盛時。", "蒼然老樹昔誰種，照耀萬朵紅相圍。", "蜂藏鳥伏不得見，東風用力先噓吹。", "追思前者葉蓋地，萬木慘慘攢空枝。", "寒梅數綻少顔色，霰雪滿眼常相迷。", "豈如此花開此日，絳艷獨出凌朝曦。", "爲憐勁意似松柏，欲搴更惜長依依。", "山榴淺薄豈足比，五月霧雨空芳霏。"]}