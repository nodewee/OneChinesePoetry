{"author": "黄庶", "period": "宋", "type": "诗", "title": "答王甫判官示遊興慶池之作", "paragraphs": ["東池十里近，遭匝風物飽。", "南山若戶屏，登臨四時好。", "我初來長安，脚擬朝夕到。", "纏綿簿書間，拘窘若囚盜。", "一歲無幾至，荏苒成吏考。", "夜夜千頃月，只供釣魚老。", "平生林泉心，探奇欲傾倒。", "咫尺迺尚爾，滿意寧可保。", "君官苦近市，危坐若林槁。", "偷閑呶呶中，躍馬志{高交}暴。", "登覽足意思，滿腹若瑰寶。", "歸來成新詩，使我愧懷抱。"]}