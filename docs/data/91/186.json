{"author": "文同", "period": "宋", "type": "诗", "title": "問陳彥升覓古瓦硯", "paragraphs": ["魏主用死力，構彼銅雀臺。", "當時臺上瓦，百澄爲一坯。", "燒成比堅玉，翠甲橫崔嵬。", "西陵既歸後，此地日以摧。", "後歷典午朝，群雄力相豗。", "茲臺既已傾，此瓦只自堆。", "歲久岸谷變，埋沒深蒿萊。", "初誰得耕人，刳之研松煤。", "其理密且潤，端歙真可咍。", "彥升所有者，一一皆珍材。", "自言欲購時，經歲無一枚。", "琴紋與錫花，此乃如瓊瑰。", "前日秘閣下，重匣手自開。", "示我者佳絕，恰用一樸裁。", "形模甚古野，用可資怪魁。", "歸來作詩乞，願致無遲回。"]}