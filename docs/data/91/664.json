{"author": "曾鞏", "period": "宋", "type": "诗", "title": "李氏素風堂", "paragraphs": ["丞相事唐室，獨馳三絕名。", "家世在圖史，詩書傳後生。", "郎位逮流澤，出令箴輩驚。", "歲暮營燕坐，高居遺世情。", "翠竹带書幌，青山臨酒觥。", "已使襟韵適，况聞吟誦聲。", "自可化鄉里，豈唯門戶榮。", "果有過庭子，穎然材思精。", "抱璞已三獻，驚人當一鳴。", "風義故常在，茲堂非偶成。"]}