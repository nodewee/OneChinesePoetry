{"author": "葛天民", "period": "宋", "type": "诗", "title": "寄楊誠齋", "paragraphs": ["參禪學詩無兩法，死蛇解弄活鱍鱍。", "氣正心空眼自高，吹毛不動全生殺。", "生機熟語却不俳，近代獨有楊誠齋。", "才名萬古付公論，風月四時輸好懷。", "知公別具頂門竅，參得徹兮吟得到。", "趙州禪在口皮邊，淵明詩寫胸中妙。", "用則致君堯舜前，舍時便灌廬陵園。", "六十四卦只兩畫，三百五篇惟一言。", "我與誠齋略相識，亦不知他好官職。", "但知拚得忍饑七十年，脊梁如鐵心如石。", "不曾屈膝不皺眉，不把文章做出詩。", "玉川後身却不怪，樂天再世尤能奇。", "隔千里兮共明月，何似寒灰相對撥。", "公亦何須要我知，我只欠公頭上髮。"]}