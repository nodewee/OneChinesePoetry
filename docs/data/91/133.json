{"author": "文同", "period": "宋", "type": "诗", "title": "贈日新禪師", "paragraphs": ["嶕嶢祝融峰，䆗窱懶瓚巖。", "師也西南人，嘗居彼巉巉。", "十年不下山，烟雲爛衣衫。", "借問爾何爲，法味見愈饞。", "妄萌將軋然，即以慧刃芟。", "既久闢門戶，不須更封緘。", "龍神護水瓶，鬼物扶經函。", "疊足坐蒼石，放身依古杉。", "一日望劍門，歸心瞥如帆。", "過我畫戟前，清晨投短銜。", "欣然揖師坐，未語已不凡。", "再勘自不破，誰敢分酸鹹。", "大朴本無痕，巧者强削劖。", "師如捉龜拂，定不空喃喃。"]}