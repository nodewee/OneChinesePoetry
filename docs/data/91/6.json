{"author": "姜夔", "period": "宋", "type": "诗", "title": "昔遊詩  其一五", "paragraphs": ["衡山爲真宮，道士飲我酒。", "共坐有何人，山中白衣叟。", "問叟家何在，近住山洞口。", "殷勤起見邀，徐步入林藪。", "雲深險徑黑，石亂湍水吼。", "尋源行漸遠，茅屋剪如帚。", "老烹茶味苦，野琢琴形醜。", "叟云司馬僊，學道此居久。", "屋東大盤石，棋畫今尚有。", "古木庇覆之，清泉石根走。", "因悲百年內，汲汲成白首。", "僊人固難值，隠者亦可偶。", "追惟恍如夢，欲畫無好手。"]}