{"author": "曾鞏", "period": "宋", "type": "诗", "title": "寄孫之翰", "paragraphs": ["孫侯腹載天下書，崔嵬豈啻重百車。", "伏羲以來可悉數，孰若自作何有餘。", "更能議論恣傾倒，萬里一瀉崑崙渠。", "誰爲胸中斡太極，元氣浩浩隨卷舒。", "昔來諫官對天子，何穢不欲親芟鋤。", "不容乃獨見磊落，出走並海飄長裾。", "孫侯風節何所似，雪洗八荒看太虛。", "親如國忠眼不顧，舊若張禹手所除。", "歸來已絕褒貶筆，進用祇調敖倉儲。", "合持詩書白虎論，更護日月金華居。", "萬世根深固社稷，百年舊叟休田閭。", "素識孤生愛茅屋，久將老母求山砠。", "秋歸願事九江耯，夜出未倦安豐漁。", "孔明苟欲性命遂，孟子豈病王公疏。", "塵埃未得見此樂，太息一付西江魚。"]}