{"author": "曾鞏", "period": "宋", "type": "诗", "title": "京師觀音院新堂", "paragraphs": ["九衢言語亂人耳，三市塵沙瞇人目。", "猿狙未慣裹章綬，魚鳥寧忘慕谿谷。", "恨無棲宿在清曠，欲弄潺湲愈煩燠。", "道人誰氏斥佳境，决漢披霄敞華屋。", "駢羅嶷嶷三秀石，叢迸娟娟兩修竹。", "雲蒸雨泄被巖壑，海倒河垂動林麓。", "頓驚俯仰遠囂濁，豈直形骸擺羈束。", "解衣堅坐暝忘返，飲水清談心亦足。", "丈夫壯志須坦蕩，曲士陰機謾翻覆。", "青鞋赤舄偶然爾，安用區區巧追逐。"]}