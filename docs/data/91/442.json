{"author": "黄庶", "period": "宋", "type": "诗", "title": "游石甕寺", "paragraphs": ["飛泉自有迎客意，聲到山前入人耳。", "泉聲引行不知疲，石路磽确折屐齒。", "長安睫滿車馬塵，林巖夜夜來夢寐。", "雲烟郊原鋪古圖，心眼開快明如洗。", "渭流屈曲成大篆，書破野色爲綠紙。", "丘墟沉吟古興廢，秋風正入紅樹起。", "折碑斷垣卧荆棘，意思紛亂不可理。", "窮幽更下蒼崖根，把酒坐聽潺湲醉。", "山花似欲勸苦飲，時散清香入人鼻。", "奔走恨不身長遊，喜寫姓名藏薜荔。"]}