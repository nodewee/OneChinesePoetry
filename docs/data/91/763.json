{"author": "曾鞏", "period": "宋", "type": "诗", "title": "送鄭州邵資政", "paragraphs": ["江夏無雙譽，菑川第一才。", "笑談成黼藻，咳唾落瓊瑰。", "紫氣鋒鋩露，青冥羽翼開。", "雋遊追幕府，高步集蓬萊。", "探討篇章洽，研磨術業該。", "九霄新漢邸，萬目注梁臺。", "選擇真儒用，招延急詔催。", "衣冠驚角綺，賓友重鄒枚。", "每右橫經席，寧虛置醴杯。", "八荒披日月，萬里散雲雷。", "始去東山榜，俄參北斗魁。", "廟堂奇計得，羌虜鷙心摧。", "帝念人求舊，朝須汝作梅。", "避榮言屢切，請外志難回。", "際海歸封略，連吳入剸裁。", "夕冰承命出，晝錦過鄉來。", "許國風猷壯，容民宇量恢。", "節旄恩換鎮，京室地稱陪。", "賜覲親中扆，通班接上台。", "壺漿空度洧，公位在三槐。"]}