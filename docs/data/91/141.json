{"author": "文同", "period": "宋", "type": "诗", "title": "百舌鳥", "paragraphs": ["衆禽乘春喉吻生，滿林無限啼新晴。", "南園花木正繁盛，小小大大皆來鳴。", "藏枝映葉復誰使，不肯停住常嚶嚶。", "就中百舌最無謂，滿口學盡群鳥聲。", "自無一語出於己，徒爾嘲异常誇從橫。", "朝朝泊我高柳上，叫破一窗殘月明。", "幽人穩睡正酣美，無計可奈遭爾驚。", "少年挾彈彼誰者，安得爲我來五更。"]}