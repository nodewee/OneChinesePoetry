{"author": "曾鞏", "period": "宋", "type": "诗", "title": "落葉", "paragraphs": ["秋雨與風相噴薄，樹木可能無葉落。", "琅玕散漫不可收，野步滿船誰掃掠。", "垂楊千樹舊所惜，顔色易衰由力弱。", "空條尚舞不自休，物意豈能知索寞。", "菊花雖開能幾許，新酒縱酸猶可酌。", "朱顔久已拚銷減，豈有功名堪寫貌。", "衣冠塵土欲更洗，其奈滿堤河水濁。", "花開葉落須强醉，壯士豈憂常落魄。"]}