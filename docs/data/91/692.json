{"author": "曾鞏", "period": "宋", "type": "诗", "title": "送豐稷", "paragraphs": ["桃花染破南山青，漢江此時春水生。", "客舟相語人夜起，勁櫓亂江群雁聲。", "之君飄泊動歸思，告我舉裝千里行。", "閎材壯思風雨發，綠鬢少年冰雪清。", "讀書一見若經誦，下筆千言能立成。", "精微自得有天質，操行秀出存鄉評。", "嗟從薄祿困流滯，能誘鄙俗銷紛爭。", "弦歌躬勸士强學，田里堵安人力耕。", "嗟予據桉但畫諾，遇事縮手方蒙成。", "雖知璞玉難强獻，欲挂塵榻空含情。", "歲寒不變乃知確，物理先否終當亨。", "維舟且盡今夕語，明日帆隨白鳥輕。"]}