{"author": "曾鞏", "period": "宋", "type": "诗", "title": "送宣州杜都官", "paragraphs": ["夜聞陵陽峰上雨，曉見宛溪春水平。", "畫船不待雙櫓挾，歸客喜成千里行。", "牧之文采宜未泯，夫子風流今有聲。", "篇什高吟鳳凰下，翰墨醉灑烟雲生。", "撥置簿書有餘力，放意樽罍無俗情。", "忠義非徒勸風俗，愷悌固可交神明。", "餘休比戶得涵泳，嚚訟累歲皆澄清。", "薦章交論付丞相，士行如此宜名卿。", "江湖一見十年舊，談笑相逢肝膽傾。", "鷦鷯一枝亦自得，去矣黄鵠高飛鳴。"]}