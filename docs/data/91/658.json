{"author": "曾鞏", "period": "宋", "type": "诗", "title": "明妃曲二首  其一", "paragraphs": ["明妃未出漢宮時，秀色傾人人不知。", "何况一身辭漢地，驅令萬里嫁胡兒。", "喧喧雜虜方滿眼，皎皎丹心欲語誰。", "延壽爾能私好惡，令人不自保妍媸。", "丹青有迹尚如此，何况無形論是非。", "窮通豈不各有命，南北由來非爾爲。", "黄雲塞路鄉國遠，鴻雁在天音信稀。", "度成新曲無人聽，彈向東風空淚垂。", "若道人情無感慨，何故衛女苦思歸。"]}