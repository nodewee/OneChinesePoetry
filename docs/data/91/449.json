{"author": "黄庶", "period": "宋", "type": "诗", "title": "登見山樓", "paragraphs": ["太守終南爲客主，出入厭倦馬與車。", "與山朝夕欲還往，作樓近在室一隅。", "主人去久山寂寞，正值青帝催焦枯。", "我拘簿書甚杻械，擺脫步上提酒壺。", "郊原猶未見春色，似據水墨長安圖。", "也知好景天更惜，高峰常是雲模糊。", "安得風伯持大篲，掃灑百里如屏鋪。", "顯昧萬狀古詩國，收拾可禿千毫書。", "我來願作風雅戶，醉倒坐待明月扶。", "去家若有巖下夢，免復夜夜尋歸途。"]}