{"author": "曾鞏", "period": "宋", "type": "诗", "title": "麻姑山送南城尉羅君", "paragraphs": ["麻姑之路摩青天，蒼苔白石松風寒。", "峭壁直上無攀援，懸磴十步九屈盤。", "上有錦繡百頃之平田，山中遺人耕紫烟。", "又有白玉萬仞之飛泉，噴崖直瀉蛟龍淵。", "豐堂廣殿何言言，階脚插入斗牛間。", "樛枝古木不記年，空槎枵然卧道邊。", "幽花自嬋娟，林深爲誰妍。", "但見塵消境靜翔白鶴，吟清猿，雛禽乳鹿往往嗥荒顛。", "却視來徑如緣絙，千重萬疊窮岩巒。", "下有荆吳粟粒之群山，又有甌閩一髮之平川。", "弈棋縱衡遠近布城郭，魚鱗參差高下分岡原。", "千奇萬異可意得，墨筆盡禿誰能傳。", "丈夫舒卷要宏達，世路俯仰多拘牽。", "偶來到此醒心目，便欲洗耳辭囂喧。", "羅夫子，一日遠補東南官。", "愛此層崖峻壑之秀發，開軒把酒可縱觀。", "喜此披霄插漢之敻起，出門舉足得往還。", "羅夫子，一尉龍蛇方屈蟠。", "此邦人人衣食足，闔境年年枹鼓閑。", "几案剸裁得休暇，山水登躡遺紛煩。", "我行送之思故園，引領南望心長懸。"]}