{"author": "曾鞏", "period": "宋", "type": "诗", "title": "寄王介卿", "paragraphs": ["憶昨走京塵，衡門始相識。", "疏簾挂秋日，客庖留共食。", "紛紛說古今，洞不置藩域。", "有司甄棟榦，度量棄樗櫟。", "振轡行尚早，分首學堧北。", "初冬憩海昏，夜坐探書策。", "始得讀君文，大匠謝刀尺。", "周孔日已遠，遺經竄牆壁。", "倡佯百怪起，冠裾稔回慝。", "君材信魁崛，議論恣排闢。", "如川流渾渾，東海爲委積。", "如躋極高望，萬物著春色。", "寥寥孟韓后，斯文大難得。", "嗟予見之晚，反覆不能釋。", "胡然藴環堵，不救謀者惑。", "明朝渡江還，念念非可抑。", "如酲冒炎暑，每進意愈塞。", "維時南風薰，木葉晃繁碧。", "頹雲走石瀨，逆坂上文艗。", "欣聞被檄來，窮閻駐鑣軾。", "促榻叩其言，咸池播純繹。", "行身抗淵損，及物窺龍稷。", "綢繆指疵病，攻砭甚針石。", "淺沚有停沙，亦可洗珠璧。", "論憂或共嚬，遇愜每同峎。", "正值祝融橫，金隅未提職。", "高樓豁可望，命載屢攀陟。", "一不羅俗嬉，怡然治紈墨。", "露注尚忘疲，更待蟾蜍昃。", "雅愛張與余，挽之置茵席。", "群兒困不酬，吽嚬聚譏謫。", "仁義殊齟齬，昧者尊惡砳。", "霧草變衰黄，吟蛩鬧朝夕。", "君子畏簡書，薄言返行役。", "商歌孺子別，失淚染衣襋。", "自從促櫂去，會此隆冬逼。", "何神鼓陰韛，萬竅動謞激。", "城顛睨江浪，蛟怪助掀射。", "仁賢保無恙，所想挂驚惕。", "燁燁多隸從，良已匱藜齸。", "迨茲尺書至，疑念始冰析。", "蘭滫沓慈祥，筠梧肆諧適。", "繽紛衆胥士，署壘各嬉息。", "其餘書牘背，粟密縷機織。", "卷書勞來幹，寸懷良自懌。", "野泊轉平綠，梅梢弄繁白。", "金縚引柳荑，芳氣滿原澤。", "出門無所抵，歸卧四楹寂。", "術學頗思講，人事多可惻。", "含意不得發，百憤注微臆。", "摇摇咏顔色，企足關途隔。", "自慚兒女情，宛轉抱悽慼。", "吾念非吾私，何當託雲翼。", "奇偶轉如輪，終期援焦溺。"]}