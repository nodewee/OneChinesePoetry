{"author": "曾鞏", "period": "宋", "type": "诗", "title": "遊麻姑山", "paragraphs": ["軍南古原行數里，忽見峻嶺橫千尋。", "誰開一徑破蒼翠，對植松柏何森森。", "危根自迸古崖出，老色不畏莓苔侵。", "修竹整整儼朝士，下蔭石齒明如金。", "遂登半嶺望城郭，但見積靄縈江潯。", "岡陵稍轉露樓閣，沙莽忽盡橫園林。", "秋光已逼花草歇，寒氣况乘岩谷深。", "我馳輕輿豈知倦，倏忽遂覺窮嶔崟。", "龍門誰來此中鑿，玉簡不記何年沉。", "泉聲可聽真衆籟，泉意欲寫無瑶琴。", "斗迴地勢平如削，䆉稏百頃黄差參。", "橫開三門兩出路，却立兩殿當崖陰。", "深廊千步抵岩腹，桀木萬本摩天心。", "碑文磊嵬氣不俗，筆畫縹緲工非今。", "世傳仙人家此地，天風泠泠吹我襟。", "今人豈解不老術，可怪綠髮常盈簪。", "根源分明我能說，一室傾里輸琅琳。", "相高既不擁耒耜，方壯又不持戈鐔。", "我丁轗軻豈暇議，直喜虛曠開煩襟。", "清謠出口若先構，白酒到手無停斟。", "山人執袂與我語，留我饋我山中禽。", "玲瓏當窗急雨灑，窈窕隔溪孤笛吟。", "未昏已移就明燭，病骨夜宿添重衾。", "神醒氣王目無睡，到曉獨愛流泉音。", "起來身去接塵事，片心未省忘登臨。"]}