{"author": "曾鞏", "period": "宋", "type": "诗", "title": "追租", "paragraphs": ["耕耨筋力苦，收刈田野樂。", "鄉鄰約來往，樽酒追酬酢。", "生涯給俯仰，公斂忘厚薄。", "胡爲此歲暮，老少顔色惡。", "國用有緩急，時議廢量度。", "內外奔氣勢，上下窮割剝。", "今歲九夏旱，赤日萬里灼。", "陂湖蹙埃𡏖，禾黍死磽确。", "衆期必見省，理在非可略。", "謂須倒廩賑，詎止追租閣。", "吾人已迫切，此望亦迂邈。", "奈何呻吟訴，卒受鞭棰却。", "寧論救憔悴，反與爭合龠。", "問胡應驅迫，久已罹匱涸。", "計須賣强壯，勢不存尪弱。", "去歲已如此，愁呼遍郊郭。", "饑羸乞分寸，斯須死笞縛。", "法令尚修明，此理可驚愕。", "公卿飽天祿，耳目知民瘼。", "忍令瘡痍內，每肆誅求虐。", "但憂值空虛，寧無挺犁钁。", "暴吏理宜除，浮費義可削。", "吾卧避囂喧，茲言偶斟酌。", "試起望遺村，霾風振墟落。"]}