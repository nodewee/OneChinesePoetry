{"author": "文同", "period": "宋", "type": "诗", "title": "送提刑司勳", "paragraphs": ["同昔分符守興元，公始仗節來武信。", "因而出入在門下，未有三日不親近。", "臺移希疏獄讞少，凜凜清風滿牆仞。", "乘閑每許陪後乘，好寺名園遍遊盡。", "惟携茶具賞幽絕，新胯珍團曾不吝。", "或因議事閱書畫，止用小肴并淺醖。", "清歡雅興自無厭，妓樂喧煩誰願進。", "開張胸懷脫羈檢，顔色何嘗形喜慍。", "使威斂霽官况樂，瞥過二年如一瞬。", "後同先滿去涪上，數月復來爲屬郡。", "再將厚蔭蒙舊物，掩蔽不才寬責問。", "同常自念性偏僻，凡取交游最精慎。", "雖然衆中事汎愛，仁者與親餘不認。", "生平所得無幾人，既已得之心自信。", "公家兄弟何磊落，一一光華如美瑾。", "顧同質狀似頑石，輒簉其間襲溫潤。", "令昆强季沒已久，公獨康莊馳駔駿。", "朝廷要人辦繁劇，昨下詔書催入覲。", "連城衆口惜公去，不問鯢鮐與髫齔。", "烟開漢沔曉光薄，雪下褒斜寒力峻。", "嗟同不得送行旆，回視腰間綰雙印。", "灙城西北有危樓，徒望高鴻寄長韵。"]}