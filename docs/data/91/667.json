{"author": "曾鞏", "period": "宋", "type": "诗", "title": "李節推亭子", "paragraphs": ["盱江郭東門，江水湛虛碧。", "東南望群峰，連延倚天壁。", "長林相蔽虧，蒼翠浮日夕。", "青冥窗戶寒，居者非咫尺。", "子初得從誰，有此烟霧宅。", "燕坐遠世喧，及門無塵客。", "築亭更求深，緩带聊自適。", "時花笑婀娜，山鳥吟格磔。", "家釀熟新樽，歡言命良席。", "故已輕華簪，寧論珍拱璧。", "我亦有菑田，相望在阡陌。", "安得巾柴車，過從佇三益。"]}