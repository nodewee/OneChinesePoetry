{"author": "呂公著", "period": "宋", "type": "诗", "title": "分題得癭木壺", "paragraphs": ["天地産衆材，任材謂之智。", "棟桷與楹杙，小大無有棄。", "方者以矩度，圓者中規制。", "嗟爾木之癭，何異肉有贅。", "生成擁腫姿，賦象難取類。", "檃括所不施，鉤繩爲爾廢。", "大匠睨而往，惻然乃有意。", "孰非造化功，而終朽不器。", "刳剔虛其中，朱漆爲之僞。", "斟漿挹酒醴，施用惟其利。", "犧象非不珍，金罍豈不貴。", "設之于楹階，十目肯注視。", "幸因左右容，反見爲奇異。", "人之于才性，夫豈遠于是。", "性雖有不善，在教之揉勵。", "才亡不可用，由上所措置。", "飾陋就其長，皆得爲良士。", "執一以廢百，衆功何由備。", "是惟聖人心，能通天下志。"]}