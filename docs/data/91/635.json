{"author": "曾鞏", "period": "宋", "type": "诗", "title": "地動", "paragraphs": ["吾聞元氣判爲二，升降相輔非相傷。", "今者無端越疆畔，陰氣焰焰侵於陽。", "陽收剛明避其勢，陰負捷勝尤倡佯。", "地乘是氣亢於下，震蕩裂拆乖其常。", "齊秦晉代及荆楚，千百其堵崩連牆。", "隆丘桀屋不自定，翩若猛吹摇旌幢。", "生民洶洶避無所，如寄厥命於湖江。", "有聲四出嘻可怕，誰擊萬鼓何雷硠。", "陰爲氣靜乃如此，天意昧密寧能詳。", "或云蠻夷尚侵軼，已事豈必垂災祥。", "意者邪臣有專恣，氣象翕翕難爲當。", "據經若此非臆决，皎如秋日浮清霜。", "祖宗威靈陛下聖，安得直語聞明堂。", "朝廷肅穆法度治，豈用懔懔憂胡羌。"]}