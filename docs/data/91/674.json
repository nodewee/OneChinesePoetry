{"author": "曾鞏", "period": "宋", "type": "诗", "title": "送章婺州", "paragraphs": ["方擁使君節，駕言自東還。", "又聞白丞相，懷紱出九關。", "遂縱大船去，欲追詎能攀。", "已喜所寄徑，幽尋足谿山。", "仍誇越西部，迥在雲林間。", "屋瓦遍高下，青蒼更回環。", "穿路竹裊裊，鳴沙水潺潺。", "會有樽酒適，每需庭訟閑。", "况席鼓琴舊，政行故非艱。", "歲暮當趨召，馳歸復玉班。"]}