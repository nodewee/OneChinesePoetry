{"author": "黄庶", "period": "宋", "type": "诗", "title": "送李室長慶州寧覲", "paragraphs": ["我愛孟堅文學飽，持筆去作將軍客。", "鋪張大漢征北功，手携直上燕然刻。", "千載事挂單于眼，至今猶若擒白黑。", "幾年羌夷瘡一方，窟穴未掃壯士瘠。", "我生南方長詩書，愛國區區肺如炙。", "欲於塞外勒姓名，往往夜夢賀蘭石。", "一來長安事刀筆，駑駘不展芻粟力。", "峨峨李公邦之梓，聲載百郡理霹靂。", "今年權佩慶州印，上馬威至吞秋色。", "羌夷奔走若奴婢，剺面童子嗔可摑。", "白頭慶民能記數，前時太守有陰德。", "試求園中手栽樹，邊人應作甘棠惜。", "老幼事公如父兄，妥帖不敢相干極。", "子來別我省塞上，霜風漸著邊樹赤。", "塵埃恨絆不得往，安得鑽肩生羽翼。", "子今才華筆端富，山川去入風雅國。", "黄雲白草牛羊肥，區落鷄犬晴歷歷。", "將詩寫作聚米圖，歸來爲我一指畫。"]}