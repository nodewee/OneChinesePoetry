{"author": "黄庶", "period": "宋", "type": "诗", "title": "斑石枕聯句", "paragraphs": ["斸得西山骨，磨礱露斑駁。", "凝結一何怪，形模萬難學。", "直疑彩雲根，又訝紫珉璞。", "中瘦皺蛟腹，外文灼龜殻。", "冷剖清泉肝，𥡥搘老鰲脚。", "堅方君子性，清純聖人樸。", "有氣當補天，無瑕應並瑴。", "定漬盤古苔，想漏神農藥。", "堪作夢寐寶，尤是炎蒸託。", "眠月病頭愈，橫風酲肺濯。", "珊瑚侈可唾，陶甄脆堪撲。", "夜深魘鬼驚，晝冷詩魔愕。", "首愜無俗夢，心清去煩惡。", "蘄簟方敢友，蜀筇良可攫。", "何必檄愈風，何必文驅瘧。", "質任兒女嗤，頑宜僮僕謔。", "枕流固迂誕，籍糟徒落魄。", "潤生審將雨，輝發疑有玨。", "髑髏莊生狂，虎魄宋武薄。", "欲鑱中郎銘，文章體猶弱。", "欲秘淮南書，神仙志非樂。", "我疑混沌礦，誰與礱竅鑿。", "可作甘寢輿，華胥詣冥寞。", "子道足施爲，我拙困嬰縛。", "已謀其巾履，行當老蒿藿。", "子其乞我歸，終焉卧雲壑。", "嗜好我已癖，須求子雖慤。", "氈舊王固惜，瓢陋顔不博。", "異時一經子，便當千金橐。", "客退獨摩拂，卧送山月落。"]}