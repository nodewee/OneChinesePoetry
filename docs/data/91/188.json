{"author": "文同", "period": "宋", "type": "诗", "title": "西岡僦居", "paragraphs": ["出官在秦蜀，始末凡十年。", "所治得公宇，靡不完且堅。", "中堂與挾廊，角翼相鈎聯。", "領屬僅十口，出處皆安便。", "冬夏惡風日，侵薄曾無緣。", "今年歸中都，職事叨磨鉛。", "未免僦屋住，敢謂須華鮮。", "西岡頗幽僻，愛此遠市廛。", "問得王氏居，十楹月四千。", "床榻案几外，空處無一椽。", "匽溷及井竈，坼壁皆相連。", "經庳須俯首，過隘常側肩。", "所謂十口者，日繞蝸殻旋。", "前時大暑中，幾不禁袢延。", "鬰若鼎釜炊，局如狴犴攣。", "走蝎過亂蟻，飛蚊劇群蟬。", "今日幸過之，復畏明日然。", "喜見白露節，相賀肌肉全。", "如何下淫雨，曉夕常綿綿。", "瓦破榱棟漏，柱陷牆垣穿。", "惟供改席坐，豈暇安枕眠。", "中庭止數步，深已可載船。", "盡室徒跣行，一起復一顛。", "京師費耗地，居止實重遷。", "俸料計月入，外得無幾錢。", "却思已過分，僅免親犁田。", "自望於古人，若地而升天。", "小廬焦生高，陋巷顔子賢。", "引之諭妻孥，吾道宜此焉。", "猶勝比鄰者，寒突無晨烟。"]}