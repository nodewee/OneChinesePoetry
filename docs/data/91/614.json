{"author": "曾鞏", "period": "宋", "type": "诗", "title": "和章友直城東春日", "paragraphs": ["東流抱孤城，雨洗見春色。", "風吹百草根，道路千里碧。", "莫盡溪漫漫，波瀾散無迹。", "遥林缺見山，冉冉蒼藹積。", "沙禽有遺蹤，文字不可識。", "青松對桃李，桃紅李花白。", "紅白勢方競，青青守岩側。", "君意無不諧，研談欲俱得。", "賦詩多所陳，炳若觀龜坼。", "城東不待到，衆物已歷歷。"]}