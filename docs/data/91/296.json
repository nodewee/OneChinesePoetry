{"author": "文同", "period": "宋", "type": "诗", "title": "子瞻戲子由依韵奉和", "paragraphs": ["子由在陳窮於丘，正若淺港橫巨舟。", "每朝升堂講書罷，緊合兩眼深埋頭。", "才名至高位至下，此事自屬他人羞。", "猶勝俁俁彼賢者，手把翟籥隨群優。", "岌如老鶴立海上，退避不與鶖鶬遊。", "文章豈肯用一律，獨取無間有神術。", "所蓄未嘗資己身，搰搰恰如蜂聚蜜。", "有時七日不火食，支體雖羸心不屈。", "陵陽謬守卑且勞，馬前空愧持旌旄。", "平生讀書若奊詬，老大下筆侵離騷。", "貧且賤焉真可耻，欲撻群邪無尺箠。", "安得來親絳帳旁，日與諸生供唯唯。", "須知道義故可樂，莫問功名能得幾。", "君子道遠不計程，死而後已方成名。", "千鈞一羽不須校，女子小人知重輕。"]}