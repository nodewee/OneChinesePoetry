{"author": "曾鞏", "period": "宋", "type": "诗", "title": "答石秀才月下", "paragraphs": ["今宵月色明千里，秋水與天無表裏。", "樹木矯矯蛟龍蟠，屋瓦鱗鱗雪霜洗。", "林下病人毛骨醒，目愛清光不知已。", "秋風自作竽籟聲，更送城笳夜深起。", "客衾初寒睡未能，忽得子詩哦以喜。", "子求我和何勤劬，我知枯疏少知己。", "子真愛我常存心，安用蕪辭煩筆紙。"]}