{"author": "曾鞏", "period": "宋", "type": "诗", "title": "代書寄趙宏", "paragraphs": ["憶承昨歲致書召，遂入江城同一笑。", "羸奴小馬君所借，出犯朝寒鞅頻掉。", "從來萬事固已拙，況乃病敦顔不少。", "去隨衆後已自枉，更苦世情非可料。", "一心耿耿浪誠直，百口幡幡競訶誚。", "獨君踴躍於我顧，譬於真玉火空燒。", "別來未幾歲云換，楊柳得春還窈窕。", "東溪最好水已淥，桃李萬株紅白照。", "當時病卧不能出，日倚東風想同調。", "逡巡紅白委地休，新葉可書陰可釣。", "君持使傳入南師，忽領貔貅過蓬藋。", "僧堂取酒就君飲，不覺乘歡盞頻釂。", "屋西明月過簾白，簾角有時飛熠燿。", "明聞鉦鼓催軍發，共上高樓看旗旐。", "日高行忽又別君，從此閉門誰可嘯。", "秋風已盡始得書，喜聽車輪返窮徼。", "身欲追隨病未能，目斷珊瑚遮海嶠。", "是時肺氣壯更惡，日以沉冥憂不療。", "豈其艱苦天所憫，晚節幸值巫彭妙。", "放心已保性命在，握手猶驚骨骸峭。", "今年霜霰雖未重，室冷尚無薪可燎。", "一畝酸寒豈易言，局促不殊魚在罩。", "勞君書札數問訊，深愧薄材無象肖。", "君心卓犖衆未識，安得辨口聞廊廟。"]}