{"author": "黄庶", "period": "宋", "type": "诗", "title": "大孤山", "paragraphs": ["彭蠡百里南國襟，萬頃蒼烟插孤岑。", "不知天星何時落，春秋不書不可尋。", "石怪木老鬼所附，茲乃與水同浮沉。", "鳴鴟大藤樹下廟，祭血不乾年世深。", "軸艫千里不敢越，割牲釃酒來獻斟。", "我行不忍隨人後，許國肝膽神所歆。", "落帆夜宿白鳥岸，睥睨百遶寒藤陰。", "銀山大浪獨夫險，比干一片崔嵬心。", "宦遊遠去父母國，心病若有山水淫。", "江南畫工今誰在，拂拭東絹傾千金。"]}