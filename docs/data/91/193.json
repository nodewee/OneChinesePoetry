{"author": "文同", "period": "宋", "type": "诗", "title": "秋居覽景因感所事", "paragraphs": ["閒居閉窮巷，拙者誠所宜。", "掩書坐前楹，默與天理期。", "是時新雨收，物物含秋姿。", "疏檐正殘日，曲几方凉颸。", "群雀下空階，逐逐顧且隨。", "微蟲出幽隙，繞繞行復飛。", "疏篁挺堅勁，不並草木衰。", "叢蘭吐芬芳，豈畏霜露知。", "觀此動與植，一一全天資。", "因念物稟生，有性各異持。", "夫人爲靈者，仁義實所尸。", "胡爲智巧役，所有日夜隳。", "不能保其元，妄事紛擾爲。", "汲汲以就死，所耗無纖釐。", "還本既不完，何用冠且衣。", "余因激所遇，攬筆成此詩。", "庶哉學者心，讀已而悟茲。"]}