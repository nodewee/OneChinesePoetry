{"author": "曾鞏", "period": "宋", "type": "诗", "title": "冬望", "paragraphs": ["霜餘荆吳倚天山，鐵色萬仞光鋩開。", "麻姑最秀插東極，一峰挺立高嵬嵬。", "我生智出豪俊下，遠迹久此安蒿萊。", "譬如驊騮踏天路，六轡豈議收駑駘。", "巔崖初冬未冰雪，蘚花入履思莫裁。", "長松夾樹蓋十里，蒼顔毅氣不可迴。", "浮雲柳絮誰汝礙，欲往自尼誠愚哉。", "南窗聖賢有遺文，滿簡字字傾琪瑰。", "旁搜遠探得戶牖，入見奧阼何雄魁。", "日令我意失枯槁，水之灌養源源來。", "千年大說沒荒冗，義路寸土誰能培。", "嗟予計真不自料，欲挽白日之西頹。", "嘗聞古者禹稱智，過門不暇慈其孩。", "况今尪人冒壯任，力蹶豈更餘纖埃。", "龍潭瀑布入胸臆，嘆息但謝宗與雷。", "著書豈即遽有補，天下自古無能才。"]}