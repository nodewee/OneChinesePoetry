{"author": "曾鞏", "period": "宋", "type": "诗", "title": "北湖", "paragraphs": ["常時泛西湖，已覺烟水永。", "北堤復誰開，長涵一川靜。", "久幽繇地偏，跬步人迹屏。", "我初得之喜，指顧闢榛梗。", "種花延妙香，插柳待清影。", "飛梁通兩涯，結宇臨四境。", "包羅盡高卑，開拓極壬丙。", "灑然塵滓消，恍爾心目醒。", "興物振滯淹，如人出奇穎。", "日携二三子，杖屨屢觀省。", "念時方有爲，衆智各馳騁。", "獨此得逍遥，固知拙者幸。"]}