{"author": "曾鞏", "period": "宋", "type": "诗", "title": "送程公闢使江西", "paragraphs": ["程侯昔使西山下，金印出懷光滿把。", "坐馳雷電破奸伏，力送春陽煦鰥寡。", "袴襦優足遍里巷，禾黍豐穰罄郊野。", "訟庭終日自虛曠，德宇平生本瀟灑。", "龍淵决水漲清沼，鳥背誅林開廣厦。", "蒼顔擁檻四山出，翠色橫檐大江瀉。", "掌平百里露州郭，髪密千甍銜屋瓦。", "雲裘數曲秀蘭蕙，鳳蓋相摩擢梧榎。", "客來尚喜井投轄，主禮寧論燭飛灺。", "三吳月出照金戟，百越風來吹玉斝。", "羽釵絕艷舞回雪，寶劍諸儒談炙輠。", "一尊放意受天籟，萬累回頭真土苴。", "我思飛步綴登躡，又欲生綃乞圖寫。", "身縻東觀願雖阻，日注漳門心豈捨。", "過臨有幸破氛霧，奮厲方欣入陶冶。", "齋航又自日邊去，信節初從天上假。", "舊邦往靖寄揮麈，新穀來輸付流馬。", "遥知素譽在民口，已有歡聲騰里社。", "却尋泉石引幽士，想憶沙塵笑勞者。", "何當一解豫章榻，强賦土風令中雅。"]}