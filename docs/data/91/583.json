{"author": "曾鞏", "period": "宋", "type": "诗", "title": "丁亥三月十五日", "paragraphs": ["茫茫月色如溪沙，萬里不有纖雲遮。", "今年寒氣爭春來，雪大如掌隨驚雷。", "臨川城中三月雨，城東大丘汩爲渚。", "天地慘慘無開時，常恐蟄死和與羲。", "此時謂月水中沒，溺入蛙腸那復出。", "豈知今夜月光圓，照徹萬物無遺偏。", "人間有人司重輕，安得知汝有時明。"]}