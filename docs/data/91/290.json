{"author": "文同", "period": "宋", "type": "诗", "title": "邛州賞豐亭", "paragraphs": ["人之創亭意，大率繇己便。", "夫何我公者，所作異他見。", "臨邛郡東北，井井畫群甸。", "其民喜施力，無歲不登衍。", "公因到城上，有此多稼羨。", "而云彼嘉穀，誠我民所擅。", "如其每用此，豈不鄉土戀。", "伊我牧其衆，胡爾懼流轉。", "遂茲謀棟宇，顯顯向一面。", "題爲賞豐字，義不止營繕。", "常時命僚侶，于時歌管薦。", "高談詫上瑞，衮衮莫之倦。", "擎酒揖大野，指顧一欣忭。", "田夫各相語，我輩誰曰賤。", "太守亦爲我，今日又張讌。"]}