{"author": "曾鞏", "period": "宋", "type": "诗", "title": "寄鄆州邵資政", "paragraphs": ["鉛筆讎書客，朱轓守土臣。", "素餐方側席，黄髮已侵巾。", "喜有山圍郭，仍憐水滿津。", "清華閑耳目，瀟灑長精神。", "秀色秋來重，寒聲雨後新。", "宿雲當戶牖，流月過松筠。", "北圃分殊境，西湖斷俗塵。", "渚花紅四出，沙鳥翠相親。", "芡老含珠實，魚驚躍錦鱗。", "飛梁凌窅渺，虛榭壓奫淪。", "嶺對橫修竹，洲分抱白蘋。", "靜宜人事拙，閑覺道腴真。", "器小難周物，官微幸庇身。", "簿書偷暇日，杖屨想幽人。", "泝險飛遊艇，探奇漾釣緡。", "形縻甘鶴怨，心泰得鷗馴。", "督府恩容久，芳箋訊問頻。", "門庭嚴衛戟，尊俎從華紳。", "却起烟霞興，還思水石鄰。", "自嗤田父樂，那可薦鴻鈞。"]}