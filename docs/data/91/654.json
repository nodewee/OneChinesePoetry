{"author": "曾鞏", "period": "宋", "type": "诗", "title": "戲呈休文屯田", "paragraphs": ["陳侯雋拔人所羨，歲晚江湖初識面。", "已聞清論至更僕，更讀新詩欲焚硯。", "天子無由熟姓名，諸公固合思論薦。", "烏靴况已踏臺省，黑綬未得辭州縣。", "落落逢人愈難合，欣欣顧我能忘倦。", "跬步粗官別經歲，角巾廣坐今相見。", "繞郭青山疊寒玉，縈堤遠水鋪文練。", "明紅靚白花千樹，隔葉跳枝鶑百囀。", "佳時苦雨已蕭索，落蕊隨風還面旋。", "縱無供帳出郊野，尚有清樽就閑燕。", "脫遺拘檢任真率，放恣嘲諧較豪健。", "東廊解榻不共語，明日離亭空眷眷。"]}