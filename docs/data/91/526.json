{"author": "曾鞏", "period": "宋", "type": "诗", "title": "一鶚", "paragraphs": ["北風萬里開蓬蒿，山水洶洶鳴波濤。", "嘗聞一鶚今始見，眼駛骨緊精神豪。", "天昏雪密飛轉疾，暮略東海朝臨洮。", "社中神狐倏閃內，腦尾分磔垂弓櫜。", "巧兔獰鷄失草木，勇鷙一下崩其毛。", "窟穴呦呦哭九子，帳前活送雙青猱。", "啁啾燕雀誰爾數，駭散亦自亡其曹。", "勢疑空山竭九澤，殺氣已應太白高。", "歸來礧嵬載俎豆，快飲百甕行春醪。", "酒酣始聞壯士嘆，丈夫試用何時遭。"]}