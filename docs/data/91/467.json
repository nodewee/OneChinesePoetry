{"author": "黄庶", "period": "宋", "type": "诗", "title": "游石池潭", "paragraphs": ["吾家溪潭動百尺，坐見游魚可倒指。", "月明無風水不動，鈎絲鑒中出朱鯉。", "乘閒具酒席草岸，呼網一舉常百尾。", "鱠霜炙玉眠鴟夷，樹挂落日醉不起。", "幾年手板負青山，趁魚舷聲不入耳。", "凉秋九月役吏事，瘦馬奔走黄葉裏。", "有酒不得好景飲，訪古或問芻牧子。", "指我石池十里近，蒼苔畏崖碧無底。", "楚王北遊嘆寂寞，創奇造幽有遺址。", "我來徘徊知是否，廢興盡可付流水。", "彷彿故溪在吾目，濯手漱齒有餘思。", "開樽喜與風景遇，蘆花入杯勸人醉。", "漁翁有意助酒卮，青竹盡日垂空餌。", "我疑溪靈靳異景，不遣紅鱗滿人意。", "人生天地未歸客，計較貴賤羞犬彘。", "當須醉倒載月歸，不信鄉夢留不止。"]}