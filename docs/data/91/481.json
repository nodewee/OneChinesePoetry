{"author": "黄庶", "period": "宋", "type": "诗", "title": "次韵和中伏坐夜", "paragraphs": ["萬兵昏雨過，暑斗插雲傾。", "老佞溪蛙靜，真交海月生。", "遊氛褰幕帟，遠籟起莖英。", "清洗塵埃慮，幽通造化情。", "酸鹹時味薄，寂寞古途亨。", "去象筌真意，無形寫天聲。", "詩疑窺杜子，文欲造盤庚。", "身在清風國，神游白玉城。", "希夷乘浩氣，沆瀣飲元精。", "坐久忘昏寐，迴頭有啟明。"]}