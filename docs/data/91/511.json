{"author": "黄庶", "period": "宋", "type": "诗", "title": "次韵和劉卿材見寄之什", "paragraphs": ["風波一相失，倒指歲月耗。", "交情見千里，文字每教告。", "胸中飽耘鋤，勉我穫以道。", "踟躕竹帛間，相期古人到。", "十年走塵土，心不勇於躁。", "迺知鎸磨益，不必硯席好。", "君屈百里官，卓趨而魯蹈。", "不使鞭朴教，人情自傾倒。", "訟稀禾黍登，醺若飲醇醪。", "使者席未暖，姓名達珪瑁。", "麒麟踴躍起，志遠無近報。", "糞土齪齪者，錙銖較稱號。", "青冥脚可插，泥途迹將掃。", "寧知西山民，歸車恐君膏。", "我行省版輿，假途期問勞。", "理聲如壁鄰，嘆息不可造。", "遥知詩書宰，優游漆園傲。", "極目西飛雲，徒使瞳子眊。", "敢期枉佳作，綢繆肺襟奧。", "大句驅老意，木古風雨暴。", "驚味無厭已，敗者豆籩犒。", "我輒牽勉和，徒手大阿冒。", "酌酒持君詩，吟哦舌根燥。"]}