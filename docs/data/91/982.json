{"author": "劉敞", "period": "宋", "type": "诗", "title": "逐伯强文", "paragraphs": ["皇皇上天兮，浩浩后土。", "厥生孔繁兮，其施甚溥。", "陶陶仲夏兮，草木蕃廡。", "鳥獸孳息兮，我民樂胥。", "我民孔靈兮，上帝是仁。", "天子孔聖兮，百工日新。", "上無秕政兮，下無悖人。", "鄰里其集兮，樂哉欣欣。", "伯强何爲兮，孰畀以政。", "反世五福兮，持極以令。", "我民不怡兮，既喪其盛。", "白黑眩瞀兮，孰詧其正。", "謂壽反天兮，謂康反病。", "仁義無益兮，苟且爲幸。", "嗟爾子强兮，其獨何心。", "絕世和氣兮，俾民不任。", "上天孔神兮，大德曰生。", "天不可長罔兮，民不可久侵。", "天誅誠加兮靡所避，雷公驅兮風伯逝，嗟爾子强兮何所詣。", "南有蠻兮，爲寇爲逋。", "西羌戎兮，恃艱自虞。", "天子孔仁兮，靡焉畢屠。", "子强往兮，代天伐誅。", "嗟中國兮，不可久留。", "子不去兮，顛倒思予。"]}