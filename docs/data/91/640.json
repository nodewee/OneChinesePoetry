{"author": "曾鞏", "period": "宋", "type": "诗", "title": "八月二十九日小飲", "paragraphs": ["陰陽在天地，鼓吹猶橐籥。", "煩蒸翕已盡，灝氣乃浮薄。", "群山翠相抱，塵靄如洗濯。", "川源亦虛徹，派別歸衆壑。", "囂音滅蛙蚓，勁意動鵰鶚。", "蠅蚊自不容，雖有類鉗縛。", "驅之舊苦衆，忽去寧匪樂。", "俯仰自醒然，意適忘體瘼。", "天運雖已晏，生物固未剝。", "薑芋圃可掘，禾黍田始穫。", "脫苞紫栗迸，透葉紅梨渥。", "幽花媚清景，鮮叢耀新萼。", "西風動孤格，露曉愈修擢。", "能終犯寒沍，詎可忽纖弱。", "况當九日近，家釀成已昨。", "溫顔几杖適，弱質衣冠恪。", "閨門自可會，非必千里約。", "箏匏出人指，邐迤奮宮角。", "初嚴小人獻，終拜長者酢。", "清言喜自洽，細故憂可略。", "幸無職事顧，况荷租賦薄。", "讀書有休暇，得醉且吟噱。"]}