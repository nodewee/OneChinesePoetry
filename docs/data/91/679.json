{"author": "曾鞏", "period": "宋", "type": "诗", "title": "南湖行二首  其一", "paragraphs": ["二月南湖春雨多，春風蕩漾吹湖波。", "著紅少年里中出，百金市上裁輕羅。", "插花步步行看影，手中掉旅唱吳歌。", "放船縱櫂鼓聲促，蛟龍擘水爭馳逐。", "倏親忽遠誰可追，朝在西城暮南溪。", "奪標得雋唯恐遲，雷轟電激使人迷。", "紅簾彩舫觀者多，美人坐上揚雙蛾。", "斷瓶取酒飲如水，盤中白筍兼青螺。", "生長江湖樂卑濕，不信中州天氣和。"]}