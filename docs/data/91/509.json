{"author": "黄庶", "period": "宋", "type": "诗", "title": "和象之雨後望少室山白雲", "paragraphs": ["塵埃奔趨插手板，十年已賣山中閑。", "相逢少室若交舊，白雲與我開容顔。", "風驅烟氣去敝幕，天覆碧玉無瑕瘢。", "我疑岳神宴天上，掃灑伊洛爲圖看。", "又疑山鬼有寒稅，纊絮萬疊輸陰官。", "色如可餐無厭飽，頗梨爲甑炊琅玕。", "去去還觀不能已，一里迴首百據鞍。", "長安許生以畫名，閑暇拂拭新素紈。", "能求山高水深趣，常恐造化在筆端。", "每觀雲泉得意處，擬寫男女家其間。", "今對異景慚首鼠，愚若犬彘編槽欄。", "君詩託我有深意，明月一杯心往還。"]}