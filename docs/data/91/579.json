{"author": "曾鞏", "period": "宋", "type": "诗", "title": "雪咏", "paragraphs": ["雪花好潔白，不待咏說知。", "區區取相似，今古同一辭。", "薛能比衆作，小去筆墨畦。", "誰能出千載，爲雪立傳碑。", "四座且勿歌，聽我白雪詩。", "天地於降雪，其功大艱難。", "去年暖風日，冬在春已還。", "山屏盡深碧，危溜聲亦潺。", "草萌各已動，梅花開最繁。", "爐火殆可謝，衣絮誰復言。", "推排臘已過，一變天更寒。", "飄風動木石，激射難出關。", "深房擁高燎，領肘曾不溫。", "仰視雲壓疊，垂欲藉屋山。", "元氣不復呵，飛鳥折羽翰。", "誰排河漢流，欲墮莽蒼間。", "道爲黑風遮，凝凍無住著。", "紛紛成片縷，六出非刻削。", "初時漏餘滴，雜雨猶可惡。", "迤邐縱飛灑，態狀不可名。", "或稀若有待，或密似相縈。", "或弱久宛轉，或狂自軒騰。", "群來信汗漫，孤飄亦零丁。", "屋角初漸斑，瓦溝忽皆平。", "坳漥一已滿，茅茨壓將傾。", "樹木遍封裹，岡山助崢嶸。", "階除斷纖穢，池臺有餘清。", "流塵寂已掩，物象窅皆明。", "厨烟或中鑱，里表仍孤擎。", "長街隠缺甃，荒城混觚棱。", "沙水渺相合，扁舟在圖屏。", "啄草鳥雀蹤，篆字遺縱橫。", "頓驚宇宙內，侈麗皆天成。", "引望誰倚樓，秀色亂目睛。", "永懷衡門士，辛苦守六經。", "山藜不充腹，筆硯久已冰。", "柔茵坐中堂，誰問公與卿。", "世事泊無意，燭換猶飛觥。", "文犀壓朱箔，陽春謝秦箏。", "所處殊處所，苦樂固異情。", "誰致此不齊，上天意何營。", "蒼蒼不可問，奕奕灑未停。", "明晨起相處，寒日已滿窗。", "井甃破圓素，砌苔還故蒼。", "萬物去覆冒，顔色皆復常。", "融爲大田水，其流日滂滂。", "方塘接深甽，澄徹碧玉光。", "豈惟癘疫消，庶驗百穀祥。", "願彼守經士，幸可繼糗糧。", "憂民既非職，空致新詩章。"]}