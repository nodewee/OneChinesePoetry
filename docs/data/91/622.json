{"author": "曾鞏", "period": "宋", "type": "诗", "title": "尹師魯", "paragraphs": ["衆人生死如塵泥，一賢廢死千載悲。", "漢初董生不大用，厥政自此慚隆姬。", "至今董生沒雖久，語者爲漢常嗟欷。", "尹公素志任天下，衆亦共望齊皋伊。", "文章氣節蓋當世，尚在功德如豪氂。", "安知蔓草蔽原野，雪霰先折青松枝。", "百身可贖世豈惜，訃告四至人猶疑。", "悲公尚至千載後，況復悲者同其時。", "非公生平舊相識，跽向北極陳斯詩。"]}