{"author": "曾鞏", "period": "宋", "type": "诗", "title": "路中對月", "paragraphs": ["山川困遊人，而不斷歸夢。", "其餘惟日月，朝夕南北共。", "日光驅人身，擾擾逐群動。", "鄉思須暫忘，世事那止重。", "豈如月可喜，露坐息倥傯。", "清明入襟懷，萬里絕纖霿。", "愛之不能飧，但以目睛送。", "想知吾在廬，皎皎上修棟。", "慈親坐高堂，切切兒女衆。", "憐其到吾前，不使降帷幪。", "豈不映時節，荏苒更季仲。", "而我去方急，其能計歸鞚。", "我非土木爲，耳目異聾瞢。", "念之曷由安，腸胃百憂中。", "何言月可喜，喜意亦有用。", "爲其同此時，水木光可弄。", "猶勝夢中事，記之聊一誦。"]}