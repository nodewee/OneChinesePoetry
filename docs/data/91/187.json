{"author": "文同", "period": "宋", "type": "诗", "title": "謝楊侍讀惠端溪紫石硯", "paragraphs": ["學文二十年，語氣殊未成。", "所以文房中，四譜無一精。", "豈不願收貯，恐竊好事名。", "自愧中槁然，敢假外物榮。", "前日下秘閣，謁公來西城。", "公常顧遇厚，待以爲墨卿。", "延之吐佳論，出口無雜聲。", "語次座上物，硯有紫石英。", "云在嶺使得，渠常美其評。", "因取手自封，見授囑所擎。", "倉皇捧以拜，其喜懷抱盈。", "歸來示家人，衆目歡且驚。", "言並我所有，瓦礫而瑶瓊。", "貴價市珍煤，風前試寒泓。", "磨知密理潤，點覺浮光清。", "洗濯鑒面瑩，彈扣牙音鏗。", "遂剪十襲巾，加以重篋盛。", "客來有欲觀，稍俗不敢呈。", "願傳之子孫，更重金滿籝。", "作詩敘嘉貺，慚比毫毛輕。"]}