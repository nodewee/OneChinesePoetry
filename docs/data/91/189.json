{"author": "文同", "period": "宋", "type": "诗", "title": "閿鄉值風", "paragraphs": ["烈風吹華陰，古槐若長呼。", "高沙起黄磧，四望如一鋪。", "上馬低便面，據鞍兀長途。", "日晚過潼關，行客亦已疏。", "守吏索姓名，沸亂如蟲蛆。", "兩目不可開，說之使自書。", "夜至閿鄉縣，僮僕相欷歔。", "困定即洗濯，泥土捫短鬚。", "草草具盤飧，零落飯與蔬。", "恨無姜少府，爲膾黄河魚。"]}