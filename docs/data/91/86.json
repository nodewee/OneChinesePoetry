{"author": "文同", "period": "宋", "type": "诗", "title": "翡翠", "paragraphs": ["清晨有珍禽，翩翩下魚梁。", "其形不盈握，毛羽鮮且光。", "天人裁碧霞，爲爾縫衣裳。", "晶熒炫我目，非世之青黄。", "愛之坐良久，常恐瞥爾翔。", "忽然投清漪，得食如針鋩。", "如是者三四，厭飫已一肮。", "既飽且自嬉，翻身度回塘。", "飛鳴逐佳匹，相和音琅琅。", "是時鳬與雁，狼藉島嶼旁。", "滿腹釀腥穢，紛紛曬晴陽。", "鶖鶬最粗惡，嘴大脚脛長。", "入水捕蛇鱓，淤泥亦銜將。", "想其見爾時，一啄亦爾傷。", "其心肯謂爾，被體凝華章。", "勸爾慎所止，好醜難同鄉。", "清溪多纖鮮，亦足充爾腸。", "江海深且闊，所獲未可量。", "爾當事澡刷，帝囿參鸞凰。"]}