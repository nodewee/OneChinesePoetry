{"author": "曾鞏", "period": "宋", "type": "诗", "title": "送趙資政", "paragraphs": ["好問逢真主，能言邁古風。", "犯顔天意沃，造膝衆情通。", "彈治心忘勢，澄清誼匪躬。", "朝廷推指佞，都邑避乘驄。", "白簡威方厲，青規遇更隆。", "析符霄漢上，開幕斗牛中。", "里聚追胥息，階庭訟缿空。", "紀綱官特峻，帷幄地彌崇。", "吏治連城肅，倉儲絕塞充。", "錦官清鎮俗，玉壘靜臨戎。", "膏澤涵荒阻，春陽煦滯窮。", "鈞衡求雋望，龜筮協淵衷。", "間出千齡合，平居一德同。", "股肱康事力，舟楫濟川功。", "遠大經綸略，精微獻替忠。", "夕冰分外閫，晝錦過江東。", "比戶仁聲入，提封喜氣融。", "信深銷衆僞，明盛破群蒙。", "正洽謳歌美，俄更節制雄。", "保民追呂尚，分土繼逢公。", "淄水移幢碧，牛山駐旆紅。", "魚鹽方舸集，綺繡萬箱叢。", "少憩驅千騎，行歸冠百工。", "衮衣天下咏，豈獨是倥侗。"]}