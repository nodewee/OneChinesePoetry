{"author": "曾鞏", "period": "宋", "type": "诗", "title": "泝河", "paragraphs": ["客舟泝河西北行，日夜似與河流爭。", "不知洶洶竟何爲，怒意彼此何時平。", "但疑天地送秋至，惡雨疾風相觸聲。", "我病入寒饒睡思，歸夢正美還遭驚。", "東南水鄉我所住，楊花散時春水生。", "湖江渺邈不見岸，汩汩自流無可憎。", "石泉百丈落山嘴，此縱有聲清可聽。", "莫如此水極凶驁，土木暫觸還轟轟。", "吁嗟造化何厚薄，惡物受稟無由更。"]}