{"author": "黄庶", "period": "宋", "type": "诗", "title": "席上賦別南宮希元", "paragraphs": ["十年瞇車塵，思歸入夢寐。", "晨興見家山，兩目如去翳。", "故人又過我，相對有餘意。", "當樽話舊游，强笑復吁欷。", "君名在鄉書，捧檄不肯愧。", "高堂去白髪，有淚落鞭轡。", "里人獻吉夢，四壁衆所義。", "我喜先子言，在耳若龜筮。", "人生老聚散，酒薄滿莫避。", "相見意最長，强飲不能醉。"]}