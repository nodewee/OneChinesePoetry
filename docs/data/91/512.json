{"author": "黄庶", "period": "宋", "type": "诗", "title": "和西湖雪中泛舟之作", "paragraphs": ["冬旱種不入，潁人無顔色。", "上輟霖雨姿，福此千里窄。", "公來視民憂，身若抱病癖。", "霖雨變飛雪，萬室如藥石。", "幕府環鄒枚，共喜妖沴釋。", "欲有瓊樹春，選地得勝僻。", "刺舟敲湖冰，坐泛白玉國。", "持酒與寒競，醉倒無顧惜。", "餘霙入杯斝，似解勸飲客。", "而我坐席末，斗筲寬一石。", "景值風雅匠，萬狀困刀尺。", "鳴鳳相上下，獨愧如螻蟈。"]}