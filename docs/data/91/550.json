{"author": "曾鞏", "period": "宋", "type": "诗", "title": "冬暮感懷", "paragraphs": ["荒山未有雪，野水不見冰。", "一臘今已半，浮陽壯猶矜。", "奈至一歲除，未有嚴氣升。", "坐思崆峒間，負雪山千層。", "雖受栗冽僵，愈此穢濁蒸。", "感激崑崙祇，一氣吹丘陵。", "炎埃滅無遺，古色萬里興。", "我病一洗濯，懷抱失所憎。", "因思大羽獵，屬車上崚嶒。", "六軍騎皆駿，爭先雪中登。", "天時傾人意，踴躍士氣增。", "大義雖不殺，四方懾兵稜。", "今此效安在，東南塞猶乘。", "將帥色凋槁，蚍蜉勢趫騰。", "慘錯天運內，止戈信誰能。"]}