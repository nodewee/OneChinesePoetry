{"author": "曾鞏", "period": "宋", "type": "诗", "title": "奉和滁州九咏九首 幽谷晚飲", "paragraphs": ["先生卓難攀，材真帝王佐。", "皎皎衆所病，蜿蜿龍方卧。", "卷彼天下惠，赴此一郡課。", "幕府既多暇，山水乃屢過。", "旌旗拂蒙密，車馬經坎坷。", "愛此谷中泉，聲響遠已播。", "槎橫勢逾急，雨點綠新破。", "旁生竹相圍，竦竦碧千箇。", "遥源窅難窺，盤石坦如磋。", "遊鱗戢可數，飛鳥嚶相和。", "援琴薰風後，結宇寒岩左。", "觥筵已得月，金紈尚圍坐。", "心如合逍遥，語不綴招些。", "一時聳傳觀，千載激柔懦。", "甘棠詩之懷，峴首淚嘗墮。", "況此盛德下，襦袴人所荷。", "不假碑刻垂，棟牖敢隳挫。", "當今甲兵後，天地合轗軻。", "先生席上珍，豈忍溝中餓。", "毋徐黑轓召，當馳四方賀。"]}