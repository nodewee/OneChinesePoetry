{"author": "曾鞏", "period": "宋", "type": "诗", "title": "湘寇", "paragraphs": ["衡湘有寇未誅剪，殺氣凜凜圍江潯。", "北兵居南匪便習，若以大舶乘高岑。", "傖人操兵快如鶻，千百其旅巢深林。", "超突溪崖出又伏，勢變不易施戈鐔。", "能者張弓入城郭，連邑累鎮遭驅侵。", "群黨爭誇殺吏士，白骨棄野誰棺衾。", "貔貅數萬直何用，月費空已逾千金。", "楚爲貧鄉乃其素，應此調發寧能禁。", "捷如馬援不得志，强曳兩足登嶔崟。", "烏蟻睢盱倚岩險，此虜難勝端非今。", "較然大體著方冊，唯用守長懷其心。", "祝良張僑乃真選，李瑑道古徒爲擒。", "嗚呼廟堂不慎擇，彼士齪齪何能任。", "大中咸通乃商鑒，養以歲月其憂深。", "願書此語致太史，獻之以補丹扆箴。"]}