{"author": "文同", "period": "宋", "type": "诗", "title": "蒲生鍾馗", "paragraphs": ["寒風酸號月慘苦，梟飛狐鳴滿墟墓。", "叢棘亂礓翳野霧，古社禿剝倒枯樹。", "下有三鬼相嘯聚，初行誰家作疰忤。", "痛熱腫癢快嘔吐，塞噎咽喉脹臍肚。", "呼巫召覡使呪詛，翁驚嫗忙設賽具。", "茅盤草舡置五路，飯盂炙串狼籍布。", "相共收歛各執去，方此危坐歠且哺。", "忽爾相視生畏怖，有神傑然駕巨牯。", "前訶後擁役二豎，此神噉鬼充旦暮。", "其腹尚餒色躁怒，鬼遥見之悉失措。", "竄匿不暇相告諭，酒傾肉落雜穢污。", "魄魂飛蕩身偃仆，一入木底只四據。", "一尚把盞愕以顧，一自隠蔽捩眥覷。", "神用氣攝縛束固，前死入吻無十步。", "計之嚼嚙或味飫，蒲生胡爲適爾遇。", "畫之滿卷無一誤，筆墨醜怪實可懼。", "持以贈余子何故，摇手不取一錢賂。", "他日乞詩者尤屢，試爲言之寫其故。"]}