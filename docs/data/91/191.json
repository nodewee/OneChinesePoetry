{"author": "文同", "period": "宋", "type": "诗", "title": "大熱過散關因寄里中友人", "paragraphs": ["六月日正午，大暑若沸鑊。", "時行古關道，十步九立脚。", "煙雲炙盡散，樹木曬欲落。", "喉鼻喘不接，齒舌津屢涸。", "擔血僮破領，鞍汗馬濡膊。", "幽坑困猿狖，密莽渴鳥雀。", "至此因自謂，胡爲就名縛。", "所利緣底物，奔走冒炎惡。", "塵心日夜迫，欲住不能略。", "因念吾故園，左右悉林薄。", "昔我未第時，此有文酒樂。", "長松借高蔭，飛瀑與清濯。", "層崖對僧詠，大石引客酌。", "畏景雖赫然，無由此流爍。", "于今只夢想，欲往途路邈。", "所效殊未立，期歸尚誰約。", "徒爾發短歌，西首謝巖壑。"]}