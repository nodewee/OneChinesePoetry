{"author": "黄庶", "period": "宋", "type": "诗", "title": "登扶風王宗元山亭", "paragraphs": ["雲收南山頭，太白青崔嵬。", "我有泉石夢，坐對懷抱開。", "小池數斛水，涉鳥來毰毸。", "遺翎與行迹，縱橫在蒼苔。", "憶得釣磯上，到家如一迴。", "蔬畦參差綠，採掇助酒杯。", "痛飲不能去，遶竹猶徘徊。", "主人林巖癖，笑傲蒼烟堆。", "心憂百里病，良田正黄埃。", "欲知主人喜，雨抱山脚來。"]}