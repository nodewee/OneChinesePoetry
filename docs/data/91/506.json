{"author": "黄庶", "period": "宋", "type": "诗", "title": "次韵和酬真長對雪之作", "paragraphs": ["西湖主人久未至，雪雲我爲開吟天。", "偷閑把酒羅膾鯉，魚凍難趁煩鳴舷。", "旋求野果向山市，僮僕覓路占平川。", "恍然白玉爲飲國，寒威醉思相翩翾。", "顧盼萬景來筆端，濡染欲寫毫已堅。", "初疑萬國會盟散，斷珪破璧盈枯田。", "禽巢一一鶴上下，冰殿掃灑迎群仙。", "又疑水官愛雪柳，故把衆庶爲飛綿。", "我思江淮有流民，往往匍匐僵道邊。", "朱門意氣與寒競，上馬酒面紅欲燃。", "天將景與富貴買，不知一費幾萬錢。", "詩家把筆爭造化，對此自恨才慳偏。", "徘徊嗅嚼醉還醒，來往但見鞋履穿。", "歸來庭樹玉花落，稚子狂走皆華顛。", "擁爐搔首有餘意，喜與麰麥爲豐年。", "夜闌更欲和月看，坐久諷誦瓊瑶篇。", "調高白雪古難和，思短强被詩魔牽。", "卒章我欲涕淚下，連茹固已知君賢。"]}