{"author": "黄庶", "period": "宋", "type": "诗", "title": "讀君謨黼扆箴", "paragraphs": ["常讀賈誼書，愛其極理亂。", "言入筆未乾，絳灌舌如鑽。", "文帝不肯爲，萬世爲扼腕。", "漢道竟齷齪，席莫一日暖。", "今讀君謨箴，句句到伊旦。", "窺國見肺肝，欲取以手浣。", "何啻可痛哭，一一中世患。", "設施有隆理，如肉以丳貫。", "可作天下藥，其應疾和緩。", "非獨起國痿，虜頸坐可絆。", "聖賢方相逢，辨別絳與灌。", "萬不使斯言，以爲後世恨。"]}