{"author": "黄庶", "period": "宋", "type": "诗", "title": "過許由冢", "paragraphs": ["稷契寧渴死，不飲箕潁泉。", "先生獨洗耳，不聽天子言。", "清風飽進退，千載何悠然。", "孤墳沒荆棘，高名爭青山。", "嗟我迍邅身，一命行十年。", "味薄無辛鹹，璞頑廢雕鎸。", "朝行箕山麓，暮挹潁水源。", "竹帛何處所，搔首熊魚間。", "白雲要閑友，尚苦兒女牽。", "丈夫合勇决，顧計羞面顔。"]}