{"author": "姜夔", "period": "宋", "type": "诗", "title": "題楊冠卿客亭類稿", "paragraphs": ["楊侯筆力天下奇，早歲豪彥相追隨。", "一班略見客亭稿，文采炳蔚驚羣兒。", "長安城中擇幽棲，靜退不願時人知。", "大書前榮號霧隠，意與風虎雲龍期。", "人皆炫耀身陸離，見草而悅忘皋比。", "南山十日不下食，君子一變誰能窺。", "正論不作世道微，通都大邑多狐狸。", "惜君爪牙不得施，公超五里亦奚爲。"]}