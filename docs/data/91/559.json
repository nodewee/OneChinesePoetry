{"author": "曾鞏", "period": "宋", "type": "诗", "title": "靖安縣幽谷亭", "paragraphs": ["橫江捨輕楫，對面見青山。", "行盡車馬塵，豁見水石寰。", "地氣方以潔，崖聲落潺潺。", "雖爲千家縣，正在清華間。", "風煙凜人心，世慮自可刪。", "况無訟訴囂，得有觴咏閑。", "常疑此中吏，白首豈思還。", "人情貴公卿，燁燁就玉班。", "光華雖一時，憂悸或滿顔。", "鷄鳴已爭馳，驊騮振鑣鐶。", "豈如此中吏，日高未開關。", "一不謹所守，名聲別妖奸。", "豈如此中吏，一官老無瘝。", "愔愔謀謨消，汩汩氣象孱。", "豈如此中吏，明心懾强頑。", "况云此中居，一亭衆峰環。", "崖聲夢猶聞，谷秀坐可攀。", "倚天巉巖姿，青蒼雲斒斕。", "對之精神恬，可謝世網艱。", "人生慕虛榮，斂收意常慳。", "誠思此憂愉，自應喜榛菅。"]}