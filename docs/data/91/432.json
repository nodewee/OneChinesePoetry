{"author": "黄庶", "period": "宋", "type": "诗", "title": "對花", "paragraphs": ["詩昔甫白在，造化困刀尺。", "我生幾年後，浪自鎸頑石。", "對花雖把筆，好句恨莫得。", "耒陽與采石，孤墳沒荆棘。", "幾欲肉白骨，再插風雅翼。", "海爲一杯酒，地爲一領席。", "醉坐吟萬物，語出埋霹靂。", "乾坤髓可掬，鬼神淚可滴。", "人生貴適意，身是天地客。", "糟床不可乾，吟紙須强擘。", "花落若解醫，有金費千鎰。"]}