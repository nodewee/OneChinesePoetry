{"author": "曾鞏", "period": "宋", "type": "诗", "title": "讀書", "paragraphs": ["吾性雖嗜學，年少不自强。", "所至未及門，安能望其堂。", "荏苒歲云幾，家事已獨當。", "經營食衆口，四方走遑遑。", "一身如飛雲，遇風任飄揚。", "山川浩無涯，險怪靡不嘗。", "落日號虎豹，吾未停車箱。", "波濤動蛟龍，吾方進舟航。", "所勤半天下，所濟一毫芒。", "最自憶往歲，病軀久羸尪。", "呻吟千里外，蒼黄值親喪。", "母弟各在遠，訃歸恐驚惶。", "凶禍甘獨任，危形載孤艎。", "崎嶇護旅櫬，緬邈投故鄉。", "至今驚未定，生還乃非常。", "憂慮心膽耗，馳驅筋力傷。", "況已近衰境，而常犯風霜。", "驅之久如此，負疴固宜長。", "朝晡暫一飽，百回步空廊。", "未免廢坐卧，其能視縑緗。", "新知固云少，舊學亦已忘。", "百家異旨趣，六經富文章。", "其言既卓闊，其義固荒茫。", "古人至白首，搜窮敗肝腸。", "僅名通一藝，著書欲煌煌。", "瑕疵自掩覆，後世更昭彰。", "世久無孔子，指畫隨其方。", "後生以中才，胸臆妄度量。", "彼專猶未達，吾慵復何望。", "端憂類童稚，習書倒偏傍。", "況令議文物，規摹詎能詳。", "輪轅孰撓直，冠蓋孰纁黄。", "珪璋國之器，孰殺孰鋒鋩。", "問十九未諭，其一猶面牆。", "幾微言性命，萌兆審興亡。", "茲尤覺浩浩，吾詎免倀倀。", "因思幸尚壯，曷不自激昂。", "前謀信已拙，來效庶云臧。", "漸有田數畝，春秋可耕桑。", "休問就醫藥，疾病可消禳。", "性本反澄澈，情田去榛荒。", "長編倚修架，大軸解深囊。", "收功畏奔景，窺星起幽房。", "虛窗達深暝，明膏續飛光。", "搜窮力雖憊，磨礪志須償。", "譬如勤種藝，無憂匱囷倉。", "又如導涓涓，寧難致湯湯。", "昔廢漸開闢，新輸日收藏。", "經營但亹亹，積累自穰穰。", "既多又須擇，儲精棄其糠。", "一正以孔孟，其揮乃韓莊。", "賓朋顧空館，議論據方床。", "試爲出其有，始如宮應商。", "紛紜遇叩擊，律呂乃交相。", "須臾極萬變，開闔爭陰陽。", "南山對塵案，相摩露青蒼。", "百鳥聽徘徊，忽如來鳳凰。", "乃知千載後，坐可見虞唐。", "施行雖未果，貯蓄豈非良。", "何殊廄中馬，縱齕草滿場。", "形骸苟充實，氣力易騰驤。", "此求苦未晚，此志在堅剛。"]}