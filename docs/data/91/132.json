{"author": "文同", "period": "宋", "type": "诗", "title": "往年寄子平", "paragraphs": ["往年記得歸在京，日日訪子來西城。", "雖然對坐兩寂寞，亦有大笑時相轟。", "顧子心力苦未老，猶弄故態如狂生。", "書窗畫壁恣掀倒，脫帽褫带隨縱橫。", "喧呶歌詩嘂文字，蕩突不管鄰人驚。", "更呼老卒立臺下，使抱短簫吹月明。", "清歡居此僅數月，夜夜放去常三更。", "別來七年在鄉里，已忝三度移雙旌。", "今茲惛惛意思倦，加以跕跕疾病嬰。", "每思此樂一絕後，更不逢人如夜行。"]}