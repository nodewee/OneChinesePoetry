{"author": "曾鞏", "period": "宋", "type": "诗", "title": "發松門寄介甫", "paragraphs": ["南風夜發吹孤舟，起視北極星辰稠。", "曉開征帆破長浪，挾以兩櫓當中流。", "松門東面見廬阜，其上少日烟氣浮。", "舟人指我極四望，黑處無底蛟龍湫。", "櫧溪左蠡信浩蕩，兩涘若粒分岡丘。", "落星囷囷孰可狀，清漢夜獨垂牽牛。", "故人曾期此同載，捨櫂直抵雲山遊。", "念今五載負斯語，心獨動蕩風中斿。", "况聞肥遯須山在，早時事力胡能謀。", "所嗟親老食未足，安得一畝操鋤耰。", "此言此笑吾此取，非子世孰吾相投。", "今諧與子脫然去，亦有文字歌唐周。"]}