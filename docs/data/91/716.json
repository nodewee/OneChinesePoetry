{"author": "曾鞏", "period": "宋", "type": "诗", "title": "郊祀慶成", "paragraphs": ["即祚謳歌後，欽柴禮數新。", "盛容超曠代，樂貢盡殊鄰。", "宿戒臨行殿，宵興絕衆臣。", "立須空便次，步進却柔裀。", "外物雖多品，天心在一純。", "高靈終享德，群望亦依仁。", "暗藹如無間，遲延若可親。", "欲知精意答，預睹太和臻。", "積曀沉遥甸，浮陽上綺闉。", "霱雲生斐亹，愛景駐逡巡。", "厚慶歸清廟，餘釐及兆人。", "還宮動前蹕，喜氣入韶鈞。"]}