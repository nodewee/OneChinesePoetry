{"author": "黄庶", "period": "宋", "type": "诗", "title": "送楊侍讀自長安之蜀", "paragraphs": ["西征七年四方病，關中所向尤瘡痍。", "欲令福星及憔悴，千里特輟廊廟姿。", "公如手持天子德，家至戶到人人施。", "秦俗鬥暴號難理，列郡京兆猶鼎糜。", "公來寬假訟訴少，杻械顛倒生菌芝。", "神疑公惠入人淺，六月巖谷囚雨師。", "雩壇滴酒土未乾，霶霈已洗旌旗歸。", "老農笑呼刺史雨，菽粟茂好公所携。", "幾年軍須俗枯槁，老幼不足蒿與藜。", "薄田今亦夏秋稔，竇窖飽滿鷄豬肥。", "公之去思甚明白，衆口已寫德政辭。", "鎸鑱不要路傍石，人心自是長安碑。", "今年夷馬飲瀘水，苴土新佩黄金龜。", "相如才高去諭蜀，弩矢故事重光輝。", "雍人欲把寇恂借，益部已嘆廉公遲。", "傅巖今屬九折外，帝夢即往西南涯。"]}