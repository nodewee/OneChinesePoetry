{"author": "文同", "period": "宋", "type": "诗", "title": "依韵和子瞻遊孤山", "paragraphs": ["跨明越，壓蘇湖，錢塘風物天下無。", "玉峰孱顔石穿漏，雪海浩蕩潮喧呼。", "舊嘗持之詫吾孥，會挈爾去相與娛。", "宦遊若不來此都，腰間綵組徒云紆。", "子瞻鳳咮新結廬，日哦其間興不孤。", "平生美志自償足，休問滿眼生萑蒲。", "有物可比中鄙夫，蜉蝣朝生死於晡。", "公攘顯奪入胠篋，驕穉無乃非良圖。", "子瞻之樂固有餘，辨說是非從魯蘧。", "我今有索君勿逋，歸日好景爲我摹。"]}