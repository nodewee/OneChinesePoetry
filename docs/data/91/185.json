{"author": "文同", "period": "宋", "type": "诗", "title": "秦詔", "paragraphs": ["山流濯幽阬，銅篆發古耀。", "我行奉天縣，叟以百錢糶。", "讀之乃二世，元年所刻詔。", "謂法度量者，盡始皇帝造。", "辭止曰皇帝，久遠若爲道。", "乃命斯去疾，具述紀其右。", "文章既精簡，字畫亦佳妙。", "亥爾何等人，敢作萬世調。", "其爲者非是，所累纔一廟。", "區區頌微末，回首皆可弔。", "郡兵厭寶玉，得此只揮掉。", "漂流落荒壤，千載厄潛奧。", "乃知天宇內，事有不可料。", "此物今何爲，惟助觀者笑。"]}