{"author": "黄庶", "period": "宋", "type": "诗", "title": "次韵和真長幕中偶書", "paragraphs": ["人情歲時登，鄉縣自無訟。", "公庭破莓苔，日苦黥徒送。", "幕府隠詩書，黄堂卧梁棟。", "幾字署紙尾，朝夕寧倥傯。", "塵土安止足，性情適吟諷。", "收心觀無始，靜卧憫群動。", "勞生懵出處，欲把清風鞚。", "青山自無價，夜夜有歸夢。", "但知陶潛卑，寧識賈生慟。", "夜雨誦君詩，一杯齊費用。"]}