{"author": "曾鞏", "period": "宋", "type": "诗", "title": "山水屏", "paragraphs": ["吳縑落寒機，舒卷光亂目。", "秋刀剪新屏，尺寸隨折曲。", "搜羅得珍匠，徙倚思先屬。", "經營頃刻內，千里在一幅。", "定視乃漸通，紀數難迫促。", "山亂若無窮，負抱頗重複。", "高棱最當中，桀大勢尤獨。", "回環衆峰接，趨向若奔伏。", "矜雄跨九州，爭險掛星宿。", "深疑雪霜積，暗覺烟霧觸。", "泉源出青冥，漲潦兩崖束。", "歷遠始紆徐，派別輸衆谷。", "輕舟漾其間，沿泝無緩速。", "微尋得修逕，側起破蒼麓。", "遠到無限極，窮升犯雲族。", "遊子定何之，顧眄停馬足。", "盤石長自閑，空原偶誰築。", "塵氛見荒林，物色存古俗。", "粲粲弄幽花，蒼蒼蔭嘉木。", "遺牛上岩顛，驚麏出槎腹。", "鮮明極萬狀，指似才一粟。", "雖從人力爲，頗類陰怪續。", "深堂得欹眠，高枕生遠矚。", "餘光耀衾幬，清意凝幔褥。", "愚訶世幸略，慵卧嗜尤酷。", "因能助佳夢，肯顧躋杲旭。", "將相有時材，溪岩真我欲。", "儒林耻未博，俗阱思自贖。", "婚嫁累苟輕，耕釣吾已卜。", "圖屏持自慰，寤寐心思逐。"]}