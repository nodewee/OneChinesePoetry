{"author": "周紫芝", "period": "宋", "type": "诗", "title": "宿靈河寺", "paragraphs": ["風餐倚虚壑，險步躋雲梯。", "驚魂棲客枕，夜宿投招提。", "殷勤入簷月，肯爲幽人低。", "滄海念横流，萬方喧鼓鼙。", "胡爲困行役，竄伏隨麕麑。", "南枝越鳥巢，北風胡馬嘶。", "耿耿念徒旅，依依懷故谿。", "脂車待明發，胡爲尚栖栖。", "人生如醵飲，暫聚還復暌。", "百年能幾何，行樂戒噬臍。"]}