{"author": "周紫芝", "period": "宋", "type": "诗", "title": "酌六一泉頗懷昔遊", "paragraphs": ["孤山屹中流，長隄轉湖尾。", "泯然懷昔遊，踴躍尚壯齒。", "道人引清甘，一掬託分似。", "重來固依然，歲月今有幾。", "華堂失雄觀，缺甃久未理。", "誰令走鼃黽，投筆便如鬼。", "龍宮空一炬，狗盜忽四起。", "佳處不負人，環山自湖水。", "並遊適相契，况我二三子。", "少留當何之，再來吾老矣。"]}