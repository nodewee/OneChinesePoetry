{"author": "周紫芝", "period": "宋", "type": "诗", "title": "中秋月下作", "paragraphs": ["去年城南作中秋，江雲遮月爛不收。", "幽人獨對秋風立，姮娥似隔重雲羞。", "更長忽聽曉鼓急，夢去只有殘燈留。", "今歲不知身在此，門枕長江風自起。", "樽中有酒坐有客，江面如天月如水。", "秋風滿樹凉葉飛，新歡欲盡還成悲。", "身其餘幾事不偶，老之將至吾今衰。", "人生閱世自有數，萬事反覆難預知。", "何當舉酒一再拜，與月更作明年期。"]}