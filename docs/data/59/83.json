{"author": "周紫芝", "period": "宋", "type": "诗", "title": "宿蔣山", "paragraphs": ["薄遊踐初心，寓宿便晚靜。", "山空秋有聲，人寂夜更永。", "華鯨催曉色，有客動深省。", "焚香禮大士，杖策上危嶺。", "黄金明窣堵，妙音生佛境。", "眼窮天無盡，地轉江萬頃。", "緬懷梁武帝，問法昔造請。", "識師鳥巢中，道契言自領。", "會令天龍宫，金碧粲絕頂。", "我來脩法供，汲水具乳茗。", "願同桑下留，覧勝畢餘景。", "還從天際歸，悠然理烟艇。"]}