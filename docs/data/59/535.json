{"author": "周紫芝", "period": "宋", "type": "诗", "title": "題李彦恢家龍眠七馬圖", "paragraphs": ["古來畫馬知幾人，當時只數曹將軍。", "龍媒貎得照夜白，七十萬匹空雲屯。", "但令韓幹作弟子，未許韋偃窺藩垣。", "風流掃地五百載，始得龍眠空馬羣。", "龍眠自是天下士，胸中元有真騏驎。", "寧王玉面久不見，風騣霧鬛驚猶存。", "四蹄翻風不受縶，意在萬里絕馳奔。", "安能局促鹽車下，更與蹇驢分短轅。", "先生既老誰入室，後來只數城南孫。", "孫郎繼死骨又朽，人間此馬如浮雲。", "勸君掩卷勿浪出，世無九方誰與論。"]}