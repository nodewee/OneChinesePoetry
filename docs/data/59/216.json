{"author": "周紫芝", "period": "宋", "type": "诗", "title": "送智上人", "paragraphs": ["道人飲山流，顔色頗秀整。", "經營一庵足，偃蹇萬事屏。", "忽隨銅峰雲，飛下銅峰頂。", "欲了一大緣，此意極勇猛。", "白晝多豺狼，横塗半坑穽。", "爲言尸陁林，誰能保腰領。", "要憑降魔力，化作清淨境。", "師亦初無言，薄俗時自警。", "盡洗歷劫冤，願力周涬溟。", "瘦藤行可支，慎勿厭馳騁。"]}