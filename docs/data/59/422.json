{"author": "周紫芝", "period": "宋", "type": "诗", "title": "題雪堂大研一首", "paragraphs": ["河間多書人共知，未見紫巖方玉池。", "東坡老人上天去，流落人間君得之。", "寶匣初開眼光眩，相約君家與同看。", "麝煤霮䨴雲滿天，尺璧堅温玉微汗。", "峨眉山高兩蘇出，自是斯文有秦漢。", "先生著書書滿家，晚得窮愁坐城旦。", "只今蠆尾人爭傳，異時龜趺不須斷。", "百年榮辱一夢餘，空與高人作奇玩。", "安得大手揭陽君，爲我銘此元賓研。"]}