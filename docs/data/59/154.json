{"author": "周紫芝", "period": "宋", "type": "诗", "title": "寄題折將軍家忠勇堂", "paragraphs": ["折侯古將家，雄筭讋邊土。", "將軍最晚出，驍勇不媚嫵。", "十年守雁門，飛矢射猛虎。", "平生程不識，不作一錢數。", "誓言月支胡，唾手端可取。", "夜半奏捷書，歡聲曉飛舞。", "雲旗塗黄金，彩錯映寰宇。", "談笑開華堂，忠勇掲天語。", "功成倘堅壁，鎮靜古所與。", "何當使敵人，開户玩處女。", "置酒日高會，緩带擊歌鼓。", "要令無智名，折衝在樽俎。"]}