{"author": "周紫芝", "period": "宋", "type": "诗", "title": "武林逢邵文伯", "paragraphs": ["念昔與君遊，相過江水傍。", "翩翩俱少年，滿鏡青絲長。", "别來二十載，四海一戰場。", "物色到朋舊，十客八九亡。", "今年好時莭，匹馬不犯疆。", "將軍鏁金甲，萬玉朝明堂。", "長安人海中，袞袞逢此郎。", "驚視久乃識，兩帽俱垂霜。", "撫事念晼晚，含凄各酸傷。", "便當呼醽醁，暖熱澆中腸。", "我笑謂君言，語離且勿忙。", "人生如水鳧，相值不可常。", "况此秋物佳，草木交青黄。", "與君着隻屐，尚可相扶將。", "願言遲明發，歷井升南岡。"]}