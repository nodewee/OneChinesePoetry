{"author": "周紫芝", "period": "宋", "type": "诗", "title": "望故廬一首", "paragraphs": ["龜城去江，邈在一隅。", "我家龜舫，亦足軒渠。", "草耕木茹，瓮牖蓬樞。", "有客二人，寔邀望舒。", "長鬚之奴，玉川之廬。", "何必仙去，方丈蓬壺。", "何必校書，起居何如。", "無禍爲福，徐行當車。", "我乎誰交，誰乎我徒。", "春蛙嘈雜，夏木扶疏。", "大盗遽起，山摧海枯。", "我焚其巢，將焉適歟。", "善刀而藏，爲之踟蹰。", "望我故處，宛其在塗。", "我友云亡，云誰與娛。", "願洗甲兵，肉四海臞。", "奠我新宅，以飽三餘。"]}