{"author": "周紫芝", "period": "宋", "type": "诗", "title": "題趙安定像", "paragraphs": ["烏巾白角雲錦裘，長脛骯髒高結喉。", "王孫自是真龍種，世上懸知無此儔。", "醉裏哦詩詩欲就，風月平欺兩肩瘦。", "秋風爲神玉爲骨，畫手何從寫奇秀。", "仇池客多誰在亡，高準虬髯唯汝陽。", "紫皇苦欲奏璈語，此曲至今空斷腸。", "腸斷公歌侍兒拍，甕裏黄柑自春色。", "老坡不見空凄然，此詩此意無人傳。"]}