{"author": "周紫芝", "period": "宋", "type": "诗", "title": "忻師介軒", "paragraphs": ["念我昔年少，剛介頗成癖。", "多錢嗤守虜，飽飯嘲穀伯。", "有口能雌黄，反眼輒青白。", "阿奴恃火攻，未必出下策。", "一笑當尊拳，僅得貸雞肋。", "只今真老大，鬚髯已如戟。", "折肱成良醫，忤物知何益。", "要令空洞中，下視滄溟窄。", "嶢嶢固難全，容容聊自適。", "知雌在守雄，外曲當內直。", "此理吾已明，師獨未之得。", "願言戒覆車，聊用銘子壁。"]}