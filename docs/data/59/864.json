{"author": "周紫芝", "period": "宋", "type": "诗", "title": "種罌粟", "paragraphs": ["牆根有地一弓許，人言可種數十竹。", "翁來只作三年留，僅比浮屠桑下宿。", "竹成須待五六年，我已歸鄉卜新築。", "園夫笑謂主人言，不如鋤苗種罌粟。", "二月春風上翠莖，三月輕紅照深綠。", "嫣花落盡罌不空，碎粒圓時粟初熟。", "乳膏自入崖蜜甜，滿貯醍醐飲僧粥。", "與其種竹供後人，孰若栽花資老腹。", "人間作計真眼前，萬事皆爾真可憐。", "十年種木尚不肯，百年種德知何緣。", "倚鋤自顧頗羞澀，病眼對花空惘然。"]}