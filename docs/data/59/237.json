{"author": "周紫芝", "period": "宋", "type": "诗", "title": "次韵趙鵬翔秋夜歎", "paragraphs": ["朝彈雍門琴，暮歌梁父吟。", "秋容日欲老，客愁秋更深。", "問言愁何許，萬里懷歸心。", "昔在洛陽日，頗遭胡騎侵。", "骨肉盡奔迸，歲月良侵尋。", "譬如痛定人，當痛難重任。", "辭親就薄禄，夜寢無完衾。", "家亡河間書，囊鮮鴻寶金。", "誰能援一臂，使子無陸沉。", "老驥得平坂，驚鳯翔長林。", "佳名一朝白，高義千古欽。"]}