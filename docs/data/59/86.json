{"author": "周紫芝", "period": "宋", "type": "诗", "title": "符川逢次卿遂約同舟", "paragraphs": ["被褐念遊客，落帆逢故人。", "晚歲風露寒，一笑樽俎春。", "餘子豈不佳，數面聊成親。", "平生不漫與，知君意良真。", "少日共林壑，劇談唾冠巾。", "皎然兩玉壺，不受一點塵。", "各以口腹累，老大成參辰。", "政坐造物兒，有意相怒嗔。", "荏苒時不再，俛仰迹遂陳。", "秋風吹前谿，搖蕩生碧鱗。", "不如載扁舟，相視聊飲醇。", "醉聽篷底語，共臥南谿垠。"]}