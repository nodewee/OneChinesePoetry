{"author": "周紫芝", "period": "宋", "type": "诗", "title": "試湖陰徐道久筆", "paragraphs": ["山中三窟遭蕩焚，十年遺種無礽雲。", "管城已老既謝事，柔毛遂出收微勳。", "騷人手握奴隸管，人間自此無蕕薫。", "徐生晚出頗自喜，妙伎天與人皆聞。", "羝羊退舍栗尾避，族非東郭不肯論。", "往歲江南說諸葛，至今有口皆能言。", "眼前厚利聊取足，身後典刑寧復存。", "騂牲自是犁牛出，忠臣豈但孝子門。", "古來取士貴閥閲，未必元成俱有孫。"]}