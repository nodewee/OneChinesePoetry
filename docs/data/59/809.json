{"author": "周紫芝", "period": "宋", "type": "诗", "title": "吳興道中過落石祠廟貌甚嚴榜云唐李英公廟", "paragraphs": ["天厭孤隋失羣醜，鹿走中原死誰手。", "爬搔癢疥不足平，虬髯少年十八九。", "經營四海多腹發，英公扶持真臂肘。", "從來斷國要老成，公獨含糊無可否。", "留得宮中老孽妻，幾覆昭陵一杯酒。", "蚤歲功名塞天破，九廟丘墟只回首。", "狐埋未幾狐掘之，天上浮雲倏蒼狗。", "更憑頑石作靈祠，頗似當年柳州柳。", "不如梁公摩虎鬚，爲言百歲不祔姑。", "提師十萬復誰可，興邦一言還要渠。", "人間萬事本難料，老將未須輕腐儒。"]}