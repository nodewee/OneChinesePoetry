{"author": "周紫芝", "period": "宋", "type": "诗", "title": "秋霖歎", "paragraphs": ["去年陰山雪，平地三尺餘。", "人言土中蝗，入土不用驅。", "今年歲枯旱，野食無豆蔬。", "西來三尺蝗，舊歲雪不如。", "秋田有遺秉，未足飽一夫。", "細雨生穀芽，屯雲幾時舒。", "群兇劇豺虎，諸將勞驅除。", "横尸作京觀，流血如决渠。", "高穹厭殺氣，荆棘滿郊墟。", "尚復此恒雨，未知當何如。", "豈欲令斯民，竟死不少紓。", "天亦念赤子，理豈有是歟。", "會當開晴雲，却返羲和車。", "我廩雖巳殫，我地尚可鋤。", "庶用種宿麥，更作來歲儲。"]}