{"author": "周紫芝", "period": "宋", "type": "诗", "title": "送喬民瞻赴官閩中", "paragraphs": ["我昔游梁走千里，回望江南隔江水。", "是時公作桐汭官，不復東來問行李。", "人言左史有重客，玉面青衫氣豪偉。", "酒催紅蠟詩欲成，月墮秋江客方起。", "我從京洛塵中來，哦君新篇眼如洗。", "濺血驚魂二十年，長夢清樽奉簪履。", "相逢吳會不相識，昔年强健今如此。", "如公自是臺閣人，老困一官何乃爾。", "只今尚作入幕賓，無事不令公怒喜。", "丈夫要當列鼎食，何止忍饑分斗米。", "且須拄頰望閩山，飽看麥秋丹荔子。"]}