{"author": "周紫芝", "period": "宋", "type": "诗", "title": "夜雨達旦枕上作", "paragraphs": ["夜雨不復止，寒聲曉仍酣。", "懸知變平陸，天水相溶涵。", "今年春雨多，既失麥與蠶。", "五種殊未入，此雨寧可堪。", "日者諸大將，幕府開潭潭。", "連營跨淮楚，仰食江以南。", "郡縣脫兵火，百城無二三。", "何以供厞屨，坐貽有司慚。", "是事姑且置，我窮誰共談。", "有茅兩三椽，往往如漏籃。", "中夜屢起臥，吾寢安得甘。", "晝止方稍稍，暮作還毿毿。", "了無山鞠窮，何由禦烟嵐。", "有躬不暇閱，憂心顧如惔。", "何當煩雨師，驅車反龍驂。", "一飽庶可期，寒餓少已諳。", "小人無遠慮，口腹空饞貪。"]}