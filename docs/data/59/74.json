{"author": "周紫芝", "period": "宋", "type": "诗", "title": "次韵劉元亢讀白樂天與劉夢得書", "paragraphs": ["香山天下士，直道可事君。", "口語作奇禍，後來成積薪。", "巨棟雖已捐，白璧原自珍。", "百年付春夢，千載期斯人。", "可憐肉食子，議者空反唇。", "文華一照耀，今古無搢紳。", "才高固不世，盛德終少鄰。", "鹿鹿數餘子，瑣瑣非公倫。", "豐盈與名譽，詎可鍾一身。", "暮年林壑意，觴咏全天真。", "君子與小人，兩者自此分。", "寄言顔巷徒，勿語傷哉貧。"]}