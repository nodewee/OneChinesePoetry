{"author": "周紫芝", "period": "宋", "type": "诗", "title": "皇帝親祀高禖十五韻", "paragraphs": ["曆欲綿洪祚，郊宜築巨臺。", "有司脩祝冊，天子祭高禖。", "意與群情合，春隨上瑞來。", "翠輿瞻玉座，桂酒奠金罍。", "喜色回中壼，歡聲入九畡。", "熊羆占已兆，弧矢射將催。", "異禮關宗社，餘波被草萊。", "靈基千歲永，玉葉萬枝開。", "制度新儀著，歌詩舊典該。", "魯侯徒復宇，后稷始封邰。", "帝德應先格，天心亦易回。", "至誠參造化，妙響疾風靁。", "歷數周家久，封疆漢地恢。", "山河今壯矣，瓜瓞信悠哉。", "準擬螽斯詠，微臣愧不才。"]}