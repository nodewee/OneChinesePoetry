{"author": "周紫芝", "period": "宋", "type": "诗", "title": "次韻季常疊前作見寄", "paragraphs": ["人生富貴如五侯，祿豐位大功不酬。", "朱輪華屋令人羞，一蓑不如歸飯牛。", "自駕款叚馬少遊，勝驟玉腕尚書騮。", "少年蹭蹬在丘壑，晚歲風雨悲梧楸。", "江邊短艇苦喚我，此心勇往誰能留。", "幽期正怨齒髪悞，事定不須龜筴籌。", "言雖太漫君莫笑，與語俗人真暗投。", "香秔炊熟碧鱸美，横江已辦秋風鈎。", "胸中它日幾雲夢，四海不勞圍寸眸。", "肯聽兒女昵昵語，秋蟲悲笑徒啾啁。", "陽春白雪一落耳，竹枝凄怨慚蠻謳。"]}