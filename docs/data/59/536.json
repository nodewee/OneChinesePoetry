{"author": "周紫芝", "period": "宋", "type": "诗", "title": "題彦恢家仇池四石刻", "paragraphs": ["伏波南來自交趾，可笑汗牛推薏苡。", "人言包裹足珠犀，誰識閑身謝簪履。", "如何當年元相國，胸中飽飲貪泉水。", "胡椒八百亦安用，坐此殺生真可鄙。", "龍眠主簿亦兒嬉，銀鈎蠆尾搜遺奇。", "三年獨有一錢在，歸來清節人皆知。", "囊空安得紫絲帳，車重只餘黄絹碑。", "自言所至輒寓目，窮搜屋壁翻階墀。", "不嫌尤物觸時禁，恍然入手心驚疑。", "君不見嶧山篆刻焚野火，磨崖萬仞高崔嵬。", "何如四石横棐几，左提右挈行相隨。"]}