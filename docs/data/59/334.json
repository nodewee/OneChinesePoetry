{"author": "周紫芝", "period": "宋", "type": "诗", "title": "過石壁", "paragraphs": ["兩峰夾天高，一水繞山麓。", "鳥道盤山腰，下臨千仭谷。", "仰視寸草青，千章羅巨木。", "轉峽瀉哀湍，驚雷裂坤軸。", "日月所隱庇，光景不到目。", "道險當捨車，重趼摩兩足。", "不知誰鑿空，穿穴入山腹。", "平生蜀道難，耳目聞見熟。", "兹山亦尤物，初未掛史牘。", "了知天宇間，萬險自重複。", "窮人重錙銖，凌冒取危辱。", "歲晏霜雪多，歸途戒當速。"]}