{"author": "周紫芝", "period": "宋", "type": "诗", "title": "讀外舅高晉翁詩集", "paragraphs": ["結髪論人物，傾心慕老成。", "掃門嗟齒暮，洗眼失冰清。", "心苦彈冠懶，名應脱屨輕。", "眼高空爾輩，醉熟自平生。", "長嘯蘇門冷，微顰下蔡傾。", "千兵森武庫，五字築詩城。", "鮑謝篇章麗，陰何句法精。", "聱牙徒自放，貞耀復誰旌。", "草露功名薄，春雲歲月更。", "鴨頭江自綠，馬鬛墓還平。", "蹤跡荆襄在，文華劍佩榮。", "塵編愁獨把，清淚一縱横。"]}