{"author": "周紫芝", "period": "宋", "type": "诗", "title": "二月四日大火吾廬獨免", "paragraphs": ["顛風盡日惡，頑雲吹不開。", "行人對面不相識，千嶺萬嶺沉風霾。", "不知誰縱一炬火，坐遣萬屋成飛灰。", "我聞人火曰火，天火曰災，茫然不復知從來。", "但見通衢半瓦礫，男呻女泣聲酸哀。", "避胡十年常作客，幾見連甍變荆棘。", "此生憂火復憂兵，一事不成頭雪白。", "學禪靈運本忘家，好賦子雲終有宅。", "向來窮巷冷如冰，今作權門手堪炙。", "驚魂可招烟欲消，茅茨猶在書脫厄。", "心知造物可憐生，留與雲窗看山色。"]}