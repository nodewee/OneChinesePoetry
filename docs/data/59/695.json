{"author": "周紫芝", "period": "宋", "type": "诗", "title": "次韻黄文若寄燈夕不出之作", "paragraphs": ["少小從舞雩，鼓瑟常屢希。", "結髪事墳典，願言探玄微。", "鐘鳴漏忽盡，殘星獨暉暉。", "征鞍老塗路，白露霑裳衣。", "齒髪倏已暮，富貴終難祈。", "佳辰念京洛，流車看騑騑。", "結客少年場，兒女如瓠肥。", "紅燈白晝暖，醉盌黄金揮。", "回頭二十載，狗盗相因依。", "時光了如夢，菽粟不救饑。", "飄零少行樂，老大空歔欷。", "今年四海靜，扊扅張外扉。", "芙渠焰明缸，金波麗春幃。", "穠李樽前歌，遊子月下稀。", "錚錚銀漏中，撲撲春蛾飛。", "此老最可憐，已杜禦寇機。", "但知草中和，浩蕩歌皇威。", "晶熒一短檠，搔首悟昨非。", "風流如黄香，不作傳柑歸。", "更攜袖中珠，來尋北山薇。", "詩盟倘可同，願復無余遺。"]}