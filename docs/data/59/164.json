{"author": "周紫芝", "period": "宋", "type": "诗", "title": "瓊師蒼筤軒", "paragraphs": ["絕境渺天末，招提入雲端。", "汪灣一溪水，似與山屈盤。", "僧房各上下，處處聞驚湍。", "道人更幽獨，開窗對檀欒。", "細雨洗輕碧，微風生暮寒。", "雲梢自裊裊，玉佩時珊珊。", "繄我絕韵友，久結無情歡。", "相逢如故人，棄置良獨難。", "婆娑弄清影，夕陽殊未殘。", "何當分清陰，與子同考槃。"]}