{"author": "周紫芝", "period": "宋", "type": "诗", "title": "病起負暄菊籬一首", "paragraphs": ["臥疴初肅霜，小間倏玄冬。", "老境知幾何，半落呻吟中。", "醫師固楚産，砭灼矜神功。", "巫師雜荒怪，呼吸生雷風。", "江鄉鬰毒霧，禦濕無鞠藭。", "况復窘行役，六月傷藴隆。", "寒熱遂百戰，藥石徒屢攻。", "槁項與黄馘，苶然非昔容。", "逮兹脫九死，更生本蒼穹。", "今晨頗欣悅，步我菊籬東。", "無誰與共語，梵誦庶可終。", "憂樂有乘除，涉世殊窮通。", "幸兹未暝間，有樂聊復從。"]}