{"author": "周紫芝", "period": "宋", "type": "诗", "title": "飲沈都曹家梅花下", "paragraphs": ["去年夜走山百盤，山中飛雪朝漫漫。", "不知春向夢中盡，更有梅花醉後看。", "今年冬温寒力軟，春入梅梢已堪剪。", "插花重飲故人樽，猶得一枝供細撚。", "豈知藂棘避戈鋋，還對粉香驚婉孌。", "花前楚客狂欲顛，月下吳牛空自喘。", "明年尚恐賊連營，零落肯教花滿眼。", "只今猶可醉餘香，杯行到君莫嫌滿。"]}