{"author": "周紫芝", "period": "宋", "type": "诗", "title": "西湖山下梅花塢行可里許至陳御史園亭", "paragraphs": ["倦客厭卑栖，白日坐飄忽。", "呼我同舍郎，緩策扶勃窣。", "緣山得人家，附影蔽深樾。", "湖水一鏡明，梅花千樹發。", "扶疏弄清影，仿彿見羅襪。", "凄迷香霧中，身已在月窟。", "窮探意未已，取徑無詰屈。", "誰家歌舞園，花亂竹復密。", "御史投紱餘，課豎種梨栗。", "吾曹不解事，尚此學操瑟。", "當從漢陰人，抱甕日搰搰。"]}