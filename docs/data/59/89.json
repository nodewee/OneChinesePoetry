{"author": "周紫芝", "period": "宋", "type": "诗", "title": "送王天民歸雙泉", "paragraphs": ["舊聞雙泉居，縹渺在寥廓。", "仙人上叢霄，遺甃結飛閣。", "廣庭三百步，一木可四角。", "刀圭分蒼虬，鱗鬛自皴錯。", "至今風雨枝，疑有孤栖鶴。", "王郎吹玉簫，飛鳧下雙屩。", "時乘三峰雲，來繞月城脚。", "人生多乖離，未踐繡水約。", "知心念獨君，時來慰牢落。", "我欲從之遊，何當解羈縛。"]}