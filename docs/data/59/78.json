{"author": "周紫芝", "period": "宋", "type": "诗", "title": "酌明寂泉", "paragraphs": ["脩途繚重岡，病足倦遊歷。", "山根得蒙泉，石盎貯深碧。", "亭虚繞朱欄，綠淨明水色。", "老禪黄蘗米，棄置久復憶。", "振策望青雲，清泉裂崖壁。", "至今一掬甘，長飲山中客。", "金鼎候松風，蒼龍破圓璧。", "醉腹澆彭亨，真味付泯默。", "何當謀挈瓶，徙倚終日夕。", "清甘不可嗽，猿鳥與同喫。", "洗我兩月塵，爛煮南山石。"]}