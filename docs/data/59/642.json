{"author": "周紫芝", "period": "宋", "type": "诗", "title": "十二月二十六日北牆捫虱", "paragraphs": ["今晨頗無事，步遊古牆根。", "眷茲萬家邑，稍苦三户村。", "于時積雪散，復值朝陽温。", "解衣聊自得，班荆與誰言。", "款欠良已久，吾虱庶可捫。", "平生謝澡刷，懶惰從朝昏。", "坐令邊縫間，朝生暮仍孫。", "回臭比跖香，位卑道仍尊。", "與世倘無求，中有至樂存。", "勿語兒女曹，此意難具論。"]}