{"author": "周紫芝", "period": "宋", "type": "诗", "title": "高公墓", "paragraphs": ["高公古遺直，三年立螭頭。", "載筆有公言，高論肅冕旒。", "少年取巍科，妙學窮九流。", "晚窺青囊書，穴地生公侯。", "當時千載人，繼出歐與劉。", "如何百年後，零落歸山丘。", "墓門梗荒棘，長松泣高秋。", "佳城定天與，政自非人謀。", "我來倚墓木，伴客聊遨遊。", "斗酒與隻雞，誰爲橋公羞。"]}