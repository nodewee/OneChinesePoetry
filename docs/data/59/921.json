{"author": "周紫芝", "period": "宋", "type": "诗", "title": "洗馬行和關子東韻", "paragraphs": ["憶昔四海多甲兵，令嚴細柳將軍營。", "鐵衣健卒持滿立，黑頭壯士從軍行。", "眼前千馬復萬馬，寸土不耕犁與騂。", "自從虎皮蒙劍戟，此馬不聞鼙鼓驚。", "只今盡浴長安水，七十萬匹俱長鳴。", "風騣霧鬛久不試，日饜官粟無斗升。", "廟堂伊吕自有策，不與韓白齊功名。", "圉人但喜馬肥健，野老安知無戰爭。", "有君如此豈不樂，俟河幾時今得清。", "不須天育驃騎種，雲霧晦冥方降精。", "我欲刻石上浯水，白頭弄筆羞書生。", "不聞鐵騎響鳴鏑，但聽玉簫吹九成。"]}