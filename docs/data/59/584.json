{"author": "周紫芝", "period": "宋", "type": "诗", "title": "飲酒三首  其二", "paragraphs": ["昔我在田畝，薄言事耘薅。", "種秔亦種秫，可食兼可醪。", "清香滿寒甕，夜滴喧春槽。", "洗我玉花甆，酌此鵝黄膏。", "閱歲更閹茂，下田但藜蒿。", "里胥厭追索，縣籍書逋逃。", "邇來兵火急，斗粟千錢高。", "不飲動逾月，憔悴成楚騷。", "丈夫命運薄，困阨例所遭。", "究竟無如何，隨緣且陶陶。"]}