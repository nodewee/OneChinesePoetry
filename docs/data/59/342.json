{"author": "周紫芝", "period": "宋", "type": "诗", "title": "銅爵研", "paragraphs": ["藁街夜腹空燃脂，可憐漢祚終陵夷。", "老瞞自在作家主，欺它寡婦并孤兒。", "洛陽宫殿皆頹圯，更作高臺半天起。", "臺上吹香十里聞，臺下洗粧漳水渾。", "當時歌管一消歇，回望西陵空斷魂。", "百年歲月空中鳥，花不長妍人易老。", "臺傾人去不復存，碧瓦澄泥爲誰好。", "那知流落向寒窗，乞與詩人賦花草。"]}