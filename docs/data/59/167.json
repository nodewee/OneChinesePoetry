{"author": "周紫芝", "period": "宋", "type": "诗", "title": "次韵似表謝胡士曹分梅花", "paragraphs": ["李侯自以詩名家，詩成與月爭霜華。", "誰將尤物調韵語，拄笏騎曹分好花。", "花寒力淺香微透，惱亂詩翁作詩瘦。", "對花欲作楚狂顛，草賦誰居廣平右。", "但愁急管吹羌胡，便應買酒煩長鬚。", "參横想見綠衣舞，月中笑語花微臞。", "天香艷艷與誰好，君家兄弟元三株。", "明日新詩入花蕚，人間此事應久無。", "可憐多病閉門叟，對月痴坐空中書。"]}