{"author": "周紫芝", "period": "宋", "type": "诗", "title": "晚行湖堤望南山諸峰", "paragraphs": ["曳履步遠壑，挽衣枝短筇。", "霽色過急雨，餘霞漏微紅。", "照眼一湖淨，環湖幾山重。", "不知何禪燈，明滅蒼翠叢。", "但聞煙霞間，繞山鳴亂鐘。", "暮年行樂意，不與足力窮。", "明晨倘可遲，尚堪歷諸峰。", "有幽固當探，無客誰與同。", "餘子不足偕，形往影自從。", "言旋且當爾，興在何由終。"]}