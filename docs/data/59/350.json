{"author": "周紫芝", "period": "宋", "type": "诗", "title": "謝元不伐寄靈巖七詩用梅聖俞韻", "paragraphs": ["靈巖勝絕天下稀，開鑿乃自太古出。", "山名初豈有顯晦，勝處要須詩黼黻。", "自從梅老登列仙，尤物誰憐久埋没。", "具茨筆力扛九鼎，坐遣清詩入山骨。", "據龜食蛤誰與遊，絳節雲車到仙窟。", "雲間招手疑有無，月下吹簫真仿彿。", "飛雲杳藹風吹香，翠潤空濛雨垂濕。", "誰從洞口看金書，想對神清時獨立。", "我家靈巖山脚底，識面何由恍如失。", "雖無幽夢到三山，尚有明珠容什襲。"]}