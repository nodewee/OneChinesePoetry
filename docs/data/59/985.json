{"author": "周紫芝", "period": "宋", "type": "诗", "title": "古風二首  其一", "paragraphs": ["夜夢乘輕舟，掛席浮天池。", "天池亦何有，濤瀾靡津涯。", "中有三神山，樓觀何巍巍。", "晶熒白玉闕，彩錯黄金旗。", "紫皇遣天風，下吹仙人衣。", "仙人不知名，人言是安期。", "我欲就與語，弱水隔渺瀰。", "鼓枻方少前，風動輒去之。", "仙人不得見，遙睇忍言歸。", "願言哀劬勞，舉手援塵姿。", "探囊得靈丹，往往分刀圭。", "使我生羽翼，桑榆增暮輝。"]}