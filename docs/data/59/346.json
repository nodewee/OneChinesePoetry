{"author": "周紫芝", "period": "宋", "type": "诗", "title": "和趙鵬翔贈李生", "paragraphs": ["人間作畫如作詩，妙由心得非人爲。", "五日一石十日水，此事無乃亦可期。", "向來郭恕先，妙手真復奇。", "經年不肯下一筆，胸中丘壑誰當知。", "忽然有興不可遏，寫作槎枒風雨枝。", "回頭却笑閻立本，緩急與人爲畫師。", "李生聞是成遠後，一生落魄唯飲酒。", "貴人金多不可呼，閒日爲多畫日偶。", "心知公子非俗人，平生筆底波瀾翻。", "故作滄江與巨石，要看萬里風濤相吐吞。", "誰知此老不足數，自笑一生常苦辛。", "桃花水暖小艇窄，十年辜負江邊春。", "時危力小去未得，畫圖入眼空傷神。"]}