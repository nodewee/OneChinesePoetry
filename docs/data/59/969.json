{"author": "周紫芝", "period": "宋", "type": "诗", "title": "早發北山由麥嶺飯大通登烟霞洞閣", "paragraphs": ["瀕湖兩峰高，屹立曉相望。", "蒼凉昇海日，骯髒露千嶂。", "羸驂絕坡陁，巖谷飽追訪。", "緬懷洪荒初，藴蓄含萬象。", "渾沌久已死，倏忽真巧匠。", "誰令鑿空手，出此奇險狀。", "中虚納游雲，谷靜答幽唱。", "暗穴下無底，濤聲想悲壯。", "十八老聲聞，附石出遺像。", "誰其架脩椽，置屋雲雨上。", "青山不知數，遶屋森百丈。", "忽于兩峰間，萬頃見烟浪。", "澎湃海潮聲，往往入藜杖。", "天公知愛山，令我拜嘉貺。", "眇焉隔仙凡，欲往漫惆悵。", "便當學枯禪，綺語蠲宿妄。", "自足伴周旋，長年此遐放。"]}