{"author": "周紫芝", "period": "宋", "type": "诗", "title": "李使君示開化諸詩", "paragraphs": ["使君一出承明廬，當年兩佩龜峰魚。", "龜峰小兒騎竹馬，笑挽朱轓歸故閭。", "門外春風吹畫戟，小閣香濃綺疏碧。", "蘇州五字老更奇，東陽八詠人誰敵。", "山堂聞說公自開，烟雨遙供翠鬟色。", "更向招提山窟中，竹杖穿雲飽經歷。", "夜上孤峰看明月，曉趁鐘魚着僧屐。", "詩成知復幾牛腰，倒廩傾囷公不惜。", "他人舉似與何人，知我耽詩老成僻。", "平日看囊止一錢，驚見縱横着圭璧。", "當遣兒童勿浪傳，按劍從來少人識。"]}