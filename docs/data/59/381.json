{"author": "周紫芝", "period": "宋", "type": "诗", "title": "雨後微凉再示莊簿", "paragraphs": ["蓐收始用事，健行肅乾剛。", "微飈生淅瀝，一雨洗亢陽。", "香羅阨團扇，玉椀辭蔗漿。", "况蒙慷慨詞，猶激卑懦膓。", "當食忽亡匕，起立遂失床。", "鷄鳴中夜興，呼燈攬冠裳。", "自從羯胡亂，四海失故疆。", "向來桑麻區，半作荆棘場。", "黔首未安堵，皂囊思獻章。", "聞有圯上書，今代誰張良。", "風雲須嘉會，日月依末光。", "當宁方側席，誰能薦吾王。", "鷙鳥尚垂翅，老眼空望羊。", "秋風一夕起，撫事增悲涼。"]}