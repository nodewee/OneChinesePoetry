{"author": "周紫芝", "period": "宋", "type": "诗", "title": "次韵伯尹登嚴子陵釣臺", "paragraphs": ["明光宫中梟夜鳴，漢鼎何人窺重輕。", "老髗未汙屬鏤血，四海掩鼻愁羶腥。", "當時避地豈得已，巖棲水宿俱非情。", "誰知舉世無真隱，此意獨高嚴子陵。", "一鈎明月滿蓑雨，桃花水漲春江平。", "生涯頗似玄真子，端欲釣魚非釣名。", "故人巳作飛龍起，猶着羊裘釣烟水。", "異時侯霸豈其儔，未可輕將袞衣比。", "心知不爲世人屈，無故不作三公耳。", "富貴浮雲只眼前，執戟長憐子揚子。", "丈夫名節倘未立，安用區區識奇字。"]}