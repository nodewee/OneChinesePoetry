{"author": "周紫芝", "period": "宋", "type": "诗", "title": "蠟梅大有生意", "paragraphs": ["幽芳念初分，厚地凍始裂。", "耐寒憐孤根，忍苦度尺雪。", "誰持萬金良，起死醫寸蘖。", "伶俜初回姿，荏苒似看葉。", "灌木猶未成，已與凢草别。", "平生冰玉交，勝韻頗奇絕。", "微風折輕黄，香霧濕寒月。", "棐几著冰壺，餘芬散清樾。", "只今滿眼花，想像疑可折。", "感君分似意，老味倍欣悅。", "添我小窗春，芳意未衰歇。", "盛德不可忘，封殖寧敢闕。"]}