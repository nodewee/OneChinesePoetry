{"author": "周紫芝", "period": "宋", "type": "诗", "title": "感韓碑用李義山韻", "paragraphs": ["長蛇封豕矜雄姿，弄兵三世窺皇羲。", "自從胡騎入中土，僥倖歲月寛誅夷。", "錦纒紅帕五十載，肯輸赤豹兼黄羆。", "憲皇神算本天授，指顧不勞戈一揮。", "元和上相拜元帥，黄金鑄印手自持。", "三軍踏雪砍墉入，夜摩賊壘朝搴旗。", "侍中西平老將種，屬鞬拜舞行相隨。", "緋衣小兒却健武，未怕賊首如虎貔。", "功垂竹帛不可掩，名在萬古誰能訾。", "行軍司馬號大手，蒼珉承詔鑱瑰詞。", "平生直筆有公議，從人乞米知羞爲。", "狗功須賴發縱者，盡勒殊勳歸鼎司。", "宮中小女强解事，歛祍雪涕垂豐頤。", "絺章繪句隨斷裂，厖恩下沛驚淋漓。", "空餘大雅配吉甫，春秋廟享存歌詩。", "當時左右無諌者，應慚鳴佩趨龍墀。", "襄陽太守獨何事，殷勤自刻平吳碑。", "將軍更勒燕然石，蠻風瘴雨侵蟠螭。", "張功耀武示萬世，二子無乃爲已私。", "晉公純德古未有，彊藩悍將親平治。", "羣奸聞風膽爲落，自奮老拳擒宛脾。", "都人尚想白羽扇，野蔓已理黄絹詞。", "唐家晚歲事如此，誰令舉世躋純煕。", "君不見鄭公之死肉未冷，停婚碎石恩還追。", "文皇英明猶復爾，功臣誰肯躬胼胝。", "玉谿慷慨書萬本，要識元老爲邦基。"]}