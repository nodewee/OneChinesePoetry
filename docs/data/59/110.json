{"author": "周紫芝", "period": "宋", "type": "诗", "title": "文殊老人寄和張宰共賦堂詩要余同作", "paragraphs": ["世無陳太丘，民隱念誰訴。", "兒饑不肯乳，咿嚶復誰慕。", "殖禄膏妻孥，居官付羈旅。", "何心書下考，絕意躡高步。", "張侯名家郎，作吏得奇趣。", "提攜念疲勞，憂勤急朝暮。", "散作千家春，一洗五里霧。", "簪纓被餘輝，草木飽朝露。", "官閑理朱絲，雲靜落飛屨。", "當期卓子康，揚鑣各分路。", "飛書恐到來，築屋寧久住。", "詩成梯幾間，酬酢語交互。", "酒杯方流行，喜甚捷官渡。", "歌詩載懽謠，鞭箠息嗔怒。", "翰墨良從容，流冗自奔赴。", "聲今詫父老，名亦借童孺。", "觴豆落明珠，萬壑疾東注。", "賓從俱鄒枚，含毫各驚顧。", "戰須老將鏖，兵思勍敵遇。", "主人方燕喜，飲至非草具。", "人生俟河清，俯仰有新故。", "寄言三不欺，令尹勿輕忤。", "民今知己疲，着艾豈勝炷。", "鋒傳固應須，軺車少當駐。", "魯山久寂寞，冠虎寧有數。", "苦恨郭林宗，未遇黄叔度。", "名嘗仰韓老，雅意良默喻。", "何當奉周旋，看君琢幽句。", "愧無脫手彈，可逐馬中兔。", "只今釣斜川，臨流與誰賦。"]}