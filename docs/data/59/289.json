{"author": "周紫芝", "period": "宋", "type": "诗", "title": "次韻奉答馮遠猷", "paragraphs": ["翩翩綺紈子，粲粲潔衣服。", "朱門酒肉臭，不飽膏粱腹。", "凄迷百草中，得比蘭與玉。", "手持白瑤琴，欲鼓朱絃曲。", "閟兹清廟音，未易可流俗。", "名家千里駒，歷塊步巳獨。", "妙年振華鑣，肯折鹽車軸。", "中原暗風塵，國步日窘促。", "勒銘樹高勳，要是一夔足。", "期君乃如此，使我安小築。"]}