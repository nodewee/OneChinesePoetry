{"author": "周紫芝", "period": "宋", "type": "诗", "title": "次韻文伯與余遊孤山", "paragraphs": ["客塵費爬搔，佳士要推挽。", "誰與同薄遊，君來慰愁眼。", "並湖得名山，水色淡平遠。", "清泉手可掬，汲綆不畏短。", "何人談醉翁，但取瀹茗椀。", "古幹不受寒，霜露閲歲晚。", "向来後庭花，想像空婉娈。", "堂堂兩使君，摹晝暗丹粉。", "名莭冠今古，風流未渠泯。", "處士一癯儒，萬像共偃蹇。", "珠玉儼在前，未肯作寒窘。", "勝遊那可既，客意殊未滿。", "更當窮兩高，豈復悔重趼。", "果腹尚可期，嘗鼎安一臠。"]}