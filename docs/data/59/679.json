{"author": "周紫芝", "period": "宋", "type": "诗", "title": "次韻道卿催梅", "paragraphs": ["江上連朝暗飛雪，花信風遲寒凛冽。", "東閣觀梅殊未妍，揚州何遜心應折。", "何郎思苦花欲開，羯鼓不倩天公催。", "詩翁自是催花手，能挽春從天際來。", "帳下玉人羞起晚，弄粉含姿半驕蹇。", "應憐冶葉與倡條，有意凌寒入芳苑。", "君詩好更誰與論，會令寒谷生春温。", "冰姿一笑忽滿眼，誰道鶴林花有神。"]}