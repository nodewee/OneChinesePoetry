{"author": "周紫芝", "period": "宋", "type": "诗", "title": "木犀方花一首", "paragraphs": ["西湖八九月，秋葉日夜凋。", "兩山各崢嶸，氣與秋爭高。", "天亦念幽絕，芬芳托孤標。", "要令列仙臞，一洗桃李驕。", "往往遣暗香，時時入高飇。", "綠葉未改色，微黄澹烟梢。", "可愛不可名，模寫徒自勞。", "向來蠟梅花，相去無絲毫。", "但恨此花遲，不借春雨膏。", "尚可配精蘂，傲霜分兩豪。", "金錢不知數，狼藉蒙譏嘲。", "可憐貴人家，漬蜜紛煎熬。", "坐令林下姿，半入金猊焦。", "閨房漫脂澤，此恨何由消。"]}