{"author": "周紫芝", "period": "宋", "type": "诗", "title": "寒食雜興三首  其三", "paragraphs": ["北邙何巍巍，高冢如魚鱗。", "慨彼墓中士，中朝稱貴人。", "萬金樹豐碑，千金琢麒麟。", "自從胡騎入，亂離隔中原。", "生者各奔竄，死者啣長冤。", "子孫無奠享，白楊悲餒魂。", "峨峨纓冠子，往往無丘墳。", "舉酒西北向，野哭望白雲。", "我今上先隴，覆杯松下根。", "時危不自保，念之殊酸辛。"]}