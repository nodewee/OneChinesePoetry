{"author": "周紫芝", "period": "宋", "type": "诗", "title": "西齋聞禽", "paragraphs": ["西齋草樹頗蒙密，竹暗城頭不通日。", "風晴高柳恰飛綿，花盡黄蜂未成蜜。", "北窗也復可憐人，亂離十載空傷神。", "病對青山疑是夢，眼驚新綠已無春。", "羈懷有句喑不吐，終日無言聞鳥語。", "寒窗窈窕不嫌風，晚色溟濛却宜雨。", "穿條隔葉止復啼，白粉畫眉金作羽。", "應爲山翁久慣聽，聽久不知心轉苦。", "廟堂何日議銷兵，攜手尚堪歸樂土。", "還我花姑溪上椽，臥聽春禽囀桃塢。"]}