{"author": "周紫芝", "period": "宋", "type": "诗", "title": "題大着肚并引  其二", "paragraphs": ["平生頗笑王會稽，坦腹驚動郗家兒。", "暮年羞澁爲懷祖，計較毫末如兒癡。", "嶔𡼭更誚周郎鄙，自說空洞終何爲。", "達人大觀無不可，無鹽未必非西施。", "了知倚杖清言者，外示夷曠中難窺。", "不如此老身如寄，萬事模稜真得計。", "掉臂行歌眼看天，擁膝長吟腹垂地。", "羞遣家奴捧玉環，肯爲門生作經笥。", "白肥如瓠君莫輕，終年貯酒真酒甖。", "結喉道士倘復見，敢託石鼎譏彭亨。"]}