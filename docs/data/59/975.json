{"author": "周紫芝", "period": "宋", "type": "诗", "title": "葉宣義家壽祉堂", "paragraphs": ["吉人爲善天所彰，效有遲速理則常。", "葉侯天驥少未驤，讀書過眼下十行。", "易如翻水成文章，學既日富名日昌。", "謂取富貴如探囊，當時餘子皆擅場，呼不成盧空繞牀。", "直氣勇决何可當，買田築室龍池陽。", "夜光穿屋萬丈長，人言家有明珠雙。", "青衫歸侍讌几傍，仿彿月中丹桂香。", "要看玉樹爭芬芳，擊鮮不羨游諸郎。", "大裘執玉郊圓蒼，厖恩厚澤均四方。", "翁年九十鬢不霜，錫以命服閭里光。", "門前賀客俱奔忙，手持牛酒填康莊。", "遂摘天語名公堂，不須靈壽扶徜徉。", "高文戞玉鳴琳瑯，省郎言語如君房。", "天公報德殊未央，傳家奕葉壽且康。", "王母晝着雲錦裳，麻姑行酒傾瓊漿。", "壺中日永醉玉觴，赤松黄石相扶將。"]}