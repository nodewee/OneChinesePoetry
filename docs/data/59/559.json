{"author": "周紫芝", "period": "宋", "type": "诗", "title": "次韻章季常見予所賦彦恢家七馬四石二詩", "paragraphs": ["灞陵老將身未侯，連城價重誰當酬。", "龍眠三歲亦何有，滿載緗囊歸汗牛。", "蒼珉照眼裂躉尾，尺素抹電飛驊騮。", "春風吹晴作妍暖，棊窗剝啄驚紋楸。", "慇懃喚客出奇玩，一笑終日君家留。", "此郎胸中有奇策，未能竟借前箸籌。", "波瀾收歛入詩律，報章還得明珠投。", "九重真龍想天驥，入木八法餘銀鈎。", "只今尤物不到手，空花老日生雙眸。", "章侯嘆息恨未見，但聽寒雀空嘲啁。", "平生欸乃不成曲，無聲可和綿駒謳。"]}