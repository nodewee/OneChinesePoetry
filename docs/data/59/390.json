{"author": "周紫芝", "period": "宋", "type": "诗", "title": "次韻時然惠徽州近作", "paragraphs": ["莊侯四海習鑿齒，鸞栖一枝亦聊爾。", "沸鑊那尋袁處州，獨跨羸驂度徽水。", "羊腸路繞十八坡，危磴天懸三十里。", "捫參歷井不復休，一握去天真有此。", "軍符夜下星火急，吏習文書日填委。", "青山倥傯未可厭，方外周旋人有幾。", "坐看雲生拄頰間，便恐詩成横槊裏。", "萬壑千巖入句來，天遣江山助奇偉。", "我昔經行五嶺頭，芙蓉峰高天正秋。", "凄音怨曲不成調，細雨寒烟空復愁。", "曉得新詩驚欲倒，句似當年山色好。", "一生忍淚泣秋風，可笑區區郊與島。"]}