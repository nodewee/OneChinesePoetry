{"author": "周紫芝", "period": "宋", "type": "诗", "title": "責鷄", "paragraphs": ["豢犬欲司夜，畜鷄要鳴晨。", "二物一失職，遂辜畜養恩。", "嗟我籠中鷄，芥羽光照人。", "峨冠事飲啄，緘口隨晨昏。", "我怒欲爾烹，鷄笑復自陳。", "君看多言者，以忠獲怒嗔。", "臺評與幕辨，呶呶常殺身。", "幸此北窗臥，頗似羲皇民。", "五起笑朝士，三號驚夢魂。", "使子臥紅日，謝客扃柴門。", "此意殊不惡，誚我無諄諄。"]}