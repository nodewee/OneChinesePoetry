{"author": "周紫芝", "period": "宋", "type": "诗", "title": "送侯元進罷涇溪丞", "paragraphs": ["胡雛飲馬窺長江，巨鼎一沸俱倉黄。", "我攜老稚不知處，流離夜竄涇山陽。", "山中小邑真蕞爾，井邑無聲但流水。", "亂石巉崢虎看人，賈客稀疏市爭米。", "憶昔相逢羣盗中，過我天宫寶坊裏。", "人言覓句崔立之，恐是前身侯叔起。", "當官論事嚼寒冰，醉後詩成只彈指。", "三年兵火夢中遊，别去何堪日千里。", "人生直氣忌太高，論少卑之亦聊爾。", "功名唾手良偶然，邂逅庸奴亦如此。", "如公人物自有餘，似我蒼華真老矣。", "只今滿世尚干戈，應念相思遣雙鯉。"]}