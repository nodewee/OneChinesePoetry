{"author": "周紫芝", "period": "宋", "type": "诗", "title": "復故廬一首", "paragraphs": ["我卜我居，於城之隅。", "繚以羣山，带以清渠。", "日出扶桑，月翳金樞。", "朝雲夕烟，變滅卷舒。", "喬木豐草，蔚其周廬。", "羣書在床，濁酒在壺。", "蹣跚簪裾，亦復晏如。", "淮水之遊，誰脂我車。", "逮其歸而，四壁其徒。", "柔柯既剪，稚竹日疏。", "山爲改容，木爲槁枯。", "吾亦浩然，言念歸與。", "今我來思，爲之躊躇。", "扊扅在門，鞿靮在塗。", "駕言曷歸，杜門寔娛。", "寒止皸瘃，饑止瘠臞。", "人誰不死，焉識其餘。"]}