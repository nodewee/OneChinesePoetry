{"author": "周紫芝", "period": "宋", "type": "诗", "title": "時宰生日樂府四首 御燕曲", "paragraphs": ["新陽入谷春欲回，瑤池春早桃花開。", "黄金三尺瑞獸暖，雲横霧繞珠簾垂。", "碧腴分香自紫府，百壺流泉酒如許。", "御厨排燕羅八珍，更飭梨園賜歌舞。", "黄門宣詔天上來，歡喜時聞傳帝語。", "紅鑾畫幕密護遮，參差吹竹凌丹霞。", "雙成持觴萼綠勸，五雲遙望羣仙家。", "仙家日月真長久，地久天長聖恩厚。", "願公歲歲復年年，長带宮花飲宮酒。"]}