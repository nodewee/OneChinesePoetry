{"author": "周紫芝", "period": "宋", "type": "诗", "title": "三月三夜得梅花數枝燈下作", "paragraphs": ["故人遠客天一涯，寄我萬里風前枝。", "方壺含澌不受汙，可着玉樹瑤林姿。", "孤芳妙質不可說，天香肯復須人知。", "老人不作世間夢，但見玉友如兒時。", "急張青燈當明月，要看疏影横屏幃。", "花寒不睡斗欲落，笑語似與人追隨。", "持杯未怪此宵樂，論情忍負平生期。", "回頭却憶青山道，處處相逢花不老。", "短籬飛雪山更寒，古木啼烏月催曉。", "清魂屢往途路遙，故人久别相知少。", "只今如此邂逅何，莫厭詩成苦相惱。"]}