{"author": "周紫芝", "period": "宋", "type": "诗", "title": "讀樞密張公梅雪二詩公諱叔夜", "paragraphs": ["禁中頗牧誰最良，上前論事張子房。", "張公九尺鬚眉蒼，談兵說劍眼爲方。", "金城有策若未試，便恐談笑無戎羌。", "時平不用臨邊手，乞得南州作醉郷。", "黄堂酒盡客未起，清畎風多禾自長。", "只今白雪醉中句，猶带東閣官梅香。", "胡狂敢挽射日弩，當年誰上東封章。", "王城三月斷信息，賊軍螘附方跳梁。", "白頭侍郎最先至，擁兵直入趨咸陽。", "中人傳詔天爲喜，戎師夜遁軍威張。", "太宰官高亦動色，毬路带禠腰金黄。", "功名無成落邊土，此老此功誰更數。", "想得韋韝毳幕寒，夜聽邊聲淚如雨。"]}