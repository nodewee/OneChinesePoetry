{"author": "周紫芝", "period": "宋", "type": "诗", "title": "沈元用太守和具茨詩張元明兩用其韻見邀同賦", "paragraphs": ["漢陽胡騎嘶秦川，六龍御日升中天。", "翠鑾親巡耀寶鞭，神武自作諸將先。", "子陽盗據衆萬千，井中蛙腹不受鋋。", "虎頭誰敢當文淵，一洗萬古空英躔。", "風威巳落諸蕃傳，上兵伐謀軍貴全。", "固應玉陛當周旋，朱幡猶此閲望弦。", "安危以身誰肯前，願扶國步整播遷。", "勁兵出塞鏖祁連，長纓曳首來翩聯。", "盡驅酋長朝甘泉，未慚驃騎羞戈船。", "先聲旋下齊與燕，稱觴拜舞呼萬年。", "黄童佩犢無征廛，農桑萬里通人烟。", "蓬頭舞劍空腰纒，要分頗牧來藩宣。", "古來千里制一賢，長城未必能防邊。"]}