{"author": "周紫芝", "period": "宋", "type": "诗", "title": "送吕右丞罷鎮宛陵", "paragraphs": ["漢室承平久，侯邦拱衛尊。", "勳華垂日月，展錯動乾坤。", "開闢規模大，紛更制作繁。", "民勞箕斂日，虜痛鑿空痕。", "鳴鏑侵榆塞，穹廬指鳯閽。", "羽書飛始急，魚鼎沸初渾。", "內禪皇圖遠，春宫曉日暾。", "羣妖悉葅醢，黄髪半騰鶱。", "公入登丞轄，忠稱自諌垣。", "論思知蹇蹇，屬意本元元。", "蠖濩資扶掖，奇庬力引援。", "犬羊盟易失，虎兕敵仍存。", "轉戰知何已，風塵忽再昏。", "倉皇趨帳殿，奔北弃弓鞬。", "傾日心應折，瞻天眼欲眢。", "徽音求太姒，基命本姜嫄。", "大物歸明辟，蒼生荷國恩。", "推符迎代邸，結綬擁堯軒。", "灞上真人出，塗山萬國奔。", "回天功不世，徙突事堪論。", "已復安西土，猶煩護北門。", "要須調鼎手，爲洗泣隅冤。", "萬杵堅城壘，千兵列戍屯。", "賊鋒憂寇鈔，原燎畏燒燔。", "坐嘯初何事，渠兇不足吞。", "持平本寛大，餘事到平反。", "論說波瀾闊，提攜禮數蕃。", "時懸徐孺榻，亦置穆生樽。", "有客安圭篳，忘機在鳥猿。", "疾馳看騕褭，妙琢愧璵璠。", "始下横經帳，還攀欲去轅。", "月樓空窈窕，風旆舞繽繙。", "竹帛勳猷著，絲綸詔冊温。", "磻溪未容老，琳館且辭煩。", "閟計今猶在，忠懷不易諼。", "白麻終拜相，左衽待稱藩。", "巨蠧消奸宄，良農植本根。", "抗章陳上策，補袞要嘉言。", "鎮薄敦流俗，疏壅究治源。", "微生有榮耀，洗眼在山樊。"]}