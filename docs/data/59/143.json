{"author": "周紫芝", "period": "宋", "type": "诗", "title": "送强幼安", "paragraphs": ["慈固必能勇，剛亦能近仁。", "內荏色徒厲，定知非仁人。", "强公本仁者，笑語生陽春。", "散爲三年澤，不及千里民。", "庬恩出豈弟，雅量含清醇。", "應容盗取氈，肯叱吏吐茵。", "誰知乃中剛，臨難氣益振。", "前年攝虎符，折衝如有神。", "鄰封墮賊手，齒寒已亡唇。", "孤城危纍卵，夜臥寄積薪。", "清詩見横槊，高會開重闉。", "羣奔竄狐鼠，萬刃抗一身。", "豈但虎渡河，遂使盗入秦。", "至今忠義士，不數遠與巡。", "嗟我挾策子，繆作升堂賓。", "忠風激中腸，别語聊重陳。", "公議誰能掩，偉績終難湮。", "陰功及黎庶，天語形絲綸。", "富貴當自兹，照眼功名新。"]}