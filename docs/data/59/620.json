{"author": "周紫芝", "period": "宋", "type": "诗", "title": "憫白菊兩枝作", "paragraphs": ["鮮鮮凌霜菊，艶艶粲雲綺。", "團欒雙毬枝，婆娑照窗几。", "頗訝銀臺俗，深憎澤蘭紫。", "瑣碎懸萬鈴，金錢坐堪擬。", "彼美誰家姝，軒然兩仙子。", "一登君子堂，衙官列桃李。", "殷勤極調護，出斛埋地底。", "結草障飛霜，分渠泄流水。", "那知病根株，咬齧遭蠧蟻。", "人生意外憂，多智亦謾爾。", "朝來踏雪泥，呼奴亟移徙。", "東株真已萎，西株有生理。", "萎者不自持，生者能有幾。", "君看金谷園，花木亘百里。", "忽然奇禍作，過眼盡荆杞。", "悠悠可奈何，歸步一笑喜。"]}