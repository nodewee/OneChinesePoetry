{"author": "周紫芝", "period": "宋", "type": "诗", "title": "次韵元素對雪十韵", "paragraphs": ["雲凍風仍急，天低雪未收。", "山寒飛鳥絕，江晚一蓑幽。", "曉樹梅初放，風簾絮自投。", "孤鶱迷遠鶴，痴立看饑鷗。", "櫪馬歸鞍速，韝鷹獵羽遒。", "連城理睥睨，千騎冷貔貅。", "何處回蘭棹，誰人擁釣裘。", "閉門憐我病，得句付君搜。", "上瑞書三白，登年在九秋。", "何當明月夜，同作廣寒遊。"]}