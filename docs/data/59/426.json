{"author": "周紫芝", "period": "宋", "type": "诗", "title": "夜宿長林明日遊仙壇宮", "paragraphs": ["麻川過長林，路轉無百里。", "積雨斷津梁，日亂十六水。", "忽從岡阜間，稍得千家市。", "凌晨上仙祠，遂作折屐喜。", "水流自汪灣，山亦甚雄偉。", "小邑頗下臨，擾擾屯聚蟻。", "一笑相與言，黄冠有仙子。", "爲言庭前菊，霜餘爛黄蘂。", "採之制頹齡，可以堅髪齒。", "不須事虚曠，至道亦良邇。", "神仙固可學，吐納乃餘事。", "斯言雖甚簡，中亦含妙理。"]}