{"author": "周紫芝", "period": "宋", "type": "诗", "title": "出石壁", "paragraphs": ["倚空山嶄巖，平地石齟齬。", "脩途繞危磴，千里無寸土。", "山高不見日，霧重自成雨。", "入壁天始明，出壁日過午。", "青蒼斷崖谷，開豁見天宇。", "稻田棋局方，梯山種禾黍。", "道傍兩三家，稍稍聞笑語。", "始知在人寰，邂逅得徒旅。", "倦僕饑欲啼，遊子歡自許。", "攜孥老一廛，白髪無處所。", "何當把春犁，望月耕隴畝。", "閉門了殘年，危磴不復取。"]}