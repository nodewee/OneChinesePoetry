{"author": "周紫芝", "period": "宋", "type": "诗", "title": "古風二首  其二", "paragraphs": ["矯首望寥廓，雲日清四方。", "梟獍各屏跡，孔鸞亦高翔。", "鳯羽可爲儀，用以朝帝皇。", "八音奏韶濩，五色呈文章。", "帝皇在殊庭，斂珮方鏘鏘。", "顧瞻丹鳯儔，高目振鷺行。", "斥鷃獨何事，乘時亦飛揚。", "短羽無遠志，控地搶榆枋。", "卑飛固可笑，摧折亦足傷。", "願附翽翽翼，託身雲漢傍。"]}