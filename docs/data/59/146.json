{"author": "周紫芝", "period": "宋", "type": "诗", "title": "晚浴崇教寺", "paragraphs": ["閑居誰與遊，幸此招提鄰。", "時乘下澤車，訪我物外人。", "往往聽魚鼓，相隨作朝昬。", "齋得飽佛飯，暮浴霑僧巾。", "情熟自不厭，無求亦何嗔。", "我生束世故，欲解未有因。", "願丏一滴甘，爲洗千刼塵。", "無冠顧安整，有衣聊自振。", "道人小軒窗，池凈花色新。", "芭蕉過微雨，蒼翠爭藂筠。", "勁節秋益好，柔葩委菅榛。", "豈但娛老眼，亦足觀是身。", "欹眠寄靜榻，小休只逡巡。", "茶甘猶在口，龕燈已前陳。", "日暮行當歸，擊柝催重闉。"]}