{"author": "周紫芝", "period": "宋", "type": "诗", "title": "正月二十九日種柳三十五株", "paragraphs": ["故國兵火餘，壤地日窘蹙。", "千里無雞豚，遺禍及草木。", "火攻阨焚巢，雲棲急新卜。", "尺地無寸荄，山腰見茅屋。", "小徑臥修蛇，縈迂繞山麓。", "垂楊剪孫枝，封殖勤養育。", "正須清陰成，門巷森詰曲。", "微風惱春絮，細雨滋淺綠。", "悲涼聽殘蟬，徙倚捫飽腹。", "種德須百年，種木十年足。", "十年吾巳老，光景日夜速。", "吾事倘復濟，亦足快所欲。", "何必羡張緒，風流標簡牘。"]}