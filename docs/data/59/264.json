{"author": "周紫芝", "period": "宋", "type": "诗", "title": "次韻伯尹食糟民示趙鵬翔", "paragraphs": ["十年用兵九不熟，人家有田不種穀。", "盡枯膏血作軍儲，却買官糟貯饑腹。", "富者鬻田貧鬻妻，夜困桁楊曉敲朴。", "長腰一粒不下咽，輸入官倉常滿屋。", "昔年貫朽內府錢，諸公何苦開漢邊。", "自從胡馬飲江水，便恐黔首流饑涎。", "黄塵白骨尚滿眼，錦裘繡帽誰當前。", "烹羊炰羔固不惡，饑民食糟真可憐。", "元侯幕下短主簿，肯與斯民作調護。", "不愁吏考拙催科，寧脫青衫賦歸去。", "詹侯老文稱大手，樂府詩高古無有。", "安得狂歌徹聖明，便叱風雷清九有。", "却驅羣賊作良農，還我昭陵舊丁口。"]}