{"author": "周紫芝", "period": "宋", "type": "诗", "title": "演師跳珠泉", "paragraphs": ["阿𡡉事窮奢，供億在寰宇。", "雲錦張風帆，明珠濺飛雨。", "須臾就變滅，慶弔只仰俯。", "何如西山泉，迸石互吞吐。", "尋源上層巓，流脉下深塢。", "散作跳空珠，纍纍不堪數。", "雖無千金賞，玉漱羅堂廡。", "道人得摩尼，夜光還合浦。", "不知方外士，得失兩安取。", "此意誰復知，寒流自千古。"]}