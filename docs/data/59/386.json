{"author": "周紫芝", "period": "宋", "type": "诗", "title": "飲魏宗明家分韻得酒字", "paragraphs": ["閉門苦秋炎，散髪臥北牖。", "小雨度微凉，西風颯衰柳。", "起邀馬服君，步過雲中守。", "雲中雅好事，酌我玉巵酒。", "諸公飲方豪，何曾問升斗。", "而我纔飲濕，已復困濡首。", "臭味本自同，初何間能否。", "不然瓊瑤林，何以着老叟。", "歡同一笑間，義重千載後。", "脫彈無新詩，刻燭愧敏手。", "詩成慎勿再，坐客驚欲走。"]}