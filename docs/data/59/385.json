{"author": "周紫芝", "period": "宋", "type": "诗", "title": "次韻馮遠猷夜雨屋漏有作", "paragraphs": ["我昔在田間，秋霖傷歲熟。", "常憂床床雨，夜下東屯屋。", "飯牛起晨耕，短蓑聊櫛沐。", "違濕因五遷，勞形真僕僕。", "坐歌南山粲，那惜清夜促。", "平生小馮君，秀齒粲冰玉。", "生餘華屋姿，豈識霑濡辱。", "誰知折角巾，肯念滹沱軸。", "會將秋雨謠，寫入朱弦曲。", "知君有過秦，妙畫行見録。", "袞衣坐法宮，當宁調玉燭。", "吾廬雖獨破，受凍死亦足。"]}