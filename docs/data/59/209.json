{"author": "周紫芝", "period": "宋", "type": "诗", "title": "寒食雜興三首  其二", "paragraphs": ["憶昔在京華，醉踏長安市。", "長安白面郎，快馬如流水。", "羅襦照暮春，鬬草攜佳麗。", "就中五侯家，雲幄耀金翠。", "九陌過香軿，都人拾遺珥。", "歌喧樂佳節，日暮多沉醉。", "榮華一消歇，禍亂蒼黄起。", "北狩隨兩宫，血屬六萬指。", "征車去悠悠，河水日瀰瀰。", "浩歌哀江頭，老淚不可止。"]}