{"author": "周紫芝", "period": "宋", "type": "诗", "title": "次韻鄭使君白菊", "paragraphs": ["平生鄭康成，不種花嬋娟。", "但聞書带草，羅生滿堂前。", "佳菊苦解事，殷勤爲公妍。", "紅油護霜日，一笑真嫣然。", "秋風轉寒枝，束素爭回旋。", "團欒立芳砌，皎若璧月圓。", "使君頗牧手，年來出臨邊。", "燕衎自折衝，賓從時招延。", "苦愛白玉姿，臨風嗅芳鮮。", "揚州東閣梅，自此復誰憐。", "安得白雲詞，寫入朱絲絃。", "淵明眼獨醒，載酒知誰先。", "騷人茹精蘂，世塵聊自蠲。", "幽姿倏已空，二士窮益堅。", "人生五馬貴，行樂須何年。", "絕勝杜陵老，江花惱成顛。", "才名與富貴，似公真兩全。", "新詩如脫彈，一出萬口傳。", "鋒車行復來，琬琰殊未鐫。", "且當對香雪，燕寢凝沉箋。"]}