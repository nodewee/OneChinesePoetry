{"author": "周紫芝", "period": "宋", "type": "诗", "title": "次韻具茨老人觀臘月十五日按兵", "paragraphs": ["六花陣合紅滿川，鼓鼙聲喧旌暗天。", "錦裘繡帽不動鞭，腰鞬兩弓誰更先。", "城狐社鼠空百千，一呼辟易投戈鋋。", "霹靂晝射蛟螭淵，妖星夜落蚩尤躔。", "穀城老父書誰傳，可爲帝師策萬全。", "脱兔一出忽復旋，風聲鶴唳驚虚弦。", "常山蛇勢孰後前，四頭八尾屢變遷。", "何止內政分軌連，部伍聊足相糾聯。", "勢如漂石奔流泉，蒙衝未數浮江船。", "三軍不用呼飛燕，功成唾手豈待年。", "長安賊平不改廛，萬里玉關沉夕烟。", "降王曳組未解纒，白麻曉下彤庭宣。", "兵雄澤潞非公賢，談笑自足空戎邊。"]}