{"author": "周紫芝", "period": "宋", "type": "诗", "title": "蠧魚", "paragraphs": ["山堂夜雨如決渠，黄梅半熟書生魚。", "樹頭朝日忽復出，聊向空階翻故書。", "老人耕鑿無膏腴，緗囊細字時相娛。", "自欣引睡得黄嬭，便恐無意呼青奴。", "讀書本不求甚解，姓名足記知有餘。", "此蟲何乃徒飽腹，死葬書葉真痴愚。", "不如化作石帆山下蠒，織成吳綾光滿眼。", "乞與袁娘作舞衣，常把花枝侍君輦。"]}