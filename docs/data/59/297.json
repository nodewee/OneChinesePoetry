{"author": "周紫芝", "period": "宋", "type": "诗", "title": "小蔡許借徐詩未至", "paragraphs": ["馬中未必無驊騮，人中豈可無曺劉。", "龍媒西來幾萬里，異士一出三千秋。", "李白坐詩竄夜郎，退之論佛流潮州。", "天公可笑無老眼，兩翁憔悴令人愁。", "平生四海黄太史，長庚配月何曾死。", "西江自是南國紀，公有高名政如此。", "人言此老酷似舅，坐上拈花獨公喜。", "分得西江一派流，萬古正須公一洗。", "我老耽詩空瘠臞，起死鍼盲正要渠。", "子豈有意能起予，書來并寄囊中珠。"]}