{"author": "周紫芝", "period": "宋", "type": "诗", "title": "圩氓歎", "paragraphs": ["圩氓築敗圩，飽腹無粟菽。", "强扶南畝犁，辛苦望一熟。", "插秧在中田，秋來半黄綠。", "白雨忽翻盆，積潦囓圩腹。", "波頭卷春雷，洶涌裂坤軸。", "倉皇未出門，白水已半屋。", "攀椽栖木杪，寢飯雜鵝鶩。", "客行艤孤舟，繫纜怯水宿。", "叩門乞燈火，父老迎我哭。", "我亦一酸鼻，軟語聊撫祝。", "老稚且相收，慎勿輒棄逐。", "行看散陳紅，官倉有餘粟。", "救爾無遠謀，每飯慚食肉。"]}