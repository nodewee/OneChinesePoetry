{"author": "周紫芝", "period": "宋", "type": "诗", "title": "歸陂北用斜川韻", "paragraphs": ["薄遊不盡興，歸臥當少休。", "曲水雖陳迹，斜川有新遊。", "浩歌獨長往，豈亦慚此流。", "僑寓三家村，飄如浮水鷗。", "屢爭漁樵席，共守狐鼠邱。", "削跡屏冠服，索居謝朋儔。", "樽中有餘滴，子獻復父酬。", "殷勤問穉子，汝復樂此不。", "稚子掉頭笑，老夫豁深憂。", "但令常復爾，過是吾何求。"]}