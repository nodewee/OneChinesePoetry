{"author": "周紫芝", "period": "宋", "type": "诗", "title": "題彦恢家草堂", "paragraphs": ["昭陵厚德如乾坤，廊廟補袞多公言。", "徂徠官在百寮底，有時論事驚天閽。", "皂囊欲上謗已滿，霜臺不到名空尊。", "李侯自是千載士，人說贊皇今有孫。", "長安御史一驄馬，人物眼高爭薦論。", "南牀小忍便可得，直氣肯受高官吞。", "青雲垂上却回首，得州如斗車朱轓。", "兩公相望空落落，當年風采今仍存。", "古來名節與富貴，輕重略等常平分。", "天公相愛似有意，黄鵠欲舉方騰鶱。", "未開青瑣霄漢上，故著草堂烟雨閑。", "人生窮達固難料，時來鶴亦能高軒。", "願公努力善自愛，更進藥石禆華勛。"]}