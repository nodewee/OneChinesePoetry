{"author": "周紫芝", "period": "宋", "type": "诗", "title": "擇之得鹿割鮮見餉以詩爲謝", "paragraphs": ["潘郎尉居巢，月止萬錢俸。", "遙憐寒孟郊，午食勤夜誦。", "空庖無雞豚，敢設亞父供。", "如何得伊尼，割鮮勤遠送。", "老夫極驚喜，兒曹亦嘲諷。", "憫我太常齋，此意君良重。", "饑腸罄一飽，狀若蹲鴟凍。", "茅簷坐局促，山禽聽曉哢。", "安得隨少年，短衣飛挽鞚。", "燒野得驚麋，即之那忍縱。", "呦呦寒聲微，麌麌一矢中。", "聊復從左盂，獵我江南夢。"]}