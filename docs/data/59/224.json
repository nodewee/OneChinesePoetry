{"author": "周紫芝", "period": "宋", "type": "诗", "title": "讀陳公葆真宫詩有感而作", "paragraphs": ["念昔全盛日，天子方祈年。", "崆峒擬問道，桂館延列仙。", "葆真號上宫，柳色參雲烟。", "方池下見底，上映壺中天。", "長安二三月，遊女飛朱軿。", "蹣跚步金堤，依約遺翠鈿。", "芙蕖倚紅粧，弄影秋江邊。", "我亦時結客，曵杖相周旋。", "不知客中人，有此稀世賢。", "臨老誦公詩，撫卷徒惘然。"]}