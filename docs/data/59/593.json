{"author": "周紫芝", "period": "宋", "type": "诗", "title": "青陽道中望九華諸峰作", "paragraphs": ["平生愛山意，瞑目想奇崛。", "東南號多山，萬嶺空峍屼。", "不知罏錘工，鑄此一尤物。", "峰巒與天近，紫翠爭日出。", "何年飛三山，此事亦恍惚。", "要欲移嵌巖，下作仙聖窟。", "我願從之遊，飛昇蛻塵骨。", "山行尚悠悠，客意殊忽忽。", "弱水不可渡，瘦馬聊自兀。", "落日回寸眸，飛鳥但滅没。"]}