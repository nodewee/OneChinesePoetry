{"author": "周紫芝", "period": "宋", "type": "诗", "title": "食蛤蜊一首", "paragraphs": ["舊聞若士昇中天，俗眼未識烏鳶肩。", "據龜食蛤結汗漫，盧敖尚肯遊人間。", "高談謾罵沈昭略，坐視元長嗤稚弱。", "更言且共食蛤蜊，忿氣難平兩譏謔。", "下臨無地高無天，更作兒女爭媸妍。", "平生我亦笑二子，豈知真味含芳鮮。", "何如結屋清江曲，風雨關門酒初熟。", "自烹折鼎吹濕薪，笑倚胡床摩醉腹。", "但願年年對蛤蜊，一杯薦我梨花玉。"]}