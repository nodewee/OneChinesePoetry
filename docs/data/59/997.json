{"author": "周紫芝", "period": "宋", "type": "诗", "title": "劉文卿燒木犀沉爲作長句", "paragraphs": ["海南萬里水沉樹，江南九月木犀花。", "不知誰作造化手，幻出此等無品差。", "劉郎嗜好與衆異，煮蜜成香出新意。", "短窗護日度春深，石鼎生雲得煙細。", "夢回依約在秋山，馬上清香撲霜霽。", "平生可笑范蔚宗，甲煎淺俗語未公。", "此香似有郢人質，能受匠石斤成風。", "不須百和費假合，成一種性無異同。", "能知二物本同氣，鼻觀已有香嚴通。", "聊將戲事作薄相，辦此一笑供兒童。"]}