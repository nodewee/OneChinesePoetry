{"author": "周紫芝", "period": "宋", "type": "诗", "title": "次韵蘇如圭乞貓", "paragraphs": ["蘇侯家四壁，每飯歌權輿。", "庾郎鮭菜盤，三韭羅春蔬。", "饑鼠竄旁舍，不復勞驅除。", "何爲走老黥，貫魚乞狸奴。", "頗知紅錦囊，萬卷家多書。", "我時醉着帽，過子城南居。", "手擎烏絲欄，棐几自卷舒。", "寒具久不設，躉尾亦足娛。", "猶恐遭咬囓，備豫須不虞。", "狸奴當努力，鼠輩勤誅鋤。", "無爲幸一飽，高臥依寒壚。"]}