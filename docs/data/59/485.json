{"author": "周紫芝", "period": "宋", "type": "诗", "title": "王將軍以李伯時二馬遺張天民", "paragraphs": ["龍眠筆意天與妙，尺素幻出雙驊騮。", "一馬不動尾，四蹄踣鐵邊風秋。", "一馬爭前趨，平坡欲下方回頭。", "兩馬交頸萬里愁，龍媒未免羈長秋。", "風鬃霧鬛不受囚，錦韀坐遣駑駘羞。", "將軍六郡良家子，卷送歸君深有意。", "蹶如歷塊一過都，使恐談笑無狂胡。", "人間豈有渥洼足，不與天驥爭長途。", "草黄沙晚天欲黑，縱有權奇少人識。", "眼中千里不易得，時危願爾一努力。"]}