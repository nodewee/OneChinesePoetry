{"author": "周紫芝", "period": "宋", "type": "诗", "title": "憫雨歎", "paragraphs": ["南方久不雨，旱氣日益酷。", "起視夜何其，星斗燦滿目。", "朝雲藹空濛，暮雨思霢霂。", "雷師方鞭車，風伯忽舞纛。", "百神各顛倒，誰爲調玉燭。", "兩宫方蒙塵，百執被驅逐。", "萬里沙漠行，長征犯三伏。", "懸知臣子心，北望眢兩目。", "願興膚寸雲，朝隮暮滲漉。", "天公倘悔禍，何止望一熟。", "皇輿既言歸，壤地亦旋復。", "誰當挽天河，下洗憂憤辱。"]}