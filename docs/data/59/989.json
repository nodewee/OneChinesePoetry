{"author": "周紫芝", "period": "宋", "type": "诗", "title": "觀潮示元龍", "paragraphs": ["越山莽蒼吳山高，海門屹立通江濤。", "江頭久客歸未得，來趁吳兒看晚潮。", "潮頭初來一線白，雪浪翻空忽千尺。", "地中鳴角何處來，水上六花人不識。", "驚濤倒射須臾空，千艘已落空濛中。", "錦帆半臂浪花裏，越商巴賈爭長雄。", "江湖險絕長如此，風靜潮平亦何事。", "人間萬法有乘除，却遣風波在平地。"]}