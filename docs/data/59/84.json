{"author": "周紫芝", "period": "宋", "type": "诗", "title": "九日登鳳凰臺", "paragraphs": ["落木驚高秋，旅食念行役。", "含羞古祠花，青蘂未堪摘。", "雲山不着脚，佳節似可惜。", "一嘯百尺臺，往趁凌風翮。", "羣山如玉玞，千古圍故國。", "孤城打寒潮，往事誰記憶。", "玉樹那得花，金蓮去無跡。", "興亡更六朝，濺血幾飛鏑。", "重瞳飛上天，毰毸避矰弋。", "何年覧德輝，古榜猶可識。", "父老無由詢，殘碑少遺刻。", "空餘弔古涕，自對斜陽滴。"]}