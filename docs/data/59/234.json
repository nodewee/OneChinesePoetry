{"author": "周紫芝", "period": "宋", "type": "诗", "title": "九日度折嶺", "paragraphs": ["脩途苦悠悠，行邁日靡靡。", "間道避羣兇，弛擔倦行李。", "重岡頗峻極，一上三十里。", "荆榛塞舊蹊，設險防賊軌。", "鑿空破狼石，猿徑僅容趾。", "俯身視懸崖，駭汗如流水。", "回首問僕夫，倉皇謀進止。", "鄧公固忠臣，王陽真孝子。", "經營能幾何，蹈歷乃至爾。", "佳晨懷故鄉，絕頂步屐齒。", "醉帽落清樽，浮香嚼金蕊。", "歲事行晏陰，四郊復多壘。", "浩歌歸去來，吾行且安竢。"]}