{"author": "周紫芝", "period": "宋", "type": "诗", "title": "羣山臺暮雨", "paragraphs": ["傑觀凌寒江，朱欄俯平野。", "羣峰江上來，屹立羅萬馬。", "山容多態度，顯晦入模寫。", "朝雲結烟鬟，翠色遠相射。", "夜月横脩眉，娟娟亦閑雅。", "天生此尤物，政復爲閑者。", "馮夷翻怒濤，汹汹激風榭。", "神女亦將雲，時從楚臺下。", "造物出奇傑，娛客助揮灑。", "時方苦積潦，百里無十舍。", "我雖非官曹，對酒那忍把。", "人生急行樂，有味如啖蔗。", "悲喜有乘除，歸愁耿長夜。"]}