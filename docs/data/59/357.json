{"author": "周紫芝", "period": "宋", "type": "诗", "title": "何元靜以詩索花次韻詩尾致剪花之約", "paragraphs": ["城南有客身倦遊，飯無脫粟衣無裘。", "短牆雨濕花木晚，窮巷草深籬落秋。", "心常自許玉川輩，人言恐是原憲流。", "千奴安得封君禄，偶有一花聊可目。", "綵椽作架恐未暇，春到聽花飛上屋。", "衡門無酒客不知，寒谷少春花更遲。", "慇勤未足供一笑，慚愧煩君作好詩。", "誰遣春風吹急雨，枝頭會見花無数。", "夜窗月白得暗香，曉枕風微戰輕素。", "已辦并州快剪刀，爲剪長條送春去。", "君當釀酒買肥羔，莫倚匆匆陳草具。"]}