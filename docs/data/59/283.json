{"author": "周紫芝", "period": "宋", "type": "诗", "title": "雨後過琴高巖", "paragraphs": ["夜雨喧旅枕，曉徑深春泥。", "奔流自山來，轉眼忽渺瀰。", "微生抱羈蹇，老病凌欹危。", "青山岌當前，客意恍若遺。", "空崖倚天立，怪石從雲垂。", "雲間笙簫聲，隱約天風吹。", "斯人已仙去，孤蹤邈何之。", "釣石屹中流，誰來把綸絲。", "一水繞山麓，淺碧涵漣漪。", "長年抗塵容，照水羞華髭。", "羡門不可遇，惜哉吾巳衰。", "人生不學仙，萬冢空纍纍。", "于今豈未可，撫事聊歔欷。"]}