{"author": "周紫芝", "period": "宋", "type": "诗", "title": "送秦德久守安豐", "paragraphs": ["師行朔野不記年，兩淮千里無炊烟。", "君王偃革似建武，始遣循吏來安邊。", "今日安豐非故壘，夜聞夷歌隔淮水。", "况當兩國不交兵，高塹深溝豈須爾。", "朝不鳴刁夜滅烽，吉語上聞天自喜。", "但令南畝棲餘糧，盡驅流冗歸故鄉。", "會見今年八九月，處處棗紅梨子黄。", "四郊無兵門有戟，淮上山青淮水碧。", "樽前一曲柳枝歌，釀酒擊鮮公燕客。"]}