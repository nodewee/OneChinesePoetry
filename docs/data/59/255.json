{"author": "周紫芝", "period": "宋", "type": "诗", "title": "題趙周賓家夜獵圖", "paragraphs": ["翰林作醉石，偶似蒼於菟。", "龍眠見之笑，爲作匹馬彎彫弧。", "云是將軍出夜獵，上有仇池行草書。", "雲沙蒼茫日欲下，道逢伏虎南山隅。", "心知是虎不是石，雙弦急控皆盧胡。", "明朝白羽飲頑石，摩挲欲盡金僕姑。", "君不見賜累千金新垣平，連佩六印欒將軍。", "致君大略豈在爾，封侯細事不到君。", "先生言語妙天下，瘴海七年皮肉皴。", "邂逅英物數蘇李，曹蜍如生亦如死。", "龍眠有眼識天人，異世同成一奇事。", "君當什襲勿漫摹，此人此畫人間無。"]}