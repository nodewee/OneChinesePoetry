{"author": "周紫芝", "period": "宋", "type": "诗", "title": "時宰生日樂府四首 班師行", "paragraphs": ["漢兵出塞將軍行，棘門灞上空屯營。", "羽書夜半急如火，淮田千里無春耕。", "廟堂有議如建武，十歲邊頭不鳴鼓。", "君王無事兩國歡，長樂宮中瞻聖母。", "鷹饑虎飽不足圖，三軍漸欲銷兵符。", "紅旗盡卷夜烽冷，銅花繡甲金糢糊。", "横議當年蝟毛起，公持一言天自喜。", "盡收諸將入神京，十六衛閑清似水。", "榆關一騎不動塵，陰功何止活萬人。", "封侯鑄印不足說，朱顔一笑三千春。"]}