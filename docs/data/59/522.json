{"author": "周紫芝", "period": "宋", "type": "诗", "title": "歸自須江泊舟于湖舟中書事", "paragraphs": ["一自胡塵起，飄零十載過。", "危情窘荆棘，老眼暗干戈。", "草草真聊爾，栖栖可奈何。", "功名麟閣晚，興在鹿門多。", "避地依淮浦，傷心聽楚歌。", "邊烽明夕嶠，戍鼓擊寒波。", "江控曹公塢，山連冶父坡。", "憑高懷更遠，弔古事應訛。", "久客横歸棹，長年着短蓑。", "風高飽帆腹，潮稳轉山阿。", "漸喜鄉音似，還成醉臉酡。", "凄凉想茅屋，留滯厭江沱。", "井邑疏星火，津亭長薜蘿。", "連檣自來往，壞壁本嵳峨。", "蜂目今何在，黄鬚跡巳磨。", "餘生能幾屐，急景付飛梭。", "歲熟如堪隱，詩成可自哦。", "平生南畝願，無地與婆娑。"]}