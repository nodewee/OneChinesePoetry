{"author": "周紫芝", "period": "宋", "type": "诗", "title": "八月三日早起", "paragraphs": ["金樞壞殘月，暘谷賓朝曦。", "九日浴滄海，一日騰上枝。", "上枝邈何許，但隱山半規。", "須臾掛銅鉦，飛上天一涯。", "光景被草木，曄曄含幽姿。", "微暾入圓吭，飛鳴各嚶咿。", "物意自欣悅，人情傷歲時。", "卷我東窗簾，羣山抺脩眉。", "炙背翻故書，搜腸出新詩。", "俟河幾時清，種豆落爲萁。", "人生行樂耳，富貴終何爲。", "丈夫風雲會，事業肩臯夔。", "時哉不我與，浩歌君勿疑。", "紉蘭可爲佩，製荷可爲衣。", "駕以白玉虬，驂以蒼精螭。", "翩翩八荒外，渺渺天風吹。", "世俗付一笑，造化真小兒。"]}