{"author": "周紫芝", "period": "宋", "type": "诗", "title": "題趙鈐家墨牛圖", "paragraphs": ["昔我築室花姑川，短蓑青帽耕春田。", "一犁落盡菖葉雨，雙犢自分春草眠。", "向晚歸來臥牛背，小巷疏林日猶在。", "繫牛柳下門未關，鄰翁攜酒牛邊醉。", "回頭往事無十年，田入富家牛賣錢。", "草荒春隴賊燒屋，十口有家無一椽。", "眼昏頭禿不如意，此畫一見心惘然。", "河間豈是田家子，書多自可天禄比。", "平生眼厭玉驊騮，水牯作圖聊復爾。", "北陌東阡喚未歸，空遣農人告春事。", "田間望月看吳牛，老子從來乃如此。", "便當火急解龍泉，換取四蹄耕雨水。"]}