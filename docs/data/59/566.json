{"author": "周紫芝", "period": "宋", "type": "诗", "title": "徐使君新作採菊亭", "paragraphs": ["使君占吏師，老手便治劇。", "論功飲無何，課最上殊勣。", "人言神爵中，有此二千石。", "擁麾幾何時，千里靜森戟。", "遂移佳菊苗，步着東籬屐。", "南山忽當眼，淨几分晚碧。", "黄花行欲開，吹帽盡佳客。", "豐年公事少，閑日頗自適。", "便恐趣公歸，翺翔步丹極。", "曉枕夢催班，朦朧想山色。"]}