{"author": "周紫芝", "period": "宋", "type": "诗", "title": "秋暑臥病示莊簿", "paragraphs": ["老火倏巳盡，金行殊未剛。", "弱棗漸可剝，七月猶驕陽。", "赤日不可嚮，白汗驚流漿。", "誰將窮谷冰，爲我濡枯腸。", "况兹老病軀，息偃真在床。", "敲秋賴風玉，微飈襲衣裳。", "言念北征士，萬里方拓疆。", "秋雲靜邊日，光耀劍戟場。", "君今飽韜略，論事時抗章。", "諸公頗動色，有策云甚良。", "何當給鋒車，結佩朝明光。", "一鼓收關河，再鼓擒戎王。", "兵戈既靜洗，不復腥犬羊。", "萬夫各解甲，四海均清凉。"]}