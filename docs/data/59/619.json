{"author": "周紫芝", "period": "宋", "type": "诗", "title": "憫紅椒樹子作", "paragraphs": ["東籬委榛菅，狼藉紛瑣碎。", "披叢得紅椒，磊落本誰藝。", "蓬窠頗自矜，枝葉相掩翳。", "日月空復明，雨露不霑施。", "結根一失所，埋没苦憔悴。", "移栽俯西軒，吾乃借一臂。", "要令遠條且，密葉敷晚翠。", "秋霜染丹砂，紅寔相點綴。", "馨香發潛德，錯節振淹滯。", "人生良可惜，會遇亦難值。", "生理倘復存，餘恨當棄置。"]}