{"author": "周紫芝", "period": "宋", "type": "诗", "title": "正月二十七日種木瓜五株", "paragraphs": ["三峰真奥區，陸海富佳實。", "此物冠九州，未數梨與栗。", "園丁力扶持，璀璨成妙質。", "鏤花淹宿露，紅暈生晚日。", "玉顔醉自頳，豐肌滑仍密。", "風味照盤飱，名字愈痺疾。", "衞侯報瓊瑤，盛德豈埋没。", "野人獻根株，春雨助芽蘖。", "何當垂露顆，照眼行突兀。", "疇敢與荔子，飛電爭置驛。", "况復具苞苴，緘封鑽巨室。", "一酌呼吾人，甘酸漬崖蜜。", "人生鮮知味，相餉不可失。"]}