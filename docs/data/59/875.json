{"author": "周紫芝", "period": "宋", "type": "诗", "title": "次韻德莊惠南城紙衾且示妙句", "paragraphs": ["范公古遺直，富貴不自娛。", "平生一布衾，歲晚眠粗疏。", "至今鑱新銘，尚得司馬書。", "此老抱剛節，豈與公孫俱。", "乃知枯槁士，白单良復須。", "衰年忍風露，蹭蹬來東吳。", "感君借餘温，此意知何如。", "青氈寄幽夢，蕙帳羞吾廬。", "得此林下具，爛錦不願餘。", "况乃粲佳句，薄袖翻明珠。", "恨我無蒼珉，爲君載龜趺。", "願與冰雪姿，臥起同卷舒。", "荆土作翠被，此俑無乃愚。", "問言擁六尺，豈不賢一襦。"]}