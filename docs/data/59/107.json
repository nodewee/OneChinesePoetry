{"author": "周紫芝", "period": "宋", "type": "诗", "title": "送詹伯尹之大梁", "paragraphs": ["寒風轉平林，密雪吹重裘。", "遊子當北征，朝曦趣行輈。", "人生會有别，一訣寧復愁。", "念君最少孤，束髮勤清脩。", "壽母豈不力，白髮今滿頭。", "功名唾手事，歲月逝欲流。", "長安小車兒，哆口笑土牛。", "君才豈不高，逸氣横九州。", "弊帚已千金，白璧價未酬。", "願言慎行李，去去君勿留。"]}