{"author": "周紫芝", "period": "宋", "type": "诗", "title": "鹿苑假寐", "paragraphs": ["掛席月未落，輟棹日將午。", "亟尋墟里烟，盡閱菱芡浦。", "烈日方在舟，騰雲未成雨。", "瀕河得風巖，佛飯過齋鼓。", "龕燈明廣殿，妙炷繞殘縷。", "窈窕幾僧窗，款欠無一語。", "我來兀晝夢，得句瘖不吐。", "欹巾倒烏紗，墮扇横白羽。", "凉襟亦已披，歸杖當復拄。", "爲君趣扁舟，夜雨軋鳴櫓。"]}