{"author": "周紫芝", "period": "宋", "type": "诗", "title": "後數日以詩償剪花之約", "paragraphs": ["春風吹雲不成雨，暖日將春到花塢。", "知君不羡鶴林神，但將詩作催花鼓。", "饕風虐雨一掃空，國艶天香爲君吐。", "金刀盟在不敢寒，急走送君花滿盤。", "何郎要將湯餅試，不放枝頭朝露乾。", "樽雖有酒莫謾把，客未可人誰共看。", "想當風暖月更白，流蘇帳掛香團欒。", "應笑老翁門寂寂，咫尺誰來草玄宅。", "暗香和月與誰同，芳條委地無人摘。", "春與幽姿似少情，雨打風翻漫狼藉。"]}