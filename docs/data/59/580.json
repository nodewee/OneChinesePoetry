{"author": "周紫芝", "period": "宋", "type": "诗", "title": "齊山有巖穴宛轉山間秀色可喜號小九華", "paragraphs": ["衰容迫遲暮，驅車厭行役。", "路逢玉孱顔，庻用慰愁寂。", "誰知九鳯羣，夐與秋水隔。", "落日自凄迷，轉盼失虗碧。", "幸茲登臨間，會遇晚乃獲。", "玲瓏八九峰，模寫在尋尺。", "欎雲開層巔，飛瀑掛蒼壁。", "凜然削寒玉，秀色粲可摘。", "緬懷融結初，岌嶪自開闢。", "懸知孤客恨，爲了愛山癖。", "聊將小巖巒，入我尋山屐。", "何時解塵鞿，卜築在泉石。", "遂當挹諸峰，羅列歸几席。"]}