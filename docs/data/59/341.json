{"author": "周紫芝", "period": "宋", "type": "诗", "title": "正月十日雪", "paragraphs": ["維時孟春月，歲事司勾芒。", "微陽力猶弱，未足扶百昌。", "風伯偶偃旆，電師亦潛光。", "堅冰頓欲解，蟄户不肯藏。", "群陰勢未屈，寒飈忽飛翔。", "積陰既得泄，雪意亦異常。", "痴雲迷澒洞，烟水俱蒼茫。", "行人有墮指，裹足畏前岡。", "疏梅強解事，一笑矜芳香。", "誰憐百草死，萬木寒仍僵。", "東君始用事，抗此凛冽剛。", "那知假微暾，乃復爲此祥。", "幽人解春衣，酒券僅可償。", "倚此數日暖，蒼黄索衣裳。", "萬事多反覆，天心難重量。", "賴我有殘榼，聊足資清狂。", "此意誰復論，醉眼空望羊。"]}