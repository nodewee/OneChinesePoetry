{"author": "周紫芝", "period": "宋", "type": "诗", "title": "題張元眀四鬼捕懶龍圖", "paragraphs": ["五月江南地無黍，帝遣雷師下行雨。", "百神受職羣龍奔，一龍藏頭翳玄雲。", "雷師奮虬叱四鬼，拽取老龍朝帝閽。", "張侯直氣不可屈，雲間睥睨旁怒嗔。", "歸來面壁聊一吐，畫作新圖走兒女。", "潛虬怕死不肯行，夜叉飛天髪毛豎。", "人間空笑虎頭痴，筆底風雲遽如許。", "今年雨足年亦豐，蜥蜴蝘蜓俱論功。", "龍方下避千里赤，疾雷破柱頌天公。", "天公有令那得爾，寄語痴龍莫辭死。"]}