{"author": "周紫芝", "period": "宋", "type": "诗", "title": "十六夜月色甚明與客棹舟至普寧寺", "paragraphs": ["昨宵明月共千里，今夕極天無一雲。", "不知誰令太虚空，着此皎皎白玉盆。", "長空與月慰愁眼，良夜得酒含微醺。", "天公有約不可負，急蕩兩槳凌江濆。", "更攜江上滿船月，來打寺下三更門。", "脩廊夜寂風葉亂，古佛不語殘膏存。", "老禪今夕但拍手，狂客數輩空餘樽。", "高談劇語天亦怒，白璧故遣雲相吞。", "人言禍福真倚伏，歡常有餘飲不足。", "篙師促客歸去來，夜半風顛浪如屋。"]}