{"author": "周紫芝", "period": "宋", "type": "诗", "title": "夏熱歎", "paragraphs": ["祝融當權不可奪，海水欲沸山欲裂。", "黄頭父老見事多，謂有此身無此熱。", "老人何得怨天公，山堂日日多南風。", "烏紗欹帽剪雲葉，白鬢吹雪飛蓬鬆。", "已挹蔗漿澆熱惱，更注井花回睡容。", "人生如此亦不惡，飽食安坐初何功。", "蒙塵况駐奉天輦，避暑望幸驪山宫。", "蕃兵入漢作巢窟，戰騎横戈歲馳突。", "旌旗耀日紅蔽天，鐵甲烘雲氣銷骨。", "安得壯士如惡來，上訴帝閽關鑰開。", "盡瀉天河作飛雨，四海八方無一埃。", "秋禾不槁敵不來，我亦高枕喧春雷。"]}