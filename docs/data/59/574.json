{"author": "周紫芝", "period": "宋", "type": "诗", "title": "秋蝗歎", "paragraphs": ["驅車入秋原，懞懞盡禾黍。", "田父刈且歌，笑言雜兒女。", "路傍騎馬翁，下與田父語。", "問言田家勞，云何樂如許。", "父老仰天歎，懇款話心膂。", "今年遭歲凶，夏旱連秋暑。", "誰知勤餉婦，社甕蒭綠醑。", "君看西來蝗，落地輒盖土。", "入境不入田，食草不食秬。", "老農亦何幸，此樂詎天與。", "爲言相君賢，爲惠寔在汝。", "羣兇滿江淮，殺氣自消阻。", "微蟲初何知，仁者亦復與。", "知公意在民，有穀寧忍咀。", "勸爾但自歡，蝗來不須禦。"]}