{"author": "周紫芝", "period": "宋", "type": "诗", "title": "次韵春卿遊黄蘖道場", "paragraphs": ["長安多貴人，被服縈寶带。", "名字垂鼎彛，功勳壓崧岱。", "一懷上蔡悲，樂事鍾我輩。", "知君汗漫遊，食蛤據龜背。", "若若笑痴兒，洋洋飛大蓋。", "梯空瞰千山，閱此烟雨態。", "小閣亦何有，長松颯微籟。", "聊將身世夢，淨洗佛祖戒。", "行樂要及時，幸此無籍在。", "只今况豐年，禾黍已旆旆。", "狂風不鳴條，積雨不破塊。", "賞心失幽期，噬臍有餘悔。", "曉猿倘未驚，斯遊君勿怪。", "便當買薄田，往抱躬耕耒。"]}