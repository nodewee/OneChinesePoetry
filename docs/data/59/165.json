{"author": "周紫芝", "period": "宋", "type": "诗", "title": "蠟梅一首", "paragraphs": ["彼美青樓倡，顔色豈不好。", "春風桃李花，過雨堪一掃。", "粲粲星冠女，雲宫在三島。", "霧帔卷黄羅，披風出雲表。", "焚香禮夜壇，香霧生杳渺。", "恨無脂粉顔，千金聘嫋嫋。", "劉郎竟不來，含嚬弄清曉。", "誰憐傲霜枝，照眼自明瞭。", "永懷蕊宫姿，微黄淡飛標。", "清蟾耿寒枝，與月自相惱。", "真賞久未逢，殘英惜空老。"]}