{"author": "周紫芝", "period": "宋", "type": "诗", "title": "送舒永豐", "paragraphs": ["斯民如草木，九聖含春温。", "秋風一披拂，零落難重陳。", "嗣皇回日御，杲杲昇朝暾。", "誰令天驕子，欲肆長鯨吞。", "王師一倡亂，諸將皆星奔。", "可憐爾羣蒼，終不負漢恩。", "固亦念顛仆，所喜邦本存。", "舒侯名家郎，翔鸞未鶱騰。", "稍分民社寄，似欲親撥煩。", "盍敷寛大詔，力補瘡痍痕。", "勿謂蕞爾邑，安能著華軒。", "妙割俱有用，雞牛無足言。", "君看密縣宰，視民真子孫。", "汗馬無寸勞，太傅豈不尊。", "扶衰其有意，願復矜元元。"]}