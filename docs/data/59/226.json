{"author": "周紫芝", "period": "宋", "type": "诗", "title": "賊退後經舊居", "paragraphs": ["反側虞戈兵，流離厭山谷。", "師興解重圍，亂定出荼毒。", "提攜望郷關，老稚甘趼足。", "故里成丘墟，門巷亡詰曲。", "大木亦已薪，蔓草行可束。", "東鄰殺翁媪，禍難云最酷。", "白骨在草間，零落不相屬。", "西家各奔竄，係擄及僮僕。", "當時黄金囊，掉頭不肯贖。", "新交半亡沒，變故誰記録。", "舉家竟何歸，寄食歎局促。", "凶年大軍後，旱氣日熇熇。", "涸井不供炊，垢膩那得浴。", "不知病瘦軀，何以度蒸溽。", "自從關陜亂，威弧殊未韣。", "十人九無家，蕩析豈所欲。", "微生何足論，主食久不玉。", "但願早休兵，四海各安俗。"]}