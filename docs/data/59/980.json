{"author": "周紫芝", "period": "宋", "type": "诗", "title": "徐五十六索勤有種德二軒詩各賦一首  其一", "paragraphs": ["平生長笑韓潮州，欲持讜議回冕旒。", "讀書城南晚所賦，無乃不爲韓符謀。", "人間達官可力取，釣名但以詩爲鈎。", "汗牛充宇作底用，富貴面熱渠當羞。", "書生有書但自讀，不必區區苦投俗。", "偶然一擲便成盧，雁塔朝題暮天祿。", "吾言可笑君必輕，奔軍之策何足憑。", "臨機應敵自子事，此是宋襄仁義兵。"]}