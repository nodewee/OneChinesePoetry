{"author": "周紫芝", "period": "宋", "type": "诗", "title": "哭普兒", "paragraphs": ["胸中欠梨棗，種此無明根。", "造物初戲劇，憂傷裂心肝。", "奪我破殻雛，長鳴猶未翰。", "况乃渥洼種，墮地已足觀。", "此理竟莫曉，老淚空闌干。", "端如卜子夏，淚盡雙眼眢。", "母哭不忍聽，聽之鼻辛酸。", "人言有子爾，欲遣吾心寛。", "有生無短長，視死同一歎。", "曉人當如是，自曉終爲難。", "究竟無奈何，哀哉亦何言。", "安得大靈龜，騎雲款天門。"]}