{"author": "周紫芝", "period": "宋", "type": "诗", "title": "燒芋", "paragraphs": ["幽人日晏方索米，朱門醉頭扶未起。", "人微何敢望一囷，鮒死知誰濡斗水。", "糞火撥灰聊效顰，玉糝誇羮未須爾。", "紫團包玉不洗泥，火候初匀香透紙。", "從來真味貴天全，大羮不致名太始。", "饞涎爲止翁欲顛，饑膓不鳴兒更喜。", "口腹爲災莫漫誇，五畝應須急料理。", "但托長鑱仍短鑱，誰能畏首復畏尾。", "未知春雨荷鋤歸，空羡吾家燒芋美。"]}