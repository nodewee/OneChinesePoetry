{"author": "周紫芝", "period": "宋", "type": "诗", "title": "題包鼎大虎圖", "paragraphs": ["人間妙伎古亦有，畫虎從來易成狗。", "何人爲作老於菟，鼎死百年無此手。", "想當運筆亦有神，睥睨知誰看回肘。", "便恐陰崖風雨來，何止草中狐兔走。", "易生驚猿羞掛枝，周昉稺犬空復肥。", "畫中生意似可喜，此虎一出無餘姿。", "邇來喪亂書阨苦，唯有君家此畫古。", "妖狐一丘渠自安，狡兔三窟無人取。", "建章宮殿空咸陽，猛士知誰守疆土。", "藜藿不採虎在山，安得有臣如此虎。"]}