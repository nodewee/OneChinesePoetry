{"author": "周紫芝", "period": "宋", "type": "诗", "title": "十日不至湖上", "paragraphs": ["我始跨匹馬，蹭蹬來東吳。", "東吳亦何有，政復爲西湖。", "西湖如靜女，婉然真彼姝。", "湘娥結烟鬟，水鏡涵空虚。", "晴光固不惡，雨態亦自殊。", "窈窕一僧窗，煙雲媚朝晡。", "上下數白鳥，飛翻與人娛。", "只今雨鳴葉，便作破跳珠。", "寒窗掛薜蘿，身疑在菰蒲。", "咫尺不得往，况乃千里餘。", "始來梅欲花，旋復春去徂。", "幸茲得少留，駐我西征車。", "尚可具小舟，紅粧醉芙蕖。"]}