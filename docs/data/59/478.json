{"author": "周紫芝", "period": "宋", "type": "诗", "title": "徐使君送冰", "paragraphs": ["江南地暖不藏雪，六月無冰破煩熱。", "俱在炎官火傘中，暍死行人不堪說。", "今年渡江當入淮，淮人蔭子恰復開。", "眼明一見玉壺面，仿彿肺腑無塵埃。", "使君忽遣鈴下走，金盆分似來鈴齋。", "方圭圓璧不可數，玉峰中立高崔嵬。", "蔗漿退舍不入口，井花避席當停盃。", "我生坐甑安得此，借以清風亦聊爾。", "明年公復侍甘泉，御府分光照窗几。", "却憶敲冰餉野人，回望江城在千里。"]}