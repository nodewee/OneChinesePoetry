{"author": "周紫芝", "period": "宋", "type": "诗", "title": "登北高峰一首", "paragraphs": ["鼓楫去故里，攜孥客東吳。", "湖山森照耀，魚鳥相嬉娛。", "舉目見兩高，欲上徒嗟吁。", "人言不可往，無路登雲衢。", "盡力賈餘勇，遂復酬宿逋。", "白鳥入蒼煙，滅没在太虚。", "曉日沸晹谷，萬川納歸墟。", "海門豁中開，怒濤喧朝晡。", "盡注百丈江，拱揖朝伍胥。", "銀湖大如許，僅可方覆盂。", "諸峰如培塿，瑣細不足圖。", "寸眸一俯仰，八極無遺餘。", "苐恨蒼凉日，悠悠迫懸車。", "臨風一悵惘，言旋戒危塗。"]}