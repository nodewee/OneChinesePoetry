{"author": "周紫芝", "period": "宋", "type": "诗", "title": "次韻道卿觀諸葛生製筆有感而作", "paragraphs": ["任侯富三冬，志在食五鼎。", "平生名教地，不對紛華境。", "細書抄蠅頭，何當避炎冷。", "毛錐捐脫兔，高與堆阜等。", "遂呼東郭㕙，一一拔項領。", "妙製窺良工，危坐銷日永。", "錙銖辨柔勁，束縳較欹整。", "那因將軍恬，始拜管城頴。", "乃知鬻伎窮，不異束麻檾。", "苞苴入朱門，蠧蚛不窺省。", "吾曹坐書痴，微言姑自警。", "他年草玄窗，長物俱可屏。", "潛夫倘或著，封禪慎勿請。", "相過有餘日，會待風雲靜。"]}