{"author": "周紫芝", "period": "宋", "type": "诗", "title": "劉將軍寶刀歌", "paragraphs": ["將軍寶刀玉三尺，夜半有光如日赤。", "蒼水使者誰敢捫，蓬頭劍士眼不識。", "鸊鵜膏瑩秋水光，切玉如泥不動芒。", "秋風夜作蛟龍吼，人言乃是真干將。", "知君老將家有種，談兵論事書撐腸。", "不願君持此刀日解三千牛，願刳月支作飲器，却纒錦絛朝未央。", "妖腰亂領不自保，豐狐老猘誰跳梁。", "酒酣起舞爲君語，時危此劍知難藏。"]}