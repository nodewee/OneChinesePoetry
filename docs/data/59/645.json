{"author": "周紫芝", "period": "宋", "type": "诗", "title": "次韻道卿效離合體見贈", "paragraphs": ["穠李有佳色，不如蘭芷香。", "鳴禽矜爪觜，肯入鸞鳯行。", "若士自有偶，俗子自有腸。", "驗志貴同術，異趨徒參商。", "望羊久自歎，相思不相忘。", "偉哉德祖賢，長年與徜徉。", "逢君青雲衢，弱羽難翺翔。", "槁項與黄馘，珠玉儼在旁。", "唧唧秋蟲吟，敢賡韶濩章。", "夜光入我室，什襲徒珍藏。"]}