{"author": "周紫芝", "period": "宋", "type": "诗", "title": "送别徐南美", "paragraphs": ["謀臣如雲將如雨，欲剪天驕奉明主。", "御營飛詔肅虎貔，妙略縱横自神武。", "誰騎駁馬蹄雙朱，夢從璜溪親帝輿。", "手提大鉞殺兩將，日御少却公重扶。", "此公堂堂出當國，羣盗相看少顔色。", "江上鯨鯢盡掃除，草中狐兔無窠窟。", "折衝自可銷戈兵，寸地尺天歸聖明。", "帳下偏禆何足數，幕中賓客公獨稱。", "願資碩畫戡禍亂，坐遣四海歌昇平。", "書生白首亦安用，尚可平戎作短行。"]}