{"author": "周紫芝", "period": "宋", "type": "诗", "title": "石佛道中隔水梅花滿山", "paragraphs": ["平明跨羸驂，遙遵石頭路。", "循山一谿横，隔水得幽處。", "樹疑虬龍驤，石作蒼虎踞。", "雲庵有遺屋，突兀在煙樹。", "方壺豈不佳，弱水無船渡。", "空餘惱幽香，梅花滿春嶼。", "心知姑射仙，茲焉飲風露。", "水自平湖分，香從一山度。", "風姿不自持，照影各矜顧。", "安得從之遊，徘徊著雙屨。"]}