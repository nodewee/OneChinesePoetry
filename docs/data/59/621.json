{"author": "周紫芝", "period": "宋", "type": "诗", "title": "山居聞蛙", "paragraphs": ["憶昔東南居，結屋古城背。", "野色带危牆，花陰弄寒砌。", "月彩淡微雲，春風入衣袂。", "萬籟悄無聲，獨立與誰對。", "殷勤古壕蛙，爲我作鼓吹。", "號昏初兩三，閙雨忽鼎沸。", "懸知世俗憎，自可幽人意。", "胡行如鬼速，十年滿天地。", "弊廬飛劫灰，生涯轉零替。", "邇來三間茅，風雨僅可蔽。", "青春不改色，人事有興廢。", "一聞羣蛙鳴，懷舊如夢寐。", "撫事爲嘆嗟，傷心極流涕。"]}