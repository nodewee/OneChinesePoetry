{"author": "周紫芝", "period": "宋", "type": "诗", "title": "二月五日再火吾廬復免", "paragraphs": ["昨日北風如箭疾，城南一燎三百室。", "城西片瓦不復存，今日風高火仍急。", "池魚已作沸鼎焦，槁木那容飛鳥集。", "糗糧不峙恐民流，樓櫓俱空憂盗入。", "傳聞此火頗異常，宋衞陳鄭實同日。", "城中有屋無二三，道路横尸十六七。", "三州飛報急上聞，詔書亟下隆寛恩。", "既令折劵已逋責，復振倉廩蘇窮民。", "東南無事官失職，火政不脩户無耤。", "坐令惡少恣焚燒，更以深憂貽玉食。", "小人何幸獨晏然，飽食懷慚面仍赤。"]}