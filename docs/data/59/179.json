{"author": "周紫芝", "period": "宋", "type": "诗", "title": "菖蒲山子歌", "paragraphs": ["南人生長在山間，家家有窗窗有山。", "吳峰楚嶠不知數，但見雲埋雨洗堆烟鬟。", "誰知長安綺紈子，一拳何處鑱雲根。", "陽侯疏鑿出巖穴，上有斕斑皺蘚紋。", "下有千歲不死瑤草蒼鬚繁，痴兒持此矜王孫。", "朝攜磈礧登朱門，暮擁紅旌辭帝閽。", "開元承平二十年，四邊無警不控弦。", "綉衣半是花鳥使，達官避路誰敢言。", "大艑岢峨春浪碧，處處爭看太湖石。", "天心不肯乾太湖，八州萬口空嗟吁。", "纍石作山齊華嶽，千峰萬巒撐碧落。", "樛龍夭矯攬雲雨，彷彿去天無一握。", "錦帆東下飛龍舟，咸陽苑籞空蕭索。", "杜陵野老哀江頭，菖蒲之山兮誰爾留。"]}