{"author": "周紫芝", "period": "宋", "type": "诗", "title": "仁宗皇帝飛白歌", "paragraphs": ["八神警蹕羣靈趨，風師雨伯當前驅。", "漢家四葉聖主出，共扶日御升天衢。", "當時農桑三萬里，地上錢流已如水。", "左有稷契右皋夔，四嶽九官真濟濟。", "太師當國天下安，貂蟬繡袞身如山。", "范公特節下金鑾，名落百蠻毛髪寒。", "鄭公有口伐可汗，可使一言無契丹。", "太平天子坐垂拱，蟬蜵蠖濩朝千官。", "侍臣愕立蓬萊殿，看草宸奎麗雲漢。", "中人傳賜宣口勅，雨露恩光極昭煥。", "公家什襲宫錦囊，五彩屬天驚夜光。", "試從父老說嘉祐，百年厚德知難忘。", "自從喪亂雙眼暗，猶喜人間得時見。", "小臣拜舞喜欲顛，安得身隨千官朝九天。", "眼見萬騎無控弦，四海復似昭陵年。"]}