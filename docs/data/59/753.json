{"author": "周紫芝", "period": "宋", "type": "诗", "title": "夜苦秋蚊達旦不寐", "paragraphs": ["昔年記淮邦，茅廬蔚秋草。", "兩耳無晨昏，秋蚊困飛繞。", "利吻極慘傷，群飛固輕矯。", "懸知孀女祠，未可較多少。", "至今夢中雷，客枕疑已曉。", "那知三家村，復此終夕撓。", "青烟鬱蒿艾，横空益奔擾。", "手倦勞撲緣，眼病惡薰燎。", "誰言天宇大，微物吝除剿。", "何必養嘉羞，便可付丹鳥。"]}