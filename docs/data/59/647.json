{"author": "周紫芝", "period": "宋", "type": "诗", "title": "題徐伯遠渚堂", "paragraphs": ["徐侯當登瀛，結屋在幽渚。", "于焉窮心迹，無乃異出處。", "西風肅高秋，黄鵠時一舉。", "自謂可過之，丘壑出肺腑。", "俗眼殊未高，此意吾竊取。", "長卿少倦遊，征衫涴塵土。", "羞陪漉酒翁，共作斜川語。", "魚鳥雜冠巾，蒲蓮暗樽俎。", "江湖滿天地，置身豈無所。", "黄帽與青鞋，造化久見許。", "平生釣餌興，臨老尚齟齬。", "茲懷固泯默，感激聊自吐。", "安得載笭箵，孤蓬聽秋雨。"]}