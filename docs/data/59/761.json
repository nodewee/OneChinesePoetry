{"author": "周紫芝", "period": "宋", "type": "诗", "title": "渡陂南用斜川韻", "paragraphs": ["萬物自有得，吾生感行休。", "及茲天氣佳，步尋水南遊。", "青板得野航，竟渡一葦流。", "乘流本無心，豈有不下鷗。", "開口月有幾，百年終一邱。", "與世似異趨，此行誰我儔。", "村醪亦足醉，對影自獻酬。", "未知垂老日，能遂此樂不。", "事定會當諧，不復懷預憂。", "但願營自安，孰是都無求。"]}