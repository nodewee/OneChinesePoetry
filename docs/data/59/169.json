{"author": "周紫芝", "period": "宋", "type": "诗", "title": "次韵答春卿尋梅", "paragraphs": ["霜梅槁立清江濆，誰當爲挽歸來魂。", "青鞋醉踏江沙路，玉蕤簪帽驚王孫。", "臨風想見花有語，此郎詞賦如文園。", "花開無情落亦易，聞香當款知誰門。", "怕看落地白雪滿，便恐綴枝青子繁。", "温風明月不易得，繞樹莫放花黄昏。", "知君共醉有佳客，此意歸來誰與論。", "煩君與問花無恙，尚堪一笑同清樽。"]}