{"author": "周紫芝", "period": "宋", "type": "诗", "title": "送吕霞卿吕當世棄官而出家今爲道士", "paragraphs": ["得錢夢穢官夢屍，等爲臭腐焉用爲。", "世人愛官如愛命，君獨棄官如棄泥。", "道人胸中少荆棘，一色但種棗與梨。", "華名自毁不足取，高位疾顛無乃危。", "魚須忽復入君手，三命循牆急須走。", "朝持玉磬誦琅函，夜着黄冠朝北斗。", "天上雲車久未來，壺中日月空長久。", "吳山楚澤兩西東，與子一笑殊匆匆。", "會當握手五百載，摩挲金狄還相逢。"]}