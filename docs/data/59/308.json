{"author": "周紫芝", "period": "宋", "type": "诗", "title": "次韻羅叔共紀事見寄", "paragraphs": ["中原困胡虜，此事昔固聞。", "何嘗大江南，犬羊動成群。", "踴躍萬騎入，蒼黄兩龍奔。", "五年三避狄，十室九見焚。", "相公既降虜，盗賊俱官軍。", "遂令江以南，填山滿屯營。", "老稚五六輩，相呼走荒村。", "君昔東道主，竄身亦荆榛。", "兩家三十口，既死驚復存。", "共求草中生，有似麞與麕。", "平時巳蹭蹬，老恨有此身。", "湛湛兩玉壺，炯炯無一塵。", "猶喜垂盡中，得此千載人。", "珠璣皎在前，自然洗妖氛。", "恨君濟時策，百未有一伸。", "半通猶綰戾，兩肘空懸鶉。", "無人作游揚，恐得按劍嗔。", "濃雲卷膚寸，未許膏斯民。", "念昔仲夏夜，赤氣騰天曛。", "雨足下垂地，誅斬當奸臣。", "敵將果夜遁，王師策殊勳。", "班荆記是夕，同我二三君。", "君歌獨慷慨，淚下霑衣巾。", "願言補周袞，八表均堯仁。", "昆蟲及草木，同播一大鈞。", "良會有如此，吾生豈非辰。", "吟君洗兵馬，大雅何深醇。", "安得清廟瑟，朱絃奏春温。"]}