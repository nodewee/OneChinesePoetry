{"author": "周紫芝", "period": "宋", "type": "诗", "title": "次韻邵文伯懷桐渚與陳子高唱酬之樂", "paragraphs": ["謫仙騎鯨上天去，萬古風流一丘土。", "去天尺五城南杜，晚上瞿塘望江渚。", "兩翁憔悴人不與，造物嗔渠作奇語。", "陳侯筆勢誰可禦，九鼎自可獨力舉。", "夢中尺錦君盡取，時向胸中作吞吐。", "邵郎詩高孰賓主，一笑相看兩相許。", "清歌那忍聽金縷，渠坐詩窮君勿怒。", "衰翁老氣不可鼓，篆鼎瓦棺心好古。", "此别相逢定何所，他時剝啄叩君户，藜杖經行尚堪拄。"]}