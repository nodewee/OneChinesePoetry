{"author": "周紫芝", "period": "宋", "type": "诗", "title": "具茨老人讀書寮", "paragraphs": ["具茨四壁無斗儲，載行書多常滿廬。", "胸中嵬壘幾石渠，三篋補亡無復餘。", "起居誰不解何如，校書著作虚詔除。", "元元本本窮古初，雌黄付與金銀車。", "朅來窮山歲三徂，催科政拙民力蘇。", "黄童佩犢耕菑畬，戴白未見空欷歔。", "焚香晏坐臨綺疏，三年不識園中蔬。", "邇來結屋聊卷舒，手抄平生未見書。", "曼倩兩目如懸珠，四十四萬何多歟。", "較公所得無錙銖，門生校讎誰與居。", "我欲從公路鬱迃，著鞭何時跨蹇驢。", "不求奴飯馬青芻，得公奇字歸自娛。"]}