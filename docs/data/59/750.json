{"author": "周紫芝", "period": "宋", "type": "诗", "title": "雨晴望青山", "paragraphs": ["世間尤物如異人，青山不入諸山群。", "晚來濃翠欲成滴，雨後數鬟高切雲。", "人言兹山下埋玉，太白祠扉落巖谷。", "至今樵牧無斧斤，餘潤油然歸草木。", "往歲小生來酹公，秋山未霜葉尚綠。", "是時落日在屋梁，彷彿如照公眉目。", "今我不樂湖水濱，青山到眼無朝昏。", "更欲再拜望拱木，公已乘鸞上天門。", "帝鄉渺渺不知處，誰能爲我招清魂。", "死生夜旦何足道，不敢復作湘纍文。"]}