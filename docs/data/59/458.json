{"author": "周紫芝", "period": "宋", "type": "诗", "title": "畦蔬一首", "paragraphs": ["猗嗟老人，如水中槎。", "攜壺挈榼，泛宅浮家。", "飄然北來，寓此一蝸。", "食無畎畝，衣無桑麻。", "藜莧滿腹，雜以蜆蝦。", "以鼓我腹，妻孥笑譁。", "旅人之食，豈曰不腆。", "不足則求，我顔亦靦。", "乃即舍隅，蒿萊是剪。", "藝此春蔬，侵畦覆畹。", "雨葉風枝，忽其滿眼。", "擷之掇之，以芼以烹。", "聊以當肉，亦足彭亨。", "搖喉澤吻，茹葅啜羮。", "如天酥酡，飯在家僧。", "彼哉膏粱，孰爲重輕。", "安得長江，載揚我舲。", "買地五畝，抱甕躬耕。", "駕言聿歸，以畢餘生。"]}