{"author": "周紫芝", "period": "宋", "type": "诗", "title": "次韵章季常題石魚研屏", "paragraphs": ["蒼崖百丈懸江濱，江潭下躍吞舟鱗。", "戲將雙影倒掛崖石上，妙絕始信陽侯神。", "短屏誰爲琢山骨，與君一障西風塵。", "世間百怪那可解，清詩宛轉聊窮因。", "問誰幻出水底石，掉尾鼓鬛波粼粼。", "固應鳳咮與龍尾，明窗淨几長相親。", "君家機雲好兄弟，玉山對峙高嶙峋。", "爲貧聊試漆園吏，手板拄頰心看雲。", "要收江湖入几席，釣竿拂水垂風綸。", "誰當爲我語石魚，莫愛浪翻月白千頃江鎔銀。", "但願玉堂常伴直，對此風流千載人。"]}