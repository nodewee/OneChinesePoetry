{"author": "周紫芝", "period": "宋", "type": "诗", "title": "送方元相還郊居", "paragraphs": ["雲從南山來，邂逅成一雨。", "秋風忽吹散，霢霂不到土。", "出固初何心，歸亦乃其所。", "但恨山中人，弔影無誰語。", "笑口曾未開，語離遽如許。", "到家應重陽，精蘂亦已吐。", "長衫隨父老，社甕酌田祖。", "悠悠臥黄雲，坎坎擊醉鼓。", "人生行樂耳，何必浪自苦。", "恨我繫微官，何由共鷄黍。"]}