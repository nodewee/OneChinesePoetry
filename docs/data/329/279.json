{"author": "樓鑰", "period": "宋", "type": "诗", "title": "送劉晉父監嶽", "paragraphs": ["濟南劉夫子，生來逢百罹。", "乃翁負長才，宦游至京西。", "時當建炎間，寇盜紛不齊。", "轉徙入湖廣，一家屢阽危。", "五羊買海舟，萬里向鮚埼。", "舟破投永嘉，有如鳥擇棲。", "哀哀老治中，藁葬山之垂。", "母家在衡陽，孤嫠往相依。", "久卧漳濱疾，羈窮命如絲。", "事母以孝聞，執喪禮無虧。", "廬墓屏葷茹，至行徹丹墀。", "有詔寵數蕃，得官祇奉祠。", "行年六十二，霜髯照厖眉。", "慨然念防墓，千里來海涯。", "西山如蓮華，古今冢纍纍。", "况此久宿草，蕪穢不復治。", "孝思雖甚切，冥漠何從推。", "行道爲興嘆，智力無所施。", "有僧幾九齡，自言記當時。", "君聞亟叩請，東岡指荒基。", "吾師慕泓公，少也從吾師。", "墓中有版識，倉猝不暇碑。", "素棺無石槨，灰炭周四圍。", "君方感斯言，鑽穴從旁窺。", "其言皆可驗，自此不置疑。", "惟餘蓋棺木，遺骨不堪移。", "斲石表故阡，遂塞無窮悲。", "此僧老而壯，斗酒如覆巵。", "與君登山椒，下上幾如飛。", "竣事才數日，溘然不可爲。", "孝感人益仰，真有神相之。", "君曰某不孝，遷奉致失期。", "未得如有失，既得涕滿頤。", "嗟我誠寡陋，識君顧已遲。", "一朝來短札，謂我從此辭。", "皎皎真白駒，安得施縶維。", "戴侯舊山長，參語心相知。", "謂余當詩此，頹風激澆漓。", "世出世間法，君方探玄機。", "引證即賸語，焉用骫骳詞。", "衡陽尚寄書，當有鴻鴈歸。", "後會渺無日，爲賦古別離。"]}