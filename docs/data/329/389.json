{"author": "樓鑰", "period": "宋", "type": "诗", "title": "送宣宗禹保寧軍掌書記", "paragraphs": ["宣之爲姓世所稀，暇日試爲君家推。", "宋之宣公舍與夷，子孫相承此爲基。", "或云出自魯宣伯，元和姓纂言則非。", "西京功臣虎與義，侯封累世皆宗枝。", "盛哉雲陽宣巨公，光武稱其勝二龔。", "酆爲司空懷在趙，遥遥久矣無亢宗。", "君家本自太末來，世以儒術爲家風。", "尚及詹識諸父行，君方髫齔成孤童。", "艱難歷徧屹中立，五行俱下攻時習。", "自從一登賢士庭，貴名日起人誰及。", "舍選真似青銅錢，一躍龍門浪三級。", "吾鄉驚喜破天荒，歸見朋儔愈謙挹。", "寶婺古郡名浙東，往泛綠水依芙蓉。", "如君入幕假途爾，及今民事宜加工。", "亨途萬里才發軔，摻袪勿使金樽空。", "從今家聲當愈大，坐使宣氏崔盧同。"]}