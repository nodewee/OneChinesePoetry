{"author": "樓鑰", "period": "宋", "type": "诗", "title": "王成之給事囿山堂", "paragraphs": ["煙雨望麗陽，前山羅紫翠。", "照水挹南明，不與巾子對。", "朅來登囿山，一覽萬山會。", "蓮城山固多，此地要爲最。", "主人意軒豁，物境供曠快。", "山椒湧華屋，迥立風埃外。", "一物無遁形，所在見纖介。", "清霜肅天壤，佳樹隔闤闠。", "俯仰隨取捨，左右從盼睞。", "門牆尋故步，杖屨許從邁。", "恍然至絕頂，更覺宇宙大。", "樽酒屢勸酬，棋枰更勝敗。", "秋高月色皎，浮雲了無礙。", "不俟攀仙掌，徒手吸溪瀨。", "茲堂極崇敞，意若欠深邃。", "先植易生木，徐待松柏兌。", "望遠仍可喜，意滿聊自晦。", "無使山下人，或得窺外內。", "但恐趣賜環，樹藝或不逮。", "先生味斯言，一笑相領解。", "吾將飭園丁，隨處添翳薈。", "他時遶扶疎，吾廬益可愛。"]}