{"author": "樓鑰", "period": "宋", "type": "诗", "title": "陳表道惠米纜", "paragraphs": ["平生所嗜惟湯餠，下箸輒空真雋永。", "年來風痹忌觸口，厭聞來力敕正整。", "江西誰將米作纜，捲送銀絲光可鑑。", "仙禾爲餠亞來牟，細剪暴乾供健啗。", "如來螺髻一毛拔，卷然如蠆都人髮。", "新絃未上尚盤盤，獨繭長繰猶軋軋。", "旴江珍品推南豐，荷君來歸携來東。", "知君正直如羔羊，貽我素絲踰五總。", "仙禾本出從嘉穀，色味俱同無餠毒。", "鼎深熟煮葱豉香，大美元年加臠肉。", "有時飯素芼以虀，饞口屬饜味更奇。", "束晳一賦不及此，爲君却作補亡詩。"]}