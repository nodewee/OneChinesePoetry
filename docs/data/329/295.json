{"author": "樓鑰", "period": "宋", "type": "诗", "title": "分韻送孫從之司業使湖南得千字", "paragraphs": ["夫君靜而敏，人十己則千。", "讀破萬卷書，操筆思湧泉。", "古事與今事，一一探本源。", "蚤蜚場屋聲，作吏志益堅。", "朅來上清班，漢庭誰在先。", "雍容行祕書，史館躬槧鉛。", "片言寤明主，立使登諫垣。", "拳拳憂國心，傾倒十三篇。", "司成天下選，歸志已浩然。", "赤日送妻子，襆被尋谿船。", "諸生慕陽城，欲挽不得專。", "竟持湖南節，征袂何翩翩。", "憶昨忝同登，于今三十年。", "朝行喜相會，終恨非官聯。", "請益殊未饜，匆匆啟離筵。", "始以長官來，今以繡衣還。", "書生素安分，豈問却與前。", "第惟公輩流，自應留日邊。", "德星聚南楚，予環當茹連。", "事體有關繫，臨岐欲無言。"]}