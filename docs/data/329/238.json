{"author": "樓鑰", "period": "宋", "type": "诗", "title": "王侍御壽詩", "paragraphs": ["史君威名聞四方，南床凜凜凝秋霜。", "史君和氣到甌越，幕府初開夜飛雪。", "頗聞此雪仍歲無，定知來隨御史車。", "黄堂洗印未多日，慶朝況此當懸弧。", "明年豐登日可數，父老兒童爭起舞。", "遲明賀版擁譙門，試拾歡謠作詩語。", "史君風度神僊人，相門出相寧非真。", "妙齡兩科談笑得，晚趨嚴召依風雲。", "臺端敢言姦聽聳，至今讜論時傳誦。", "踏遍巫山十二峯，却尋春草池塘夢。", "人傳史君威稜稜，我知威愛元兼行。", "蒼髯如戟面如鐵，惠養自有循良稱。", "高牙入境紛進謁，賓屬庭趨公磬折。", "民生共喜愛日溫，吏行獨畏春冰裂。", "向來夔州妙籌邊，夷蠻落膽皇靈宣。", "還朝奏課居第一，夜半帝席爲之前。", "東嘉今爲股肱郡，小試望之三輔近。", "會循故事入三公，致君要使登堯舜。", "東風未動春先回，梅花照眼歌筵開。", "吏民合詞頌難老，一笑千里傳銀盃。", "佳兒恂恂授衣鉢，玉樹芝蘭俱秀發。", "江南世胄比長淮，更看雲來萃簪笏。", "平生知己今上天，敢復坐嘆寒無氈。", "巴言未足贊公壽，載誦峻極崧高篇。"]}