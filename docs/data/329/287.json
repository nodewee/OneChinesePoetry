{"author": "樓鑰", "period": "宋", "type": "诗", "title": "次韻李季章監簿泛湖", "paragraphs": ["僊舟共泛滄波去，且向蘇公堤下住。", "西風吹就芙蓉城，青鏡閑粧兩呈露。", "皇家家法崇儉素，宸心但欲乘商輅。", "離宮別殿無興作，天以西湖供一豫。", "吾儕公退得清賞，酒醆棋枰不知暮。", "深知夕照戀狎鷗，又恐昕朝追振鷺。", "自憐三入鳳凰城，歲月黄塵等閑度。", "湖光正欲捲簾看，風色更煩搴幕護。", "孤山不見處士廬，司馬空尋蘇小墓。", "酒乾人醉歡有餘，聯騎還趨湧金路。", "歸來健倒渾不知，睡覺燈前裊香霧。", "丈人公子真冰玉，曾爲出遨揮妙句。", "匆匆借韻僅成章，敢詫樽前鸚鵡賦。"]}