{"author": "樓鑰", "period": "宋", "type": "诗", "title": "贈范緯文秀才", "paragraphs": ["中興道士以牛鳴，淡墨百果尤著聲。", "妙入神品仍有靈，我不識之欽其名。", "曾得烏犍兩橫軸，又有石榴才一幅。", "武昌使君舊寄詩，末言秀才乃其族。", "忽有緯文來款門，自言真是當家孫。", "口誦羅詩若翻水，他詩歷歷俱能言。", "一見前畫歎真蹟，願得生綃奮吾筆。", "爲作來禽對石榴，一掃橫枝生意出。", "我詩不工人已陳，有詩豈復能動人。", "爲君一寫史君語，更求知己如羅君。"]}