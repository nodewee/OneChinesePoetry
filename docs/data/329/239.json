{"author": "樓鑰", "period": "宋", "type": "诗", "title": "鮑清卿病目不赴竹院之集詩寄坐客次韻", "paragraphs": ["鮑侯年少老文學，藝苑優游富耕穫。", "胸中涵養自成趣，妙處正恐兒輩覺。", "我慙門巷非尺五，字欲問奇誰與榷。", "開樽竹院望同醉，遮眼腦脂何太虐。", "團圞十客踏雨來，相從不負東風約。", "投壺雅歌了無恨，祇恨車公一前却。", "海棠春深照眼明，風物融融悟非昨。", "從教雨洗烟脂淡，小摘何妨供把握。", "夜闌燒燭照春睡，靚粧如在結綺閣。", "牆頭西望爛蜀錦，嫣然一笑無聲樂。", "飛紅點地綉作茵，正須席地天爲幕。", "要知富貴出天姿，艷杏夭桃何足錄。", "主人小築真好事，肯學區區專一壑。", "洞門不鎖要客來，笑君大似羊公鶴。", "雨餘珠淚色慘悽，一顧正嫌無伯樂。", "忽驚新詩來叩門，妙語天然不煩琢。", "坐中傳觀字欲漫，我豎降幡甘面縛。", "清明已過雨不休，雲霧猶屯四山脚。", "揩摩病目不應遲，及此紅英半零落。", "枝頭尚有未開花，縱已離披亦何惡。", "知君既負西岑游，可使一春終落寞。", "會須來此共賦之，正要重聞誦新作。"]}