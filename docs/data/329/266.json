{"author": "樓鑰", "period": "宋", "type": "诗", "title": "送何道夫祕監守潼川", "paragraphs": ["妙齡冠蜀士，名聲振王畿。", "晚隨召節來，天朝增羽儀。", "我昔倅丹丘，鹿侯掛冠歸。", "群公俱祖送，見公四三詩。", "頗恨著鞭先，自言乞身遲。", "拳拳慕下風，直欲夢見之。", "還朝挹高致，氣宇清且夷。", "稱者不容口，往往同一詞。", "始見荷傾倒，笑談欲忘疲。", "况當秋風高，濫吹參試闈。", "鼎臠得一嘗，豹斑容管窺。", "叔度真似道，莊生信忘機。", "親疎皆不可，况復容磷緇。", "諸生得公來，讙曰真吾師。", "叩簾或三請，響答了不疑。", "私謂如此人，定應備論思。", "胡爲歸興勇，抗章氣不衰。", "鼓盆萬里外，抱孫更成悲。", "擁麾東川去，無人留孔戣。", "別懷不自勝，別酒聽淋漓。", "他時念老成，追鋒且復西。", "公能重來否，此意非吾私。"]}