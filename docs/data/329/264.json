{"author": "樓鑰", "period": "宋", "type": "诗", "title": "送錢伯同寺丞守嚴陵", "paragraphs": ["去年送君來，今年送君歸。", "君善全去就，我獨念別離。", "君是忠孝家，襲紫傳金龜。", "門戶二百年，所寄在一夔。", "少年便老蒼，況今更險夷。", "不獨妙言語，理窟深莫窺。", "健筆照手澤，典刑從可知。", "向來御祥琴，欲把江海麾。", "促召歸舊班，退食方委蛇。", "世事等飄瓦，人情嘆燃萁。", "向非渾金質，百煉豈不衰。", "浩然賦歸歟，潔身而去之。", "爲僚曾未幾，棄我忽若遺。", "君既棄我去，謫僊復追隨。", "陡去二良友，摻袪重分岐。", "前別易再會，今見當何時。", "才具素絕倫，涵養日以滋。", "且爲牧嚴陵，赤手摩瘡痍。", "歸來應不晚，青氈當屬誰。", "願君厚自愛，歲寒尚相期。"]}