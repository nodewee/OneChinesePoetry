{"author": "樓鑰", "period": "宋", "type": "诗", "title": "遊白石巖", "paragraphs": ["我遊僊都觀獨峯，轍迹雖在車不通。", "鼎湖望極幾怊悵，悵無羽翮凌天風。", "茲來樂成望白石，玉甑突兀摩蒼穹。", "人言真人老聃裔，鑿開洞府遺僊蹤。", "無人共登青雲梯，躋攀伴我惟枯筇。", "縈回約略三十里，踏遍萬疊高巃嵸。", "斷崖泠泠落殘雨，雙石凜凜亭孤松。", "却從山椒下谷口，石欄屈曲遮碧椶。", "頗疑山高氣凝凜，古來積雪今未融。", "是誰玉斧妙鑴斲，僊洞雙闢驚神工。", "巖深白日尚幽閟，別有石竅開天聰。", "傳聞峯頭貯清泚，苔罅涓滴聲冬瓏。", "奮身更與上虛閣，海山錯立煙濛濛。", "脚底千山行伏龍，手揮五絃俯冥鴻。", "霜林摇落當玄冬，長嘯一覽萬象空。", "解衣寄宿旦過寮，魂夢亦墮冰壺中。", "曉看日出滄海東，蠟炬百萬燒天紅。", "眼高不數鴈蕩雄，行田下笑康樂公。", "未能辟穀追僊翁，頗亦有意棲琳宮。", "三山不覺去人遠，安期羨門宜相從。", "驂鸞駕鶴太多事，但欲御氣遊無窮。"]}