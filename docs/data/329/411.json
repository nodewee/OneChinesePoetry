{"author": "樓鑰", "period": "宋", "type": "诗", "title": "題董亨道八景圖", "paragraphs": ["錢塘怒濤天下無，誰將尺紙爲新圖。", "賀家湖上如鏡浄，屢向烟波逢釣徒。", "彩虹橫卧吳淞上，洞庭一螺浮具區。", "亦曾泛舟彭蠡湖，插立千劍名大孤。", "廬山高哉不得到，歷歷五老聯香爐。", "上鍾下鍾夾湖口，半江清濁涇渭如。", "多景雄據金焦間，夕陽微照海門山。", "其餘知名不知處，赤壁但歌前後賦。", "江漢至鄂始合流，黄鶴樓前鸚鵡洲。", "瀟湘見說青如染，道林岳麓橫清秋。", "我欲遠遊嗟暮齒，蝶夢翩翩漫千里。", "但欲絕江尋越山，歸老故山吾已矣。"]}