{"author": "樓鑰", "period": "宋", "type": "诗", "title": "桃源圖", "paragraphs": ["桃源初傳武陵谿，靖節作記人不疑。", "其先深避嬴政虐，嘉遯與世真相違。", "尚不知漢況晉魏，子孫綿遠無終期。", "正如三韓有秦語，傳爲神僊愈難知。", "桃林洞府漁人窺，別有天地均四時。", "意必智者塞其蹊，不然將爲世所羈。", "後人想像作圖畫，但見耋稚咸嬉嬉。", "人家隨處成井市，畎畝頗亦分塍畦。", "井鬼下照坤之維，方士異人多崛奇。", "筠籠二版堅如鐵，能刻景物窮纖微。", "浄室給以酒盈斗，一昔圖成了無虧。", "同寮欲求第二本，版忽震裂人已非。", "夷堅志怪言歷歷，何意今乃親見之。", "未知桃源有此否，此事茫昧不可稽。", "初疑長房縮地脈，又似照影歸摩尼。", "巨麗寫成阿房賦，牽連貌出連昌辭。", "采女細數七十二，人言霓裳舞羽衣。", "樓閣玲瓏在縹緲，其間恐有太真妃。", "刻畫工巧世固鮮，磨以歲月或可爲。", "彩鸞唐韵已甚捷，未見神速能如斯。", "尚有漁舟傍階墀，咫尺安知前路迷。", "天聖已踰三甲子，何人寶藏至今茲。", "南豐丈人惠墨本，老眼增明失昏眵。", "固知凡蹤不可到，一夢遊僊猶庶幾。", "祕之十襲何以報，贈子相好無衰時。"]}