{"author": "樓鑰", "period": "宋", "type": "诗", "title": "送趙仲禮守天台", "paragraphs": ["槹閒社稷臣，卷藏經濟手。", "功名付諸郎，秀出諸公右。", "大兒倅東嘉，洗印未云久。", "次子鎮赤城，急流去何驟。", "二者皆爲親，欲奉喬松壽。", "況有戲綵堂，可繼清獻後。", "鄰封尤便養，榮侍各晝繡。", "春風扇微和，安輿雲出岫。", "家傳吏師法，從政於何有。", "還歸鴛鷺行，金印當繫肘。", "向來嘗佐郡，山川若僚友。", "南渡多北客，風味中都舊。", "士夫喜公來，紛然迎馬首。", "其中多故知，頗問老夫否。"]}