{"author": "樓鑰", "period": "宋", "type": "诗", "title": "山行歸來喜栽新竹", "paragraphs": ["平生好看竹，每見覺相與。", "小大或疎密，一一皆媚嫵。", "恨無地可種，所至造竹所。", "近方闢門徑，得地尋丈許。", "乞鄰栽百箇，參差正當戶。", "天公有老眼，惠以三日雨。", "山行不厭泥，但喜竹無苦。", "歸來報平安，翠葉多楚楚。", "不妨來子猷，奚必希蔣詡。", "何當遶扶疎，歲寒與君侶。"]}