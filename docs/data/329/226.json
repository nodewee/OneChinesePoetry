{"author": "樓鑰", "period": "宋", "type": "诗", "title": "讀范吏部三高祠堂記", "paragraphs": ["三高之風天與高，三高之靈或可招。", "小山以後無此作，具區笠澤空寥寥。", "幾從垂虹蕩雙槳，寓目滄浪獨怊悵。", "筆端不倒三峽流，欲遽招之恐長往。", "前身陶朱今董狐，襟抱磊落吞江湖。", "瑰詞三章妙天下，大書深刻江之隅。", "我來誦詩凜生氣，若有人兮在江水。", "扁舟獨釣膾鱸魚，茶竈筆床歸甫里。", "先生固是丘壑人，只今方迫功與名。", "謝公捉鼻恐未免，便看林藪生風雲。", "他年事業滿彜鼎，乞身歸來坐佳境。", "不嫌俗士三斗塵，容我漁蓑理煙艇。"]}