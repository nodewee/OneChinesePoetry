{"author": "樓鑰", "period": "宋", "type": "诗", "title": "題家藏二畫 二龍", "paragraphs": ["老龍卧海沙，覺來未欠伸。", "珠光發海底，闖然目有神。", "畫龍不畫全，必雜煙與雲。", "此龍未嘗動，具見爪與鱗。", "一龍望見之，爭心生怒嗔。", "奮迅勇欲前，便爾雲滿身。", "不知出誰筆，定非塵中人。", "若非親見之，何由寫其真。", "雲濤方洶湧，恍若渺無津。", "爲霖會有時，正爾良苦辛。", "乃知青雲高，不如寂寞濱。", "深虞或飛去，十襲聊自珍。"]}