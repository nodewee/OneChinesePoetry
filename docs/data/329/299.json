{"author": "樓鑰", "period": "宋", "type": "诗", "title": "分韻送盧國華福建提刑得華字", "paragraphs": ["盧侯場屋聲，天馬騰渥洼。", "殘膏沾後人，奇芬吐天葩。", "來踏九陌塵，去種河陽花。", "向來再去國，盛山建高牙。", "平生長者譽，靜篤語不譁。", "古井絕微波，璞玉無纖瑕。", "使星照蜀道，惠愛流三巴。", "吏姦頼刮磨，民瘼煩搔爬。", "田里誦盧公，兒童知國華。", "白首尚郎潜，坐曹事如麻。", "翩翩擁軺車，去去向合沙。", "朝行惜君去，舉酒相邀遮。", "共登獅子峯，巨石臨唅呀。", "却來澄湖邊，野梅訪萌芽。", "老柳掃黄葉，枯荷矗寒茄。", "棋枰戰文楸，醉帽欹烏紗。", "伊昔送君行，相去萬里賒。", "荷君遠寄書，得得來東嘉。", "一見又成別，感念成咨嗟。", "羨君徑褰帷，往戍不待瓜。", "先尋上水船，何殊泛僊槎。", "作粥喜奉姊，上冢仍過家。", "此計正未疎，所恨成天涯。", "尚幾或留行，船鼓毋庸撾。"]}