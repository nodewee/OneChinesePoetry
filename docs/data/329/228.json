{"author": "樓鑰", "period": "宋", "type": "诗", "title": "靈壁道傍怪石", "paragraphs": ["飽聞茲山産奇石，東南寶之如尺璧。", "誰知狼藉亂如麻，往往嵌空類鑱刻。", "長安東風萬歲山，搜抉珍怪窮人間。", "汴流一舸載數輩，徑上艮嶽增孱顔。", "當時巧匠斲山骨，寘之河干高突兀。", "干戈動地胡塵飛，坐使奇材成棄物。", "君不見黄金橫带號神運，不數臺城拜三品。", "只今零落荒草中，萬古淒涼有遺恨。", "木人漂漂不如土，坐閲興亡知幾許。", "行人沉嘆馬不前，石雖不言恐能語。"]}