{"author": "樓鑰", "period": "宋", "type": "诗", "title": "史少師賜第賞芍藥分韻得木字", "paragraphs": ["帝城有僊山，雙徑森萬玉。", "洞戶入深窈，突兀見華屋。", "相君領衆客，紅藥想芬馥。", "霜刀妙裁剪，烟脂點冰縠。", "枝弱不勝花，翠葉共斜矗。", "向來爭春風，桃李媿麤俗。", "百卉紛何在，庭樹擁新綠。", "此花丈人行，儼立見幽獨。", "相君戴花笑，和氣俱可掬。", "人言此花勝，相君意傾屬。", "誰知心廣大，何物不蒙福。", "豈以庭中花，而肯棄凡木。", "君看擇勝具，所在可追逐。", "自言居閑時，情話會親族。", "一花有可觀，爛賞費銀燭。", "此心何揀擇，寓意本無欲。", "以此宰天下，以此鎮藩服。", "兒童與走卒，人人歌相國。", "有能達此觀，春風四時足。"]}