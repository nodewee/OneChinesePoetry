{"author": "樓鑰", "period": "宋", "type": "诗", "title": "錢清王千里得王大令保母磚刻爲賦長句", "paragraphs": ["書家千載稱蘭亭，蘭亭真蹟藏昭陵。", "只今定本誇第一，貞觀臨寫鎸瑶瓊。", "黄閍岡下得寶墨，古人燒磚堅於石。", "大令親書保母銘，况是當時晉人刻。", "磚雖破裂文多全，妙畫遠過蘭亭鎸。", "其間曲水悲夫字，駸駸欲度驊騮前。", "我家阿連縛虎手，更得退堂方外友。", "王君系出三槐家，參坐會文真耐久。", "田丁初來獻小硯，尋見津津若微溜。", "細看背刻晉獻之，永和彷佛在旁右。", "亟訪田家叩所從，始知墓崩隨意取。", "大磚支牀得前段，掀倒浮屠全尾首。", "字爲十行行十二，百十有七二字漏。", "交螭方壺不復見，貞石摧藏松亦朽。", "我得此碑喜不寐，摩挲三歎歎未有。", "興寧甲子十四周，更閲三年仍乙丑。", "若非洞曉未來數，安知八百餘年後。", "坡翁應未見此志，金蟬之銘何絕類。", "又知文章有暗合，智謀所見略相似。", "二王遺蹤無所遺，誰知地下此段奇。", "三君共爲成勝事，至寶呈露端有時。", "越山盤屈獻與羲，付與耳孫世守之。", "煩君更爲護幽竁，或恐意如猶有知。"]}