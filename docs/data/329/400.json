{"author": "樓鑰", "period": "宋", "type": "诗", "title": "謝林德久正字惠詩次韵", "paragraphs": ["老我甘投閒，晏然十三秋。", "茲來何所似，反衣狐白裘。", "京塵素爲緇，夢寐思首丘。", "低徊未成去，黽勉終自羞。", "久聞歌楚騷，欲見知無由。", "詩文惠盈軸，一誦消百憂。", "便當細論文，夜雨同春蒭。", "平生萬事了，此去復何求。", "尚貪未見書，痛洗千斛愁。", "得此不翅足，携歸老先疇。"]}