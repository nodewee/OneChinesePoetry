{"author": "樓鑰", "period": "宋", "type": "诗", "title": "代仲舅尚書賦江山得助樓", "paragraphs": ["江山信美非吾土，王粲登樓意凄楚。", "麗譙井幹高則高，未免綺羅相滓污。", "君家華屋照城隅，丹壁重重不知數。", "誰令作此三層樓，雪脊干霄千尺所。", "幾番貽書來索詩，只許歸田爲君賦。", "快哉今日真得歸，無復黄塵涴巾屨。", "試凭欄干俯人世，城郭村畦可枚數。", "四山雲物任卷舒，大江波濤恣吞吐。", "曉看紅日上滄溟，夜見冰蟾轉天宇。", "四明山水秀東南，祇恨青山不肯入城府。", "我家朗朗屋百間，欲創一樓兄未許。", "羨君輪奐日日新，鼛鼓一聲紛郢斧。", "眼明見此高突兀，騷人當得江山助。", "我久欲歸未得間，門巷相望纔尺五。", "賦詩幸不負前盟，但慚筆底無風雨。", "從今造門不復問主人，醉倒樓上君莫嗔。"]}