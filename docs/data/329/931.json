{"author": "朱熹", "period": "宋", "type": "诗", "title": "答王無功在京思故園見鄉人問", "paragraphs": ["我從銅川來，見子上京客。", "問我故鄉事，慰子覊旅色。", "子問我所知，我對子應識。", "朋遊總彊𡏖，童稚各長成。", "華宗盛文史，連牆富池亭。", "獨子園最古，舊林間新坰。", "柳行隨堤勢，茅齋看地形。", "竹從去年移，梅是今年榮。", "渠水經夏響，石苔終歲青。", "院果早晚熟，林花先後明。", "語罷相歎息，浩然起深情。", "歸哉且五斗，餉子東臯耕。"]}