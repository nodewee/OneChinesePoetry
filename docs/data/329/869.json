{"author": "樓鑰", "period": "宋", "type": "诗", "title": "經筵講詩徹章進詩", "paragraphs": ["聖主承丕祚，于今歲幾遷。", "昭回光飾物，剛健位乘乾。", "善治新更化，當陽獨攬權。", "誅鉏及共鯀，擢任列閎顛。", "曩日方謀始，宸心最急先。", "未遑親政理，首務闢經筵。", "恭儉甘卑室，尊嚴拱細旃。", "晝居勤已甚，坐侍禮無前。", "講徹詩三百，時逢運半千。", "諸儒深誦說，六義極摩研。", "俯閲毛公傳，旁參鄭氏箋。", "慨尋中古意，重是素王編。", "舊本三千首，終存十二篇。", "雖遭煨燼厄，所頼詠歌全。", "開迹因農事，安民在井田。", "成功時邁酌，興業大明綿。", "東國思平賦，南山樂得賢。", "艱難由后稷，勞來美周宣。", "起自紹熙載，迨茲嘉定年。", "關雎從肇彼，殷武遂終焉。", "寵數傳中旨，恩光被邇聯。", "神文期繼踵，元祐信齊肩。", "內廄頒雲騎，雕鞍絢錦韉。", "茗分龍焙品，香拂御爐煙。", "衆俊咸宣力，孤生亦備員。", "少時曾學依，老去未忘筌。", "納祿誠休矣，歸耕久晏然。", "鋒車俄促召，梓里謂登僊。", "詞禁容揮翰，天官命典銓。", "豈知侵莫境，重得侍甘泉。", "朽質何能報，孱軀殆欲捐。", "尚思求譎諫，海嶽效塵涓。"]}