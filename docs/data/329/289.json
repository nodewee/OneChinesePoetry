{"author": "樓鑰", "period": "宋", "type": "诗", "title": "送曾無玷寺丞守池陽", "paragraphs": ["我朝衣冠盛，名家數三曾。", "南豐暨贛川，後起參溫陵。", "邇來螺川族，駸駸著簪纓。", "春風鴈塔中，參差見姓名。", "君才素穎出，健筆隨縱橫。", "江右兩壯縣，談笑政已成。", "河陽桃李花，武城絃歌聲。", "入朝八九載，去擁池陽旌。", "年家有舊好，一見意氣傾。", "更因劉御史，爲君寫先銘。", "去年叨省郎，君亦轉爲丞。", "中都但交謁，名紙空毛生。", "惟因候賓廡，接膝傾交情。", "分陰尤可惜，翻恐倒屣迎。", "阿連幸爲寮，庶幾多合并。", "寧知成勇退，拂袖尋歸程。", "秋浦素簡靜，不足煩公行。", "要當試盤錯，才刃新發硎。", "似聞有劇部，或已薦長卿。", "君其少停驂，有詔來皇扃。"]}