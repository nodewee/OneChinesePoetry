{"author": "樓鑰", "period": "宋", "type": "诗", "title": "劉望之國錄惠示文卷次韻爲謝", "paragraphs": ["吾聞三峽江，湍流下無底。", "吾聞岷峨山，聳秀且千里。", "坤維氣淑靈，所産多名士。", "高文既鏗然，特立亦卓爾。", "久慕黄中劉，近有貢公喜。", "亟從蜀士問，人物定誰比。", "少年負奇節，論事如翻水。", "萬里見張胡，義激非氣使。", "賢關遂爲寮，八尺見英偉。", "諸君皆歛避，相與推德齒。", "惠我舂容篇，句法參子美。", "再誦平生言，作者真近似。", "戰國信徒勞，秦貪不知止。", "漢唐取與守，反覆皆造理。", "藩鎮論加詳，河朔紛鼎峙。", "詞源既淵深，浩博渺無涘。", "從今使諸生，教育均蒙被。", "論議歸正平，辭章掃浮靡。", "古人去已遠，時毋分彼此。", "君其挽之回，續絃須鳳髓。"]}