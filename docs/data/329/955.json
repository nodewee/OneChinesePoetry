{"author": "朱熹", "period": "宋", "type": "诗", "title": "送張彥輔赴闕", "paragraphs": ["執手何草草，送君千里道。", "君行入脩門，披膽謁至尊。", "問君此去談何事，袖有諫書三萬字。", "明堂封禪不要論，智名勇功非所敦。", "願言中興聖天子，脩政攘夷從此始。", "深仁大義天與通，農桑萬里長春風。", "朝綱清夷軍律舉，邊屯不驚卧哮虎。", "一朝决策向中原，著鞭寧許他人先。"]}