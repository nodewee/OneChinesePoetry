{"author": "樓鑰", "period": "宋", "type": "诗", "title": "蕉菴雜言", "paragraphs": ["環植巒蕉數十株，幻成方丈一屠蘇。", "幾重青蒼兩邊合，四壁穿空一物無。", "早凉日薄坐其下，爽氣肅颯風來徐。", "此爲天下易生物，不多歲月真可廬。", "王愷謾夸紫步障，石崇安得青珊瑚。", "寓居得地不畝許，好事便可傳規模。", "顧余老矣豈久處，後來得此自足娛。", "若謂霜雪成摧枯，環臺瑶室今何如。"]}