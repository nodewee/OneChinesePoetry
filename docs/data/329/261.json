{"author": "樓鑰", "period": "宋", "type": "诗", "title": "奉口遇雨", "paragraphs": ["七月欲盡八月初，天久不雨暑未徂。", "下田焦卷上田槁，愁歎不止田間夫。", "嘔啞水車日夜響，漕河揚塵成坦途。", "喜見此溪深且廣，玄雲忽起西北隅。", "林間槭槭水漚起，兩岸人物歡欲呼。", "未聞霶霈潤龜拆，且使萬物聊沾濡。", "船窗飄灑疎蓬漏，客意自適涼襟裾。", "引身東望雲氣薄，未知帝城有此無。", "傳聞今日方奏告，便有響應來斯須。", "人家百萬苦炎熇，君王齋禱幾月餘。", "君王齋禱幾月餘，雲師雨師其疾驅。"]}