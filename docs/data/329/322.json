{"author": "樓鑰", "period": "宋", "type": "诗", "title": "寄題台州倅廳雲壑", "paragraphs": ["頃年登臨赤城裏，江遶城中萬家市。", "治中寄我雲壑圖，快讀新詩眼如洗。", "回思歲月如星流，念念飛空尋舊游。", "披圖哦詩想幽致，直欲携筇上山頭。", "聞有於菟在岑蔚，晚徑寒鴉敢翔集。", "幾年榛棘蔽鼪鼯，一朝絕境從中出。", "細路雖非五達康，縈回自覺阻且長。", "萬壑風煙開絕頂，一丘曲折於中藏。", "老砂射日銀星炯，梅峽含風襟袖冷。", "千巖高下各異狀，如障如鋒亦如領。", "天景須憑意匠營，山不在高僊則名。", "規撫已定力未暇，他時會有滕王亭。", "風浪隔闊天垂幕，安得叩門親剝啄。", "詩成夢到故山川，睡美不知鍾鼓傳。"]}