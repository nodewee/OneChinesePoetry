{"author": "樓鑰", "period": "宋", "type": "诗", "title": "送姜子謙宰鍾離", "paragraphs": ["濠梁自古揚州域，禹娶塗山城尚留。", "鍾離雖嘗作楚縣，子男之國書春秋。", "卑梁爭桑起吳釁，陰陵失道除漢讎。", "嬴秦屬之九江郡，典午置郡任愈優。", "蕭梁尤重北徐鎮，高齊又爲西楚州。", "貞觀割淮疆理失，元和加水號名脩。", "陽冰篆虎書戶冊，奇畫于今照譙樓。", "浮山築堰誰與謀，漫引童謠爲激溝。", "役工沈鐵不勝計，欲灌壽陽爲廢丘。", "霧昏三日水怪出，一決空貽千古羞。", "上格下格果何在，西濠東濠猶並流。", "守邊在人不在險，險阻如故事不侔。", "元魏擁兵數十萬，義之堅守竄其酋。", "向來橫澗一失據，凜凜重貽宵旰憂。", "刺史舊带兩城使，渦口兩城今在不。", "君侯妙年筆爲投，名位詎肯卑微休。", "世科高挹更膴仕，哦松壯志未足酬。", "欲效金城上方略，宦游直到窮邊頭。", "三光五嶽氣猶分，故疆慨想何時收。", "邑事不足煩大手，往訪古今資遠猷。", "老我無用重多病，爲君相與數觥籌。", "棋社冷落故人少，況復臨風送行舟。", "看君徑赴功名會，努力自取公與侯。", "又聞魚臺在近境，誰知魚樂如莊周。", "烽沈柝靜若多暇，從容何惜觀游鯈。"]}