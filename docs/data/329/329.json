{"author": "樓鑰", "period": "宋", "type": "诗", "title": "送元衛弟赴長亭鹽場", "paragraphs": ["阿連生而秀，二親所甚愛。", "仲兄勤拊養，遇事輒加誨。", "幹蠱靜而辦，胸次無卑隘。", "今焉職牢盆，官宇臨渤澥。", "毋謂官爲小，要使所居大。", "毋言才可了，檢身到纖介。", "我家門戶重，衣冠綿數代。", "當以誠心求，子視勿自懈。", "亭民亦良民，孰謂俱無頼。", "官吏既擾之，兼并責逋債。", "熬波亦良苦，樂歲色猶菜。", "輸鹽不得錢，何以禁私賣。", "所在積蠹久，良法浸多壞。", "吾聞不無術，更當審利害。", "熟視不爲謀，空餐媿難蓋。", "不應行一切，遽使絕稱貸。", "富者能寡取，倍息久仍在。", "貧者庶少寬，公私可緩带。", "母年登九十，家居幸康泰。", "其家不從政，禮經有深戒。", "幸子去不遠，時時可歸拜。", "小別不足惜，輕舟送前邁。"]}