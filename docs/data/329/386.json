{"author": "樓鑰", "period": "宋", "type": "诗", "title": "贈相手文李道人", "paragraphs": ["生有文在手，縱橫殆天予。", "其閒動成字，往往傳自古。", "舜褎梁武武，老十子貢五。", "季友太叔虞，仲子竟歸魯。", "仲弓有鈎文，宰我亦握戶。", "敏士自文雅，習道本因輔。", "鄧淵彭神符，瑣瑣不足數。", "李郃陶士衡，三公皆定數。", "白帝矜奇瑞，見誚漢世祖。", "何爲言禍福，歷歷如君語。", "自言傳希夷，妙處勝貌取。", "見手知國封，況此細紋縷。", "研油燎旃檀，始見掌中虜。", "何如一覽頃，坐談樂與苦。", "老我縮袖閒，不復煩推步。", "子其訪塵中，英傑在何許。"]}