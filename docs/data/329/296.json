{"author": "樓鑰", "period": "宋", "type": "诗", "title": "送王恭父倉部知洋州", "paragraphs": ["天清無雲秋氣明，好風叢桂傳芳馨。", "乃於此時送君行，江空目短難爲情。", "蚤從兩川馳大名，眉宇瑩徹春壺冰。", "語輒傾倒心地平，大篇小篇韶鈞鳴。", "壽皇一見喜不勝，璧水道山照群英。", "潼川題輿遠有聲，痛洗鹽筴疲民醒。", "天子呼來再登瀛，典領著作承明庭。", "絕域往陪蘇子卿，馬上談笑胡人驚。", "歸來期君侍西清，胡爲西去謀專城。", "士友重歎君不譍，視此進退秋毫輕。", "洋川風物天下稱，文翁流詠人載賡。", "當時猶待郡政成，君今未到意已傾。", "岢峩大艑秋江澄，圖史萬卷鷗與盟。", "殘編斷軸恐飄零，數輩裝潢手不停。", "我亦重來預彯纓，三日不見鄙吝生。", "况此摻袪將長征，欲挽不留鴻冥冥。", "賜環勿憚萬里程，江山多助筆縱橫，黼藻王度扶中興。"]}