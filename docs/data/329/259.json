{"author": "樓鑰", "period": "宋", "type": "诗", "title": "彭子復臨海縣齋", "paragraphs": ["乾道癸巳冬，此邦我經行。", "鬰攸氣未殄，千家真赤城。", "來訪臨海令，瓦礫紛縱橫。", "翹然三尺高，問是戒石銘。", "徘徊重太息，更聞愁歎聲。", "試詢來者誰，共言令姓彭。", "我時語傍人，此邑其將興。", "迨予來贅倅，客館方暫停。", "夜聞簫鼓沸，聽事先落成。", "起望輪奐美，壯觀聳連甍。", "百堵日以作，斧斤喜丁丁。", "層樓庋敕書，兩廡環中庭。", "久乃遊其間，宏大使我驚。", "位置既深穩，斲削仍攻精。", "田里不知役，纖粟無輸征。", "安得屋朗朗，突兀有寧馨。", "退食不苟處，扁榜皆佳名。", "中虛物自照，政平由心平。", "穉柏已可悅，況有賢弟兄。", "小亭真吏隠，縣擁高山青。", "琴堂雖增舊，此意宜細評。", "智調天下理，夸言笑後生。", "大弦可以急，小弦恐弗勝。", "舉意屬俄頃，立欲如所營。", "手足民無措，吏姦益相乘。", "不如疎節目，示以信與誠。", "施行有次第，幽遠無隠情。", "上下始相應，溫和亮以清。", "子賤意不傳，僅許勝戴星。", "彭令蓋得此，所以千里稱。", "此非以政學，淵源甚分明。", "行矣解印去，衆心已先傾。", "太守薦之朝，一鶚飛青冥。", "傍無蚍蜉援，日夜思歸耕。", "我無薦賢柄，直書氣填膺。", "安得採詩官，取以徹明廷。"]}