{"author": "樓鑰", "period": "宋", "type": "诗", "title": "石時亨飽山閣", "paragraphs": ["層層得好山，是處足飽看。", "君真樂山者，心地尤平寬。", "生長山水縣，慣見青巑岏。", "築室欲飫賞，憑虛著危欄。", "天亦遂君意，俾君老其間。", "場屋早得名，晚始就一官。", "官又不得進，甘心樂瓢簞。", "官少家食多，知更幾暑寒。", "朝見山嵐高，暮喜山雲還。", "山氣日夕佳，秀色幾可餐。", "晴雨各變態，雪月更萬端。", "于山真屬饜，清明流肺肝。", "膏粱與芻豢，與世殊鹹酸。", "久矣謝世紛，屏息專內觀。", "鬢無一莖白，八十顔如丹。", "所得不既多，愈飽天不慳。", "此閣本不華，何處無此山。", "苟爲名利驅，人境無相關。", "吾鄉山苦遠，可望不可攀。", "東樓快登眺，聳翠羅烟鬟。", "年來勇欲歸，匏繫未許閒。", "君索飽山詩，南明恍在前。", "十年兩訪君，共醉苜蓿盤。", "向時多名流，與君平生歡。", "祇今幾人在，一見良獨難。", "叔度鎮金陵，道衡處瀛壖。", "舊遊如晨星，相望可長歎。", "歸夢遶故丘，非晚再掛冠。", "何當泛剡谿，往從子于盤。"]}