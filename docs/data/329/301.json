{"author": "樓鑰", "period": "宋", "type": "诗", "title": "慧元畫寒林七賢", "paragraphs": ["羣賢俱詩豪，世代不同處。", "安得寒林中，聯鑣睇相語。", "誰歟創妙意，臭味無今古。", "吾聞顧陸輩，寓意或如許。", "桃李並芙蓉，雪中蕉葉吐。", "元師師老融，淡墨掃風雨。", "作此寄攻媿，歸興渺煙渚。", "舊六今則七，未知果誰與。", "我欲從之遊，詎敢厠儔侶。", "畫我往執鞭，欣爲李君御。"]}