{"author": "樓鑰", "period": "宋", "type": "诗", "title": "哭表弟汪去僞墓", "paragraphs": ["內弟幼而敏，抗志欲決科。", "一行試曹掾，吏才猶患多。", "謂當爲時用，舌在如命何。", "通籍已艱阻，入幕終蹉跎。", "我生依外家，侵尋閲羲娥。", "視君如同氣，竹馬聲相和。", "少長聯研席，詞場深琢磨。", "相期到晚歲，杖屨俱婆娑。", "寧知五年別，君隨東逝波。", "憶同戍溪行，我馬君乘驘。", "馬駑費十駕，驘後已倍過。", "重來意慘愴，樹擁山嵯峩。", "嗟君父與兄，相望空山阿。", "宿草埋白璧，寒風撼林柯。", "沉吟痛疇昔，有淚如懸河。"]}