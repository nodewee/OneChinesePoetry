{"author": "樓鑰", "period": "宋", "type": "诗", "title": "盧甥申之自吳門寄顔樂間畫牋", "paragraphs": ["年來吳門箋，色澤勝西蜀。", "春膏最宜書，葉葉瑩栗玉。", "賢甥更好奇，惠我小畫幅。", "開緘粲殷紅，展玩光溢目。", "巧隨砑光花，傅色濕丹綠。", "桃杏春共嫵，蘭桂秋始肅。", "趙昌工折枝，露華清可掬。", "妙手真似之，臧去不忍觸。", "苟非歐虞輩，誰敢當簡牘。", "又聞樂間君，古篆頗絕俗。", "併求數紙書，寄我慰幽獨。"]}