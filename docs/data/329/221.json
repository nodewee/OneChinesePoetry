{"author": "樓鑰", "period": "宋", "type": "诗", "title": "遊龍瑞宮", "paragraphs": ["隔山望危石，老面凜如鐵。", "路回兩屏開，見此高嵽嵲。", "偉哉名公卿，峩冠會朝列。", "又如鼓迅霆，玄雲助擊烈。", "癡陰不作雨，空翠襲冰雪。", "野水不知源，遶徑幾萬折。", "子長真愛奇，萬里探禹穴。", "我家甬水東，扁舟輕入越。", "竊此半日閑，到處輒清絕。", "傳聞古洞天，瓊臺照金闕。", "神僊杳難問，一笑山石裂。", "相逢客路中，翻手數年別。", "勝地更躋攀，莫厭屐齒折。"]}