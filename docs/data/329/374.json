{"author": "樓鑰", "period": "宋", "type": "诗", "title": "風琴", "paragraphs": ["淵明有琴本無絃，白傅偏喜聽人彈。", "不如空中風度曲，隨風往來聲斷續。", "非宮非商從君聽，不中律呂無虧成。", "大如角韻來孤城，細似蚓竅蒼蠅聲。", "華亭夜鶴圓吭清，顫動長引寒蟬鳴。", "或疑鳳咮叫霄漢，又恐僊佩雲中行。", "使其似曲無別調，安得自在聲泠泠。", "蛙喧尚謂勝鼓吹，牛鳴猶以黄鍾稱。", "絲不如竹亦漫語，頼此七竅俱瓏玲。", "幽人院靜新涼生，八風不問來縱橫。", "短簟六尺午睡足，彷彿神來傳廣陵。"]}