{"author": "樓鑰", "period": "宋", "type": "诗", "title": "曾吏部壽詩集老杜句", "paragraphs": ["刺史諸侯貴，春城海水邊。", "層城臨媚景，水合數百源。", "山色佳有餘，雲門吼瀑泉。", "遊山憶謝公，頻遊任履穿。", "三寸如黄金，朱橘不論錢。", "瀟灑到江心，石瀨月娟娟。", "翠華擁吳岳，誰扶黄屋尊。", "御榻在嵽嵲，佳氣拂周旋。", "多除南省郎，一麾出守還。", "城中賢府主，今之黄潁川。", "筆落驚風雨，談論淮湖奔。", "羣書一萬卷，分明在眼前。", "老氣橫九州，黄鵠摩蒼天。", "歷職漢庭久，磊落映時賢。", "否臧太常議，正直朱絲弦。", "東下姑蘇臺，戮力効鷹鸇。", "謁帝似馮唐，明公獨妙年。", "列宿頓輝光，馨香粉署妍。", "卿月昇金掌，等級敢比肩。", "巢許山林志，虛心味道玄。", "此邦承平日，接近與名藩。", "時節立復度，水旱其數然。", "百谷漏波濤，狂風大放顛。", "江流氣不平，地軸爲之翻。", "人烟眇蕭瑟，茅茨寄短椽。", "凋瘵滿膏肓，誅求何多門。", "至尊方旰食，鴻雁美周宣。", "平生方寸心，窮年憂黎元。", "恐辜明主恩，筋力不辭煩。", "晨趨閶闔內，應對如轉環。", "制可題未乾，御札早流傳。", "斯人亦何幸，已聞動行軒。", "滯務茲一掃，煩苛法令蠲。", "撫養甚分明，連檣並米船。", "蜂蠆不敢毒，歌笑輕波瀾。", "驕陽化爲霖，江鳴夜雨懸。", "公鎮踰歲月，人安若泰山。", "且如今年冬，祁寒爲之暄。", "蕭蕭理體靜，迥出諸侯先。", "何時降璽書，誰能叫帝閽。", "絲綸實具新，載渥照乾坤。", "借問今何官，蓬萊漢閣連。", "鴛鷺回金闕，會是正陶甄。", "煊赫舊家聲，風流今尚存。", "嚴家聚德星，文雅見天倫。", "曾參與游夏，寔爲親弟昆。", "潘輿送喜頻，堂後自生萱。", "國與大名新，中堂有神僊。", "令子各清標，芝蘭疊璵璠。", "今朝烏鵲喜，僊鶴下人間。", "甘作老人星，晨霞朝可餐。", "但求椿壽永，何曾藉偓佺。", "獻壽更稱觴，肅肅秩初筵。", "爛漫倒芳樽，華燭蟠長烟。", "清朝燕賀人，佳句染華牋。", "吾非文人特，不敢廢詩篇。", "顧惟魯鈍姿，喧爭懶著鞭。", "出遊翰墨場，常受衆目憐。", "尚爲諸侯客，坐客寒無氈。", "未見有知音，非理誰與論。", "始知賢主人，見我顔色溫。", "包蒙忻有擊，豁達露心肝。", "竊效貢公喜，兼盡賓主歡。", "吹噓人所羨，推轂期孤鶱。"]}