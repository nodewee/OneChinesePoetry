{"author": "樓鑰", "period": "宋", "type": "诗", "title": "送從弟叔韶尉東陽", "paragraphs": ["阿連少也爽，孤立生氣燄。", "壯年淬詞鋒，傾心事鉛槧。", "膠庠困虀鹽，世科終穩占。", "再興連桂堂，爾祖真不忝。", "况將尉東白，士友尚歆豔。", "惟我愛子深，老矣猶不厭。", "固知爲子喜，頗亦動吾念。", "贈子當以言，苦口當針砭。", "此邑子舊游，歷歷數行店。", "棠陰見郎君，遺老喜窺覘。", "其民最服義，情僞靡容掩。", "莫恃采棒威，要使慕巾墊。", "子文多立就，詞采更華贍。", "吾聞恃俊者，塞門差反坫。", "前賢最加謹，臨用更重撿。", "他時可待取，天庭得錦掞。", "吾家有素風，耳目久濡染。", "毋庸慕豪舉，助廉先以儉。", "湎酒更宜戒，平地有深塹。", "酣暢當有時，勿習盃瀲灩。", "持論毋過高，斯言却防玷。", "立節毋務奇，躐等恐成僣。", "外物思過分，檢身但多欠。", "勿嫌一尉卑，封清尚爲傔。", "仕途固嶮巇，大要進以漸。", "不須苦求知，真知奏應剡。", "向來湖海豪，四十可收歛。", "寧爲處囊錐，莫作露刃劍。", "匆匆摻祛別，魚鮮酒方釅。", "刮目待子歸，罔俾吾言驗。"]}