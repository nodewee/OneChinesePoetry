{"author": "樓鑰", "period": "宋", "type": "诗", "title": "寄題臨江徐祕閣儒榮堂", "paragraphs": ["滄水海豹來京畿，繫裙堯舜深惡之。", "元祐政和能幾時，女真航海來乞師。", "以燕伐燕夷攻夷，吾國何與潛與期。", "島夷日張耶律卑，城門失火殃魚池。", "督亢雖入空無貲，免夫賦及東南垂。", "廟謨顛倒幾逆施，中原丘墟責誰尸。", "高皇匹馬興渙濉，南巡國步尤阽危。", "神旌北指虜屢隳，天雖悔禍庭未犂。", "兩邦交聘玉節馳，廿年不見紅旌旗。", "狂胡窮凶不自知，意欲投箠凌江湄。", "安知送死蕪城西，倒戈勢如蟻潰隄。", "三年拜賜無能爲，再尋和議平創痍。", "中間紀載紛是非，顛末不備多懷私。", "痛定泣血作者誰，僉言亂華疑傳疑。", "徐君憂世老不衰，會粹衆作無棼絲。", "東觀直筆多所資，蓬萊漢閣生光輝。", "儒榮名堂本訓辭，大書流詠見豐碑。", "我昔假吏陪琬圭，故宮禾黍傷離離，洪河大山望而悲。", "壯士無數胡馬肥，謂國有人何至斯。", "此心耿耿淚自揮，年運而往不可追。", "因君來覓儒榮詩，感觸義槩矢以詞。", "無由縱覽讀書帷，願得版行用激臣子無窮思。"]}