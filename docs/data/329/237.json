{"author": "樓鑰", "period": "宋", "type": "诗", "title": "送劉仲起主簿", "paragraphs": ["劉郎鸞棲海瀕邑，不減向來人姓習。", "凜然軀幹即之溫，語恐傷人中有立。", "論交雖厚笑甘醴，御吏以嚴無束濕。", "公餘黄卷頻卷舒，藝圃工夫日加葺。", "永嘉素多君子僚，休沐新盟有清集。", "伯倫忽去誰鯨吸，欲挽不留情悒悒。", "君年方盛才有餘，逸驥寧容在羈馽。", "期君速蹈功名機，塞草連雲朔風急。"]}