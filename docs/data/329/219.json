{"author": "樓鑰", "period": "宋", "type": "诗", "title": "月夜汎舟姚江", "paragraphs": ["秋暑不可能，幾思泛中川。", "晚來興有適，溪船偶及門。", "涼月纔上弦，平潮可黄昏。", "倚楫縱所如，卧看龍泉山。", "長虹跨空闊，過之凜生寒。", "坐穩興益佳，夜氣方漫漫。", "草蟲鳴東西，飛烏相與還。", "仰頭數明星，垂手摇碧瀾。", "坐客惜此景，不及携清樽。", "無酒要不惡，徜徉足幽歡。", "幽歡有何好，叩舷澹無言。"]}