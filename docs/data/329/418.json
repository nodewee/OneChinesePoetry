{"author": "樓鑰", "period": "宋", "type": "诗", "title": "題太乙宮武林山贈易高士", "paragraphs": ["易居求賦武林山，日困塵勞無暫閒。", "我求掛冠欲歸去，念此詩債須當還。", "武林山出武林水，靈隠後山無乃是。", "此山亦復用此名，細考其來真有以。", "天目兩乳到錢塘，一山環湖萬龍翔。", "扶輿磅礴擁王氣，皇居壯麗環宮牆。", "湖陰一峰如怒猊，勢臨城北尤瑰奇。", "吳越大作緇黄廬，爲穿百井以厭之。", "從來有龍必有珠，此雖培塿千山餘。", "中興南渡爲行都，崇列原廟太乙廬。", "曾因祀事來登眺，闤闠塵中有圜嶠。", "薰風時來洗袢暑，綠樹陰陰隠殘照。", "我得暫來猶醒心，羨君清福住年深。", "長安信美非吾土，倦翼惟思歸故林。"]}