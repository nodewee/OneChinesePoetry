{"author": "樓鑰", "period": "宋", "type": "诗", "title": "次韻翁處度同遊北山", "paragraphs": ["兩夫持鎌行我先，巧尋徑路其智專。", "我扶枯藤衣短後，意氣已出層峯巔。", "何郎鮑叔飽經歷，勝處一一手自編。", "我携舊記訪陳迹，正恐急景不得延。", "當年共登青雲梯，今日邀我爲擊鮮。", "始觀神龜闖清泚，上有石壁來飛泉。", "隠清遺基平可坐，下顧亂石如磨鋋。", "懸崖雙瀑灑空雪，來自一握孤雲天。", "却從下流泝深險，崎嶇直到清潭邊。", "朝陽射光破幽閟，斷虹上下遮潺湲。", "傳聞高山更高處，雅有行路從西偏。", "同行無乃深好事，盃酒自犒脚力全。", "誅鋤荆棘窮鳥道，欲進不得意愈堅。", "旋呼僮僕累危石，笑採野菊聊盤旋。", "捫蘿騰身上苔磴，往往歡呼爭著鞭。", "側行危步汗浹背，石角或使衣裳褰。", "少焉身在雙瀑上，又見高派衝泓淵。", "自笑泉石成膏肓，愛賞不減蟻慕羶。", "巉巖數峯巧遮護，妙處二老初無傳。", "脫迹塵埃到此地，便覺神思飄飄然。", "回首江南塵一聚，城郭歷歷眼俗穿。", "相期更看水流處，步履未倦夸輕翩。", "一上千尺窮山椒，碧澗靡迤流蒼煙。", "尋源不能且忘返，石猊巍踞驚神鑴。", "退求歸徑惘難問，藤蘿所在相縈纏。", "我方踟躕風煙表，披披衣袂身欲僊。", "晚歸招提各痛飲，讀盡屋壁長短篇。", "截筒環山筧清駛，竅出珠穗心亦憐。", "棋枰相與論瓜葛，橫琴不妨揮五絃。", "人生易老費扶掖，勝具大率須少年。", "伊余歷聘佳山水，愛奇切慕太史遷。", "明年炎暑襲故步，與君共枕清流眠。"]}