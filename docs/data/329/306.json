{"author": "樓鑰", "period": "宋", "type": "诗", "title": "送陳君舉舍人東歸", "paragraphs": ["皇天生人物，千載非偶然。", "沖和兼萬人，始得一英賢。", "夫君乃其人，人一己百千。", "飛黄欲追風，況復勤著鞭。", "文陣蚤奔放，氣欲摩青天。", "短褐東海瀕，名貫牛斗躔。", "聞道更獨早，自言若隊淵。", "出登龍虎榜，徑上鵷鷺聯。", "中閒幾流落，清湘窮泝沿。", "白首始爲郎，一見意已傳。", "登瀛上麟臺，授簡游兔園。", "擢爲柱下史，遂居紫微垣。", "去天真尺五，朝綱頼扶顛。", "龍樓缺問寢，萬口爭進言。", "惟君最勇決，螭頭屢直前。", "危言破人膽，三進加勤拳。", "天高聽亦高，歸袂何翩翩。", "高風激頹波，同列空慙顔。", "君雖未必去，一去勝九遷。", "我欲留孔戣，有懷不得專。", "況我自欲去，何心挽歸船。", "嗟我生何爲，與君幸齊年。", "先後才九日，相與同氣然。", "幾年苦契闊，班心忽差肩。", "判花同代庖，君思如湧泉。", "上房草數制，下房時一篇。", "一篇輒高妙，隗始媿余先。", "春秋隠公傳，國史建隆編。", "周官授大旨，所得俱未全。", "聚散不可料，餞別滄江邊。", "君將處於陵，我耕綿上田。", "君行毋疾驅，中途恐傳宣。", "不然遂成別，孤帆渺風煙。", "夢魂不可制，隨君墮中川。"]}