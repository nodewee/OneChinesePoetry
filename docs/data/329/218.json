{"author": "樓鑰", "period": "宋", "type": "诗", "title": "送伯舅汪運幹", "paragraphs": ["人生自古悲別離，別離今日何足悲。", "試問今日行者誰，鄞江名族真男兒。", "虬鬚燕頷軀十圍，凜凜端有熊豹姿。", "毅然剛立不怒威，笑視鼠輩何脂韋。", "州縣小試囊中錐，政績今在衆口碑。", "姓名通籍黄金閨，便汎王儉紅蓮池。", "平時幕府多素尸，坐縻公粟遨以嬉。", "只今方當多事時，正要名士同驅馳。", "森森百萬虎與貔，荷戈分駐淮東西。", "兩淮千里雙使麾，幕中僚吏皆擢犀。", "惟公婉畫明蓍龜，辯如懸河不可隄。", "胸中武庫深難窺，決策固有堂上奇。", "朔風吹空黄草齊，正恐秋高胡馬肥。", "萬人相顧目睽睽，見公此去多腹非。", "公獨襆被行不疑，單車西去征馬嘶。", "平生氣槩衝虹霓，恨無尺箠笞羌夷。", "方今天相中興期，黠虜戴頭來邊陲。", "願公速蹈功名機，匈奴不滅何家爲。", "出門千里何足辭，但願滿引金屈巵。"]}