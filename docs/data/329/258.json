{"author": "樓鑰", "period": "宋", "type": "诗", "title": "送王木叔推官分韻得錦字", "paragraphs": ["王郎天下士，中和自生稟。", "澹然初無營，見者輒歛衽。", "幕中資婉畫，處事極精審。", "與人如恐傷，律己淵冰懔。", "深恐馬駭輿，要使鴞食葚。", "一寸憂國心，幾年不甘寢。", "此意大未酬，退靜若已甚。", "使之行所學，庶幾人奠枕。", "向來孰間之，未免斯立噤。", "川泳而雲飛，頼有東陽沈。", "露章極推轂，分韻句裁錦。", "風流有如許，不復嘆踔踸。", "如君豈蓬蒿，人物妙流品。", "不應奉香火，爲養謀祿廩。", "與君幸瓜葛，心交今十稔。", "豈惟我惜別，行道情苒荏。", "紅蓮色何似，翠柏風逾凜。", "願君疎藥裹，一意護茵飪。", "棄鼎寶康瓠，浮名如拾瀋。", "行矣無多言，臨岐且劇飲。"]}