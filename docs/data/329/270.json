{"author": "樓鑰", "period": "宋", "type": "诗", "title": "催老融墨戲", "paragraphs": ["古人惜墨如惜金，老融惜墨如惜命。", "濡毫洗盡始輕拂，意匠經營極深夐。", "人非求似韻自足，物已忘形影猶映。", "地蒸宿霧日未高，雨带寒煙山欲暝。", "中含太古不盡意，筆墨超然絕畦逕。", "畫家安得論三尺，身世生緣俱墮甑。", "人言可望不可親，夜半叩門寧復聽。", "三生宿契誰得知，一見未言心已應。", "巖傾千丈雪散空，上有清池開錦鏡。", "意行忽發虎溪笑，許作新圖寫幽勝。", "歸尋一紙五十尺，傅以礬膠如練浄。", "自知能事難促迫，捲送松窗待清興。", "筆端膚寸今何如，西抹東塗應略定。", "何當一日快先覩，洗我昏眸十年病。"]}