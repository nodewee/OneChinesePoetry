{"author": "樓鑰", "period": "宋", "type": "诗", "title": "題趙尊道渥洼圖", "paragraphs": ["良馬六十有四蹄，騰驤進止紛不齊。", "權奇倜儻多不覊，亦有顧影成驕嘶。", "或行或涉更相顧，交頸相靡若相語。", "畫出老杜沙苑行，將軍弟子早有聲。", "中間名種雞群鶴，無復瘦瘡烏暮啄。", "當時玉花可媒龍，後日去盡鳥呼風。", "開元四十萬匹馬，俯仰興亡空見畫。", "龍眠妙手欲希韓，莫遣鐵面關西看。"]}