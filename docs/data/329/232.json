{"author": "樓鑰", "period": "宋", "type": "诗", "title": "連雲亭望海中諸山", "paragraphs": ["鴈山本在雲海中，波濤千古相撞舂。", "泥沙洗盡見山骨，巖壑所在皆玲瓏。", "是誰一口吸水盡，平地卓立成奇峯。", "至今往往有遺迹，相傳渺漭何能窮。", "我乘單車來自東，佳處千數一覽空。", "晚登四十九盤頂，曠望巨海煙濛濛。", "羣山錯立不知幾，朝日照耀天霞紅。", "是閒瑰奇定多有，鯨波掩蔽深莫通。", "我無太真燬犀法，安得一闖馮夷宮。", "會聞滄海變成陸，却與鴈山爭長雄。"]}