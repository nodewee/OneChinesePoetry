{"author": "樓鑰", "period": "宋", "type": "诗", "title": "送制帥林和叔歸", "paragraphs": ["使君一何清，鶴骨天與瘦。", "少年場屋聲，六藝飽芳漱。", "一行起作吏，所立已不苟。", "立朝凜大節，論事幾及霤。", "發言必體國，平正無矯揉。", "藜藿爲不採，風采照宇宙。", "出入有本末，眼見凡三就。", "來不爲苟合，薦召乃結綬。", "去亦不好高，三宿徐出晝。", "天官豈不貴，陳義堅素守。", "贛川嘗報政，復來守鄞鄮。", "不求赫赫名，實出龔黄右。", "情僞千萬端，到眼輒空透。", "撫民過嬰兒，閭里息爭鬭。", "姦胥及强梗，時用霹靂手。", "人誦南山判，情通理亦究。", "六邑俱帖靜，稱贊不容口。", "律身至嚴冷，無能掣吾肘。", "吏事精且勤，呼燭侵夜漏。", "公退入家塾，諸孫後來秀。", "吏卒不識面，洛誦出窗牖。", "幾年南塘路，來往困僵仆。", "一朝平似掌，行歌紛老幼。", "公心信如水，古井波不皺。", "榮觀處超然，軒冕亦何有。", "翩翩欲賦歸，排雲屢騰奏。", "廟論終不許，斯民方借寇。", "上心重閔勞，祠官向廬阜。", "闔境極攀戀，人人懷杜母。", "君看卧轍人，誰能使奔走。", "挽須不得留，百拜願公壽。", "老我幸同朝，傾蓋已如舊。", "聯事東西省，交情久益厚。", "我歸公亦來，門戶託雲覆。", "黄堂間參語，惟我甥與舅。", "揚旌鳴鼓吹，賁此蓬蓽陋。", "清談不及私，翁歸况不受。", "義命孰不知，踐履或差繆。", "惟公見善明，力行真耐久。", "有時相與言，心同蘭其臭。", "摻袪寧忍別，追送列觴豆。", "公雖不好飲，勉爲引醇酎。", "公去我亦隠，菽水翻綵袖。", "花溪渺何許，望望幾雙堠。", "千里共月明，懷人重搔首。", "惟應折梅花，臨風爲三嗅。"]}