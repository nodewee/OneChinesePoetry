{"author": "樓鑰", "period": "宋", "type": "诗", "title": "送淳丞上虞", "paragraphs": ["我老不復仕，行將掛衣冠。", "兩子俱貳令，官職恰一般。", "剡川且書考，上虞亦之官。", "人言易捧檄，歸奉重親歡。", "我意正不爾，期汝政可觀。", "食焉怠其事，古訓戒捨鏝。", "汝職去民親，簿書當細看。", "一邑無不問，正爾良獨難。", "江海匝三垂，長隄捍驚湍。", "埭高幾如山，潮至不留殘。", "宣和有遺迹，能使潮浸灘。", "陂湖謹蓄洩，可以救旱乾。", "長溝濟漕運，浚治令通寬。", "此皆丞所職，勿憚心力殫。", "江頭有東山，永懷謝家安。", "邑有李與豐，況復居二潘。", "尚友更從游，問學加研鑽。", "平時固知汝，廉謹無欺謾。", "涉世終未深，送汝能忘言。", "故鄉去帝鄉，舟馭多往還。", "失己固不可，待人亦多端。", "罔求違道譽，善遣非意干。", "窮達自有時，此理真如丹。", "聚散不足較，豈得長團欒。", "閑靜我所便，汝其自加餐。", "有時或乘興，往來二子間。", "踏雨送汝行，浮家當游般。", "走筆如家書，誰能苦雕剜。"]}