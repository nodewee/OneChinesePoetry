{"author": "樓鑰", "period": "宋", "type": "诗", "title": "巾山", "paragraphs": ["兩鼇贔屭隨西行，勢欲吸盡西江清。", "是誰繚以千丈城，欲去不去豈不靈。", "化爲青山鎮東溟，首冠窣堵雙崢嶸。", "安輿從東喜逢迎，笑指鼇背同來登。", "春殘雨足綠陰成，山鳥相和聲咿嚶。", "自從半山經小亭，仰望巨石扶軒楹。", "千山萬山擁翠屏，陰霾掃靜纖雲興。", "翠微下有長江橫，衮衮不盡千古情。", "廣軒俯瞰萬瓦平，佳處歷歷堪指名。", "雪蓬蹙雲連曲肱，蜂房蟻垤棲殘僧。", "扶欄更上三兩層，一覽物象無遺形。", "徙倚未厭茗椀傾，長嘯兩腋清風生。", "親顔甚怡輪爲停，我亦色笑喜不勝。", "願我雙親俱遐齡，方瞳鍊顔華髮星，如此兩峰相對青。"]}