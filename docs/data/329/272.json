{"author": "樓鑰", "period": "宋", "type": "诗", "title": "雪", "paragraphs": ["丙午九月才入冬，晦日忽驚雪墮空。", "傳聞都城更復早，萬官入賀明光宮。", "自從開霽更不雨，和氣直似青春濃。", "斗柄插子日丁卯，夜煽裂缺鞭雷公。", "從以震霆至三四，驚破蟄戶紛昆蟲。", "寧知玄冥全未究，翻手作雲千里同。", "暗窗初聽灑珠雹，巽二滕六方施工。", "一日喜見瓦溝積，忍寒待伴炯不融。", "二日三日遂盈尺，膏潤四海恩無窮。", "古來詩人詠不盡，巧思橫出昌黎翁。", "少時奮筆不肯已，老矣袖手便疎慵。", "兒曹作戲記昨夢，舞狻獰踞金雙瞳。", "誰人苦欲撩詩思，更作玉山高數峯。", "移將劉叉兩冰柱，輝映愈覺清心胸。", "見之躍躍忽技癢，起呵凍筆尋詩筒。", "開門一看天宇闊，素蜺百萬翻長風。", "瓊樓玉宇滿妙界，千林寶樹春玲瓏。", "恨無高臺三百尺，縱觀萬象凌空濛。", "固知幻景有變滅，一時如入崑閬中。", "僊家俄頃閲塵劫，安知此際非神功。", "賸喜年來米價賤，便欲扶犂隨老農。", "牆頭濁醪走來過，相與痛飲歌年豐。"]}