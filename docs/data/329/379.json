{"author": "樓鑰", "period": "宋", "type": "诗", "title": "吳少由惠詩百篇久未及謝又以委貺勉次來韻", "paragraphs": ["江左一世稱名公，首出劉惔與王濛。", "自高直以天自况，何止數仞言高墉。", "虛聲一傳實何在，但知景附而風從。", "我朝諸公門戶闊，普納萬象如虛空。", "羣才俱入大鑪鞴，鑄人端如金在鎔。", "又如東君一布令，白者自白紅自紅。", "巖巖千載玉局老，少年徑以吾道東。", "首干樂全次六一，二公自是燕許宗。", "奏篇六論初流傳，四海一日俱承風。", "其間傑出六君子，香薰班馬尤爲濃。", "涪翁又分江西派，作圖序次由本中。", "哦詩作文各務實，薦鶚不媿北海融。", "坐令文物掩前代，主盟豈非諸老功。", "固知文氣僵湜籍，亦許詩律沾徐洪。", "宛丘諸黄接前輩，宜有此甥風味同。", "蚤嘗決勝翰墨場，筆端豪健誰爭工。", "新篇句句多灑落，妙畫字字真玲瓏。", "惜哉生晚百餘載，歐蘇之門欠登龍。", "尚茲踸踔未闊步，吞舟之魚溝豈容。", "我方投老與世隔，映窗愛景方朣朧。", "十年屏居可羅爵，何人來顧一禿翁。", "儼然衣冠見吾子，文書銜袖名自通。", "向來兩卷餘百篇，諷味抵今未能窮。", "更携大篇如拱璧，刻畫無鹽賁孤蹤。", "人言霜蹄騁夷路，我今秋隼凌三峯。", "愛余過厚擬前良，此事如何著得儂。", "老我不入杞梓林，嶧陽深隠如孤桐。", "平生習氣掃欲盡，只有媿處著力攻。", "子歸求之有餘師，惟知嘆息錦繡胸。", "時時杖屨許來往，庶可歲寒相始終。"]}