{"author": "樓鑰", "period": "宋", "type": "诗", "title": "黄巖令鄭仁叔索委羽洞詩", "paragraphs": ["君不見王君羽化脫秦厄，故山至今名落翮。", "又不見烏程野鶴投氅毛，佞臣稱瑞民斯勞。", "何如奉林控鶴登青霄，傷然委羽登山椒。", "青衣出入洞方杳，紫氣氤氳風尚飄。", "令君頗似丁令威，鶴馭久去雙鳬歸。", "山川良是人民非，一新琳宮還舊規。", "黄山父老歌循良，誦君詩句游雲房。", "更將山石比堅操，百碎猶能徹骨方。"]}