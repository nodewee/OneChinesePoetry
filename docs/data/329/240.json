{"author": "樓鑰", "period": "宋", "type": "诗", "title": "贈光孝益老", "paragraphs": ["鴒原鴻鴈行，此理懸諸天。", "萬事可變滅，天性難推遷。", "顯菴幼出家，潔饑同玄蟬。", "一鉢寄西東，悠悠經幾年。", "外慕等浮雲，百念灰無煙。", "難兄忽相逢，觸動歡喜緣。", "光陰信可惜，征袂何翩翩。", "叱胥掩簿領，來同妙峯禪。", "剌剌道家世，客淚如迸泉。", "玉堂與黄閤，衣鉢親相傳。", "游宦非爲貧，不敢替所先。", "老師雖宴坐，至情豈唐捐。", "此會非偶爾，絕倒秋風前。", "手持詩卷來，謂予得無言。", "曉以天性語，人生要有原。", "嗟哉僞日薄，萁豆本同根。", "一旦成仇敵，釜中急相煎。", "寧知有佳人，芳草夢阿連。", "相見無幾時，瞥如魚躍淵。", "固知出世法，惜別詎不然。", "又當作大觀，勿爲愛網牽。", "千山元不隔，毋庸對床眠。"]}