{"author": "樓鑰", "period": "宋", "type": "诗", "title": "題汪季路家藏吳彩鸞唐韵後", "paragraphs": ["舊說僊人吳彩鸞，日書切韵歸毫端。", "不應神速有如此，令人至今疑稗官。", "相傳此事三百載，誰知真蹟儼然在。", "筆精墨妙信入神，間以朱丹倍晶彩。", "法言初爲此韵時，賸裒文字覺後知。", "寧知遂經謫僊手，諱字曾闕民與基。", "經生矻矻盡精力，摩以歲月或可得。", "動翰如飛猶恐遲，一日一揮出心畫。", "神僊之說云渺茫，僊凡配耦尤荒唐。", "蕭史弄玉乘鳳去，藍田空說容裴航。", "文簫之遇真是否，豈比虛名傳不朽。", "五篇歷歷爲全書，始信傳聞是真有。", "當時所直才五緡，于今千金價未均。", "十年蓋有數百本，未知幾本傳今人。", "惜哉字畫太纖細，後日傳之知幾歲。", "祇今已有字不全，欲鎸翠珉固非易。", "我踰七十方見之，暫借一觀聊自怡。", "平生願見心便足，何必更謀身後爲。"]}