{"author": "樓鑰", "period": "宋", "type": "诗", "title": "送虞仲房赴潼川漕", "paragraphs": ["我來丹丘乘貳車，送客往往萬里餘。", "盛山使君別寖久，漢中郡丞新寄書。", "公指四明喜鄰境，典午何知成畫餠。", "揚旌忽作梓潼行，去路六千抑何迥。", "餘杭名家多俊奇，君於輩行尤白眉。", "雍容晉韻足夷曠，百家到手無停披。", "向來郎曹天咫尺，引身閩山接商舶。", "賈胡嘆仰清節高，霧中親見越王石。", "此行叱馭不作難，手遮西日又長安。", "長安日近公應住，未放使星臨蜀山。", "不然一行亦不惡，潼川應如錦城樂。", "鄧侯功名凜如在，拾遺風采今猶昨。", "流馬木牛諸葛公，飛輓正欲修前功。", "蜀民險遠日凋瘵，摩撫要令畿甸同。", "況公五絕追鼻祖，隸古真有兩漢風。", "歸來富貴固未晚，爲傳此學川西東。"]}