{"author": "樓鑰", "period": "宋", "type": "诗", "title": "林和叔侍郎龜潭莊", "paragraphs": ["頃年曾記游花谿，宗樞潭府谿之湄。", "徘徊其上嘆秀爽，宜有英才瑞明時。", "巖巖林公天與奇，勁氣不爲金石移。", "少以六義鳴上庠，游宦所至英聲馳。", "瀾翻薦口徹旒冕，通籍直上黄金閨。", "出宰長城如卓魯，至今遺愛人歌之。", "入朝一冠御史豸，臺綱振厲先光輝。", "光宗聖度如天大，俾承舊制形宸奎。", "言所當言公不屈，上喜抗直深倚毗。", "歷居三院上橫榻，首尾獨擊及四期。", "擢居小天不肯住，遠指章貢把一麾。", "政成召節不旋踵，神與清漲促公歸。", "代言批敕節彌勵，藜藿不採非公誰。", "竟以松班分制閫，海邦雖陋不鄙夷。", "撫摩赤子厪一稔，功利及物難周知。", "公方在臺我立螭，臺省相望心事齊。", "皇上初政公賜環，我居青瑣公紫薇。", "時平論事同努力，寄名雷霆如恐遲。", "我求外補徑投閒，公亦出關喜相隨。", "受廛親見賢郡侯，攀轅卧轍同旄倪。", "公時自謂二宜去，吏民猶誦三不欺。", "棠陰蔽芾勿翦伐，萬人來往城南隄。", "書來不復說餘事，頗言別墅躬鉏犁。", "頻年日涉愈成趣，去家三里共游嬉。", "首崇御札極尊閤，又以副墨登之碑。", "非欲自詫稽古力，鋪張聖德彰仁慈。", "猶記殿上爭挽衣，咫尺龍顔犯天威。", "坐以漢法當粉齏，廷臣就列仍紳緌。", "篋藏常裾不容毀，如以折檻存軒墀。", "公嚴十襲我書榜，老臣追往空涕洟。", "吾聞一潭浩深綠，上有怪石形如龜。", "是爲古麗最佳處，地藏天作公發揮。", "大谿橫貫地坦平，演迤明秀山四圍。", "十峰歷歷可名數，餘如芙蓉聳天涯。", "獨此一山亙里許，中立壁峻難攀躋。", "堂名娛老正東南，比漢二疏公庶幾。", "海棠炫晝遶欄檻，細數嫣紅遍繁枝。", "雜花滿地秀而野，何殊迂叟居洛師。", "千歲靈龜巢蓮葉，祝公耆壽登龐眉。", "桃花源杳號霞隠，木奴霜後黄金垂。", "深可藏書曠可射，初篁細香臨月池。", "狎鷗渚邊鷗爲下，觀魚梁上魚不疑。", "懸崖石橫筍斜出，拒霜爲城媚清漪。", "公既垂車棄軒冕，鴻飛冥冥不受羈。", "超然但欲適吾意，抱甕直欲心忘機。", "我雖未到景略序，盡錄無心圖畫爲。", "花朝月夕景何限，想見晴好雨亦宜。", "落霞孤鶩映西日，多少空翠仍烟霏。", "此雖見之咏不足，强欲著語是耶非。", "兩守寶婺行或止，無由往叩山中扉。", "舊聞趙公訪歐陽，千里命駕如呂稽。", "清風明月兩閒人，萬口猶傳樂府詩。", "我雖掛冠病雙足，頌繫一榻當炎曦。", "荷公雖若魚相忘，尺書時來自緘題。", "屢索鄙書懶未暇，又恐境勝難爲詞。", "茲來督我語益峻，遠寄蜀絹欄烏絲。", "爲吾贈詩仍就寫，欲待相好無時衰。", "想像試作高堂賦，身知難往心欲飛。", "才固不多老更盡，況此病瘁神亦疲。", "不如及今爲公作，語成不工不敢辭。", "兩家子弟向後日，庶幾二老同襟期。"]}