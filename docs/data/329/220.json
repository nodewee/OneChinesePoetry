{"author": "樓鑰", "period": "宋", "type": "诗", "title": "送王正言守永嘉", "paragraphs": ["江頭潮生江月小，暝煙綠暗垂楊道。", "有客扁舟送史君，道傍不怕揶揄笑。", "向來一別三換歲，正喜情親得傾倒。", "吏民引頸望旌麾，空有離愁滿懷抱。", "史君讀殘萬卷書，古事今事俱了了。", "便應珥筆侍天陛，不然代言登鳳沼。", "瀛堧山水久寂寥，爲屈朱轓來坐嘯。", "帢幘峯高舊題詠，赤城所在經行飽。", "永嘉名郡太守尊，靈運後來詩絕少。", "天作鴈蕩地爲藏，蠟屐穿山未曾到。", "改轅却向箇中去，更得江山助詩好。", "齋鈴靜處定得句，不待池塘夢春草。", "去年海水上平地，大風駕浪從天杪。", "蒼生濈濈生魚頭，聚落隨波迹如掃。", "今年二麥連野秀，田家扶犁事秔稻。", "史君憂國眉不開，叱馭徑行仍及早。", "哀哉千里方更生，縣官租錢須戶曉。", "縱民自恐上不足，誅取仍憐下無告。", "邦儲邦本孰輕重，肯使疲民困征擾。", "君不見巖巖千古陽道州，政拙催科自書考。"]}