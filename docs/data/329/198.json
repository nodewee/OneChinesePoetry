{"author": "呂祖儉", "period": "宋", "type": "诗", "title": "道上有感", "paragraphs": ["羣書亂插架，荏苒忽忘年。", "歸來誰謂必，拂拭復茫然。", "聖遠道難繼，事變如山連。", "寒夜煨芋栗，炎天浮藕蓮。", "時與舊朋儔，曳杖訪林泉。", "忽來朝市中，歲月復推遷。", "一朝忽南去，道里有餘艱。", "韶陽號善地，九齡亦稱賢。", "杜門省愆咎，夙夜問周旋。", "異時歸故里，拜掃明招阡。", "目力儻未衰，庶幾守遺編。"]}