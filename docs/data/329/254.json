{"author": "樓鑰", "period": "宋", "type": "诗", "title": "送王仲矜倅興元", "paragraphs": ["蜀道難，難於上青天。", "蜀道易，易於履平地。", "蜀山天險固自若，視難爲易在人爾。", "王尊真有四方志，叱馭徑行了無累。", "早登岷峨仕陰城，談笑動行千萬里。", "漢中由來說鷄肋，意謂棄之爲可惜。", "君今此去良似之，更欲遠遊尋故迹。", "漢都南鄭啟炎圖，秦置石牛山徑闢。", "淮陰拜將餘高臺，武侯葬處空松柏。", "大笑出門何慨慷，天涯離愁各盡觴。", "荷君走馬却送我，李侯參語夜未央。", "君方往蹈功名機，何止別駕歌王祥。", "先正九年遺愛在，更携故笏訪甘棠。"]}