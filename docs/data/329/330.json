{"author": "樓鑰", "period": "宋", "type": "诗", "title": "送從子沆宰鄖鄉", "paragraphs": ["小阮幼鍾愛，長乃遭百罹。", "風木既深痛，棣華更纏悲。", "所頼有吾子，獨立守家規。", "上有門戶託，傍有孤與嫠。", "忽爲麏國行，泝江秋爲期。", "冬澇與夏漲，漢水足險巇。", "摻袪送子去，風帆不可覊。", "城中楮爲幣，邑下尤可知。", "定知公事少，不必事作爲。", "用智正惡鑿，大道本自夷。", "家無壯子弟，宗族各天涯。", "幸有知己人，方且把一麾。", "四海皆兄弟，官寮善待之。", "眠食謹調攝，家務須自持。", "俸薄用宜嗇，無使實漏巵。", "此別動深念，毋忘故鄉思。", "一書抵萬金，時寄賓鴻歸。"]}