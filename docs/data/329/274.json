{"author": "樓鑰", "period": "宋", "type": "诗", "title": "送元聲弟赴水陽監鎮", "paragraphs": ["吾翁積德厚，九子官其六。", "不幸失三人，孤嫠紛在目。", "三弟尚白丁，升沉猶未卜。", "吾人扶門戶，參立如鼎足。", "脫死憂患餘，偏親須水菽。", "阿連先著鞭，去去長江曲。", "弱冠承賞延，十載荷衣綠。", "閒關困家食，才就五斗粟。", "要知官無卑，豪髮當畏肅。", "督耕兩大圩，受輸十萬斛。", "處之誠未易，勉旃直自勗。", "執別動萬感，酌酒再三祝。", "吾子素解事，涉世要未熟。", "意行須揆理，言輕恐招辱。", "王事究一心，言玷復三復。", "細行累大德，陰財損陽祿。", "豈惟贈爾言，余亦每自恧。", "公餘稍有暇，更取故書讀。", "行矣更自愛，家聲要人續。"]}