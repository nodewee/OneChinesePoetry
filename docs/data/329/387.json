{"author": "樓鑰", "period": "宋", "type": "诗", "title": "跋余子壽所藏山谷書范孟博傳", "paragraphs": ["宜人初謂宜於人，菜肚老人竟不振。", "承天院記顧何罪，一斥致死南海濱。", "賢哉別駕眷遷客，不恤罪罟深相親。", "衮衮不容處城闉，夜遣二子從夫君。", "一日携紙丐奇畫，引筆行墨生煙雲。", "南方無書可尋閲，默寫此傳終全文。", "補亡三篋比安世，偶熟此卷非張巡。", "巖巖汝南范孟博，清裁千載無比倫。", "坡翁侍母曾啟問，百謫九死氣自伸。", "別駕去官公亦已，身雖既衰筆有神。", "我聞此書久欲見，摹本尚爾況其真。", "輟公清俸登堅珉，可立懦夫羞佞臣。"]}