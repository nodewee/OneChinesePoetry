{"author": "樓鑰", "period": "宋", "type": "诗", "title": "送袁和叔尉江陰", "paragraphs": ["澄江少日曾經行，高城傍有長江橫。", "君山特立江之汀，下瞰淮甸一掌平。", "申港引潮深無聲，萬頃灌注滋農耕。", "戰國今幾二千齡，黄歇此地猶垂名。", "舊以邑屬南蘭陵，疲於奔命吏失寧。", "今焉裂地爲專城，獨當一面行雙旌。", "井市雖小民厚生，四十萬緡輸賦征。", "舶商輻湊衆貨贏，牒訴簡省官曹清。", "一邑負郭相依憑，守宰同僚齊弟兄。", "脈絡貫通易盡情，尉職無卑近編氓。", "坐閲是否真權衡，傍郡孔道困將迎。", "我乃靜趣如郊坰，安輿並行人子榮。", "況有海錯供庖烹，河肫鰣鮆鮮不腥。", "車螯蛤蟹均藜羹，夫君傳家有典刑。", "父子知己人一經，詩書滿門不慙卿。", "豈羨漢士黄金籝，薦口久已徹帝京。", "九萬自此開鵬程，平生寒窗照短檠。", "興亡千古無遁形，妙年射策當彤庭。", "歸領後生爲主盟，友朋講習誠專精。", "世故多端須飽更，京口直下連滄溟。", "官府闊稀行旅驚，邊頭久無夕烽青。", "要在彈壓潢池兵，簿書期會勤經營。", "人物酬應審重輕，一言行之可終身。", "謹毋失己毋失人，贈人以言豈吾能。", "頗嘗於此三折肱，舉以送君君試聽。"]}