{"author": "樓鑰", "period": "宋", "type": "诗", "title": "送鄭楚客司法之岳陽", "paragraphs": ["先生作賦真八吟，高處獨步無古今。", "少從三山來四明，一郡士子多青衿。", "我嘗學事六七載，膏馥沾丐資之深。", "竊名文場掌帝制，至今不敢忘指南。", "英英二子俱秀爽，遺以一經無籝金。", "長公奉母上巴陵，念君遠去因論心。", "見君詩編筆雖敏，三嘆未見朱弦音。", "海瀕熬波幸解組，未知宦路多嶇嶔。", "先生賦編更熟讀，非止駢儷誇詞林。", "其中關鍵妙一世，字字諧協如鳴琴。", "談經况有著述在，持論肯爲向與歆。", "青箱但能世其業，前躡雋軌將駸駸。", "君家曾無錐可卓，遲次幸此突不黔。", "不惟母老身非少，廉介又務循官箴。", "量入爲出可不謹，斤斤饑食寒有衾。", "非求多藏第約己，瓶儲紙裹迹可尋。", "法曹持平守三尺，平反一笑神所臨。", "謹毋失己毋失人，同列當和時盍簪。", "上官善事免曠職，首上尻高宜致欽。", "岳陽樓號天下稀，地坼吳楚連衡郴。", "洞庭漫汗天立壁，君山當中出青岑。", "向來命名字以楚，宦游直到重湖潯。", "登樓談笑領僚屬，風流欣遇賢侯任。", "君行應得江山助，新篇寄我毋浮沉。", "摻袪欲言不盡意，更取濁酒從君斟。"]}