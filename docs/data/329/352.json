{"author": "樓鑰", "period": "宋", "type": "诗", "title": "送王知復宰建德", "paragraphs": ["筮仕一何早，字民一何遲。", "歷歷三十年，中間多險巇。", "宦途祇平進，分寸窮攀躋。", "最後官胄監，一蹴黄金閨。", "低徊能自愛，風鷁甘退飛。", "寧爲紅蓮幕，往尋武陵谿。", "親黨多勸止，君去獨不疑。", "治家有賢媛，應門委佳兒。", "安居捨大厦，列屋間歌姬。", "風霜登客路，單車如雞棲。", "勇決有如此，端是英雄姿。", "有志事竟成，不後一年期。", "明詔趣鵷班，壯縣催瓜時。", "贏得爲君子，否泰相因依。", "古郡足蕭灑，年來困征追。", "守宰俱賢明，斯民其庶幾。", "杭葦欲走別，有足如縶維。", "舉酒向西望，離愁渺天涯。", "惟君才素高，邑若不足爲。", "謂難易將至，謂易後難支。", "老我百念冷，安能效良規。", "猶記簿領初，過庭聞舊詩。", "惟畏爲過寡，惟勤無功虧。", "遺訓儼如在，終身當誦之。"]}