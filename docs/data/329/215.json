{"author": "樓鑰", "period": "宋", "type": "诗", "title": "題羅春伯所藏脩禊序", "paragraphs": ["東游登會稽，祇見蘭亭不見碑。", "北過中山府，欲訪此碑不知處。", "閒從故家看墨本，如此二者絕難遇。", "曾經耶律氈裹去，至今胡虜猶知慕。", "時將一二餽膚使，持歸往往快先覩。", "未知玉石真在否，要比江南終近古。", "他日縛取呼韓作編戶，勒銘歸來過定武。", "只問君王乞此碑，打向人間莫論數。"]}