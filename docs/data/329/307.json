{"author": "樓鑰", "period": "宋", "type": "诗", "title": "次韻趙子野石城釣月圖", "paragraphs": ["石城江頭可憐月，曾照六朝清夜獵。", "古往今來知幾何，長江衮衮蕭蕭葉。", "謫僊去後詩盟寒，王孫詩瘦清欒欒。", "詩情浩蕩坐無奈，扁舟笑把磻溪竿。", "江平風輕波瑟瑟，宿靄卷空天一色。", "東風吹句入長安，一卷風流坐中得。", "初得神意清，再讀胸次平。", "回頭明月祇如故，世上興廢徒紛更。", "想君一葉方掀舞，夜靜水寒誰與語。", "船頭有酒且孤斟，莫向金陵重懷古。"]}