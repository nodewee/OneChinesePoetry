{"author": "樓鑰", "period": "宋", "type": "诗", "title": "次韵東坡武昌西山詩", "paragraphs": ["黨論一興誰可回，賢路荆棘爭先栽。", "竄流多能擅筆墨，囚拘或可爲鹽梅。", "雪堂先生萬人敵，議論磊落心崔嵬。", "向來羅織脫一死，至今詩話存烏臺。", "憑高望遠想宏放，眼界四海空無埃。", "黄岡踏遍興未盡，絕江浪破琉璃堆。", "漫郎神交信如在，石爲窊樽勝金罍。", "鄧侯先曾訪遺跡，銘文深刻山之隈。", "山荒地僻分埋沒，二公前後搜莓苔。", "元祐一洗人間怨，天地清寧公道開。", "玉堂同念舊游勝，筆端萬物挫欲摧。", "時哉難得復易失，弟兄遠過崖與雷。", "北歸天涯望陽羨，買田不及歸去來。", "我爲長歌弔此老，慟哭未抵長歌哀。"]}