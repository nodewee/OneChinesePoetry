{"author": "樓鑰", "period": "宋", "type": "诗", "title": "送張子宓分教澧陽", "paragraphs": ["澧陽渺何許，遠在天盡頭。", "頃爲郡樓記，圖志不可求。", "王侯錄故實，頗亦費冥搜。", "忠以申明著，學有車公優。", "外挹蘭江水，下俯僊明洲。", "讀書記群玉，採藥思浮丘。", "況得子厚語，謂冠漢南州。", "見謂頗詳盡，豐碑照城陬。", "可憐城與樓，百姓不知修。", "乃知尚有遺，家傳載鄴侯。", "張君將客授，蓋嘗敘其由。", "爲我謝澧人，聊以遮前羞。", "君家世爲儒，青箱襲箕裘。", "太玄洎潛虛，探賾深可鈎。", "君才兼數器，博洽誰與儔。", "南廟推第一，鵰鶚快九秋。", "得官愈嗜學，手抄不能休。", "館殿要人物，衆寶登琳璆。", "演綸及視草，如君真勝流。", "蘭芷生顔色，暫煩爲遠游。", "君方俟瓜時，相依意綢繆。", "樽酒接從容，詩篇更唱酬。", "論文究今昔，析理到孔周。", "老我澹無伴，摻袪不容留。", "別乘澹庵子，傾蓋當相投。", "公餘文字飲，能思故人不。"]}