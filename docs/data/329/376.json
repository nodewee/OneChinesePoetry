{"author": "樓鑰", "period": "宋", "type": "诗", "title": "送袁恭安赴江州節推", "paragraphs": ["袁氏四世凡五公，唐朝三相傳家風。", "君家幾代擅儒業，高曾藝苑俱稱雄。", "大父謙尊古君子，諸父名高表吾里。", "一門子弟更競爽，挹取乙科自君始。", "九江需次今幾年，去去淥水依紅蓮。", "忘年論交正相予，叱馭欲往難留連。", "老我秋來抱病久，臨岐無由置尊酒。", "祇從卧內敘離懷，戀戀摻袪仍握手。", "鵬程萬里茲權輿，平時義方師有餘。", "送人以言古所重，雖誦所聞寧起予。", "君看公孝與孟博，太守坐嘯仍畫諾。", "一郡之政頼關決，千里應須念民瘼。", "鄉州義事煩主盟，纖悉於余無隠情。", "處事條理亦爲政，知君出仕當有聲。", "尊公亦入閩中幕，公退著書端不惡。", "君才更得江山助，簡書既省尋家學。", "君行遠業未可量，弟兄丹桂終齊芳。", "老悖無庸況多病，尚能留眼看翱翔。"]}