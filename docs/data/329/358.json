{"author": "樓鑰", "period": "宋", "type": "诗", "title": "寄題吳漢英玩芳亭", "paragraphs": ["吳侯奕奕天分高，歷記萬卷無差毫。", "青雲垂上忽歸去，年來益收湖海豪。", "志同三閭時則異，玩此芳物亭之臯。", "視彼顦顇亦何苦，鼻間栩栩忘鬰陶。", "詩文滿軸寄海嶠，靈均細論無乃勞。", "與君齊年況同袍，祇今衡門沒蓬蒿。", "有芳可玩便自適，草間野卉時一遭。", "蘺芷辛夷蘭杜若，未暇一一追離騷。"]}