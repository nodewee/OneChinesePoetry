{"author": "樓鑰", "period": "宋", "type": "诗", "title": "青林", "paragraphs": ["郡齋偶休沐，驅車出西城。", "依依山水佳，蕭蕭松柏聲。", "雪餘春意動，新綠生坳泓。", "行行到青林，老眼增雙明。", "主人喜客來，倒屣欣逢迎。", "幽居迹甚遐，健筆詩方鳴。", "回首幾年別，千里摇心旌。", "相見又睽隔，此意猶未平。", "不如造齋閤，四座酒重傾。", "風流陶彭澤，骯髒阮步兵。", "看劍引三尺，論文驅六丁。", "綠野秀橫檻，山寺傍連甍。", "石罅幽泉溢，脚底輕雲生。", "詩盟忝予會，弈道從君爭。", "哦詩谷禽應，列炬林鴉驚。", "清歡未云足，累句忽已成。", "環坐粲十眉，舉酒酬三英。", "滿壁灑醉墨，歸夢含餘清。", "我方媿此集，君欲尋前盟。", "吏鞅方縛我，秋風爲君行。"]}