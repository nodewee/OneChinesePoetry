{"author": "朱熹", "period": "宋", "type": "诗", "title": "次季通韻贈范康侯", "paragraphs": ["朝霜逼凋梅，夕露忽團菊。", "百年風雨過，宜笑不宜哭。", "口川失自防，心兵幾回觸。", "年來身老大，甘此胯下辱。", "永謝五鼎烹，聊寄一瓢足。", "雖慙龍蟠泥，肯羨鶑出谷。", "適意超混茫，放情遺結束。", "俯仰天壤間，靜勝惟我獨。", "蒼蒼有心柏，落落無瑕玉。", "年紀尚無聞，頭顱豈須卜。"]}