{"author": "樓鑰", "period": "宋", "type": "诗", "title": "伯中弟生朝賦酴醿", "paragraphs": ["春日足風雨，不知艷陽天。", "桃李俱成塵，懶上西湖船。", "春餘忽微和，酴醿發清妍。", "池塘芳草夢，况復向阿連。", "中庭月方午，密林澹清煙。", "蒙蒙青羅帔，粲粲白玉鈿。", "幽歡久不講，群從俱讙然。", "銀燭煩高燒，妃子浴溫泉。", "花以酒爲名，我以杯相傳。", "爛醉不復辭，此會期年年。"]}