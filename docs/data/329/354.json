{"author": "樓鑰", "period": "宋", "type": "诗", "title": "題高麗行看子", "paragraphs": ["竹批雙耳風入蹄，霜鬣剪作三花齊。", "相隨西去皆良種，撼首勢竄迎風嘶。", "丹青不減陸與顧，麗人傳來譯通語。", "裝爲橫軸看且行，云是韓幹非虛聲。", "圉人乘馬如乘鶴，人馬相諳同呼啄。", "中有二匹真游龍，爬梳迥立綠楊風。", "賈胡携金贖此馬，亟呼工人臨舊畫。", "我詩無分到三韓，寫向新圖時自看。"]}