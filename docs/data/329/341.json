{"author": "樓鑰", "period": "宋", "type": "诗", "title": "陳天成詩多和東坡韻茲因寄喜雨詩走筆謝之", "paragraphs": ["一春垂垂困多雨，雖曰如膏反成苦。", "自知潦後必成旱，果見晴天雨黄土。", "連旬不雨已歎嗟，滌滌山川雲不吐。", "未聞鵓鳩鳴屋角，但有蚊蠅爭振羽。", "一梅無望望重梅，旱魃爲妖無術禦。", "閒居憂國徯雲霓，夜夜三星正當戶。", "君王側身歎凉德，雲漢之詩無媿古。", "避殿減膳率以躬，己責縱囚真有補。", "史君精禱盡誠意，千里歸心稱杜母。", "四郊神物招螉蜒，所在疲氓加手撫。", "風伯在今誠可訟，已聞石燕空中舞。", "時時小雨慰人心，渴瓦流膏僅兒乳。", "傳言望日當通濟，老巫已得靈神語。", "霈然三日果應期，靡神不舉誰爲主。", "河流頓已復舊痕，良苗喜見興南畝。", "中宵愁念不成夢，摩挲便腹眠清午。", "從今一飽便可望，坻京行見曾孫庾。", "陳侯忽就舂容篇，徑遣長須入城府。", "歎君健筆今已老，不草敕書招贊普。", "坡翁相去已百年，時出新詩追步武。"]}