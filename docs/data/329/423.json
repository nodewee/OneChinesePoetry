{"author": "樓鑰", "period": "宋", "type": "诗", "title": "贈黄真護道人游茅山", "paragraphs": ["少年曾上三茅山，千巖萬壑窮躋攀。", "烟霏空翠不可狀，弟兄聯騎欣清閒。", "回頭五十有餘載，至今夢境猶班班。", "初從崇禧入僊境，元符玉晨紛幢幡。", "草庵精舍不知數，各占山麓清溪灣。", "蓑衣相見黑虎谷，蒼然白髮猶朱顔。", "延之土窟款清論，桃皮釀酒無留殘。", "達道所居更奇絕，萬山開豁如重關。", "一山巉巖似筆格，聳秀正矗湖中間。", "白馬真人尚生氣，長史舊井藏餘丹。", "異石若碎還復合，豢龍幾處多澄瀾。", "華陽洞門閉已久，傳聞亦有游其藩。", "撫掌浮漚湧如沸，僊人捧石手可扳。", "最奇無如大茅峰，千尋直上天市壇。", "中峰小峰如雁行，下視堆阜羅烟鬟。", "三君司命時歸降，往往天風吹珮環。", "人言春日羽衣會，胎禽終日來飛翻。", "玄帝大鼎秦皇璧，丹砂六千在流泉。", "地無虺虎與荆棘，但有衆藥堪延年。", "洞天凡蹤不易到，我欲再往良獨難。", "有時慨想舊游處，陟岡惘惘涕爲潸。", "江夏僊人有僊骨，卓爾拔俗甘瓢簞。", "摇鈴真能徹帝所，揮钁自足驅神姦。", "曾入金華訪初平，今往地肺求洞玄。", "游經都城道價重，拂袖忽厭拘塵煩。", "徑登紫芝繡衣亭，咫尺衆真相往還。", "神僊渺茫信可學，祇恐涓塵天意慳。", "但見茅君極僊品，誰知求道越岨艱。", "至今豐碑載錫文，舟墮千劍如指彈。", "君得此居宜勇進，勿使學步譏邯鄲。", "我欲休官未容去，歸夢遇覺多愁歎。", "終當掛冠四明隠，捫蘿采石紉芝蘭。", "江東日暮雲生處，安得羽化同霞餐。"]}