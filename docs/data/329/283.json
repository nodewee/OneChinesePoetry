{"author": "樓鑰", "period": "宋", "type": "诗", "title": "送顔希聖尚書守泉南", "paragraphs": ["聖朝寶運開虞唐，太平天子垂衣裳。", "恢張治具崇儒良，孰不願依日月光。", "用之則行舍則藏，孔門賢德遥相望。", "朝望方隆位文昌，跬步可到中書堂。", "問公擁麾何太忙，公獨三請志益剛。", "俞音一下冥鴻翔，行李徑出臨濤江。", "爭留孔戣動朝行，公更傴俯不敢當。", "老成全德真圭璋，溫如春風嚴如霜。", "柏臺峩豸肅朝綱，賢關嚮風士氣揚。", "大天小天稱公方，五年吏姦蓋而彰。", "金華勸講言加詳，明主傾聽談皇王。", "盍膺枋除任贊襄，名遂身退天所臧。", "明哲保身身更康，高風可仰不可量。", "泉山壤土接臨漳，建牙千里開封疆。", "老龍負圖寵煌煌，何殊衣錦還故鄉。", "賤子薄宦接王楊，曾陪御史臨文場。", "風簾官燭夜未央，劇談猶記聲琅琅。", "茲來誤忝尚書郎，始尋故步依門牆。", "西風津頭望歸艎，挽公不留遠予將。", "兩宮念公未詎忘，公雖遠去如在旁。", "庶幾重來上錢塘，夾輔大業恢中邦，儻有重事須平章。"]}