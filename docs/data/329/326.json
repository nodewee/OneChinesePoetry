{"author": "樓鑰", "period": "宋", "type": "诗", "title": "周伯範棋會以足疾不赴走筆寄坐客", "paragraphs": ["里閭講棋社，大要率且真。", "豈惟簡苛禮，正欲聚首頻。", "向來賞花約，深恐負此春。", "春來顧多事，殆如參與辰。", "今朝怡怡堂，坐上凡幾賓。", "默計病或故，約略三數人。", "益知會合難，舉酒勿問巡。", "棋枰誰勝負，清新想歌脣。", "僵卧一榻上，執熱難屈伸。", "斐然申前盟，余將踵後塵。"]}