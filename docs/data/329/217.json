{"author": "樓鑰", "period": "宋", "type": "诗", "title": "壽安撫伯父", "paragraphs": ["東樓德澤流無窮，我公挺生慶所鍾。", "瓊枝玉樹瑩精彩，迥然不墮風塵中。", "少年慷慨吐虹氣，文詞元不減儕輩。", "胸中妙藴經綸才，剸劇裁繁特餘事。", "曾從蓮幕試牛刀，舉城但識劉功曹。", "瀾翻薦口動天聽，一語便逾華衮褒。", "上方欲革嶺南弊，柬才果得吳刺史。", "不妨一勺飲貪泉，清德泠泠今可紀。", "憑軾雍容安七閩，列郡合詞稱得人。", "從茲十載秉麾節，坐令萬里回陽春。", "洞庭風月瀟湘雨，君王無復憂南顧。", "抗章乞得半生閑，遥指家山賦歸去。", "廟堂未肯閑宏材，大開東閤需公來。", "朝隨召節赴天闕，夜馳使馹歸長淮。", "廣陵卧治要汲直，金節熒煌照熊軾。", "底用腰纏十萬錢，且看身享二千石。", "忽思鱸膾寒菰羹，拂衣欲遂鄉關情。", "視去西陽如脫屣，意色蕭然同鬭生。", "畫船重泛西湖上，水光山色都無恙。", "主人管領東風回，故園桃李倍清爽。", "六鼇背負三山歸，輪囷老檜蒼龍姿。", "了無塵俗敗人意，棐几長物皆瑰奇。", "橫岸綸巾披鶴氅，神情直出羲皇上。", "塵事到頭曾不聞，卧聽歌臺傳煖響。", "百花堂前手自栽，興來一盃復一盃。", "人生亦欲自適爾，富貴於我何爲哉。", "中春况屬懸弧旦，史君亭榭風光煖。", "東君預借一分春，不許芳菲作春殿。", "綺羅香深初肆筵，弟兄酬酢盃相傳。", "此時更復惜一醉，君從何處拚垂蓮。", "五侯貴盛德未美，簪纓不滿高陽里。", "何如清白傳家風，奕世青氈盡朱紫。", "燕居今喜相比鄰，其如四海須陶鈞。", "羽書鼎來在朝夕，何數羔鴈徒成羣。", "芙蓉城中有仙宅，十洲三島環其側。", "此中樂不減商山，功成歸作茹芝客。"]}