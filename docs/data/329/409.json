{"author": "樓鑰", "period": "宋", "type": "诗", "title": "謝文思許尚之石函廣陵散譜", "paragraphs": ["叔夜千載人，生也當晉魏。", "君卑臣寖强，駸駸司馬氏。", "幽憤無所洩，舒寫向桐梓。", "慢商與宮同，慘痛聲足備。", "規橅既弘闊，音節分巨細。", "撥剌洎全扶，他曲安有是。", "昌黎贈穎師，必爲此曲製。", "昵昵變軒昂，悲壯見英氣。", "形容泛絲聲，雲絮無根蔕。", "孤鳳出喧啾，或失千丈勢。", "謂此琵琶詩，歐蘇俱過矣。", "余生無他好，嗜此如嗜芰。", "清彈五十年，良夜或無寐。", "向時幾似之，激烈至流涕。", "素考韓臯言，神授託奇詭。", "別姊取韓相，多用聶政事。", "近讀清真序，始知石函祕。", "賢哉許阿訥，自言家有此。", "文君昔寶藏，人亡琴亦廢。", "荷君重然諾，寫譜遠相寄。", "按拍三十六，大同小有異。", "此即名止息，八拍信爲贅。", "君遠未能來，我老從此逝。", "何當爲君彈，更窮不盡意。"]}