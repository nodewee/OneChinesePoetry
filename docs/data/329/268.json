{"author": "樓鑰", "period": "宋", "type": "诗", "title": "玉版鮓次陸子元郎中韻", "paragraphs": ["鱘黄不減鯨與鱣，逆風鼓鬣噴腥涎。", "漁人不顧浪如山，談笑坐致扁舟前。", "一鈎香餌不得去，何用大網相縈纏。", "揮刀紛紜臠肉骨，巨口噞喁誠可憐。", "珍鮓萬甕不論錢，頭顱萬里頳行肩。", "星郎日參玉版禪，頗厭蔬食供盤筵。", "尚書親作孟宗寄，坐覺匕箸生春妍。", "却笑多事張茂先，光怪異說空千年。"]}