{"author": "樓鑰", "period": "宋", "type": "诗", "title": "再題行看子", "paragraphs": ["先引護欄毬子驄，九馬近遠俱相從。", "黑駒騧黄騅素騮，亦有笏面仍銀鬃。", "夏國一種青於藍，五明錯靴皆如龍。", "或驂或引恣馳驟，坐覺隠耳聲瓏瓏。", "人間安得有此輩，一一必自天閑中。", "不惟骨相異凡馬，圉人貴介多雍容。", "三花翦鬣自官樣，空鞍更以香羅幪。", "中間二者蓋天馬，齒雖已老氣尚雄。", "不知幾出橫門道，雙立柳下青陰濃。", "擡韁捽頷刷背膂，旋梳鬃尾摇清風。", "人人生意馬欲動，態度曲盡各不同。", "韓生去我幾百年，藻色尚濕青與紅。", "不知何時墮雞林，萬里遠在東海東。", "賈人携來得寓目，一見絕歎丹青工。", "千金可買真不惜，忽復携去何匆匆。", "亟令臨寫得形似，如此神駿那得逢。", "開元內外馬盈億，色別爲群從登封。", "韓生所貌定傑出，七尺爲騋八尺駥。", "向來鶑邊繫金狨，歸乘款段頭已童。", "伏櫪寧能志千里，却笑區區據鞍矍鑠翁。"]}