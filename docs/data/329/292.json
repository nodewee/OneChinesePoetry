{"author": "樓鑰", "period": "宋", "type": "诗", "title": "送張定叟尚書鎮襄陽", "paragraphs": ["公家忠獻公，勳名照穹壤。", "南軒傳聖學，後進斗山仰。", "尚書天分高，百間真朗朗。", "日坐四益堂，濡染助涵養。", "小出輒驚世，發譽自英簜。", "兩朝倚才刃，三接承睿奬。", "堂堂尹京手，風采漢張敞。", "九街寢桴鼓，終朝清訟缿。", "汙流化清溝，閙市鋤巨駔。", "鈴齋晝無人，士友厚吾黨。", "政成化自行，談笑揮浩穰。", "皇家重閫寄，拊髀勞注想。", "頗牧起禁中，帝曰汝其往。", "人多惜公去，地位切台兩。", "惟公不擇地，引義猶慨慷。", "隃度更周詢，千里若尋丈。", "再拜受臨遣，因得進忠讜。", "邊臣固多事，備禦當素講。", "要須久其任，百弊隨剗磢。", "願假臣歲月，表裏如指掌。", "人材固不乏，第一戒欺罔。", "樸拙勝巧心，好佞寧木彊。", "願求忠信士，枉直謹誅賞。", "更須寬轡策，奏請應如響。", "上問卿何先，安靜最爲上。", "上憂襄漢間，平楚欠遮障。", "公因論形勢，衮衮到遜抗。", "是時晉在洛，武昌勢相向。", "是爲必爭地，南北謹隄防。", "今雖居上游，事與古殊狀。", "狂虜縱欲來，無處可傳餉。", "况今三垂靜，皇靈方遠暢。", "與蜀相掎角，國勢自增壯。", "尚期效尺寸，才疎意非廣。", "忠肝氣凜凜，秋旻足排蕩。", "上喜憂顧寬，趣行開玉帳。", "捐金示優寵，諭賜煩上相。", "惟公最得士，離別俱惘惘。", "薦紳紛祖餞，直欲傾家釀。", "賦詩寫胸臆，一一成技癢。", "家聲與國事，負荷有餘量。", "邊頭十萬兵，公臨如挾纊。", "吾聞胡運窮，群酋欲爭長。", "不戢將自焚，前轍有狂煬。", "當爲不可勝，有和謹毋倡。", "千載羊叔子，制敵恢天網。", "行將友斯人，山川固無恙。", "備成撫機動，應煩護諸將。", "功高歸未晚，會見登弼亮。", "他時名父子，繼踵凌煙像。"]}