{"author": "樓鑰", "period": "宋", "type": "诗", "title": "又次韻", "paragraphs": ["投老歸稱前進士，時與田夫相汝爾。", "淵明賦歸何敢望，曼容自免差可擬。", "門前爵羅真可設，老圃灌畦聊自比。", "恕齋空洞最相親，笑談頗覺清無滓。", "時時過我共銜盃，望望不來予爲企。", "丈夫未遇困泥塗，誰識鸞停兼鵠峙。", "方期從容結詩社，相與浮湛向閭里。", "一朝別我欲遠游，欲入桃源深洞裏。", "爲言半隠欲偕行，二子風流真儷美。", "向來早有四方志，行盡東南到邊鄙。", "只今名利遂兩忘，爭心無復於朝市。", "祇有哦詩興未闌，連得新詩照塵几。", "調高韻險不易和，白雪陽春驚俚耳。", "年登六十鬢未斑，乘興一行若可喜。", "宗盟莫逆素相忘，並轡笑談無彼此。", "湖海豪氣儘收歛，以恕名齋幾一唯。", "匆匆摻袪不得留，巵酒未乾人欲起。", "寄聲半隠不容言，空有語離書滿紙。", "歸時賡和必盈箱，寫盡山川詩作史。", "送子才歸深閉門，莫問是非并譽毀。", "但期遠歸亦升堂，西湖仍訪老知章。"]}