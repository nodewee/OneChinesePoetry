{"author": "樓鑰", "period": "宋", "type": "诗", "title": "林景思雪巢", "paragraphs": ["四時不皆雪，陸居本非巢。", "高人興寄遠，表此一把茅。", "吾非二祖可，夜立寒齊腰。", "吾非鳥窠師，結廬真樹梢。", "白日照我心，不以見睍消。", "兩脚踏實地，風雨無漂摇。", "作詩窮益工，寒瘦逼島郊。", "落筆句驚人，不復尋推敲。", "客至不問誰，淡若君子交。", "直氣干霄上，下視鄙斗筲。", "富貴頃刻花，誰能等幻泡。", "附離如幕燕，自謂漆與膠。", "先生閲世熟，兀坐山城坳。", "春陽會有時，豈曰終繫匏。", "錫山寄雄文，凜然豎髮毛。", "我非敢言詩，爲君聊解嘲。"]}