{"author": "樓鑰", "period": "宋", "type": "诗", "title": "送楊廷秀祕監赴江東漕", "paragraphs": ["平生楊誠齋，可仰不可見。", "去年尺一書，老韓忽同傳。", "道山故僊伯，再上右文殿。", "蓬萊幾清淺，筆力愈雄健。", "獨挾風雅輈，孰敢當白戰。", "一官定一集，流傳殆千卷。", "拙工見大匠，有技不敢獻。", "誰持斫鬃篇，徑徹巖下電。", "誦之百寮上，慙汗幾被面。", "公今欲何之，江左去乘傳。", "鼻閒長栩栩，仕已忘欣怨。", "英英日暮雲，薦紳極追戀。", "挽公不得留，觴豆紛祖餞。", "惟應三山高，須公和江練。", "君王念疇昔，臨遣尤繾綣。", "公乎遂來歸，密侍清閒燕。", "坐寢淮南謀，如彼雪見睍。", "從容處籌帷，侵疆歸古汴。"]}