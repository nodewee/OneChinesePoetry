{"author": "樓鑰", "period": "宋", "type": "诗", "title": "題范寬秋山小景", "paragraphs": ["山高最難圖，意足不待大。", "尺楮眇千里，長江浸橫翠。", "畫家雜雲煙，戃怳徒意會。", "苟或森三尺，便若俗子對。", "此畫格律嚴，興寄獨超邁。", "洗眼映窗明，妙處乃不昧。", "流泉見原委，著屋分向背。", "推車度危橋，指路向關隘。", "輕舟最渺茫，浦嶼如有待。", "山稜瘦露骨，汀洲橫若带。", "木葉黄欲脫，秋容儼然在。", "霜餘無片雲，歷歷數沙界。", "搜尋目力疲，欲賦無可柰。", "近山才四寸，萬象紛納芥。", "欲識無窮意，聳翠更天外。"]}