{"author": "樓鑰", "period": "宋", "type": "诗", "title": "久不作詩喜仲兄遷鄰居因成長句", "paragraphs": ["宦游各天涯，皇州今鴈行。", "官居半里所，相過復相望。", "西鄰得老屋，往來連戶窗。", "水竹占幽勝，風雨對一床。", "十年短檠燈，今夜分餘光。", "兒曹亦可樂，洛誦聲洋洋。", "天邊有白雲，隨風正飛揚。", "相期奉旨甘，萊衣戲親傍。", "軒冕皆儻來，此意可暫忘。", "詩成喜可知，且復釂此觴。"]}