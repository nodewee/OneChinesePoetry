{"author": "樓鑰", "period": "宋", "type": "诗", "title": "趙資政招賞川海棠次袁和叔韻", "paragraphs": ["少陵千古詩人傑，每見名花輒題絕。", "錦棠無如蜀川盛，見說千林天染纈。", "大篇短章合無數，忍對此花舌如結。", "黄鵠銜子萬里來，春光頗向東南洩。", "槹閒老子携春歸，移石鬰林表高潔。", "崇桃炫晝不足言，紅艷燒林疑益烈。", "棠梨小紅自退聽，不待騷人定優劣。", "兩登蜀道歸海濱，一琴一龜全晚節。", "嘉招容我到花下，春酒新篘公自挈。", "攀翻亂插人共醉，十二金釵不成列。", "袁安參坐爲長哦，同氣相求磁石鐵。", "不須高燭映紅粧，佳月自能明作哲。", "紅潮滿頰卧林間，風流誰敢來分別。"]}