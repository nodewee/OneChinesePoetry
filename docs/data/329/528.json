{"author": "樓鑰", "period": "宋", "type": "诗", "title": "陪沈虞卿使君游錢園", "paragraphs": ["休沐無官事，公庭且放衙。", "城中尋勝地，道上引高牙。", "潭府臨芳徑，東巖玩物華。", "山林真敻絕，棟宇謝豪奢。", "陶令親栽菊，秦侯晚種瓜。", "裴公餘綠野，六一醉琅玡。", "幽阪森三友，飛橋粲百花。", "樹深藏曲折，谷險路谽谺。", "道院羅星斗，禪房供釋迦。", "鼇峰思御氣，畫舸想乘槎。", "佳處城環雉，吟邊路遶蛇。", "登山携翠袖，喝道屏銀檛。", "井市花相映，湖陂柳半遮。", "高歌驚野鳥，疊鼓亂鳴蛙。", "陛級青珉滑，秋千綵旆斜。", "叢篁穿嫩筍，芳草綻新葩。", "靜憩方開宴，徐行更試茶。", "僊醪斟瑪瑙，玉指奏琵琶。", "清絕囂塵遠，蒼茫望眼賒。", "詩情彌海嶠，飲興渺天涯。", "賢尹民同樂，名郎子克家。", "才高修月戶，筆妙補天媧。", "揮麈風流勝，憑欄笑語誇。", "追風慚款段，倚玉媿蒹葭。", "逸韻迷春蝶，清歡接暮鴉。", "舞茵收地錦，畫燭照籠紗。", "耋稚欣相告，輿臺靖不譁。", "微風朝趁馬，好雨夜隨車。", "土脈興原隰，霖膏潤甲芽。", "相將勸耕去，和氣滿桑麻。"]}