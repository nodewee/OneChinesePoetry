{"author": "樓鑰", "period": "宋", "type": "诗", "title": "雪谿仙隠", "paragraphs": ["君之生兮天之西，望雪山兮名之以雪谿。", "君之游兮海之湄，隠于雪竇兮杳然何歸。", "子從其父兮孫訪吾祖，子志不遂兮孫之心良苦。", "嗟嗟，閬中君兮棄家而遠遊，蹇胡爲乎不久留。", "其遂蟬蛻塵埃而僊耶，其亦肥遯得道不死而隠于四窗之幽耶。", "捫蘿以尋于爛平兮既不可見，莽白雲之廿里兮欲進兮焉求。", "青欞兮實繁，莎羅兮花稠。", "鞠侯兮相與羣，白鷳兮嘯其儔。", "謂爲遠兮何景物之良是，謂在邇耶將徑之何由。", "肖君像兮茲堂，謹奉嘗兮良疇。", "君其來兮庶幾其見之，君之不來兮徒相羊以夷猶。"]}