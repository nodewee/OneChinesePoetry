{"author": "樓鑰", "period": "宋", "type": "诗", "title": "陳天成用東坡趙清獻高齋詩韻賦適齋次韻", "paragraphs": ["二公晚辭軒冕勞，兩齋莫辨適與高。", "嘗登雲山仰清獻，平地著屋山周遭。", "白頭日過適齋下，釣游尚想隨兒曹。", "方從家舅與俱隠，野鶴誰能鳴九臯。", "加我數年未納祿，解去簪紱甘同袍。", "世間此事要識破，差處不可容一毫。", "潁川尉僊賦長句，數寸之管煩君操。", "欲追險韻繼坡老，詞鋒犀銳真吹毛。", "舅家見詩勉續貂，長松相倚慙青蒿。", "我本無復望祿仕，不應招我更由敖。"]}