{"author": "樓鑰", "period": "宋", "type": "诗", "title": "陳順之靈壁石硯山", "paragraphs": ["名畫法書環四壁，中有米家真寶石。", "羣峯森聳外澗流，他物雖奇敢爭席。", "舊屬半山老僊人，佛印乞之如乞鄰。", "阿章有力負之走，一時攘取成紛綸。", "此石天然非琢磨，是時有水生巖阿。", "至今研池尚餘潤，歲月既久惜不多。", "幾年徒見士夫說，一旦喜看形偃月。", "傍連玉立兩於菟，主人照映冰壺澈。", "陳侯之富可敵國，會有寶光驚四塞。", "呼童吸盡研中水，更爲輕翻玩奇刻。", "不堪回首江南李，空唱多愁似春水。", "不如此石千載傳，玉砌雕欄等糠粃。", "寶晉得之真不易，身後寧知亦輕棄。", "只今傳玩知幾人，當日瑣窗空自祕。", "端歙爭名南北部，勿向雷門揚布鼓。", "相臺渴瓦更不須，祇合觚稜蔭風雨。"]}