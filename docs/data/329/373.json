{"author": "樓鑰", "period": "宋", "type": "诗", "title": "趙資政當山堂", "paragraphs": ["我公仁存心，樂山心如丹。", "平生經行處，不厭行路難。", "青城及大面，萬疊連百蠻。", "捫參仰脅息，亦嘗坐長歎。", "功成歸四明，得地數畝慳。", "城隅路窮際，小橋水汪灣。", "蕭條漁家市，中有屋百間。", "危樓俯人世，一看山四環。", "堂深無他景，猶以城當山。", "城荒披綠莎，青青透槹閒。", "秀潤長滿門，坐對無躋攀。", "日夕氣亦佳，鳥飛相與還。", "終日看不厭，徙倚十二欄。", "有如擁泰華，管窺見一斑。", "况茲綠陰成，連朝雨潺潺。", "濃翠真欲滴，秀色幾可餐。", "我家但環堵，窮年困彎跧。", "出門得曠望，遥碧羅煙鬟。", "有時碧雲湧，半空聳商顔。", "須臾輒變滅，欲駐良亦艱。", "羨公得佳趣，容我游其藩。", "悠然時見之，重門勿令關。"]}