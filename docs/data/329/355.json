{"author": "樓鑰", "period": "宋", "type": "诗", "title": "跋李少裴脩禊序", "paragraphs": ["蘭亭修禊永和中，羣賢高會俱雍容。", "右軍作序亦寓耳，藁草乃致傳無窮。", "自言疑若有神助，他日屢書終不同。", "歷代傳寶在祕府，尤其甚者唐太宗。", "當時搜取極心力，模本一一攽羣公。", "惟此真蹟最奇絕，蕭梁開皇有遺蹤。", "親御奎文賜元嘉，龍蟠鳳翥何其工。", "辯才所取祕昭陵，此本一洗凡馬空。", "崔家兄弟列清要，誨子况復稱龜龍。", "圖書四部資校讎，當時尚有貞觀風。", "自云此爲最善本，冰御臣液題甚恭。", "李王深得撥鐙法，筆力絕勁雄江東。", "右軍以來皆妙筆，名勝異代如相從。", "病餘扶憊行掃松，李君携來爲發蒙。", "平生多看舊墨本，一見使我開心胸。", "摩挲歎息不自已，至寶盍入明光宮。", "隠居懷寶正不惡，異氣或能牛斗衝。", "叩門有客勿傾倒，恐有御史來乘驄。"]}