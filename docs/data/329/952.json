{"author": "朱熹", "period": "宋", "type": "诗", "title": "同張明府登凌風亭懷韓無咎", "paragraphs": ["日夕和風至，西山淡無姿。", "危亭極遠眺，勝處良在茲。", "憶昔韓令尹，青雲乃心期。", "鞿覊不得騁，發此胸中奇。", "前瞻千仞岡，俯視萬頃陂。", "神襟一以曠，我志浩渺瀰。", "飛車越滄浪，天風振裳衣。", "懷哉此焉薄，問訊無邊辭。", "今公豈不佳，宮商似前徽。", "相携岸晚幘，共此長相思。"]}