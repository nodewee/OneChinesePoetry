{"author": "樓鑰", "period": "宋", "type": "诗", "title": "送秦仲防制幹", "paragraphs": ["秦郎相家子，被服一寒士。", "不味膏粱珍，嗜書如嗜芰。", "仕途樂平進，欲上行或止。", "制使護瀛壖，婉畫幕中試。", "不避癡兒譏，但欲了官事。", "君賢他可及，好善無與比。", "公餘仍進學，訪問無巨細。", "片言苟有聞，必欲窮根柢。", "一介有可觀，窮閻必躬履。", "老我甘投閑，衡門人所棄。", "惟君異時好，時來訪生死。", "淡交久而敬，清談或移晷。", "一朝語余別，摻袪不容已。", "向來二三公，頗亦同臭味。", "去去群欲空，今君又行矣。", "欲歸投金瀨，尚眷甬東水。", "結交多老蒼，要路有知己。", "青氈我家舊，勉旃收上第。", "先聽傳除書，使我喜不寐。", "別後未相忘，毋愛書一紙。"]}