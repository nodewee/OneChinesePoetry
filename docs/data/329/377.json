{"author": "樓鑰", "period": "宋", "type": "诗", "title": "趙南仲寄王朴畫貓犬戲爲之賦", "paragraphs": ["䰐鬖兩狻猊，胡爲到庭戶。", "細觀畫手妙，模寫真態度。", "意足謝繁筆，不待丹青汙。", "亂掃腹背毛，頭足巧分布。", "尨也如愁胡，眉攢眼光注。", "豈惟足生氂，垂耳紛敗絮。", "掉尾固自若，狸奴爲驚瞿。", "側耳實畏之，衝目猶敢怒。", "誠知取形似，不吠亦不捕。", "對之輒一笑，聊用慰沈痼。"]}