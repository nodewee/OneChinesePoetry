{"author": "樓鑰", "period": "宋", "type": "诗", "title": "送王道州", "paragraphs": ["九疑之南爲舂陵，瀟水清駃山爲城。", "郡齋正據山直上，一覽萬家無遺形。", "家君頃年入蓮幕，我不得往空馳情。", "先生分符此中去，心旌摇颺隨雙旌。", "先生平生飽文學，身上著作承明庭。", "奧篇隠帙辨如響，一時自許文章鳴。", "高詞坐奪造化巧，凜凜韶濩聲鏘鏗。", "把麾江海非無意，親扶版輿賦南征。", "頗聞楚俗未蘇息，糟糠不厭嗟疲氓。", "正資儒術飾吏事，拔去强薤摩孩嬰。", "政成環召事未晚，天子日夜開延英。", "風流千古三刺史，往繼聱叟陽先生。", "毋庸自書追科考，但願寄我舂陵行。"]}