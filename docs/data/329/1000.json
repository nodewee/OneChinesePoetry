{"author": "朱熹", "period": "宋", "type": "诗", "title": "游武夷以相期拾瑶草分韻賦詩得瑶字", "paragraphs": ["秋聲入庭戶，殘暑不敢驕。", "起趁汗漫期，兩袂天風飄。", "眷焉此家山，名號列九霄。", "相與一來集，曠然心朗寥。", "棲息共雲屋，追尋喚漁舠。", "一水屢縈回，千峯鬰岧嶢。", "蒼然大隠屏，林端聳孤標。", "下有雲一壑，仙人久相招。", "授我黄素書，贈我英瓊瑶。", "茅茨幾時見，自此遺紛囂。"]}