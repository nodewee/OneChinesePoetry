{"author": "樓鑰", "period": "宋", "type": "诗", "title": "仲舅尚書生朝", "paragraphs": ["去年生朝燕稽山，館舍朗朗屋百閒。", "紅裙合樂飲徹旦，坐上衆客皆酡顔。", "今年生朝半歸路，竹輿蕭蕭曉衝雨。", "回頭風景非去年，當時賓客今何處。", "仕已喜慍曾何分，適齋未減楚子文。", "鼻閒栩栩固自若，世情物態徒紛紛。", "平生知足志閑退，歸老鄉關了無悔。", "但欲年年醉西風，坐閲人閒百千歲。", "人閒萬事日不同，尚書人望方顒顒。", "明年舉酒拜公壽，安知不在槐庭中。"]}