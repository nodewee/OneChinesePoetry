{"author": "樓鑰", "period": "宋", "type": "诗", "title": "泉口浄明院晝寢", "paragraphs": ["沙頭古招提，往來幾經行。", "茲來當春晝，解衣愒西楹。", "玉立青琅玕，小窗虛且明。", "紙帳白如雪，牀軟枕更平。", "偃仰四體適，欠伸困思生。", "須臾右脇卧，徑入華胥城。", "無人夢自覺，閴然四無聲。", "林間婆餠焦，悠悠時一鳴。", "翻身更從容，意泰氣亦清。", "連朝走丘壟，百拜不遑寧。", "老我久倦游，幸茲息營營。", "衰相益已迫，世念日愈輕。", "自欣天與閒，身是半髮僧。", "未能遂高隠，庶幾保餘齡。"]}