{"author": "樓鑰", "period": "宋", "type": "诗", "title": "送高仲遠赴滁倅", "paragraphs": ["高氏在四明，於今爲清門。", "貳卿道素高，夫人德尤尊。", "子弟盡恂恂，夫君更春溫。", "昔年奉慈親，定省嚴晨昏。", "今日當門戶，友愛深弟昆。", "伉儷信緣合，端良由性根。", "門中有孤嫠，極意均撫存。", "與我親兒女，次第了嫁婚。", "不可解於心，肯自以爲恩。", "不言而躬行，後生熟見聞。", "諸郎已秀發，穎異有佳孫。", "鄉評共歸重，內外無間言。", "公勤官業廣，所至治不煩。", "僊舟何遽西，行行佐侯藩。", "環滁皆好山，風月當平分。", "醉翁與樂全，遺蹟今尚存。", "况有賢史君，易鎮方北轅。", "公餘陪嘯詠，相映如瑶琨。", "生來仕平進，自此朱兩轓。", "從兄今鼎貴，鼇禁兼掖垣。", "君其繼英躅，復收舊青氈。", "老我得投閑，頻年接清歡。", "同社摻君袪，戀戀傾離樽。", "梅風吹溽暑，祝君尚加餐。"]}