{"author": "樓鑰", "period": "宋", "type": "诗", "title": "送鄭惠叔司封江西提舉", "paragraphs": ["君名切斗魁，步武上霄極。", "蓬萊群玉府，圖書照奎壁。", "郎官應列宿，寖覺象緯逼。", "胡爲作使星，炯炯向江國。", "仰奉鶴髮親，版輿映萊服。", "昔日紅蓮池，帥垣資婉畫。", "方將散餘潤，連城被膏澤。", "官搉與民繇，豐儉煩振糴。", "小試活國手，疲甿頼休息。", "便歸侍玉皇，拱立香案側。", "富貴殊未已，行行上鸞掖。", "君其妙演綸，三能看齊色。"]}