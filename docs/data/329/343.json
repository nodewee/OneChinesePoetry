{"author": "樓鑰", "period": "宋", "type": "诗", "title": "它山堰", "paragraphs": ["它山堰頭足奇觀，百萬雷霆聲不斷。", "誰把并州快剪刀，平剪波瀾成兩段。", "四明山深水源遠，衆壑會谿長漫汗。", "滔天狂潦不少留，瀉入長江勢奔竄。", "賢哉唐家王長官，欲圖永利輸長算。", "想得慘澹經營時，下上山川應飽看。", "西偏千嶺相屬聯，惟有茲山擁東岸。", "遂於此地築橫埭，截取衆流心自斷。", "斟酌利害不全取，高下參差僅强半。", "水大十分七入江，徐挹三分供溉灌。", "支流瀰瀰穿郡城，脉絡貫通平且緩。", "旱時反此水亦足，坐使千年忘旱暵。", "無窮廟祀報元功，像設森嚴人敢玩。", "梅梁夭矯有冥助，大患于今尚能捍。", "前輩所作多神靈，日月真成赤心貫。", "後人小智或更易，費盡工夫隨破散。", "河堙盍浚謀不集，堤斷河傾流甚悍。", "富民縮手人受殃，仰望古人重興歎。", "老木號風波湛碧，畫屏俯仰丹青煥。", "更須積雨看驚湍，濡足褰裳何足憚。", "去家不遠時一游，短艇垂綸流可亂。", "八月儻有僊槎來，便欲乘之泝天漢。"]}