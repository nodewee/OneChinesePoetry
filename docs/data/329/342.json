{"author": "樓鑰", "period": "宋", "type": "诗", "title": "六月十六夜觀月翌早紀所見成長謠", "paragraphs": ["海雲湧立雙鐵山，明月正在山中間。", "初疑渼陂藍田出水面，又似長風吹度玉門關。", "須臾雲過月愈上，太虛點綴從飛翻。", "白衣蒼狗不足究，千變萬態俱可觀。", "忽焉橫卧如蒼龍，驪珠頷下光團團。", "山河清影見歷歷，桂枝扶疎若可攀。", "夜深醉倒雞鳴起，光景不類居塵寰。", "長庚曄然朝曦發，望舒猶掛西林端。", "我欲呼吸晶華駐朱顔，左有金丹右玉丹。", "昔聞兩曜在天如磨蟻，日行日止一度慳。", "太陰行速朔必會，金餠旋復成弓彎。", "八卦萬物盡關繫，歷古不已真跳丸。", "急景戃恍難控摶，但見霞彩生斕斑。", "老我已復卦氣闌，學道無成空自嘆。", "不如安坐委天順，一聽運化更循環。"]}