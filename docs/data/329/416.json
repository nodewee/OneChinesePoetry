{"author": "樓鑰", "period": "宋", "type": "诗", "title": "以太湖石響板爲文季壽", "paragraphs": ["太湖中心洞庭山，千巖萬壑高孱顔。", "風濤舂撞自太古，漱成樂石如雕剜。", "玲瓏中空窮變態，奇奇怪怪羅滄灣。", "良工巧手琢威鳳，片雲承足同飛翻。", "叩之五聲八音足，疑有僊風摇珮環。", "月卿蜚聲塞宇宙，文如九苞瑞世間。", "祇今在治真若鳳，朝陽一鳴聞九關。", "先從鵷閣掌帝制，徑上鸞臺領朝班。", "德既不衰石不泐，祝公遐壽如彭籛。"]}