{"author": "樓鑰", "period": "宋", "type": "诗", "title": "跋汪季路所藏脩禊序", "paragraphs": ["永和歲癸丑，羣賢會蘭亭。", "流觴各賦詩，風流見丹青。", "右軍草禊序，文采粲日星。", "選文乃見遺，至今恨昭明。", "字畫最能意，自言勝平生。", "七傳到永師，襲藏過金籝。", "辯才尤祕重，名已徹天庭。", "屢詔不肯獻，託言墮戎兵。", "妙選蕭御史，微服山陰行。", "譎詭殆萬狀，徑取歸神京。", "辯才恍如失，何異敕六丁。", "文皇好已甚，丁寧殉昭陵。", "當時馮趙輩，臨寫賜公卿。", "惟此定武本，謂出歐率更。", "採擇獨稱善，遂以鎸瑶瓊。", "流傳迨五季，皆在御寢扃。", "耶律殘石晉，睥睨不知名。", "意必希世寶，氈裹載輜軿。", "帝𤜱既北去，棄與朽壤并。", "久乃遇知者，龕置太守廳。", "或云政宣閒，此石歸紹彭。", "又言入內府，宣取恐違程。", "焚膏繼短晷，拓本手不停。", "疊紙至三四，肥瘠遂異形。", "南渡愈難見，得者輒相矜。", "我見十數本，對之心欲酲。", "汪侯端明子，嗜古自弱齡。", "錦囊荷傾倒，快覩喜失聲。", "带流及右天，往往字不成。", "而此獨全好，護持如有靈。", "尤王號博雅，異論誰與評。", "硬黄極摹寫，唐人苦無稱。", "贋本滿東南，瑣瑣不足呈。", "猶有婺與撫，碔砆近璜珩。", "右軍再三作，已覺不稱情。", "心慕且手追，安能效筆精。", "響搨固近似，形似神不清。", "不如參其意，到手隨縱橫。", "况我筆素拙，何由望群英。", "近亦得舊物，庶幾窺典刑。", "此本更高勝，著語安敢輕。", "孤風邈難繼，悵望冥鴻征。"]}