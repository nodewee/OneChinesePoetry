{"author": "朱熹", "period": "宋", "type": "诗", "title": "齋居感興二十首  其六", "paragraphs": ["東京失其御，刑臣弄天綱。", "西園植姦穢，五族沉忠良。", "青青千里草，乘時起陸梁。", "當塗轉凶悖，炎精遂無光。", "桓桓左將軍，仗鉞西南疆。", "伏龍一奮躍，鳳雛亦飛翔。", "祀漢配彼天，出師驚四方。", "天意竟莫回，王圖不偏昌。", "晉史自帝魏，後賢盍更張。", "世無魯連子，千載徒悲傷。"]}