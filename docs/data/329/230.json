{"author": "樓鑰", "period": "宋", "type": "诗", "title": "石門洞", "paragraphs": ["扁舟百里蓮城回，青山中斷立兩崖。", "清都虎豹隠不見，但見閶闔排雲開。", "峯回失喜大飛瀑，聲震萬壑驚春雷。", "掀髯目極九霄外，玉虹千丈飛空來。", "一冬青女靳天雪，不知聚此山之隈。", "傳聞神龍卧其上，寶藏擊碎真瓊瑰。", "胸中先自無塵埃，到此更覺心崔嵬。", "天風爲我噀空翠，春水瀉入騷人懷。", "謫僊曾來寫勝句，劉郎又爲開天台。", "我慚筆無挽牛力，醉墨滿壁誰爲裁。", "或言龍湫更奇絕，鴈山高處深雲埋。", "我方携筇往尋訪，未知比此何如哉。"]}