{"author": "樓鑰", "period": "宋", "type": "诗", "title": "送伯中弟尉新喻", "paragraphs": ["伯父盛德人，伯中實暮子。", "不惟能象賢，氣貌亦相似。", "幼日讀父書，結字得皮髓。", "粹然金玉姿，少日期千里。", "寧知游上庠，蹉跎困名第。", "晚始著青衫，酸寒就一尉。", "欻然報瓜時，往戍真樂事。", "自惟群從希，惜別不能已。", "中年重離別，況我衰如此。", "親故例作惡，況復於吾弟。", "茲行豈得休，雅懷聊漫仕。", "勿憚三年留，江南富山水。", "尉曹官雖卑，去民最密邇。", "一日斯必葺，職務毋少弛。", "善保金石軀，離觴且同醉。", "歸來畢婚嫁，相從期暮齒。", "教子以義方，忍貧授經史。", "素業俱有傳，見進未見止。", "大兒方決科，如摘頷髭耳。", "子尚徐其驅，中途聽捷喜。"]}