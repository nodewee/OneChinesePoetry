{"author": "樓鑰", "period": "宋", "type": "诗", "title": "送周君可宰會稽", "paragraphs": ["作邑誠匪易，況子之稽山。", "銀茜視兩赤，朝家知其難。", "鼎鼎數萬戶，賦重民生囏。", "山陵五雲飛，辦護力更殫。", "預買萬世敝，法貪至於殘。", "越人瘠已甚，當饋幾發歎。", "名臣爲竭力，減額宜少寬。", "不齊物之情，茲事終變翻。", "箕歛及雞豚，詭戶多容姦。", "竟未得要領，條令何其煩。", "通才善剸劇，南康遂通班。", "誠心試求之，要使後可觀。", "古仕不出鄉，習俗皆素閑。", "東嘉嘗客授，尋乃乘朱轓。", "略如仕於鄉，非意不得干。", "況昔攝邑久，疾苦知民間。", "故吏想猶在，疲氓知長官。", "宜若差易耳，未免送以言。", "權雖與正同，事體終兩般。", "趣辦不計久，爲真事多端。", "遇事勿生風，三思庶能安。", "試登寬簡堂，取我前碑看。", "六一真格言，坐右當銘盤。", "向來難奉母，版輿今似潘。", "外盡撫字勞，退公悅慈顔。", "蓮峯聲望重，待子興門闌。", "勉哉發政譽，行矣聞天關。"]}