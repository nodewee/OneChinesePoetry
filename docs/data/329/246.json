{"author": "樓鑰", "period": "宋", "type": "诗", "title": "同官登敕局小樓觀雪", "paragraphs": ["去年歲豐登，雨晹應時須。", "所欠惟一雪，祈禳遍精廬。", "晚亦粗飄瞥，六花舞空虛。", "雲氣不待族，風伯隨驅除。", "淺春寒尚深，忽見雲糢糊。", "撒鹽壓衡茅，晨興粟生膚。", "隨班上原廟，恍若登蓬壺。", "岧嶤宮殿深，朱扉黄金鋪。", "百神衛靈居，半天散瓊琚。", "又疑守護嚴，寶網絡明珠。", "參差鵷鷺行，簪笏皆沾濡。", "退歸冷局中，窗間竹扶疎。", "爲思此絕景，往往終年無。", "不應憚凌寒，閉門守紅爐。", "爲君登危樓，深盃泛駝酥。", "崔嵬瞻吳山，莽蒼望西湖。", "瓊枝宿饑鷹，玉街走韓盧。", "酒興萬里遠，容我歌且呼。", "坐欲斲五言，所媿李與蘇。", "君與工屬聯，灞橋去騎馿。"]}