{"author": "樓鑰", "period": "宋", "type": "诗", "title": "送陳表道宰南豐", "paragraphs": ["與客出西郊，送子之南旴。", "子爲名父子，才器真璠璵。", "乃翁老從臣，循吏追兩都。", "益公工擬人，謂比王仲舒。", "積善必餘慶，于公大門閭。", "子能傳家學，何止讀父書。", "執喪真有聞，孺慕久不渝。", "彈琴不成聲，西上何徐徐。", "文場嘗得雋，一跌重歎吁。", "通籍金閨中，夷庚因少迂。", "邑中有三曾，聲名照堪輿。", "士夫秀而文，比屋多爲儒。", "萬里此發軔，胸中有全模。", "將別更求言，老馬從問途。", "乃翁同汪出，親誼崇終初。", "以規不以頌，不自知其愚。", "民社非細事，况此壯大區。", "不飲第一策，精神長有餘。", "以此奉塵剎，以此當萬殊。", "何官不可爲，禍福皆在吾。", "劇邑最爲難，謹畏可無虞。", "試看悔吝者，實惟予之辜。", "民力久已困，未免索稅租。", "欲如古什一，攻瑟難吹竽。", "古意行今法，自應知樂輸。", "有弊勿遽革，有姦毋亟鋤。", "責己重以周，檢束到錙銖。", "兩脚踏實地，處事隨精粗。", "頑不在斯民，猾不在吏胥。", "苟以明恕行，久之定交孚。", "爲善無近名，實著名與俱。", "飲啄信前定，富貴不容圖。", "三年報政成，明時其舍諸。", "老我世無用，情親肯自疎。", "盡此一盃酒，惘然摻子袪。", "相依忽成別，加餐意何如。"]}