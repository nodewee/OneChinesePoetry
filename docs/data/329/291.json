{"author": "樓鑰", "period": "宋", "type": "诗", "title": "餞李君亮著作守眉山分韻得翠字", "paragraphs": ["天下大峨山，雄秀盤厚地。", "山雖不在眉，所在擁空翠。", "矯矯三蘇公，挹此淑靈氣。", "文章垂日星，照映蓋一世。", "李侯起廣漢，射策叩丹陛。", "褎然出群英，東南藹名字。", "來上著作庭，行入甘泉侍。", "胡爲把一麾，西歸尋藥市。", "吾聞此州俗，秉法更陳義。", "厚德坐鎮之，近古翻易治。", "君家義槩堂，活人百萬計。", "老親懷故山，色養謹承志。", "還家萬里餘，赴鎮夕可至。", "不作題柱驕，豈有晝繡意。", "班班老萊衣，人間真樂事。", "忠孝無兩心，出處固一致。", "他日上思君，命駕當不俟。", "此別諒非久，毋庸摻征袂。"]}