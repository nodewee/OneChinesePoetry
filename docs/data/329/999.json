{"author": "朱熹", "period": "宋", "type": "诗", "title": "卜居", "paragraphs": ["卜居屏山下，俯仰三十秋。", "終然村墟近，未愜心期幽。", "近聞西山西，深谷開平疇。", "茅茨十數家，清川可行舟。", "風俗頗淳朴，曠土非難求。", "誓捐三徑資，往遂一壑謀。", "伐木南山巔，結廬北山頭。", "耕田東溪岸，濯足西溪流。", "朋來即共歡，客去成孤遊。", "靜有山水樂，而無身世憂。", "著書俟來哲，補過希前脩。", "茲焉畢暮景，何必營菟裘。"]}