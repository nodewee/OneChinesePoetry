{"author": "樓鑰", "period": "宋", "type": "诗", "title": "送林宗丞浙東議幕", "paragraphs": ["先生風骨天與清，孤松野鶴何瘦生。", "胸中落落笥五經，大篇短章筆縱橫。", "壯年文場諸老驚，俯仰世故雙鬢星。", "萬事不理詩自鳴，笑視軒冕秋豪輕。", "市者爭利朝爭名，著脚往往遭譏評。", "先生四五官神京，又復歸去鴻冥冥。", "臺家急賢理不應，况復寮舊離觴傾。", "先生自喜得此行，祿粟可已啼號聲。", "秦望之山高且平，卧龍橫亙環州城。", "鏡湖千頃波不興，晉宋遺迹多豪英。", "議幕了無塵務縈，撫物吊古皆關情。", "我亦久矣懷滄溟，旦夕欲乘緹油屏。", "相望縱復三數程，詩筒尚得尋前盟。"]}