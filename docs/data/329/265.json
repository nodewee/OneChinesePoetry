{"author": "樓鑰", "period": "宋", "type": "诗", "title": "送楊嗣勳校書守眉山", "paragraphs": ["我生東南陬，不識蜀道難。", "觀君眉宇秀，想見岷峨山。", "漢廷射策時，連璧照鴛班。", "伯氏書萬言，逸駕不可攀。", "茲焉從君游，頗得窺一斑。", "僊凡隔弱水，接辭良亦艱。", "矧茲萬里別，望望何當還。", "三蘇騎鯨去，詞章滿人間。", "豈無後來者，遺珠有餘嘆。", "願君效樂全，飛章達天關。", "報國此最急，餘事付等閑。", "宣室行見思，朝暮當予環。", "別語敢言詩，屬聯不容慳。"]}