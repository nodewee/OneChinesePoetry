{"author": "樓鑰", "period": "宋", "type": "诗", "title": "題龍眠畫騎射拖毬戲", "paragraphs": ["綠楊幾枝插平沙，柔梢裊裊隨風斜。", "紅綃去地不及尺，錦袍壯士斫鬃射。", "橫磨箭鋒滿分靶，一箭正截紅綃下。", "前騎長纓拖繡毬，後騎射中如星流。", "繡毬飛䃂最難射，十中三四稱爲優。", "元豐策士集英殿，金門應奉人方倦。", "日長因過衛士班，飛騎如雲人馬健。", "駕幸寶津知有日，窮景馳驅欣縱觀。", "龍眠胸中空萬馬，駭目洞心千萬變。", "追圖大槩寫當時，至今想象如親見。", "靜中似有叱咤聲，墨淡猶疑錦繡眩。", "閑窗撫卷三太息，五紀胡塵暗畿甸。", "安得士馬有如此，長驅爲决單于戰。"]}