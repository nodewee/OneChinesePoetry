{"author": "樓鑰", "period": "宋", "type": "诗", "title": "代毛崇夫賀婦翁黄圮老生朝", "paragraphs": ["東都競風節，清裁稱巨賢。", "焱馳不自定，相與扶其顛。", "獨立黄徵君，道周性具全。", "辟舉既不就，言論亦無傳。", "當時論篤士，比之孔與顔。", "陳蕃爲三公，自媿不敢先。", "丈人豈苗裔，德高靜而專。", "不清復不濁，量陂渺無邊。", "學問粹然正，師友承淵源。", "詞章玉無瑕，作者當摩肩。", "向來登王畿，悟主在一言。", "校讎天祿閣，朱黄手自研。", "郎潛不啻足，肯羨歲九遷。", "清朝奬廉退，擢居西府員。", "膴仕皆坐致，高懷越拘攣。", "出乘使者車，徑歸卧林泉。", "出處無戚欣，鼻間栩栩然。", "謝公恐未免，召馹行著鞭。", "松山介閩浙，淑氣常蜿蜒。", "隆冬正凝沍，愛日回春妍。", "懸弧慶生申，飄若區中僊。", "僊風自難老，何須記椿年。", "賤子託枌榆，掃門如宿緣。", "叨在玉潤選，得窺樂廣天。", "川涂阻拜壽，舂容陳大篇。", "孺子倘可教，願受書一編。"]}