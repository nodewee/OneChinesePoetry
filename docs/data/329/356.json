{"author": "樓鑰", "period": "宋", "type": "诗", "title": "趙資政建三層樓中層藏書", "paragraphs": ["危樓傑立潭府雄，仰望驚瞿何穹窿。", "擎以八柱真良工，恍如木天移海東。", "扶欄三級橫復縱，八窗交映光玲瓏。", "更上一層迥不同，歷覽萬象俱空濛。", "東南太白金峩峯，西山千疊青芙蓉。", "環遶不斷如屏風，平疇彌望禾芃芃。", "城郭市井聚螘蜂，煙樹高低知幾叢。", "澄湖一片磨青銅，潮來江漲銀在鎔。", "海匝三垂屬提封，四山寬圍城在中。", "地平樓小望易窮，安得高卧陳元龍。", "麗譙公府難從容，二閣均在道佛宮。", "江山得助無遺蹤，眼前突兀忽此逢。", "主人榦國成棟隆，鼎彜久書柱石功。", "名遂身退茲明農，卜築深靜依高墉。", "百間朗朗羅心胸，咄嗟不待鼛鼓鼕。", "最後奇觀凌虛空，窗戶未須濕青紅。", "似聞廬陵周益公，亦作此樓高於崧。", "相望落落見兩翁，心匠不謀如影從。", "我欲效顰意方濃，一朝登眺若發矇。", "不願侍公飲千鍾，不願舞女紛歌僮。", "插架三萬牙籤重，此身願爲書蠹蟲。", "不然相陪夕陽舂，與公憑欄送冥鴻。"]}