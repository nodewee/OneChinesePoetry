{"author": "樓鑰", "period": "宋", "type": "诗", "title": "贈成都魯講書", "paragraphs": ["君家江發源，我生瀛之壖。", "相望萬里外，中間幾山川。", "近聞今子敬，文價驚鸞鵷。", "何由夢見之，失喜瞻在前。", "幅巾聳英標，銜袖出文編。", "倒屣平生歡，劇談河漢懸。", "老我三入朝，廣識兩蜀賢。", "相與論諸公，與君最周旋。", "自言隠太城，讀書三十年。", "城中竹谿居，肥遯遠市廛。", "清谿擁屋後，綠樹環前軒。", "一舟號橫雪，可泝復可沿。", "拂衣下三峽，非爲名利牽。", "灧澦追古作，海潮賦新篇。", "舊依槹閒公，來乘甬東船。", "顧我何所取，有懷俱盡言。", "老親苦多病，嘗藥冀少痊。", "佳客不容留，欲著歸驂鞭。", "間爲惡草具，願君少留連。", "報無錦繡段，贈有朱絲絃。", "一別無復會，摻袪意茫然。", "蜀山渺何許，同聲惟杜鵑。"]}