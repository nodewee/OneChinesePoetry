{"author": "樓鑰", "period": "宋", "type": "诗", "title": "走筆送僧義沖", "paragraphs": ["一氣行太虛，流形紛不齊。", "要之本無物，洞然無足疑。", "梵志有至言，還我未生時。", "燒了似不曾，亦有毛僧詞。", "沖師名家子，少年習裘箕。", "談吐霏木屑，落筆皆珠璣。", "自稱十年來，不復念作詩。", "空門坐枯禪，綺語知昨非。", "聞之意已消，談笑到日西。", "習氣終未盡，舊編還自携。", "秀句堪供佛，古作力可追。", "愛玩不去手，未免成一癡。", "又欲上西湖，駐錫來語離。", "我生墮宿業，筆硯置藩籬。", "拔擢困胃腎，未老神已疲。", "幾欲焚故藁，要使心清夷。", "君詩既不作，何不等棄之。", "萬事都放下，一意探玄機。", "語罷復自笑，無使高人知。", "作詩固無用，參禪亦胡爲。", "勸人反自蹈，此紙何必揮。", "不如兩俱忘，他時赤體歸。"]}