{"author": "樓鑰", "period": "宋", "type": "诗", "title": "李文授和所贈老融詩復次韻爲謝", "paragraphs": ["鄴侯插架書最多，筆力雄奇天所命。", "萬人海中深閉門，理窟搜尋到幽夐。", "我詩無律如山謳，形穢豈堪珠玉映。", "時時歸夢入故山，曳杖松間記投暝。", "因君佳句撩秋思，便欲歸尋舊三徑。", "兼旬足痹不良行，况復炎蒸如釜甑。", "夜來一雨洗河漢，簷溜涓涓清入聽。", "晨興剝啄誰叩門，乃有同聲喜相應。", "讀之恍若濯清風，自覺昏眸怯明鏡。", "伊余何幸點班行，結交往往多名勝。", "夫君平處顧清新，解道澄江如練浄。", "從今我乃得四友，不特官梅動詩興。", "推枕裁詩謝高致，扶憊摇毫心靡定。", "舊聞讀檄愈頭風，今頼長篇起衰病。"]}