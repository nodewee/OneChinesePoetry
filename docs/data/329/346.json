{"author": "樓鑰", "period": "宋", "type": "诗", "title": "送蔣德常宰鄱陽", "paragraphs": ["棋社頗寥落，聚會多差參。", "矧如夫君賢，貴重雙南金。", "豈可無此君，周旋相與深。", "一別歸未久，征鞍又駸駸。", "老我苦多病，別酒難重斟。", "摻袪不可留，贈言效規箴。", "吾聞古番君，甚得江湖心。", "官無崇與庳，時無古與今。", "古人乃能爾，歛衽當致欽。", "我亦一丈夫，毋謂力難任。", "未暇言偃歌，肯彈宓賤琴。", "明恕加撫摩，細故多親臨。", "罔密吏易姦，賦重民弗禁。", "飛鴞懷桑葚，烹魚溉釜鬵。", "此邦熟往來，當有慰黎黔。", "君能踐世科，朝行佇朋簪。", "公餘昌遠業，書讀松竹林。", "故家未見書，校讎如向歆。", "時時爲尋訪，歸來共書淫。", "勿以三徑荒，閒作莊舄吟。", "勉哉赴功名，莫待二毛侵。", "數年儻加我，寒盟尚能尋。"]}