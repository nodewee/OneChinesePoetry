{"author": "樓鑰", "period": "宋", "type": "诗", "title": "代求子紹上魏邸壽詩", "paragraphs": ["皇家基業天與隆，金枝玉葉槃石宗。", "我皇聖德摩蒼穹，朱邸森列慶所鍾。", "仲氏吹箎何雝雝，雲夢八九羅心胸。", "羣經讀遍巾箱中，筆端豪氣舒長虹。", "殿前玉佩聲冬瓏，天人眉宇輝宸楓。", "大名起魏茅士封，黄旛豹尾雙鎮雄。", "宣城名郡煩憑熊，政績越過黄與龔。", "樓前疊嶂橫雲空，佳句不減玄暉工。", "賢王易鎮甬水東，陽春有脚皆仁風。", "百蠻面內文軌同，坐清聚蟻驅屯蠭。", "碧海萬里樓船通，天子神聖非臣功。", "薰風入弦槐陰濃，新荷泛綠榴花紅。", "曉來佳氣飛青葱，驚詫野老田家翁。", "簫鼓動地光融融，堂上帝子方雍容。", "清旦燕賀簪笏叢，負弩小吏隨登龍。", "由來降靈自神崧，難老何用齊喬松。", "年年箕翼壽兩宮，捧觴戲彩俱無窮。"]}