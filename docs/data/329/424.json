{"author": "樓鑰", "period": "宋", "type": "诗", "title": "代魏丞相爲錢參政壽", "paragraphs": ["天台傑立滄海東，古今名士長相從。", "神遊八極司馬子，擲金作賦孫興公。", "松窗先生千載士，文價道骨相與同。", "芙蓉爲裳蘭爲佩，一笑坐斷千山峰。", "向來羽扇揮羣雄，貔貅給使如奴僮。", "淮南草木識姓字，烽燧一掃邊庭空。", "勳名巍峨謝不有，天子神聖非臣功。", "黄扉安坐斷國論，精神自折千里衝。", "東山之志意不改，歸來碧落稱僊翁。", "調元老手自燮理，鬖鬖綠髮雙方瞳。", "蒼生顒望謝公起，中興事業須宗工。", "新冬五日記穀旦，霜餘和氣回春風。", "門牆老生繫郡紱，欲借壽斚斟吳松。", "祝公壽考與家世，山河带礪俱無窮。"]}