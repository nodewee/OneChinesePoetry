{"author": "樓鑰", "period": "宋", "type": "诗", "title": "僊都獨峰", "paragraphs": ["漢家武徹求神僊，方士搤掔多夸言。", "蓬萊隔海不可到，屬車方羊上橋山。", "傳聞黄帝久僊去，胡爲有石高巑岏。", "游談不經理欲屈，謾言此地藏衣冠。", "縉雲自是僊窟宅，萬壑千巖比如櫛。", "突然一石摩青雲，造化應勞巨靈擘。", "僊風吹墮碧蓮花，玉井半空人不識。", "望之不計幾千尺，八柱擎天此其一。", "伯夷制行高且孤，萬世猶能立懦夫。", "英魂凜凜今不死，化作此石山之隅。", "橫斜轍迹依然在，我亦何能窮古初。"]}