{"author": "樓鑰", "period": "宋", "type": "诗", "title": "送王粹中教授入蜀", "paragraphs": ["萬山四塞圍平陸，大爲關中次爲蜀。", "我生東南未曾到，蜀士游從聞頗熟。", "自從襄陽上峻途，高欲登天下臨谷。", "女媧大山塞空虛，麻綫名堆千萬曲。", "行人一升鹿頭關，下瞰平川如畫幅。", "幅員二百四十里，里出萬緡民日蹙。", "向來陝西五路兵，退守諸關疆地促。", "計臣權宜重增賦，民力尚寬隨所欲。", "爾來因仍七十年，鬼不輸錢無雨粟。", "民生哀哉不堪命，外若富饒中不足。", "益梓尚有繁盛風，夔峽窮民幾比屋。", "側耕危穫供稅租，飯多稊稗無嘉穀。", "朝廷謀帥弄印久，宣諭尚書剖符竹。", "尚書當今第一流，翁婿相望冰映玉。", "貽書挽君爲此行，古人義槩非流俗。", "君亦慨然挈家去，摻袪未免再三祝。", "君行豈爲溫飽計，一舉高飛快鴻鵠。", "丈夫生有四方志，登覽山川非碌碌。", "頃爲假吏到燕山，未行先取山經讀。", "所至訪尋多得力，中原至今在吾目。", "北征西征昔有賦，何肯徒行空逐逐。", "子西嘗因過峴首，遐想羊公欲相沃。", "關右放賈眼拔鏃，表留卒使癰潰肉。", "試推此意向前去，到處前人有遺躅。", "五丁開山果何在，贊皇籌邊言可覆。", "劍門石角皆北向，雪嶺界天望身毒。", "高皇將壇在漢中，武侯八陣留魚復。", "棧閣繩橋世稱嶮，威茂渡笮來夷族。", "李冰離堆如底柱，大寧鹽泉若飛瀑。", "四路尤多未見書，買歸何止三萬軸。", "黄松次功蜀檮杌，石湖居士吳船錄。", "君宜預考經行地，却隨所見書之牘。", "幕中便可資籌策，遠業因茲增藴蓄。", "又聞渡瀘不在瀘南在沉黎，卭崍九折是君家世尤當知。", "藝祖按圖揮玉斧，大度河外等棄之。", "本朝獨無南詔患，一語決定無敢違。", "成都郡庠千白袍，後來之秀日益奇。", "周公禮殿巋然在，畫像盤古繼宓犧。", "春秋奠謁用舊樂，想見節奏并威儀。", "談經約史各專門，學問可以相發揮。", "康節遺書有傳者，不惜師問窮精微。", "先天僅得十二三，聲音律呂無由窺。", "更有異聞多細事，試因餘暇質所疑。", "青城大面訪僊迹，普賢靈變窮峨眉。", "街名棋盤路九逵，江號濯錦如汙池。", "古柏參天二千尺，水滸鼎立三石犀。", "藥有珂貝說尤詭，字書不見栮與榿。", "金堂鸚鵡掃孤塔，蒼溪橘柚五出椑。", "嘉陵梵像爲最巨，閬州城南天下稀。", "少陵入蜀往來久，須行萬里方知詩。", "我慙寡聞言又拙，君其更爲加詢咨。", "老我無復爲世用，但當杜門待君歸。", "歸期未知果何時，時寄尺楮寬吾思。"]}