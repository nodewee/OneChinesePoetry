{"author": "樓鑰", "period": "宋", "type": "诗", "title": "新闢門徑或謂太窄", "paragraphs": ["門外頓空曠，雙眸豁太虛。", "誰歟列佳樹，正爾對吾廬。", "蚤歲曾修業，衰年得定居。", "買鄰賢伯仲，衣錦舊門閭。", "未辦三閒屋，先栽數席蔬。", "歡娛戲萊服，晨夕奉潘輿。", "駟馬容雖狹，齋郎住有餘。", "牀金知已盡，瓶粟豈無儲。", "細草沿階嫩，新篁得雨初。", "竊希仁者靜，未覺故人疎。", "晝永翻名畫，更長理舊書。", "何妨抱琴醉，儘好带經鉏。", "耋穉同甘苦，兒孫共卷舒。", "眼花多掩卷，鬢雪不堪梳。", "少飲毋求醉，徐行可當車。", "此生千萬足，祇願老樵漁。"]}