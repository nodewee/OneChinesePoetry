{"author": "樓鑰", "period": "宋", "type": "诗", "title": "寄題張法曹瞻雲軒", "paragraphs": ["張侯名軒意可知，如登太行看雲移。", "我雖未得登軒墀，不鄙要我巴人詞。", "爾時膝下遨以嬉，欲斵數語語不隨。", "娛侍東嘉樂無涯，官舍偪仄親不怡。", "安輿相將甬水湄，日日東望勞支頤。", "秋風得檄欣星馳，歸拜親下聊信眉。", "官事有程不得違，欲去故國行遲遲。", "重來橘柚黄金垂，霜著新蟹雙螯肥。", "海魚甘鮮一尺圍，欲奉色養春爲期。", "瞻雲之思今同之，慨然落筆成新詩。", "人閒至樂在庭闈，何用自縛微官爲。", "君方欲解左顧龜，我亦日思投檄歸。", "相望百里俱萊衣，從他天外閑雲飛。"]}