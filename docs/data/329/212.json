{"author": "樓鑰", "period": "宋", "type": "诗", "title": "登育王望海亭", "paragraphs": ["瘦藤拄破山頭雲，山蹊盡處開危亭。", "平田萬頃際大海，海無所際空冥冥。", "乾端坤倪悉呈露，飛帆去鳥無遺形。", "蓬萊去人似不遠，指點水上三山青。", "褰裳濡足恐未免，儻有飈馭吾當乘。", "是中始覺宇宙大，眼力雖窮了無礙。", "雲夢八九不足吞，回視塵寰一何隘。", "曾聞芥子納須彌，漫說草庵含法界。", "看我振衣千仞岡，笑把豪端捲煙海。"]}