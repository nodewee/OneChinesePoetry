{"author": "樓鑰", "period": "宋", "type": "诗", "title": "送蘇壽甫少卿赴潼川漕", "paragraphs": ["老坡送江直入海，君今歸尋江之源。", "外臺去鄉苦不遠，爲持使節臨潼川。", "君家家世四海聞，單于一問驚胡塵。", "歸來便合上清禁，胡爲日念橫峨岷。", "賢哉群從傳家風，夕郎名節世所宗。", "諸卿亦復載清德，况君又似尚書公。", "壽皇念舊久更深，聖明親擢傳玉音。", "君歸寧能及黔突，定應召馹來追尋。", "清獻入蜀携一龜，君今數鶴同載歸。", "他時未免蕙帳怨，人在西清鶴自飛。"]}