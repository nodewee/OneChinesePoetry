{"author": "樓鑰", "period": "宋", "type": "诗", "title": "謝湖山居士示和陶詩", "paragraphs": ["淵明千載人，風節仰孤峭。", "豈惟辭督郵，蓮社不得召。", "書不求甚解，眼高得玄要。", "詩亦本無意，但寫胸中妙。", "齊梁紛衆作，嘈雜春禽叫。", "稚子候簷隙，文通劇搜紹。", "矯矯玉局翁，尚友謝浮漂。", "飽喫惠州飯，追和欲同調。", "湖山老居士，宏才盍廊廟。", "出入官五紀，懷歸自年少。", "屢賡歸來辭，吾行有先兆。", "老龍卧林壑，年高德彌邵。", "向來批敕手，甘心事耕釣。", "築室據仙居，泉石造深穾。", "亭榭望堂皇，蓬萊對圓嶠。", "涉園日成趣，遇客酒頻釂。", "巖巖鸞鶴姿，炯炯雙眸瞭。", "墮體黜聰明，坐忘樂遺照。", "西疇時告春，東臯快舒嘯。", "襟期古暗合，此事不容詔。", "盡和靖節詩，筆走追風驃。", "又如裴旻劍，騰空徑投鞘。", "人生嗜慾深，山林不供燒。", "何當從公游，翛然寧荷蓧。", "小子敢言詩，未免事華彯。", "西施難效顰，邯鄲恐貽笑。", "思欲焚舊藁，世味輕咀嚼。", "稍尋韋蘇州，旁引孟貞曜。", "絕去翰墨畦，毋鑿渾沌竅。", "尚或庶幾焉，未暇期速肖。"]}