{"author": "樓鑰", "period": "宋", "type": "诗", "title": "寄題高汝一少卿識山堂", "paragraphs": ["廬山之高誰不識，欲識其真了難得。", "往來山中最親切，嶺爲橫看峯是側。", "曾從彭蠡望山外，識得山南昧山北。", "山體如如本不動，人苦求之愈多惑。", "君今一堂據湓城，香爐五老皆嘉賓。", "莫問後前與向背，面目還君多識真。", "君今與山如故人，慎毋忽作白頭新。", "堂中燕坐靜且壽，君其於此知吾心。"]}