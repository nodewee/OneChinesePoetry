{"author": "樓鑰", "period": "宋", "type": "诗", "title": "送潚丞剡川", "paragraphs": ["工部丞崑丘，我生丁巳年。", "比吾既逾冠，再轉丞金囦。", "年齡過半百，奏子哦松軒。", "親見勤小物，如彼少壯然。", "受輸導行費，略不取一錢。", "飛糠至瞇目，猶恐勞弗宣。", "汝方壯有室，行行貳剡川。", "地近既便親，俸外有圭田。", "惟當念爾祖，奉職罔不虔。", "邑無不當問，事亦不得專。", "退無爲避事，進勿至侵權。", "莊生才不才，其間要求旃。", "去年苦旱歉，穀熟殊頗偏。", "未知催科時，何取何當蠲。", "二十七鄉民，戶口富人煙。", "去天曾不遠，美惡易以傳。", "大寧九十餘，父母俱華顛。", "況子勤幹蠱，豈不深愛憐。", "食祿須盡瘁，毋歎我獨賢。", "不應頻往來，恃有檄可沿。", "時時寄安書，何殊在目前。", "秋賦已復近，公餘更加鞭。", "金罍喜接境，一水通鄉船。", "他時儻少病，尚能催擊鮮。"]}