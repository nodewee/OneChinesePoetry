{"author": "樓鑰", "period": "宋", "type": "诗", "title": "賦蔣甥若水番馬圖", "paragraphs": ["何處驅來良馬六，騮黄參錯如花簇。", "胡爲不作騰驤去，各有游韁縶前足。", "胡人下馬俱少休，背倚氈裘眠正熟。", "酋豪揀箭奚奴撚，意欲射麞不遺鏃。", "琵琶橫倚續續彈，一夫坐聽胡中曲。", "卧擁提壺將引飲，英氣虬鬚皆貴族。", "沙磧坡陀高復低，天寒不見寸草綠。", "我行燕薊頗見之，狼帽烏靴乃其俗。", "勿云恃勇不知義，要以赤心置其腹。", "嗚呼安得壯士健馬咸作使，坐令戎虜爲臣僕。"]}