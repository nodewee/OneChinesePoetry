{"author": "樓鑰", "period": "宋", "type": "诗", "title": "送姜子謙丞於潜", "paragraphs": ["處則有超蓮，出則將哦松。", "眉宇無一塵，出處皆雍容。", "君看妙蓮華，本出汙泥中。", "兩松痛埽溉，下有簿書叢。", "汙潔無二致，喧寂本亦同。", "於潜今畿邑，蜀道萬里通。", "至今存古意，民風尚醇醲。", "一邑既當問，尤宜撫疲癃。", "藍田文最高，後學仰韓公。", "彼言蓋有激，昧者但稱工。", "成案漫不省，丞哉豈真聾。", "姜氏太嶽後，夷門慕家風。", "教子延名師，列碑多儒宗。", "宮庠既開荒，書種慶所鍾。", "換桂雙枝秀，益見筆研功。", "後生日加勉，衣鉢傳無窮。", "君才有餘刃，壯行氣方充。", "功名此椎輪，勁翮看摩空。", "我歸幸同社，棋酒時相從。", "尊前不忍別，吟愁夕陽舂。", "我家老揚州，五紀有遺蹤。", "向來耕織圖，爲煩訪溪翁。"]}