{"author": "樓鑰", "period": "宋", "type": "诗", "title": "代書寄內弟耐翁總幹", "paragraphs": ["我昔生外家，半世猶相依。", "至今連牆居，日日相聞知。", "諸表如羣從，休戚真同之。", "耐翁生而秀，愛惜從兒時。", "文采既俊發，吏才人共推。", "低徊久選調，每每爲歎咨。", "茲行佐王人，未到聲已蜚。", "郵置屢得書，論事語益奇。", "使長首推薦，婉畫多所資。", "近觀會稽編，分析及毫釐。", "益知足心計，薦書徧諸司。", "正欲助才選，非敢請以私。", "惜君年欲侵，正以遠大期。", "得書再三讀，惘然增愕眙。", "非所望于子，所言何背馳。", "江湖兩路間，弄兵分潢池。", "羽檄以時至，廟堂日三思。", "調度供軍需，發兵匝四垂。", "吾事誠可慮，彼亦安能爲。", "豈曰白頭賊，指日當誅夷。", "使子任賊衝，尚望羽扇揮。", "如何隔千里，遽求奉檄歸。", "長沙屹巨鎮，洞庭渺無涯。", "鄂渚屯重兵，上游藉兵威。", "當思深遠謀，胡爲先自萎。", "此言及同寮，必爲人所窺。", "歸以語閨門，徒驚妾與妻。", "無端使稟議，在此何爲辭。", "望子置私憂，志立官無卑。", "張巡起縣令，力抗百萬師。", "逆徒哽喉牙，蔽遮頼渙濉。", "韋寬守玉璧，臧質全盱眙。", "丈夫立節義，有才尤當施。", "殺身以成仁，致命須見危。", "讀書不念此，萬卷終何裨。", "但當安義命，前定無參差。", "勉哉盡所職，造物不汝遺。", "況復受國恩，當與相維持。", "今子仕高沙，偶然脫危機。", "正須加義方，豈應使同斯。", "向也未得祿，遑遑不自支。", "既入紅蓮幕，圖進亦其宜。", "今日寧爲民，此乃無聊詞。", "歸來事若定，又思登王畿。", "胸中空擾擾，禍福不在茲。", "倘能悟愚言，便可知昨非。", "著枕必安寢，食淡甘如飴。", "老誖非强聒，鄙見不可移。", "少安當毋躁，通籍看金閨。"]}