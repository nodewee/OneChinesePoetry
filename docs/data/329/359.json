{"author": "樓鑰", "period": "宋", "type": "诗", "title": "送孫子祥赴新昌主簿", "paragraphs": ["高士不爲簿，子嚴論獨殊。", "不遭何不可，而況主簿乎。", "夫君豈其裔，南明筮仕初。", "要知官無卑，祿可代耕鋤。", "正須勾小稽，使民能樂輸。", "矧復兼尉曹，鼠竊隨除驅。", "兩職去民近，亨途此權輿。", "君誠吾里秀，賢厚素有餘。", "埋蛇有陰德，映雪讀古書。", "起家決儒科，鄉評足名譽。", "妻以兄之子，相與久相娛。", "小別不足惜，未免摻子袪。", "邑境連台剡，好山環四隅。", "二子丞鄰封，川陸通舟車。", "乘興或一往，徑欲造庭除。", "公餘想績文，尤當惜居諸。", "會看興公賦，擲地金聲如。"]}