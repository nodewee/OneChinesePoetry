{"author": "樓鑰", "period": "宋", "type": "诗", "title": "次韻胡元用末利花", "paragraphs": ["殘暑未盡秋欲來，玉刻萬葉瓊英開。", "孤標雅韻一枝足，江上紫翠空成堆。", "素娥長與明月約，青女細把輕綃裁。", "主人好事趁時買，買置此地真宜哉。", "牆間閑地方丈所，幾年累甓裝層臺。", "春花秋卉紛互發，胡葵芍藥參徘徊。", "眼明忽見此奇絕，弟畜素馨兄事梅。", "夜深飛香性幽獨，未許蜂蝶來相陪。", "糖甖封餘有閩土，會須掃取添花栽。", "吾聞閩山千萬本，人或視此齊蒿萊。", "何如航海上天闕，玉色照映瑠璃杯。", "新涼徙倚看不足，坐見日影欹庭槐。"]}