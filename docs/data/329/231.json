{"author": "樓鑰", "period": "宋", "type": "诗", "title": "大龍湫", "paragraphs": ["北上太行東禹穴，鴈蕩山中最奇絕。", "龍湫一派天下無，萬口贊揚同一舌。", "行行路入兩山間，踏碎苔痕屐將折。", "山窮路斷脚力盡，始見銀河落雙闕。", "矩羅宴坐看不厭，騷人弄詞困搜抉。", "謝公千載有遺恨，李杜復生吟不徹。", "我遊石門稱勝地，未信此湫真卓越。", "一來氣象大不侔，石屏倚天驚鬼設。", "飛泉直自天際來，來處益高聲益烈。", "從他倒瀉三峽流，到此誰能定優劣。", "鴈山佳趣得要領，一日盡游神惡褻。", "驪龍高卧喚不應，自媿筆端無電掣。", "輪囷蕭索湍不怒，非霧非煙亦非雪。", "我聞涷雨初霽時，噴擊生風散空闊。", "更期雨後再來看，浄洗一生煩惱熱。"]}