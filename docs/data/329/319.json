{"author": "樓鑰", "period": "宋", "type": "诗", "title": "侍仲舅同諸表游山", "paragraphs": ["來游大梅山，涉山知幾重。", "平行千仞岡，俯瞰他山峯。", "一步一步高，勢欲凌虛空。", "左顧九地底，樓臺鳴鼓鍾。", "蓬萊反在下，直恐船引風。", "又疑海水竭，洞見馮夷宮。", "行行愈就順，故步尋苔封。", "十年舊主人，相對如夢中。", "清談虛閣上，坐到夕陽舂。", "年來頗畏影，掣身慕冥鴻。", "入山非不深，猶有行人蹤。", "安得更深居，尚友荷衣翁。", "未問梅子熟，寧能噉青松。", "庶幾適吾心，餘生得從容。"]}