{"author": "樓鑰", "period": "宋", "type": "诗", "title": "送潚宰富陽", "paragraphs": ["富春富山水，地勝雄三吳。", "壯哉十萬戶，畿邑拱行都。", "大江橫吾前，上下萬賈趨。", "吾子丞剡川，攝事姦已鉏。", "試縣力愈難，勉旃立規橅。", "治縣古有譜，近頗多著書。", "槹閒愛汝厚，誨語皆良圖。", "老我不惜別，所望安官居。", "汝亦頗練事，正恐才尚疎。", "我以熱肺腸，有求應所須。", "遇事費十思，一跌真不虞。", "雖當縱心年，兢兢矩不踰。", "况汝年方壯，勿恃才有餘。", "據輪始窺井，任誕寧失拘。", "三年待汝歸，二親真倚閭。"]}