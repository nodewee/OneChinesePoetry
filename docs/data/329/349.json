{"author": "樓鑰", "period": "宋", "type": "诗", "title": "送陳進道倅三山", "paragraphs": ["陳侯少有場屋聲，歲在壬午聯薦名。", "晚年倦游安里居，君亦懷綬歸家庭。", "齊年連姻更同社，臭味相與如弟兄。", "一朝話別欲遠去，洗盞更酌歌渭城。", "合沙樂土宜宦游，或謂不減洛與京。", "平分風月信可樂，人家弦誦幾連甍。", "豈惟帥閫頼關決，定知秋闈望陶成。", "西都外司掌宗盟，煩君共二爲之丞。", "勿謂爲丞但虛稱，亨途要當自此升。", "惟君儒雅聞簪纓，種學歲久筆縱橫。", "奧篇隠帙了如響，清談吐屑四坐傾。", "詩筒來往附郵傳，時出妙語人爲驚。", "梅花萬樹照山白，荔子百種輝空明。", "九門雄尊盛官府，三山森聳多地靈。", "長樂一志書不盡，平生頗恨未經行。", "煩君傑句爲摹寫，遠寄使我心神清。"]}