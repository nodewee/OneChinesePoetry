{"author": "樓鑰", "period": "宋", "type": "诗", "title": "宇文樞密借示范寬春山圖妙絕一時以詩送還", "paragraphs": ["范生本以寬得名，不學關仝與李成。", "筆端自出一機杼，理通神會真其能。", "橫披小軸屢到眼，頗亦時能辨真贋。", "未見弘大如公藏，茂樹喬山春爛漫。", "此圖不是江南山，寒空青嶂疑商顔。", "高高下下幾佳處，莊家時有茅三間。", "橋梁樓觀各有趣，一夫驅馿何處去。", "安得隨入杳靄間，布襪青鞋踏空霧。", "近山忽斷見遥碧，天涯一望無中極。", "胸中丘壑誰測知，鐵屋石人驚筆力。", "鵝谿六幅高堂空，終日對坐心神融。", "看罷爲我捲還客，自此歸余境夢中。"]}