{"author": "樓鑰", "period": "宋", "type": "诗", "title": "跋盧申之所藏韋偃三馬", "paragraphs": ["嗟哉馬之生，馳驟乃其性。", "一爲人所羈，寸步不得騁。", "局促閑廐中，專俟圉人令。", "調服無踶齧，始可用朝請。", "戰騎冒鋒鏑，或致隕其命。", "繡羈非不華，金狨號爲盛。", "青黄木之災，此亦馬所病。", "立仗尤貴重，一鳴輒斥屏。", "何如在牧時，卧起玩烟景。", "豐草勝芻豆，清波恣游泳。", "韋侯擅筆精，幻出無人境。", "思陵賜珍題，昭回光炳炳。", "身方縛名韁，三年慙負乘。", "細窺樂寬閒，悠然動歸興。"]}