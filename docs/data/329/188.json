{"author": "呂祖儉", "period": "宋", "type": "诗", "title": "泛舟至竹洲", "paragraphs": ["湖光拍天浮竹洲，隠然一面城之幽。", "中有高士披素裘，我欲從之恐淹留。", "探囊百金辦扁舟，又煩我友著意修。", "微風一動生波頭，飛棹來往倦則休。", "兀兀坐曹如繫囚，吏餘只有萬斛愁。", "一生安坐無幾求，今日棲遲如置郵。", "脫帽露頂固狂流，俯首折腰亦可羞。", "誓將入海登之罘，棄置人閒繞指柔。", "蒼然暮色下羊牛，出處語默兩悠悠。", "九原可起柳柳州，燕坐相與未始遊。"]}