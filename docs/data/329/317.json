{"author": "樓鑰", "period": "宋", "type": "诗", "title": "送萬耕道帥瓊管", "paragraphs": ["黎山千仞摩蒼穹，顓顓獨在大海中。", "自從漢武置兩郡，黎人始與南州通。", "歷歷更革不勝計，唐設五筦如容邕。", "皇朝聲教久漸被，事體全有中華風。", "生黎中居不可近，熟黎百洞蟠疆封。", "或從徐聞向南望，一粟不見波吞空。", "靈神致禱如響答，征帆飽掛輕飛鴻。", "曉行不計幾多里，彼岸往往夕陽舂。", "流求大食更天表，舶交海上俱朝宗。", "勢須至此少休息，乘風徑集番禺東。", "不然舶政不可爲，兩地雖遠休戚同。", "古今事變無定論，難信捐之與揚雄。", "四州隅分各置守，瓊臺帥閫尤尊崇。", "高牙大纛擁方伯，鼓吹振響驚蛟龍。", "漢家威名兩伏波，盧丁以來幾宗工。", "衛公精爽尚如生，妙語况有玉局翁。", "史君吏事素高了，明若古鏡摩青銅。", "叱馭行行不作難，平生惟仗信與忠。", "布宣王靈萬里外，益使向化來蠻賨。", "第惟遐方習疎慢，政化要當率以躬。", "霧中能見越王石，自然心服令易從。", "頑獷未率宜以漸，勿示駭政先含容。", "平平之策用定遠，下下之考書陽公。", "吏民生長固安土，尚當摩撫如童蒙。", "屬僚宦游豈得已，士多失職悲途窮。", "名分卑尊不可紊，更念何處不相逢。", "官事既了與無間，可使知氣俱沖融。", "鄉閭惜別情所鍾，臨岐爲傾琥珀濃。", "手遮西日念遠去，欲留奈何鼓逢逢。", "願君穩度三合溜，早歸入侍明光宮。"]}