{"author": "樓鑰", "period": "宋", "type": "诗", "title": "次韵章樞密賦吳彩鸞玉篇", "paragraphs": ["文簫躡彩鸞，夜半恐不逮。", "山深忽呼名，驚喜不得退。", "僊謫無所逃，士貧何可耐。", "乃以三生緣，遂爲二姓配。", "至人與凡夫，伉儷豈其輩。", "鬻書以自給，細字如玉碎。", "一一存楷法，明珠蔑瑕纇。", "初如鶼比翼，久若魚同隊。", "終日了韵編，心畫亡罣礙。", "人間八百本，終古知敬愛。", "玉篇尤可珍，何必贈雜佩。", "倘邀千黄金，雖貧亦當貸。", "摩挲惜見晚，老眼看茫昧。", "墨妙饒精神，筆勁含姿態。", "次第部居中，盤曲法庫內。", "九齡美風度，孟博信清裁。", "書拙無合作，見此增愧慨。", "尤物難久假，雪窗暫相對。", "遺蹤雖已邈，真跡儼然在。", "輒效西子顰，小楷書牘背。"]}