{"author": "樓鑰", "period": "宋", "type": "诗", "title": "吳參議達觀齋", "paragraphs": ["君不見大鵬與鸒鳩，自適俱是逍遥游。", "又不見大椿視朝菌，一脩一短終期盡。", "况乎秋豪爲大泰山小，莫壽殤子彭爲夭。", "漆園老子超衆作，立論雖奇定非矯。", "鳬脛從短鶴脛長，蠻觸亦能成戰場。", "譽堯非桀兩置之，讀書博簺俱亡羊。", "世人顛倒名利途，躋攀分寸爭錙銖。", "河伯猶驚北海若，井蛙醯雞何足誅。", "試同萬衆走城市，躍馬徒行分賤貴。", "却登高處望塵中，但見紛紛如聚蟻。", "暫高猶爾况真高，神游八表非矜豪。", "寧能高舉去人世，勿以役役隨滔滔。", "是知達人有大觀，蝶夢爲周聊自玩。", "翛然無入不自得，處若終身仕成漫。", "吳侯晚到東海濱，飽諳世故無戚欣。", "相逢一笑成莫逆，似知我亦箇中人。"]}