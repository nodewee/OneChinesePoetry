{"author": "樓鑰", "period": "宋", "type": "诗", "title": "題家藏二畫 二虎", "paragraphs": ["一虎弭耳行，一虎立而顧。", "猛鷙乃天資，亦爾相媚嫵。", "媚嫵尚眈眈，况復逢其怒。", "吾聞宣城包，今古稱獨步。", "投老筆愈精，利牙爪可怖。", "方其欲畫時，閉戶張絹素。", "磨墨備丹彩，飲酒至斗許。", "解衣恣盤礴，手足平地踞。", "顧眄或騰拏，窺之真是虎。", "捉筆一揮成，神全威不露。", "此其真是歟，爲我振蓬戶。", "藜藿將不採，何止讋狐兔。"]}