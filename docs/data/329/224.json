{"author": "樓鑰", "period": "宋", "type": "诗", "title": "求仲抑招遊山歸途遇雨", "paragraphs": ["竹輿遶湖濱，宿露尚厭浥。", "徑到玉岑下，坐久客始集。", "起穿靈石山，萬松介而立。", "梅天氣清潤，空翠行可挹。", "古藤幾百年，枝蔓兩山及。", "見說春暮時，花紫光熠熠。", "直疑老潜虬，初起夜來蟄。", "俯翫歲寒泉，齒冷不敢吸。", "相將上龍泓，塵鞅謝羈馽。", "洞有靈獸居，臨深心岌岌。", "魚游明鏡中，巨浪無三級。", "寒苔載水去，萬頃潤原隰。", "濛濛山雨來，歸僕鳥飛急。", "野興殊未已，日昃不暇給。", "衝泥上湖船，雨陣遽奔襲。", "飄風將急點，回旋驚四入。", "中流益蕩兀，短蓬不當笠。", "停篙亦久之，怒勢不少戢。", "我徒方嘯歌，弗爲改豪習。", "但恥缾罍罄，莫問衣裳濕。"]}