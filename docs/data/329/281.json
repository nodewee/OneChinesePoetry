{"author": "樓鑰", "period": "宋", "type": "诗", "title": "游初暘谷及白巖", "paragraphs": ["重來游仙都，止欲訪獨峯。", "寧知一峯外，佳境無終窮。", "何處潁川子，鏡巖便相逢。", "約我游白巖，輕舟借溪翁。", "齋餘尋宿諾，秋霽波溶溶。", "清澈見石底，鑱刻驚神工。", "昨登初暘谷，但見石嵌空。", "茲浮懸崖下，萬石森巃嵸。", "上有勝絕地，古語留郭公。", "鬼神謹呵護，雷霆掃塵蹤。", "換船到白巖，脩篁摇清風。", "縈回進石屋，孤竹攢沙蜂。", "洞府僊所閟，無由辨西東。", "扣舷過巖下，數仞如崇墉。", "石趾平如甃，奇怪遮蒼穹。", "更尋小蓬萊，俯瞰馮夷宮。", "篙師進深窈，捫蘿捨枯筇。", "游子非不多，無人解從容。", "我因一日留，幽尋極山中。", "秋旻快排盪，日暖如春融。", "歸坐獨峯下，石影橫空濛。", "急呼醽醁清，澆此磊磈胸。", "幸有濟勝具，未能上金龍。", "爲君揮五弦，決眥送飛鴻。"]}