{"author": "樓鑰", "period": "宋", "type": "诗", "title": "送鄭惠叔尚書守建寧", "paragraphs": ["十五年前送別詩，道山持節向江西。", "今年又見送公別，大天擁麾鎮閩越。", "向來惜別固已深，今日摻袪尤動心。", "尚書自是第一人，氣義相許披胸襟。", "南宮五表平明入，列辟傳聞俱聳立。", "壽皇聖孝冠百王，三復高文天爲泣。", "擢處螭坳寵數新，果然百日掌絲綸。", "拭圭修聘稱應變，握節不撓威殊鄰。", "直上銀臺尤振職，李藩氣槩時批敕。", "嗣皇銳意新百度，筆端真有回天力。", "星辰聽履冠文昌，急流勇退驚朝行。", "望之正欲試馮翊，長孺寧肯薄淮陽。", "孤拙自憐銷壯志，三入脩門空負媿。", "薦人不進終不已，獨頼當時言有味。", "公在猶嘆一居州，公去無人爲王留。", "公乎行歸佐天子，肯作管晏卑微休。"]}