{"author": "樓鑰", "period": "宋", "type": "诗", "title": "賦揚州伯父海檜", "paragraphs": ["潜虬拔地徑夭矯，騰拏勢出青雲表。", "爲誰猶向此中蟠，坐閲春秋昏復曉。", "團團高蓋月輪平，矗矗蒼叢衆星小。", "枯槎當面結生香，外有霜皮細勻遶。", "乃知造化有神巧，散作樛枝窮樹杪。", "雖非直榦棟梁材，怪怪奇奇樂幽窈。", "獨秀海山臨浩漾，駭浪翻空雲縹渺。", "茁芽自有甘露滋，弄影幾經霜月皎。", "崢嶸老氣本天然，後生矯揉何時了。", "我家揚州真好事，買歸但覺千金少。", "夜半有力欲負之，護持和璧終歸趙。", "從來寫照無髣髴，畫師欲快毫端掃。", "解衣盤礴意慘澹，卷起生綃色徒愀。", "我來青邊立寒峭，自憐氣與秋天杳。", "倚筇一笑賓亦歡，開尊相與傾清醥。", "謂當好此如好賢，爲君三復緇衣篇。", "時時來前看不足，終待結屋平湖邊。"]}