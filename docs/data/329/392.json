{"author": "樓鑰", "period": "宋", "type": "诗", "title": "長生草", "paragraphs": ["我方髫齔時，已復見茲草。", "仲舅尉江陽，奉親顔色好。", "窗門掛經冬，蛛絲罩輕縞。", "意爲霜雪殘，白花乃明杲。", "世間三友外，此有歲寒操。", "年至十七八，童心如木槁。", "隨時到柯山，逢人細訪考。", "買之野人手，何須訪蓬島。", "嘗爲伯氏壽，作詩頌難老。", "經今五十年，得自江南道。", "老我日就衰，歲月豈長保。", "一笑哦子詩，猶將伴梨棗。"]}