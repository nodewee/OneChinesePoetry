{"author": "樓鑰", "period": "宋", "type": "诗", "title": "沿檄柯山歸別張特秀", "paragraphs": ["我昔志學年，侍親宦西安。", "弟兄游庠校，見君平生歡。", "君才獨穎出，逸駕不可攀。", "夜窗共檠燈，春遊合盃盤。", "虛堂卧雪嶺，傑閣橫雲山。", "爛柯上危磴，烏巨沿溪灣。", "是時氣相高，辯論俱瀾翻。", "一別二十年，天街見峩冠。", "殿廬看決科，藍袍立清班。", "黄牒墨猶濕，大弨力能彎。", "爾來又五載，短書能幾番。", "茲焉捧檄來，吏牘方拏煩。", "室邇歎人遠，一朝脫籠樊。", "滿意縱劇談，痛飲到夜闌。", "十步九太行，此事亦孔艱。", "進哭老先生，畫圖慘青綸。", "特顯顧何爲，一昔成大還。", "回思我伯氏，人琴有餘嘆。", "感今念疇昔，相與涕淚潸。", "故人悵無幾，恍如春夢殘。", "有酒不得飲，有琴不成彈。", "復歸坐冷屋，使我凋朱顔。", "我歸不可遲，倚門夢連環。", "君言欲舂糧，伴我行路難。", "欲去不得去，僧坊話閒關。", "年各幾半百，後會鬢亦斑。", "何處更有詩，此心匪石頑。", "羣憂發孤笑，屬聯不當慳。", "氣岸有如君，著身簿尉間。", "鹽車勿長鳴，會當上天閑。", "摻祛不忍別，雨聲爲潺潺。", "君有門戶責，慇懃願加餐。"]}