{"author": "樓鑰", "period": "宋", "type": "诗", "title": "送趙子直貳卿帥三山", "paragraphs": ["一蹴登從班，人胡謂公遲。", "建牙帥七閩，人胡爲公疑。", "公今第一流，志操古與期。", "兩州有遺愛，江西憺霜威。", "重來長道山，批敕兼瑣闈。", "一片憂國心，輾轉中夜思。", "正色抗危言，傳誦滿紳緌。", "造膝有啟沃，削藁知者誰。", "此心與天通，此意上所知。", "所以名愈尊，萬口同一詞。", "進用恐不速，小却成嘆咨。", "天語自昭然，更欲試望之。", "况彼三山重，謀帥皆衮衣。", "茲行豈細事，報政不待朞。", "登門恨最晚，臭味忘賤微。", "自慙空惜別，不解留孔戣。", "十連終歛惠，居中乃其宜。", "試問行道人，但知望公歸。"]}