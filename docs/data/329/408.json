{"author": "樓鑰", "period": "宋", "type": "诗", "title": "樞密府雪後作故韓氏子舍也", "paragraphs": ["平生好流水，雅欲臨流賦。", "澗谿或過之，眷眷不能去。", "青山圍故鄉，不肯入城府。", "寧知開八袠，重爲尋故步。", "勢家遺故居，傳舍偶成寓。", "軒楹立奇石，巉巖高丈許。", "三面立屏障，曲沼水深貯。", "荏苒將半載，未見有時雨。", "新春積雪餘，簷聲夜如注。", "曉起推閒窗，石穴水噴吐。", "下穿玲瓏餘，數尺成瀑布。", "髣髴小龍湫，雖微體略具。", "退公輒對之，相逢歎遲暮。", "有客與同賞，酌酒更告語。", "雖云京塵深，燕坐得幽趣。", "懸崖掛長藤，絕頂列佳樹。", "微風一披拂，墜點紛無數。", "吾方謀乞身，信美難久駐。", "未能寫成圖，聊用賦長句。"]}