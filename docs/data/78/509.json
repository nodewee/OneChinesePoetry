{"author": "左緯", "period": "宋", "type": "诗", "title": "會侄書", "paragraphs": ["憶昨宣和末，群凶聚韋羌。", "一朝邏巡尉，州縣皆皇皇。", "居民棄家走，元稚紛搶攘。", "我時遭劫逐，與子空相望。", "及茲建炎始，叛卒起錢塘。", "初聞殺長吏，尋亦及冠裳。", "死者不爲怪，生者反異常。", "子在賊圍中，不知存與亡。", "出處雖異域，阽危多備嘗。", "骨肉非不親，患難各自當。", "回思見賊日，豈謂免殺傷。", "安知出深壁，猶得還故鄉。", "爭言不死狀，失聲驚四旁。", "餘生偶然遂，萬事皆可忘。", "會我試新秫，放懷坐中堂。", "庭梧露踳碧，砌菊風催黄。", "年華意未晚，蟋蟀已近床。", "對此復何待，五觴至十觴。", "歌聲咽寒月，舞袖破夜霜。", "豈無少年態，一醉乃爾狂。", "此徒爲酒使，酒力安得長。", "燈影照鬢髪，百憂在中腸。", "干戈時未息，盜賊勢益張。", "與子歸何處，相看兩茫茫。"]}