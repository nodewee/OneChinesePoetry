{"author": "劉才邵", "period": "宋", "type": "诗", "title": "次韻贈劉晞揚", "paragraphs": ["旱氣徹坤輿，井水幾欲沸。", "鄉邦正嗷嗷，度日長於歲。", "肯來款柴門，高義警衰替。", "時方遊郡城，塵駕未及税。", "逢迎闕主禮，走報乏候吏。", "空憐意頻繁，宗契敦魯衛。", "久聞吾子賢，不恥鶉衣敝。", "大璞固已奇，或就資良器。", "袖有瀘溪詩，價敵千金字。", "霜餘秋日嚴，春到江山麗。", "勤勤欲相勉，句句有深味。", "要當窮益堅，固豈患無位。", "田園雖已空，甑堕從脱棄。", "立賢本無方，數路今不廢。", "方觀群策用，坐使昆夷喙。"]}