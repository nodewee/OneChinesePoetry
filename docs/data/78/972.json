{"author": "王洋", "period": "宋", "type": "诗", "title": "舟宿南尉岸下夜夕不寐思丁老小山戲成長韻", "paragraphs": ["積少自成多，一元陶萬類。", "破大可作小，壺中有天地。", "果謂真無窮，百慮同一致。", "若曰一毫芒，萬里鵬垂翅。", "變化無定形，古今俱幻事。", "老丁習真觀，幻事亦不棄。", "輸財買幻人，放意窮幻智。", "發屋仰偷天，鑿泉下汲繸。", "慌惚幻峰巒，共疑無足至。", "妻兒固俱賢，未免慮憔悴。", "拒諫設科條，縱語終莫遂。", "相顧色慘怛，但未垂怨淚。", "老丁恐敗事，往往陽怒恚。", "共知無奈何，奇計亦多秘。", "託言有鬼神，疾病果作祟。", "要盟質諸天，庶得捐驚悸。", "老丁如不聞，嬉笑無畏忌。", "起語家人言，常數不可避。", "吾老嗜奔湍，且可幻吾戲。", "戰敗豈吾過，時有利不利。", "子無徒面從，背我乃竊議。", "我意終不移，畢命乃殊嗜。", "吾聞利有幅，盈舒如在器。", "老丁自治産，費金亦其意。", "得侯既自我，失侯亦何愧。", "萬事懷中寬，目前同一醉。", "更須稍進功，有爲俱有累。", "一靜勝百爲，壯士屈伸臂。"]}