{"author": "周紫芝", "period": "宋", "type": "诗", "title": "遊定林", "paragraphs": ["青山繞招提，危磴迎屐齒。", "泉聲去悠悠，秀色來亹亹。", "定林得幽處，勝踐發新喜。", "當年手種樹，來禽雜青李。", "横斜照壁詩，平淡如止水。", "尚想扶風帳，横經多士子。", "奈此後學徒，發冢用詩禮。", "朝回丹青像，暮撤配食簋。", "空餘古祠荒，老木寒籐委。", "遺像猶便便，念往悲復起。", "舉似與山僧，山僧豈知此。", "日暮歸去來，林深足荆杞。"]}