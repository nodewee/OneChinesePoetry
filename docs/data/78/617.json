{"author": "劉才邵", "period": "宋", "type": "诗", "title": "題從兄和仲國香軒", "paragraphs": ["靈均志與日爭光，收拾香草供篇章。", "高冠奇服事修潔，辛夷爲楣葯爲房。", "滋蘭九畹多不厭，似更有意憐幽香。", "當時楚俗寶蕭艾，誰知紉佩芙蓉裳。", "高情如兄能有幾，封植靈根當砌傍。", "芝英玉樹宜相映，清芬宛轉隨風長。", "結根得所異晚菊，不向籬邊混衆芳。", "早晚知音垂採摘，玉盤霞綺升中堂。"]}