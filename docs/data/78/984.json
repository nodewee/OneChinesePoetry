{"author": "王洋", "period": "宋", "type": "诗", "title": "鄭丈灼灸戲成", "paragraphs": ["丈人國元龜，千古秘清廟。", "側聞扈聖初，彤庭獻喜兆。", "從此氛霧開，屢錫休瑞報。", "珪璋厭紛華，江湖樂豐好。", "一冠脫孟勞，十年泛靈沼。", "近聞出清江，仗節觸烝罩。", "漁者有豫且，橫梁截隈奥。", "如何抱神智，失腳困泥淖。", "倉皇見夢祈，修門極悲叫。", "櫝藏得玄夫，光價逾納郜。", "再拜爭乞靈，灼鐵具熱燋。", "火攻固下策，奈此集衆譟。", "低頭謝群工，脫身圖後效。", "此戲亦太虐，臍腹困然膏。", "切勿再三瀆，瀆亦不汝告。", "舍爾觀朵頤，從吾襲髙蹈。"]}