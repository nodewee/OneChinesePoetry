{"author": "劉才邵", "period": "宋", "type": "诗", "title": "贈劉升卿", "paragraphs": ["五季詞格卑，一往遂不轉。", "勢如屋將摧，難用一木撁。", "國家復古初，出力賴諸彦。", "探元測天心，擷秀空芳甸。", "氣質既雄渾，采章復葱蒨。", "炳焉同三代，風雅追未變。", "旁收稗官說，笑䐑時一薦。", "豈將鰕蜆盤，盡易鼎俎膳。", "後來失其源，多以恠相眩。", "觀濤遺巨浸，愛此一漚漩。", "芝蘭向蕪没，蕭艾方蔓延。", "顧豈無可觀，致遠恐非便。", "方今從雅道，英俊爭就選。", "當有紫鸞音，一洗時禽囀。", "吾宗富清製，金璞飽鎔鍊。", "高軒肯見臨，大軸獲初見。", "盈前森欲動，貪讀不知倦。", "吳歈鬭妍媚，楚些發哀怨。", "暗芳啼曉露，白月垂秋練。", "肅肅天廟儀，遲遲洞宫宴。", "建標凌倒景，勝氣來酣戰。", "古人用意處，窺闖應已徧。", "不然新詩中，安得衆體見。", "從來絕妙處，經眼不容眴。", "歘起追其蹤，險若挽飛電。", "豈容隨俗好，展轉就縈纒。", "公當英少年，筆力十分健。", "更期策高足，勿受塵泥濺。", "一朝奮餘勇，名埸誰敢擅。", "揚光雲霓上，聲價彌海縣。", "方知掣鯨手，不足臨淵羡。"]}