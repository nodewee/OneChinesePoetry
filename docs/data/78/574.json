{"author": "劉才邵", "period": "宋", "type": "诗", "title": "贈王至道", "paragraphs": ["乾坤萍宅水，日月蟻旋磨。", "百年能幾何，經眼飛隼過。", "志士多苦心，共惜分陰趖。", "功名上竹帛，千百中幾箇。", "豈堪懷宴坐，偪仄就庸懦。", "王郎荆楚秀，俊氣傾四坐。", "屹如飽霜鷹，遠意不受挫。", "公家老先生，才高膽力大。", "生平持正論，終不懲寡和。", "延留住江閣，屢見月鏡破。", "不將恩奪義，朝夕勤磨磋。", "已見器識全，致遠誰能奈。", "正如舟楫具，風便即轉柂。", "要當度帆力，勢緊須少挅。", "行收利涉功，舉酒輙先賀。"]}