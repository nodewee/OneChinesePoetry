{"author": "劉才邵", "period": "宋", "type": "诗", "title": "題歐陽炳文真止亭", "paragraphs": ["前浪與後浪，推引不自休。", "誰知橋下水，終古何曾流。", "喧寂兩俱遣，已自非良謀。", "避喧趨寂者，豈免一處收。", "吾人識真際，不向中邉求。", "聊復起小亭，對此竹檜幽。", "雲煙互明滅，草木自春秋。", "諸法如露電，乾坤一浮漚。", "試看究竟處，還有起滅不。", "想當隱几時，蕭然任天遊。", "不同習枯禅，兀兀守一丘。"]}