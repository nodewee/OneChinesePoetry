{"author": "周紫芝", "period": "宋", "type": "诗", "title": "寒食滁陽阻雨", "paragraphs": ["去年束書薄遊梁，今年下馬古滁陽。", "滁陽寒食少人出，滿城山雨驚淋浪。", "閉門客舎頗無事，五白大呼同舎郎。", "樽前誰唱醉翁曲，鳥歌花舞催紅粧。", "竟須薄酒澆永日，肯放羈愁煎客腸。", "功名老矣白髮出，歲月幾何歸路長。", "江頭藉草作寒食，細雨梨花思故鄉。", "何當秣馬候明發，便可一葦横長江。", "千村萬落鳥呼客，山南嶺北花吹香。", "仍須戒婦速作黍，會見鹿門歸老龐。"]}