{"author": "劉才邵", "period": "宋", "type": "诗", "title": "靈壁石", "paragraphs": ["堅脆殊形俱是幻，要當盡付空花觀。", "其餘空色兩非真，習氣從他不須斷。", "靈壁磬材如黑玉，歲久取多岸爲谷。", "問君何從得堅質，數尺嶔𡼭心賞足。", "新詩俊如霜鶻拳，攬取物象神機圎。", "援毫一揮不停手，巖壑意態何森然。", "如聞駛舟行日近，不得隨舟無少恨。", "夜敲清響哦新詩，定有水仙簾外聽。"]}