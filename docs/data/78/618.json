{"author": "劉才邵", "period": "宋", "type": "诗", "title": "玉笥山超然堂", "paragraphs": ["三山遠在虛無間，還有勝境居人寰。", "瓊樓貝闕知何許，統領分治皆仙官。", "名稱等級已素定，載在玉書垂不刊。", "能兼洞天與福地，唯有玉笥餘難攀。", "憶昔扁舟中夜過，白月滿空星斗寒。", "起登船背聊一望，攙天但見青孱顔。", "重巖衆壑眇難辨，福庭想像依層巒。", "那知虛堂宅幽邃，蕭爽不容塵滓干。", "超然物外亦不惡，要當心境俱清閑。", "真機還向靜中起，不礙默朝窺九關。", "我生本來世味薄，欲養鉛汞成金丹。", "也知上界足官府，人間遊覽堪盤桓。", "如聞方平持玉節，似欲歷按諸名山。", "相逢不問蓬萊事，試與乘風去共看。"]}