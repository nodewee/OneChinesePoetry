{"author": "沈與求", "period": "宋", "type": "诗", "title": "葛魯卿再和復用前韻奉酬  其一", "paragraphs": ["上謁軍門宜杖策，誰爲兵家分主客。", "猛將翻乘下瀨船，幽人退整登山屐。", "山泉聞似百花潭，山曲盤回十里巖。", "丘壑夔龍人太息，那將捷徑比終南。", "吾邦舊事論三癖，佳處還堪記遊歷。", "深譏表餌誤朝廷，急賛烝嘗安廟室。", "避地來居水遶村，鳬鷖哺子竹生孫。", "苜蓿堆盤從野食，人愛當年二千石。"]}