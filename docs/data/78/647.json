{"author": "劉才邵", "period": "宋", "type": "诗", "title": "詠白蓮花", "paragraphs": ["長林翠乾因薰爍，池面水平風不落。", "天公似亦厭煩溽，開就寒姿洗暄濁。", "龍宫想見送來時，靚粧無數褰珠箔。", "預愁風日會無情，翠蓋欹斜護纖弱。", "冰魂玉骨意自遠，凡花不是無心學。", "神人飲露骨偏清，仙子凌波塵不著。", "不隨時世事塗抹，徧得月娥憐綽約。", "雲軿隱隱欲降時，寒光清霧都情薄。", "勤勤問訊難留滯，欲去徘徊伸素約。", "待得秋高風露清，相将歸去朝珠閣。", "身家元是社中人，宿契非同謝康樂。", "更恐群仙苦相問，寄與短章資一噱。"]}