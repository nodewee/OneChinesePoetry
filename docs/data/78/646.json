{"author": "劉才邵", "period": "宋", "type": "诗", "title": "聽寶月上人彈桃源春曉", "paragraphs": ["桃源曉色春茫茫，花氣撲人和露香。", "翠波溶溶泛晴陽，瓊樓半露非煙長。", "霓旌鸞佩雜花光，花光深處開琳房。", "金鯨夭矯寫霞漿，雲璈清響何琅琅。", "綠雲不動山蒼蒼，酒闌月影侵迴廊。", "千年過眼直尋常，蓬萊清淺海上桑。", "道人妙手能逢場，朱絃寫出水雲鄉。", "坐令遠意入八荒，泠然風馭隨雲翔。", "仙人迎笑從西廂，頗怪别來塵世忙。", "飛霞仙衣雲錦裳，朝真相與高頡頏。", "卻笑退之情未忘，生愁冰炭置我腸。"]}