{"author": "劉才邵", "period": "宋", "type": "诗", "title": "堆勝樓運幹許永之修", "paragraphs": ["高城倚江憑峻址，層樓卻憶高城裏。", "迢迢飛磴出塵氛，繡栱朱欄照江水。", "四面雲山千萬疊，清原卻與黄原接。", "碧螺宛轉峰最奇，透色連雲俱岌嶪。", "樓前正對白鷺洲，翠虯夭矯横中流。", "回看井邑亦華盛，碧瓦鱗鱗光氣浮。", "崛起凌空何壮哉，歲久剥蝕霾風埃。", "高情一見爲嘆息，因循恐致奇標摧。", "才刃由來有餘地，葺舊扶傾真復易。", "坐令風月爲清新，還使江山增勝氣。", "公家列屋人如玉，清唱不須吹管逐。", "沉沉清夜繡筵開，垂下珠簾隔銀燭。", "放教簾外水仙聽，傳作仙家步虛曲。", "識高器遠追前人，不獨文采風流存。", "憑欄縱目莫厭數，即去飛騰登要津。", "老來自覺詩思慳，況此清絕形容難。", "恐公他時懷舊賞，猶堪展作畫圖看。"]}