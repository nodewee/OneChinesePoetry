{"author": "劉才邵", "period": "宋", "type": "诗", "title": "鄭守宣化齋前雙蓮", "paragraphs": ["使君致遠器，清塗久飛轍。", "聖朝念遠民，分符暫還輟。", "名齋以宣化，立意豈虛設。", "勤勤布德意，宿弊除根穴。", "坐令千里間，歌頌自填噎。", "聲聞聽卑耳，祥應爲之發。", "歘從齋前池，共蔕丹葩結。", "雙娥殊勝姿，同駐凌波韈。", "皎如寒鑑中，清影兩奇絕。", "方知報政速，顧豈待期月。", "行觀拜褒詔，飛纓覲丹闕。"]}