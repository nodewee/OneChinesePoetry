{"author": "周紫芝", "period": "宋", "type": "诗", "title": "伯瞻作酒官植竹局中見索鄙句", "paragraphs": ["虞郎種粟秋不收，一生坎軻多窮愁。", "有才無命百寮底，人笑獼猴騎土牛。", "蚤時脫身隱吴市，晚歲作吏分糟丘。", "貴人官高印如斗，君獨雞栖馬如狗。", "騎曹只可呼馬曹，漫仕何人知漫叟。", "平生好竹心未闌，小分雲嶺青檀欒。", "横窗尚恐翠露薄，得雨便作秋聲寒。", "向來麴糵一掃盡，風月已足供蹣跚。", "吾門如市心若水，箕坐不知身是官。", "念我平生絕韻友，相從久結無情歡。", "君當下榻我亦往，風雨對眠聽夢殘。"]}