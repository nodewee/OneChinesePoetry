{"author": "劉才邵", "period": "宋", "type": "诗", "title": "爲李邦臣題叢桂堂", "paragraphs": ["君家外孫吾祖母，生長舅家曉圖史。", "平時教誨子與孫，深念昔人立門戶。", "因言仙李傳芳遠，外氏且從中允數。", "天将善慶萃其門，盛事老人目親覩。", "七寶輪高風露清，丹枝翠葉紛旁午。", "玉階迢迢無路通，詩書爲作冲天羽。", "從子傳孫世已稀，兄弟同攀復如許。", "太守好賢爲出迎，冠蓋如雲沸簫鼓。", "名聲藉甚里閭傳，豈假老人爲重舉。", "區區此意豈有他，欲汝讀書轉勤苦。", "汝家先世不乏人，折桂里名因汝祖。", "一時聲價動場屋，相繼登科亦四五。", "才豐報嗇理難曉，在其子孫豈虛語。", "良農不爲旱輟耕，多稼終聞飽倉庾。", "親姻中外貴相輝，莫向明時守環堵。", "慈顔幽隔三十年，歲月堪驚如驟雨。", "追惟義方不敢墜，到今婚友情相與。", "還喜君家世益昌，芝玉煌煌照庭宇。", "月娥賸與長孫枝，不厭頻頻來折取。"]}