{"author": "劉才邵", "period": "宋", "type": "诗", "title": "次韻周秀實贈王自然", "paragraphs": ["隱者逃世網，遂欲安一枝。", "不能負猿鶴，山林無返時。", "吾人富道義，詞華振芳蕤。", "共疑斂逸步，不願黄金羈。", "然於論議間，憂國不顧私。", "豈從隱者徒，耦耕抽棘茨。", "顧難同群碎，輕屈邁往姿。", "何當副仄席，執簡上玉墀。", "一薦危苦語，自結明主知。", "良藥起民瘼，神膏除國疵。", "不同鄭子真，虛名動京師。"]}