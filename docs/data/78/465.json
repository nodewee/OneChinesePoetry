{"author": "秦梓", "period": "宋", "type": "诗", "title": "貞義女詠", "paragraphs": ["史氏之女生寒門，白璧粲粲貞義存。", "上無所天漂爲業，春風三十報母恩。", "斬奢芟尚白日昏，子胥脫身間道奔。", "遠來困窮乞於此，漂母進食哀王孫。", "子胥還吳雪讎恥，貞女可憐身已死。", "一飯之德古必償，遺以百金投瀨沚。", "謫仙高才起幽沈，奕奕穹碑照江水。", "有客停舟臨古祠，涼飈動水興遐思。", "蕉黄荔丹幾千古，焄蒿悽愴若見之。", "更憐抉目人已去，姑蘇臺上草萋萋。"]}