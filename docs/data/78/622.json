{"author": "劉才邵", "period": "宋", "type": "诗", "title": "題和仲兄碧鮮軒", "paragraphs": ["竹軒居士全天真，胸中不著纖毫塵。", "泠然孤照更洞徹，炯如月白垂秋旻。", "紛紛俗物不到眼，但延修竹爲佳賓。", "一談不交意且喻，真契豈復煩云云。", "清風高節自相許，爽氣曉接西山雲。", "一般奇絕靜中覺，細香風過時時聞。", "端能令人看不足，乘興數來還更新。", "欲掃寒梢掛高壁，不惜畫材無此人。", "嫦娥卻解窺窗戶，時與此君傳喜神。"]}