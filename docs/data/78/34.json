{"author": "周紫芝", "period": "宋", "type": "诗", "title": "懷舊一首", "paragraphs": ["三月既晦，維暮之春。", "居我窮巷，門無雜賓。", "誰與晤語，千載一人。", "歌此好言，以侑清樽。", "酌我春醪，載笑載欣。", "言念我友，在彼彭門。", "江濆之别，于今三年。", "夐夐隻影，祗復自憐。", "素書聿至，式慰我心。", "蔚我嘉木，有鶯在林。", "尚求其友，載好其音。", "人而不如，有懷其愔。", "何當言歸，昔盟是尋。", "眷此二老，實爲蘭金。"]}