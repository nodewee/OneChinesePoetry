{"author": "劉才邵", "period": "宋", "type": "诗", "title": "詠蠟梅呈李仲孫", "paragraphs": ["霜鋪鴛瓦茸茸白，紅日破寒舒曉色。", "小枝斜傍碧闌干，光透香融嬌欲滴。", "緣何便證紫金容，勝妙從來衆香國。", "時世梳粧嫌不稱，豈假嫩黄拂宫額。", "清潤疑和玉髓膏，鮮妍似鍊鸞蜂液。", "團香掠蘂太辛勤，堪笑蜜房屯羽客。", "更有一般超絕處，畫史儘工描不得。", "漏板丁丁夜向闌，金波浸影寒光溢。", "賞奇自昔屬多情，況復南人多未識。", "恰及開時寄一枝，後時便恐香難拾。", "須藉高才與發揚，妙句收歸花萼集。"]}