{"author": "沈與求", "period": "宋", "type": "诗", "title": "溪上見梅", "paragraphs": ["晴溪漲淥如陰苔，晴山插影相低回。", "畫船疊鼓順流下，波光浩蕩征帆開。", "灘縈岸繚柂牙轉，水石相激如奔雷。", "須臾已復過絕壁，歸路漸近嚴陵臺。", "山重溪複境彌迥，暗香忽自空中來。", "日斜正見叢棘外，炯炯疏片飄寒梅。", "槎牙一種獨愁絕，含情不語明巖隈。", "凌波疑是水仙出，縞衣素質行徘徊。", "下窺清淺一笑粲，坐使凡卉俱塵埃。", "山谷之儒已臞甚，龜腸鶴骨世所咍。", "相逢頓覺百憂釋，不嫁春風誰與媒。", "舟行易遠空回首，角聲吹夢心悠哉。"]}