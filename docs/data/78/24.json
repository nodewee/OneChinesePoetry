{"author": "周紫芝", "period": "宋", "type": "诗", "title": "次韻端叔疊前韻見貽因以爲别", "paragraphs": ["夜光分得千金璧，從來有限未省識。", "一從韶濩到兩耳，三月遂令忘肉食。", "高樓同倚百尺欄，江山滿眼方怡顔。", "先生官冷不坐局，古寺分牀雨中宿。", "清談亹亹不斷頭，幾度寒窗拔殘燭。", "晚歲升堂來問禮，誰遣黄流入清渭。", "金華上天朝紫皇，往事空勞公舉似。", "明日山中歸牧羊，九回日斷思公腸。", "他年華屋儻遂約，笑語尚聞蘭芷香。", "青絲絡馬不須走，一杯且飲姑谿酒。"]}