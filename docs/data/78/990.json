{"author": "王洋", "period": "宋", "type": "诗", "title": "食鱠", "paragraphs": ["生長江湖中，厭食水中珍。", "從得脫死來，頗見鄉味親。", "每食無不飽，敢歎蔬茹貧。", "老妻生過計，爲我鱠鮮鱗。", "飣餖盤箸間，玉縷鋪繽紛。", "不知驚憂後，腸胃久不伸。", "瘧餘病尚在，欲飫嫌羶腥。", "所以縱對此，凛如見嚴賓。", "由知飲啄緣，豐儉各有因。", "所饗苟無分，對面難霑脣。", "可歎賦分薄，一炙亦艱辛。", "在近猶參商，其大應吳秦。", "歲事已轉轂，園葵行獻新。", "勿擬春蔬薄，春蔬久向人。"]}