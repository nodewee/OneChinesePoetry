{"author": "王洋", "period": "宋", "type": "诗", "title": "紹興庚申解官廬陵留别歐陽隱士", "paragraphs": ["梅雨翳江浦，我來初識君。", "俯仰寒暑移，幾親芝蘭群。", "芝蘭本何心，悠然蕩清芬。", "不妨識度髙，解使靜躁分。", "我從困飄泊，朋從少知聞。", "投足自失所，造化本無垠。", "妻兒憚遠寓，豈復辨蕕薰。", "顧惟鄙野性，樂此川原尊。", "時觀前古俗，家傳付兒孫。", "常疑百年餘，下流名尚存。", "慚非撥煩手，未能解紛紜。", "虛懷飽暖戀，有愧民吏勤。", "無乃同鄉夫，或可覃後昆。", "脫身亦由人，孤翥隨騰鶱。", "豈不快宿願，誰能困籠樊。", "他年方外士，相期同策勳。"]}