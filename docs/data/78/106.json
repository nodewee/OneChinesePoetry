{"author": "陳東", "period": "宋", "type": "诗", "title": "大雪與同舍生飲太學初筮齋", "paragraphs": ["飛廉強攪朔風起，朔雪飄飄灑中土。", "雪花着地不肯消，億萬蒼生受寒苦。", "天公剛被陰雲遮，那知世人凍死如亂麻。", "人間愁歎之聲不忍聽，誰肯採摭傳說聞達太上家。", "地行賤臣無言責，私憂過計如杞國。", "揭雲直欲上天門，首爲蒼生訟風伯。", "天公倘信臣言憐世間，開陽闔陰不作難。", "便驅飛廉囚下鄷都獄，急使飛雪作水流潺潺。", "東方日出能照耀，坐令和氣生人寰。"]}