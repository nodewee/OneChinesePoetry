{"author": "葉椿", "period": "宋", "type": "诗", "title": "次韻王翔仲同遊山寺", "paragraphs": ["偶穿謝屐邀東陽，踏破煙霞到上方。", "遠水波平縑素展，遙山雪盡畫圖張。", "旋生蕙葉沿幽澗，未有花枝出矮牆。", "冉冉翠眉舒弱柳，盈盈青眼綴條桑。", "雲庵共訪霜眉老，瓦鼎初然柏子香。", "書史滿前真脫灑，軒窗無處不清涼。", "南枝玉蕾標容瘦，北苑雲凝氣味長。", "滌硯探題皆白雪，調琴奏曲盡清商。", "三分春色行將半，一月人生笑上常。", "莫羨蒿藜承雨露，自矜松柏耐冰霜。", "利途波浪從教險，人世榮枯未可量。", "且趁良辰恣行樂，時來衡陋自生光。"]}