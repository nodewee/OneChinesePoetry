{"author": "周紫芝", "period": "宋", "type": "诗", "title": "三月二十二日遊昭山前一日訥禪師死", "paragraphs": ["今日天色佳，晴光與山秀。", "道人邀我出，共訪山中舊。", "馬首轉巖阿，佛屋露螭獸。", "殘花趣春事，白水決崖溜。", "山行亂人影，香火各奔輳。", "禪師秋月空，遺像孤鶴瘦。", "平生三昩句，高壓島與晝。", "風吹水成紋，妙語本天就。", "莫言鳩摩羅，臨死出神呪。"]}