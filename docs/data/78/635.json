{"author": "劉才邵", "period": "宋", "type": "诗", "title": "題仲兄和仲畫虎圖", "paragraphs": ["寒雲韜日風搖山，鶻鵃鳴噪飛復還。", "黄茅枯木轉蕭瑟，有虎引子來其間。", "一兒儘有食牛氣，跑空人立肩侵耳。", "一兒就乳方低身，只欲攙前不知跪。", "大虎垂頭蹲更促，吐舌宛如牛舐犢。", "豈知愛子物皆然，但教生獰貪獸肉。", "原注退之城南聯，句云心貪敵無勍。", "從來倚伏理難齊，一朝力盡還悲啼。", "攫頭銜尾遭熊豹，有眼誰云百步威。", "君家畫軸雖填委，難似此圖有深旨。", "欲令觀者知觀身，不在丹青畦徑裏。", "君不見漢家豪奪聚斂臣，乘時擊斷屠齊民。", "磨牙利吻事膏血，千載想見猶酸辛。", "深文厚斂雖同苦，以酷視貪不猶愈。", "可憐當路盡豺狼，獨使甯成名乳虎。"]}