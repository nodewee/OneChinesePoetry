{"author": "沈與求", "period": "宋", "type": "诗", "title": "山西行", "paragraphs": ["山西徤兒好身手，氣如車輪膽如斗。", "十五射獵少年場，戲格黄羆同拉朽。", "二十竄名尺籍中，鐵馬追風快馳走。", "臂弓腰箭了一生，只喜論攻不論守。", "兵符夜半出轅門，將軍令肅誰敢後。", "自誇豪健天下無，誓爲官家掃群醜。", "蠻夷共事古來危，監軍巧落他人機。", "黑山未靖黄河沸，邉塵倐忽連紫微。", "長驅中州斥候絕，已聞飲馬金明池。", "种家猛將忠貫日，髮上衝冠頤指揮。", "主辱偷生事不武，壯士裂眦争相隨。", "東跨潼關達上國，城頭夜插將軍旗。", "諸軍下馬拜吾父，請成退舍纔有期。", "肉食謀國帝子質，勒兵不動護送之。", "壯士束手猛將死，敵來侮人猶小兒。", "明明二聖堯舜主，天翻地坼徒爾爲。", "天翻地坼徒爾爲，北望血淚滂兩頤。", "真人中興似光武，赤眉青犢折箠笞。", "一呼奮擊肯效死，風鶴尚信驚王師。", "嗚呼何爲背征討，紅帕兜鍪半爲盜。", "東家昨夜虜小姑，西婦朝逢握刀笑。", "錦衣玉食事奢侈，翠眉紅頰資彊暴。", "黄屋今懷旰食憂，忍與豺狼活蓬藋。", "時危宜爾悍且驕，側耳試聽哀痛詔。", "五陵佳氣自葱葱，爲雪大讐安九廟。"]}