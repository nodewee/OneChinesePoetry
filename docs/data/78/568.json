{"author": "劉才邵", "period": "宋", "type": "诗", "title": "青原臺次前人韻", "paragraphs": ["伯仲聯華萼，登臨擁旌幢。", "從行真鳳雛，不數襄陽龐。", "聖人念遠民，暫輟臨此邦。", "共驚后夔手，胡爲調衆腔。", "公獨體上意，勤民起膏肓。", "餘閑養詩勇，萬鈞一指扛。", "謝家內集盛，文彩今可雙。", "江白曳縞練，山青逼軒窗。", "緬懷風幡語，聞者拱手降。", "獨此雙泉老，機鋒暗相撞。", "曹溪一滴水，傾出白玉缸。", "至今正脉通，洪流咽三江。", "遠水注江腹，浮雲盪山胸。", "悠悠動遐想，矗矗標奇峰。", "祖意透今古，風期協霜鐘。", "詩中無礙辨，未信景能供。", "黄堂正多暇，森戟閑衛兵。", "月波復蕩漾，遥接銀河傾。", "天高萬物肅，星潤三階平。", "使君樂歲豐，高臺延客登。", "從來中秋夕，難得滿意晴。", "江山自高下，歌管搖空明。", "参差桂影動，清濕露華凝。", "新詩出妙思，心境還雙清。", "皎如白玉壺，滿中貯冰凌。", "坐久群動息，風生兩腋輕。", "觴詠有餘樂，何物更關身。", "不減庾樓興，風流自古情。"]}