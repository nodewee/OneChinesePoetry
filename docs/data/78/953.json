{"author": "朱履", "period": "宋", "type": "诗", "title": "贈鉛山余適正", "paragraphs": ["下邳先生頭如雪，手把遺編未嘗輟。", "曾吟孝行三百篇，轉作蒙求義尤切。", "朝廷求書徧海隅，不問簪纓與巖穴。", "先生親寫此書進，郡守封題獻雙闕。", "可惜要路無知己，經年不報還蹉跌。", "或思慷慨詣公車，空守無金肘屢掣。", "僦屋窮居縣市西，生涯有路蒙鳩拙。", "圖書滿架不濟用，門巷蕭條空歲月。", "去年相見衣不完，今年相見衣頻結。", "奔波辛苦養妻子，未免長裾事干謁。", "東鄰右姓夸銅臭，西舍富兒稱金埒。", "牆屋文繡競紛華，盤饌腥羶恣羅列。", "相逢徒解問寒溫，誰把斗升濟涸轍。", "才高學富老益貧，口中漫有張儀舌。", "邇來聞說苦多病，閉門不出經時節。", "況當催暮歲崢嶸，朔風勁疾高岡裂。", "城居柴米價轉增，往往晨昏更悽屑。", "曾參居衛肘常見，夫子在陳糧亦絕。", "古地聖賢貫如此，莫學兒曹暗悲咽。", "束薪斗米助朝炊，卻恐莊周笑濡沫。"]}