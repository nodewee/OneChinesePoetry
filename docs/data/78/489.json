{"author": "羅𡸅", "period": "宋", "type": "诗", "title": "蟠龍山", "paragraphs": ["蟠龍山名何所因，爲言山作蟠龍形。", "欲尋地志質諸古，適遇野老傳於今。", "偉哉造化巧經始，斵以斧鑿初無痕。", "四傍坦夷渺原隰，一徑窈窕森松筠。", "回旋屈曲隱頭角，蓊鬰葱翠含精神。", "若蹲若踞玩清隱，不起不蟄司芳辰。", "遙空水面素澄澈，縈若珠顆尤鮮明。", "政當頷下不易奪，況復鱗逆誰敢攖。", "我疑此龍蟠亦久，一日得志當求伸。", "轟雷掣電掀碧漢，驤首曳尾凌青雲。", "會從古穴起靈霓，用作霖雨蘇蒼生。", "豈惟厚澤沛寰宇，兼有餘潤清邊塵。", "乃知神物終變化，肯容玩肆甘沉淪。", "嗟予避寇偶居此，坐見牙璋爭起兵。", "張皇旗幟亘長道，考擊鐘鼓辭嚴城。", "共期元惡心膽破，不待迎敵神魂驚。", "何知鼠輩怙同惡，相與蠶食徒經旬。", "傾囊竭篋極侈欲，戢戈橐矢尋歸程。", "遂令強賊愈猖獗，絕流肆毒屈生靈。", "未聞改轍事更舉，但得飲氣潛悲辛。", "龍乎龍乎速奔逸，吾將與爾俱飛騰。", "直上天池最幽處，噓風吸浪陪鵾鵬。"]}