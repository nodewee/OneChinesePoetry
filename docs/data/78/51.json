{"author": "周紫芝", "period": "宋", "type": "诗", "title": "卞公祠", "paragraphs": ["卞公古剛者，直莭不可挫。", "巖巖六龍子，矯矯中興佐。", "可憐謝幼輿，梭飛齒還墮。", "志懐不事事，見面輒欲唾。", "非關執鄙吝，要欲激疲愞。", "茂弘豈駑駘，廟社因遷播。", "維公抗劇賊，嬰此不測禍。", "平生忠義氣，臨絕不自奈。", "憤心握兩拳，爪甲穿掌過。", "英風渺何之，末路悲坎軻。", "高堂風入帷，壞壁塵生坐。", "清魂不可招，聊爲歌楚些。"]}