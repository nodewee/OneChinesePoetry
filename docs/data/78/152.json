{"author": "沈與求", "period": "宋", "type": "诗", "title": "次韻何子楚食櫻桃", "paragraphs": ["輕衫駿馬飛彈丸，上林花開紛繡團。", "御厨賜筍未解籜，山櫻亦復登金盤。", "宗廟薦新勤玉路，凡果紛紛不論數。", "風清日美雨絲收，朱實烘春燃綠樹。", "筠籠採擷價萬錢，北人羊酪雅所便。", "自從燕罷曲江曲，五湖十載身回旋。", "已作孤蓬任流轉，萬顆徒勞野人獻。", "故無清夢大明宫，醉倚酡顔浮玉盌。"]}