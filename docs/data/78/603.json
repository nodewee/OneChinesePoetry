{"author": "劉才邵", "period": "宋", "type": "诗", "title": "塞下曲二首  其二", "paragraphs": ["燕支山頭秋葉脫，白龍堆下沙如雪。", "膠筋漆力胡馬肥，驃騎提兵辭玉闕。", "萬甲光寒若流水，殺氣高隨鼓聲超。", "琱弓一發落欃槍，連天氛祲清如洗。", "金節牙旗入漢關，捷書曉奏天開顔。", "玉麟噴香滿瑤殿，黄麾仗裏排千官。", "小臣拜舞彤庭下，一寸丹心願攄寫。", "安邊上策古豈無，戒在窮兵事戎馬。", "但敷文德懷百蠻，邊塵不動弓刀閑。", "漢人耕種胡人獵，陛下聖壽齊南山。"]}