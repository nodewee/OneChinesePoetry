{"author": "劉才邵", "period": "宋", "type": "诗", "title": "和彭伯莊韻奉酬彭公達", "paragraphs": ["龍媒昔是渥洼生，培塿無松陸無萍。", "古人此語豈欺我，華胄非遥須細聽。", "奉常詞源隘三峽，倒流豈復論千瓶。", "句枝到手詩已就，四坐俯首甘罰觥。", "蒼苔虎跡雖善戲，諷戒曲盡詩人情。", "喜遇從事復超詣，重名不減平如衡。", "汝南人物亦云幾，高者難隨月旦更。", "到今公議牢不破，心雖不貪敵無勍。", "才高位下衆所惜，善慶源長流更清。", "風流文采終不泯，還復鍾此千人英。", "清言自可屈奉倩，賦力真能凌正平。", "干時直欲石投水，得位公不當慚卿。", "掃除群碎宅平坦，擺落浮僞存精誠。", "兼全衆美信如使，未許爰絲堪作兄。", "天遣名駒諳險隘，夫豈久困終能鳴。", "行當策足恣高步，徑取萬石寧躬耕。", "嗟予素懷丘壑趣，高情遠致誰服膺。", "隨流竊食聊復爾，取譽懶能工賦營。", "新詩有意相推激，第恐無實難叩榮。", "觀公豈是長貧者，便欲從此看超騰。"]}