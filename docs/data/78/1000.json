{"author": "王洋", "period": "宋", "type": "诗", "title": "次韵劉希顔李泰發龍井壽聖請獻辨才詩", "paragraphs": ["古人重好古，今人徒賞今。", "賞今拘近俗，何以勞寸心。", "昔者臞面仙，分符此來臨。", "邦君舍華軒，老人獨散襟。", "從容塵領間，消息禪慮深。", "道人本絕俗，猗蘭故相尋。", "風流右將軍，寂寞支道林。", "泉石誠膏肓，此病難與箴。", "缾盂飽粥飯，巾㲲替裳簪。", "萬家辭近市，寸碧依搖岑。", "邇來四十年，何人發孤吟。", "亦有好事者，杖藜訪層陰。", "鵝溪喚畫像，金薤鏘瑤林。", "賞遇既落落，風神見森森。", "此道果有繼，不憂風雨侵。", "誰言殊緇俗，二士鄴與欽。"]}