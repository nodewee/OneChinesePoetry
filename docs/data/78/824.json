{"author": "劉岑", "period": "宋", "type": "诗", "title": "忠節廟", "paragraphs": ["皇天祐宋生虎臣，奮身櫜鞬起西秦。", "勇義智略衛霍倫，西平云亡愬復興。", "疾首匈奴敢憑陵，恨不一舉空朔廷。", "鳴劍抵掌志幽幷，提兵北趨指神京。", "遇虜大點符離城，絳衣鐵冠目怒瞑。", "虜衆辟易屢竄奔，飛矢洞脇隕其身。", "帝心震悼詔廷紳，一旦失此飛將軍，作宮廟食妥其靈。", "生爲人雄死明神，雖歿不愧遠與巡。", "氣衝斗牛叩穹旻，臣魄尚能厲女真。", "鎮山之南勒堅珉，百世祀兮慰忠魂。"]}