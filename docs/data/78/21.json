{"author": "周紫芝", "period": "宋", "type": "诗", "title": "與松林道人求竹栽", "paragraphs": ["人生殊臭味，不異蕕與薫。", "歲晚期金蘭，矯矯惟此君。", "緬懷古招提，脩竹如雲屯。", "道人淡無與，所居竹爲羣。", "餘陰滿窗戶，肯惜爲我分。", "他年蝸牛廬，浄几横清芬。", "疏疏便可意，靄靄亦足欣。", "千畝不足侯，萬夫寧是軍。", "客問有何好，仰屋不必言。", "幽徑儻可開，遲子日款門。"]}