{"author": "沈與求", "period": "宋", "type": "诗", "title": "次韻題沈傳曜痩節堂", "paragraphs": ["平生一字不療饑，誰云穅覈能瓠肥。", "牙籤玉筯五鼎食，是中有趣非錢癡。", "萬事顛倒絕可嗤，此腹卻受將軍譏。", "吾宗酷似騎曹掾，俗物紛紜那復看。", "眼中但有瀟洒侯，高節亭亭真老伴。", "山澤形容坐一癯，相要檢校還丹書。", "食薇飲水笑多事，知君此計誠非疏。"]}