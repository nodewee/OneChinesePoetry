{"author": "沈與求", "period": "宋", "type": "诗", "title": "十里巖石壁", "paragraphs": ["巨靈手擘青瑤璞，平削無痕看斧鑿。", "六丁取將天路遙，雷電收威半空落。", "至今崒嵂横道旁，絕壁萬仞青茫茫。", "倚天屹立不可近，下視培塿如群羊。", "蘚花斕斑風雨潰，藤梢夭矯蛟龍戲。", "中開微竇走鳴泉，白虹吞吐涵秋氣。", "泉流萬古潭水深，山寒無風鬰沈沈。", "下田納納禾稼茂，發源沾溉初何心。", "峭直誰令據當路，松柏蕭森半烟霧。", "猶恐夜深魑魅驚，更遣山靈謹呵護。"]}