{"author": "劉才邵", "period": "宋", "type": "诗", "title": "題李知監野思亭", "paragraphs": ["秋風挾殘暑，秋日垂清光。", "行行向城西，夾路紅蕖香。", "松岡西北轉，中間水雲鄉。", "小亭信佳哉，叢篁供晚凉。", "月溪響環珮，古來隱城隍。", "斜影分徑柳，依依已成行。", "蕭然清思動，濶遠無邊傍。", "公云方經始，從今闢幽荒。", "豈惜草木富，簷宇日舒長。", "此興不退轉，來效未易量。", "更欲堅公意，留詩冀勿忘。"]}