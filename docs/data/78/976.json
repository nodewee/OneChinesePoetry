{"author": "王洋", "period": "宋", "type": "诗", "title": "寄題安福鳳林橋", "paragraphs": ["二年廬陵城，不踏安成野。", "但聞古侯封，沃壤富書社。", "剸煩或容容，書考乃下下。", "韓君令安成，政事飾儒雅。", "考實見功多，程勞用力寡。", "邑南橫長溪，春流夏湍瀉。", "輿梁久弗支，冬涉猶病骻。", "韓君一咄嗟，民力競輸寫。", "脩梁插晴空，野色集平瓦。", "問君胡能然，一錢不入把。", "因民乃利民，胡往弗寬假。", "十年旌旗中，未得洗兵馬。", "羽書固所先，民簿乃付且。", "誰知安成令，從政識用舍。", "目前縱奔馳，心事日蕭灑。", "薛宣好男兒，正可上醇斚。", "吾雖不預觀，書以告來者。"]}