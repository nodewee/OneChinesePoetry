{"author": "周紫芝", "period": "宋", "type": "诗", "title": "次韻端叔題余所藏山谷茶詩尾", "paragraphs": ["翰林門生兩蒼璧，似是天人人不識。", "學得黄初五字詩，不作人間萬錢食。", "晚向江頭看藥欄，花前一笑聊開顔。", "自言千載司玉局，尚記橋山分省宿。", "今朝玉乳打團龍，昨夜新詩刻紅燭。", "我識風流李元禮，人物流中有涇渭。", "平生漫刺不浪持，晚得龍門略相似。", "詩成袖手初相羊，便識從來錦作腸。", "夢回却誦矞雲句，彷彿官焙聞餘香。", "從今下客牛馬走，問字不妨時載酒。"]}