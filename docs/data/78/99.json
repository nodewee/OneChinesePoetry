{"author": "郭印", "period": "宋", "type": "诗", "title": "和曾端伯安撫勸道歌", "paragraphs": ["保形保生保命，戒色戒酒戒茶。", "夜氣若要長在，晚食尤宜減些。", "養心莫如寡欲，存誠唯是閑邪。", "辨得天清地濁，吞取日精月華。", "寒灰便是發焰，枯根立可生芽。", "學者捨本逐末，病眼執著空花。", "罔窮聖道一轍，徒誦丹書五車。", "正似鍊和金鑛，何殊嚼蔗吞查。", "不知達人到此，元始浩刼爲家。", "燕坐能事畢矣，行遍海角天涯。", "鑑明不受微垢，玉潔靡見纖瑕。", "視軒冕如桎梏，棄財寶若泥沙。", "曲江一輪秋桂，豈容霧掩雲遮。", "盤旋火龍水虎，和合陰汞陽砂。", "真身自然騰化，駕鳳高凌紫霞。", "哀哉傍門小法，作用千種參差。", "箇箇辛苦無成，白首空自悲嗟。"]}