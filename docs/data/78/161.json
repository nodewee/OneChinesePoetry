{"author": "沈與求", "period": "宋", "type": "诗", "title": "戊申初寒偶作", "paragraphs": ["去年十月冬猶温，單衣曉出錢塘門。", "攜孥僅脱餓虎口，更吟楚些招驚魂。", "兒女争從亂離苦，咿啞遶膝多語言。", "舟行畏塗侵夜泊，孤燈明滅何處村。", "蕭蕭細雨疏葦響，風力漸搖枯柳根。", "失聲號寒泣龍具，促櫂傍險争前奔。", "還家依然四壁立，故衾敗絮那忍論。", "無衣豈暇具裘褐，海圖坼裂波濤翻。", "天公戲人亦太虐，雪花徑尺連上元。", "今年十月事羈宦，兩腳如舊身大存。", "紙窗寂歷風竹嘯，古木中夜號空園。", "旅人不眠毛骨冷，撫事念往多煩寃。", "吾儕小人不論數，豺狼滿目哀王孫。", "似聞易水寒墮指，北望大漠烟雲昏。", "安得壯士馭八駿，沙蟲猿鶴俱騰騫。", "歸歟莫如中土樂，天子孝友朝廷尊。", "坐令鐵衣掃蟣蝨，四海挾纊懷君恩。"]}