{"author": "沈與求", "period": "宋", "type": "诗", "title": "夜宿千秋嶺下田家", "paragraphs": ["陰壑來悲風，薄莫吹急雨。", "冥冥攬寒色，咫尺暗山路。", "茅簷兩三家，曲澗縈竹塢。", "停車且問訊，欲止此何許。", "老翁行步弱，扶杖倚門戶。", "問我官何忙，野宿今無所。", "向夜號狐狸，深林嘯豺虎。", "甘心在擇肉，闖首輒憑怒。", "駕言往何之，一榻翁敢拒。", "延我傍中堂，慇懃慰良苦。", "解衣土銼旁，支枕憩行旅。", "昏然飽安眼，境寂絕猜怖。", "雞聲報明發，征車犯寒去。", "呼燈別老翁，鼻息方栩栩。"]}