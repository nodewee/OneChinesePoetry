{"author": "周紫芝", "period": "宋", "type": "诗", "title": "雨餘便有秋意夜聞絡緯聲甚急", "paragraphs": ["朝來三尺雨，一灑遍原隰。", "秋風掃快霽，凉氣便相襲。", "幽人倚寒窗，睡眼已生澀。", "淅瀝聞井梧，風枝擺餘濕。", "推枕夜未央，牽幌月還入。", "凄然裘褐念，感此絡緯泣。", "嗟我豈不知，索衣寒無及。", "家機臥空軸，麻縷無可緝。", "殷勤語秋蟲，相煎何太急。", "誰能太早計，不死會當給。", "吾言甚酸寒，不足勞掇拾。", "書之示二豪，以當一笑集。"]}