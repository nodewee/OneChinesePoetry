{"author": "沈與求", "period": "宋", "type": "诗", "title": "次韻允迪祕監同年所寄會稽唱酬之什", "paragraphs": ["秋鴻度寥廓，天遠勞目送。", "燕雀各有謀，墮此朝餔供。", "平生江海游，往事恍如夢。", "簮裳彊結裹，翰墨困嘲弄。", "一官冗不治，匹馬旁無從。", "迷行落小劫，直意識大洞。", "似聞脯麒麟，頗欲翳鸞鳳。", "眼無行祕書，此語誰與共。", "貧知世路艱，老覺交情重。", "功名等戲劇，射覆偶微中。", "龍媒駕鼓車，款段朱絲鞚。", "南游探禹穴，聊得登覧縱。", "時危要奇策，塗窮勿長慟。", "相期論少卑，材大古難用。"]}