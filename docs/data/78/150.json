{"author": "沈與求", "period": "宋", "type": "诗", "title": "次韻曾守懷玲瓏山", "paragraphs": ["泉石有膏肓，料理費和緩。", "風埃客子游，夢想略相半。", "端如饜羊酪，投匕念鄉饌。", "懷哉小玲瓏，舊賞記酣宴。", "玉女下雲窗，輕我年未冠。", "誅茅老三間，此意已懸斷。", "少須草堂資，兩足那可絆。", "謝公愛東山，自結尋幽伴。", "詩筒忽相先，紙價豈容賤。", "流傳從使君，感此歸思亂。", "擷蘭躡危根，潄石俯長磵。", "野性等麋鹿，百嗜寧食薦。", "攬衣中夜興，測漏疾流盼。", "扃步愧駑筋，卑飛傷短翰。", "正使屐齒折，未救斧柯爛。", "時節脱復徂，遲莫空浩歎。", "何當脂下澤，去路鬰交貫。"]}