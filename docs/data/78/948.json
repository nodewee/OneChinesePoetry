{"author": "顔博文", "period": "宋", "type": "诗", "title": "題龜峰鋪", "paragraphs": ["洪波春天翻四嶽，南極祝融亘幽朔。", "高山千里龜出背，大木百尋龍掛角。", "白魚跳舟神禹出，鞭笞百鬼走雷電。", "犀走象駭不敢留，顛沛馮夷囚海若。", "大龜爬沙獨居後，火傘下照天一握。", "甘心枯死配玉靈，突兀子川露蒼殻。", "醉中對之爲一笑，欲持鐵網手自捉。", "窮通禍福爾嘗知，取火燒山恣鑽灼。", "青松翠竹舞西風，似客搖頭謂公莫。", "此事傳之亡是翁，請君更問山頭鶴。"]}