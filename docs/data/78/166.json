{"author": "沈與求", "period": "宋", "type": "诗", "title": "寧國道中", "paragraphs": ["山石犖确行路難，山風蕭蕭吹早寒。", "十步九歇僕馬瘁，兔蹊鳥道窮躋攀。", "崖谷空籠瀑泉走，碎玉零亂飛前灘。", "石堤捍水幾百級，落處疑有蛟龍盤。", "兩山之間開畎畝，石罅著鋤那得寛。", "前村後村烟火冷，土牆茅蓋常掩關。", "我行不知記近遠，官游歲晚良自歎。", "豈如家家一飽外，鷄豚社酒相追歡。", "那知亦有簡書畏，里胥剥啄驚衰顔。"]}