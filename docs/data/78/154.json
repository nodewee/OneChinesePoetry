{"author": "沈與求", "period": "宋", "type": "诗", "title": "次韻黄子虛同飲葛次顔家釀玉友", "paragraphs": ["先生早年忘掃白，嬾飯青精借顔色。", "獨餘驩伯爲友朋，熟不暇篘巾自瀝。", "何須引泉連百井，飲若長虹太豪猛。", "細斟玉筯滑無聲，酌我應憐官獨泠。", "奇篇更寫陟釐黄，逼人心地生清涼。", "了知二事盡家法，眼饞徑索銀瓶嘗。", "我老華池少滋液，年來愛酒如偷蜜。", "陶然一醉樂未央，此外要知俱長物。", "相期徑造君勿違，坐得名勝從忘歸。", "公侯似聞倦設醴，穆生正恐同分攜。"]}