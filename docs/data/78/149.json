{"author": "沈與求", "period": "宋", "type": "诗", "title": "送章文虎秀才歸荆南", "paragraphs": ["我生本吳儂，搦筆追楚些。", "佳人脱塵屣，幽韻恥獨和。", "君家楚江湄，詞語亦頓挫。", "學海富探討，渠數百紙過。", "春風歸鳳城，櫑具恰解駄。", "此地初識君，細語輒三賀。", "冉冉歲巳遒，雲山憶高卧。", "翩然理歸裝，餘事等棄唾。", "文圍久堅壁，定恐一戰破。", "行矣儻復來，憑將楚詞課。"]}