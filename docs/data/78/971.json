{"author": "王洋", "period": "宋", "type": "诗", "title": "十一月二十九夜大風明起書室皆敗葉", "paragraphs": ["木老性倔強，朔風怒明威。", "初更即合戰，已乃聲鼓鼙。", "大塊信難測，三鼓氣不衰。", "我屋山僧居，破陋久不治。", "會當晴明日，仰見河漢移。", "微風鼓櫜籥，虛空同奔馳。", "夜無芙蓉人，慌惚疑褰帷。", "平明滿書齋，敗葉方紛披。", "孰爲呼吸者，作此怒張爲。", "天寒不成雪，恐坐強風師。", "撲塵整書架，糞挶不可遲。", "人非陳仲舉，用舍亦有宜。"]}