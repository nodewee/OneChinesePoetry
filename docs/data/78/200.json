{"author": "沈與求", "period": "宋", "type": "诗", "title": "松下追涼", "paragraphs": ["佳哉十八公，凜凛廊廟具。", "大匠偶未收，蒼髯鬰如許。", "根盤曲磵幽，勢宅層崖阻。", "清風自掃門，當伏不受暑。", "顧我蕭散姿，本是山中侣。", "出逢畏日長，隻影無地去。", "偷閑蕭寺游，清陰直修廡。", "神交先浩茫，徑造不我拒。", "斗酒起自行，開懷爲延佇。", "寒綠浸杯盤，勁氣逼牙輔。", "語已心地涼，外熱寧足禦。", "公家綠骨蛇，千歲穴深土。", "何當供晨餐，散我腰腳僂。", "它年聽颼飀，危冠掛神虎。", "此意亦大奇，勿與夏蟲語。"]}