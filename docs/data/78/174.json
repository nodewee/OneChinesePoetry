{"author": "沈與求", "period": "宋", "type": "诗", "title": "次韻葛魯卿送示近作一通二首  其二", "paragraphs": ["君侯胸次多籌策，歲晚翻爲江海客。", "小隱方營一把茅，幽尋定費幾兩屐。", "公心落月印寒潭，出濟巨川歸築巖。", "追還正始遊戲事，聊爲風騷作指南。", "我有幽憂如酒癖，起誦君詩春寂歷。", "天公下取氣凌雲，神物護持光滿室。", "老矣懷歸葑上村，倚公佳句譜桐孫。", "須公拯危紓旰食，快寫車攻刊樂石。"]}