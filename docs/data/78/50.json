{"author": "周紫芝", "period": "宋", "type": "诗", "title": "謝公墩", "paragraphs": ["風流謝文静，世俗未可屈。", "但怪東山雲，肯爲老桓出。", "誰知姦雄心，本自畏豪逸。", "君看新亭會，此意未易詰。", "坦之獨何者，手版遂倒執。", "煩公揮蝟湏，談笑安晉室。", "暮年淝水師，逆虜甚窘急。", "幅巾棋局間，百萬一戰襲。", "功名亦餘事，聊爲兒輩立。", "平時誚虚曠，聞此自羞澀。", "萬古終悠悠，客意頗蕭瑟。", "忍看西州門，更作羊曇泣。"]}