{"author": "郭印", "period": "宋", "type": "诗", "title": "再和二首  其一", "paragraphs": ["魚跳須過龍門，虎驟不從兔徑。", "上士聞道勤行，豈以難能爲病。", "固守滿堂之珍，肯使如瓶之罄。", "對境一念不萌，應緣六根皆凈。", "剛克本自沉潛，動直先由専静。", "達理必明其權，盡性以至於命。", "鼎中水騰火降，爐內陰衰陽盛。", "神功妙合虛無，天光潛發泰定。", "豈惟出塵離俗，便可超凡入聖。", "自憐末學多方，未得大中至正。", "莫知斡運帝車，寧解執持坤柄。", "丹經苦閱殘編，素髮羞看明鏡。", "要求直截真機，速了圓明正性。", "何妨萬兩金成，已是一生事竟。", "至言今許發蒙，三沐三薰諦聽。"]}