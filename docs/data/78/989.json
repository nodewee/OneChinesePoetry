{"author": "王洋", "period": "宋", "type": "诗", "title": "曾谹父約遊南巖短韻奉呈", "paragraphs": ["南豐不藏善，逢人說南巖。", "南巖亦何好，造物秘此緘。", "煙雲卬全提，松竹色半酣。", "去郭十里贏，守戍僧二三。", "乞身滿一日，幽事亦可探。", "行客問征途，居者縈轡銜。", "蕭條野店煙，夐静彌勒龕。", "念非塵外侣，誰分禪味甘。", "受傭作閑人，自縛亦可慚。", "于時日在房，山色染靄藍。", "一徑盤鬰青，群峰列空嵌。", "吟泉計涓滴，瀹鼎消塵凡。", "端如常德靜，可警疾步貪。", "揚鑣出雲門，回首憐煙嵐。", "公其吐妙語，勝事須指南。"]}