{"author": "楊邦乂", "period": "宋", "type": "诗", "title": "金瀨弔貞女歌", "paragraphs": ["溧山兮蒼蒼，瀨水兮湯湯。", "中有貞女，飲冰茹霜。", "於焉擊漂，維瀨之陽。", "遭壯士兮苦絕糧，賑窮不惜傾壺漿。", "所處既以義，安能計存亡。", "幡然捐珮人不測，下遊九土從英皇。", "耿幽光兮貫白日，澟正氣兮摩穹蒼。", "嗚呼！世無李太白，此女終弗揚。", "遺風奕奕，山高水長。", "可以敦薄俗，激忠良，千古萬古誰頡頏。"]}