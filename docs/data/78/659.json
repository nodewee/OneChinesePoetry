{"author": "劉才邵", "period": "宋", "type": "诗", "title": "遊香山寶應寺恭覩仁宗皇帝御書發願文", "paragraphs": ["龜洛隆周德，龍門賴禹功。", "天開形勝地，雲捧法王宫。", "繡栱聯霞綺，虯簷壓霽虹。", "山河紛湊泊，星斗映穹崇。", "金界琅函秘，奎文筆勢雄。", "獨高今古外，何止帝王中。", "恭想重熙旦，追還太古風。", "開懷容直論，崇儉自清躬。", "俗厚刑幾措，時和歲屢豐。", "湛恩漸動植，大度納華戎。", "致治臻無事，持盈愈若冲。", "皇居多暇日，宸翰寫深衷。", "誓保基圖永，期躋壽域同。", "含生蒙願力，流澤浩無窮。"]}