{"author": "劉才邵", "period": "宋", "type": "诗", "title": "次韻王民瞻贈覺梵二首  其一", "paragraphs": ["腹稿欲成聊假卧，寒松疏磬仍相左。", "不容開府占清新，雲裏江梅萼初破。", "奇芬還似暗香浮，全勝光風泛蘭些。", "玉川昔訪長壽寺，石壁留題如此作。", "珊瑚炫轉光奪目，含曦一讀忘饑餓。", "便堪高躡詩将壇，紛紛誰可克參佐。", "韋莊豈免贈巾幗，格嫩更遭脂粉涴。"]}