{"author": "沈與求", "period": "宋", "type": "诗", "title": "次韻葛魯卿送示近作一通二首  其一", "paragraphs": ["八騶盡屏如縈策，微步招尋老賓客。", "離離草色亂溝塍，腳底春風隨蠟屐。", "蟄龍昨夜起洄潭，忽雷閃電飛千巖。", "朝來遺珠落懷袖，復見國風歌二南。", "公洗膏肓砭傳癖，詞伯儒宗蚤揚歷。", "詩成聊復貯錦囊，副在久應藏石室。", "只今漂泊客烟村，高哦七字哀王孫。", "有如此言公不食，東山那得留安石。"]}