{"author": "劉才邵", "period": "宋", "type": "诗", "title": "次韻傅安道同陳元功諸公遊石獅巖", "paragraphs": ["中書英烈氣，凛然照人寒。", "濟美世有人，盛德啟其原。", "幸逢賢别乘，論文得交歡。", "逸辯傾遠海，潮波歘飛奔。", "燭理無滯碍，白日破幽昏。", "誰云前輩遠，豈獨文采存。", "新詩引人目，當食不暇餐。", "爲說遊巖樂，飛步恣騰鶱。", "卻立視萬象，森如列庭間。", "飄然乘風興，星榆不難攀。", "聊復陳大概，彼美難盡言。", "少年陳將軍，奮迹起江村。", "共知宰社手，美好豈常貧。", "深懷恩未報，竭誠奉至尊。", "驅兵獵餘寇，烈火焚蜂屯。", "亦復事招納，投弓憫窮猿。", "坐令歸業民，井竈羅丘樊。", "是日出近郊，旌旗鬰幡幡。", "同遊不知倦，落照横松門。", "士卒共甘苦，無人譏華元。", "老守懶出遊，何從滌塵煩。", "况阻陪歸騎，幽尋款禅關。", "鈴齋但兀坐，有酒空盈樽。", "常能歌妙句，爲激壯士肝。", "解勞須痛飲，盃行勿留殘。"]}