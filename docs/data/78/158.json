{"author": "沈與求", "period": "宋", "type": "诗", "title": "錢塘賦水母", "paragraphs": ["疾風吹雨回江城，艣牙嘔啞潮欲平。", "客居喜無人事攖，相與環坐臨前楹。", "眼中水怪狀莫名，出没沙觜如浮罌。", "復如緇笠絕兩纓，渾沌七竅俱未形。", "塊然背負群鰕行，嗟其巧以怪自呈。", "凝目愯視相將迎，老漁旁睨笑發聲。", "曰此水母官何驚，江流如奔絕滄瀛。", "潮汐往來月爲程，藏納衆污無滿盈。", "浮埃沈滓溷九清，結成此物宜昏盲。", "使鰕導迷作雙睛，乃能接迹蚌與蟶。", "亦猶巨蛩二體并，離則無目爲光精。", "江天八月霜葉鳴，罟師得鰕供水征。", "水母弃擲羅縱横，試令收拾輸庖丁。", "絳礬收涎體紆縈，飛刀鏤切武火烹。", "花甆飣餖粲白英，不殊冰盤堆水晶。", "稻醯韲寒芼香橙，入齒已復能解酲。", "遣漁止矣勿復評，嗟哉此性愚不更。", "定矜故態招三彭，且摩枵腹甘藜羹。"]}