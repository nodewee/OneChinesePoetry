{"author": "劉才邵", "period": "宋", "type": "诗", "title": "暮春苦雨", "paragraphs": ["鳴鳩逐婦蟻移窠，衆山戴帽垂雲幕。", "雨從中夜猛如傾，春晚東風真作惡。", "竹響偏能䀨睡餘，曉寒無奈侵衣薄。", "可惜殘花飛欲盡，賴有蒼苔襯初落。", "瓦溝散水作疏簾，蟲網綴珠挂瓔珞。", "波穿石罅泛瀧瀧，烟接水光低漠漠。", "秧抽翠毯競穿泥，蠶戀遲眠未登箔。", "求桑操耒田家急，久雨欲晴人意各。", "稍見天邊嵐翠收，已覺林間鳥聲樂。", "心懷莫悦厭蒸濕，眼界方期便開拓。", "但得高風恣性吹，不怕歸雲無處著。", "明朝準擬看溪山，已辦瘦笻與芒屩。"]}