{"author": "劉才邵", "period": "宋", "type": "诗", "title": "謝王君寶惠菊花", "paragraphs": ["常憐避俗翁，寄傲謝簪紱。", "三徑竹雖存，苦乏盃中物。", "采采黄金英，籬邉空竚立。", "賴有好事人，陶然得酣適。", "吾家頗種秫，壓滓夜槽泣。", "其如移菊晚，青蘂不堪摘。", "念誰分秋香，泛此花瓷白。", "高情歘相投，遣送勞一力。", "風期宛然同，未易分今昔。", "兩株千萬朵，冷艷光相射。", "銀盤何爛爛，承露带青碧。", "月下更奇絕，碎影寒氣逼。", "桃紅吐鮮妍，醉暈不容拭。", "嘉名配黄花，姚魏真匹敵。", "開窗對二妙，清意爭先入。", "卻思陪語笑，坐歎溪山隔。", "幸有真契存，滿目共秋色。"]}