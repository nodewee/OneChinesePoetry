{"author": "劉才邵", "period": "宋", "type": "诗", "title": "次韻陳久道秋雨書事二首  其二", "paragraphs": ["蕭蕭凉氣增，發興殊不惡。", "長煙拂秋暈，小雨滑溪涸。", "夜長蟲語乏，池冷蓮衣落。", "崇蘭媚深靜，晚菊甘寂寞。", "寒姿曉更鮮，芳氣初不索。", "譬彼幽閑女，靜飾保纖弱。", "又如耿介士，逸志卑燕雀。", "無心競紛華，何處生隕穫。", "知君深悟此，高歌寫真樂。", "悠然脱塵鞅，寸田本恢廓。"]}