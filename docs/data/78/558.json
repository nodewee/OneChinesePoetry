{"author": "劉才邵", "period": "宋", "type": "诗", "title": "飛龍引", "paragraphs": ["憶昔遊洛川，投宿龍門中。", "遠意託清夢，緱山訪遺蹤。", "道逢王子晉，瓊輪駕飛龍。", "幢盖紛颯沓，導從千玉童。", "行行躡清塵，遂到紫翠峰。", "整冠叩仙閽，獲禮冰雪容。", "瓊觴酌霞醴，勞苦問所從。", "授以龜臺書，玉笈啟靈封。", "勸我勤修煉，他時會方蓬。", "再拜領真訣，永永藏丹衷。", "俯仰十載餘，光景如飄風。", "常恐年歲晏，難收梨棗功。", "願言堅此心，真緣儻潛通。", "相與乘飛霞，謁帝青琳宫。"]}