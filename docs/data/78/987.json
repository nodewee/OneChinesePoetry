{"author": "王洋", "period": "宋", "type": "诗", "title": "還自伊山過金城宿覺慧寺贈始寧禪師", "paragraphs": ["家山三百里，處處逐流水。", "舟行鑒影中，塵埃不須洗。", "人言田間苦，我言田舍好。", "濁醪三兩杯，沈憂積如掃。", "昨與田父言，别白皆有證。", "丈夫幸聽之，物物保性命。", "歸來過山僧，僧始見客喜。", "試與語囏難，不貪亦不止。", "我徐覺言煩，廼靜觀厥理。", "僧言禍與福，皆其自取爾。", "吾師有明言，報應有彼是。", "所作既不同，所遭亦如此。", "君言君自憶，我初不到耳。", "及君受報時，何用乏吾事。", "去年梁宋災，載屍滿城市。", "今年江淮南，囷窌有餘米。", "善惡無兩岐，末流見殊致。", "君後起念時，覺此而已矣。", "再拜謝髙僧，師言誠有味。", "解榻借僧裯，不覺已鼾鼻。", "展轉未厭眠，鷄鳴唤客起。"]}