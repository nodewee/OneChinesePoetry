{"author": "郭印", "period": "宋", "type": "诗", "title": "再和二首  其二", "paragraphs": ["涉海必假舟航，登山當尋蹊徑。", "每歎修身錯路，譬如飲藥加病。", "逢人須是問津，有心未免擊磬。", "況遇先覺先知，早明不垢不凈。", "七情渙若冰雪，一性湛然淵靜。", "虛無體道合真，恬淡樂天知命。", "外之寇賊消亡，內焉邦家昌盛。", "初守一以處和，乃無事而生定。", "教不倦稱乎仁，德分人謂之聖。", "故玉非琢不成，惟木從繩而正。", "要明師指藥物，藉元神爲本柄。", "大道多歧亡羊，至人用心若鏡。", "何妨常善救物，免使大惑易性。", "門庭既已趣入，根株亦須窮竟。", "直至出死超生，方知聾者善聽。"]}