{"author": "劉才邵", "period": "宋", "type": "诗", "title": "贈夏侯子美養心居士", "paragraphs": ["漢家恢儒成治功，獨與三代同高風。", "當時經術傳家者，大小夏侯名譽崇。", "鄴都雄圖方鼎峙，英俊乘時盡風靡。", "坐使當途基業成，才如伏波能有幾。", "公家先世不乏人，詩書韜略傳清芬。", "文取賢科武分閫，爽氣英姿今尚存。", "前人清白今人繼，方得家聲終不墜。", "脩身大要在養心，公以自名深有意。", "世人但知縱多欲，盈壑填溪不知足。", "盡取豪華供目前，幾人更戒前車覆。", "如公此意具真識，不似世人長荆棘。", "寸田盡著子孫耕，會見慶餘由善積。"]}