{"author": "劉才邵", "period": "宋", "type": "诗", "title": "題李仲孫佩軒", "paragraphs": ["華堂壓雲排柱磶，堂背開軒看青璧。", "鏤螭石斗貯芳根，綠葉裁雲凈如拭。", "秋風吹空夜正涼，曲瓊掛簾放香入。", "小鞋踏月傍幽叢，霧氣籠寒髻鬟濕。", "主人才具超常流，竟體芳香非外襲。", "不應便爾學紉蘭，芰製荷衣向泉石。", "詔書屢下言路開，黼坐憂勤方仄席。", "綠章聞早叩天關，坐使青雲生咫尺。", "垂紳鳴玉近瑤墀，舊隱煙霞從寂寂。", "卻須爲續北山移，細說幽芳恨輕擲。"]}