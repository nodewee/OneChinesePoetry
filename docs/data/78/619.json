{"author": "劉才邵", "period": "宋", "type": "诗", "title": "題清軒", "paragraphs": ["大江之源發乎岷山，蓄餘怒於瞿塘。", "混衆流以東下，渺翻空而湯湯。", "天風下兮蹵縞練，白浪如山衝馬當。", "邈不知其所止，接雲海之茫茫。", "魚龍並育細不遺，龍驤萬斛浮若飛。", "噴雪霓兮散霧雨，功利浩博難盡窺。", "眷彼溪谷流，夫豈不清泚。", "飛鷗墮影魚依空，水濺濺兮石齒齒。", "景趣信佳傷險狹，纔可濯纓兼洗耳。", "清乎清乎期及物，清不能容徒潔已。", "知公博覽眼不寒，築室雖小識量寛。", "聖朝撥亂收群策，難擅丘壑眈雲山。", "願公爲萬里之長江，勿作細流之驚湍。"]}