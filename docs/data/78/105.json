{"author": "郭印", "period": "宋", "type": "诗", "title": "夔州", "paragraphs": ["夔子巴峽衝，風物異蜀境。", "城居版作屋，江汲地無井。", "四郊乏平原，冢墓緣山嶺。", "人傳蚯蚓瘴，俗飲茱萸茗。", "女婦盡背籃，老弱多垂癭。", "試問何所因，食彼山泉冷。", "巖栖固不少，亦有長細頸。", "似聞此土人，其性皆悍獷。", "胸中忿畜者，甕盎成項領。", "是說理有之，云胡不自省。", "我來適夏初，端坐愁日永。", "況經六七月，官舍如沸鼎。", "有雨未沾濡，蔬茹空盤皿。", "清泉不敢喫，僅免河魚梗。", "投紱歸去來，吾鄉等箕潁。"]}