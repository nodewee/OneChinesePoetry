{"author": "沈與求", "period": "宋", "type": "诗", "title": "遊玲瓏山因訪朱氏草堂", "paragraphs": ["平生丘壑心，餘事不掛目。", "藜杖南山來，要使富幽矚。", "異哉小玲瓏，蟠峙蒼弁腹。", "修藤結懸崖，飛溜響空曲。", "伏石卧虎狀，騰拏雜奔鹿。", "砑然互吞吐，側路劣容足。", "拂拭古蘚紋，字刻翳新綠。", "標榜玲瓏名，奇怪殆天屬。", "捫蘿上絕頂，坦坦類平陸。", "俯首瞰來蹤，穹然在幽谷。", "傳聞昔逋客，誅茅此營屋。", "清魂不可招，千載想遺躅。", "我思造物巧，妙供幽人祿。", "揮斤役山祗，斵此一拳玉。", "雲窗與霧閣，一一相亘屬。", "豈無部曲衆，猿鶴即更僕。", "豈無節旄貴，松檜自張纛。", "此事久棄置，蛛絲網巖麓。", "翩翩佳公子，心古韻不俗。", "駕言脱華簮，兹焉卜幽築。", "終日面巑岏，世故豈容觸。", "指點空洞姿，喜氣政堪掬。", "挾策校昔游，健步念須續。", "亦有招隱詩，薄暮不可讀。"]}