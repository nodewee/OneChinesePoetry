{"author": "沈與求", "period": "宋", "type": "诗", "title": "寄題淄川王景發肯構堂", "paragraphs": ["深林藝松柏，不數櫟與樗。", "坐待十畝陰，等爲匠氏儲。", "寧復知種德，責報不厭徐。", "名令後必大，善積慶有餘。", "於焉望豐屋，政可增修閭。", "王孫世東州，奕奕盈簮裾。", "金埒通里巷，珠樹連堦除。", "賢哉景發甫，爽爽衆莫如。", "直氣薄霄漢，妙語鏘瓊琚。", "定知磊落人，一見懷抱攄。", "謂我架華堂，映發先人廬。", "掲名取肯構，蓋念經營初。", "堂前植桃李，堂上羅詩書。", "桃李意取適，詩書計非疏。", "諸郎自蘭玉，舌耕起菑畬。", "吾詩以爲箴，會見聯高車。"]}