{"author": "劉才邵", "period": "宋", "type": "诗", "title": "波光亭", "paragraphs": ["方塘溶溶貯清泚，中有高亭兀然起。", "問公名亭意若何，公笑不言搖麈尾。", "知公直是我輩人，此意不凡端有以。", "亭本無風水亦靜，風落波生偶然爾。", "山搖宿靄迷粉黛，鶯啼晚柳明金翠。", "涔涔涼氣侵語笑，漠漠飛嵐到襟袂。", "冰痕搖度簾痕曲，曉日初升窗影碎。", "幾箇沙鷗亂夕陽，一段餘霞浴晴綺。", "可憐巽坎固多態，轉續無窮難僂指。", "憑欄若隨根境轉，目不暇瞬亦勞矣。", "誰知主人心湛然，道骨嶔嶔照雲水。", "本來非靜亦非搖，坐觀物態聊爾爾。", "更須說似登臨人，認取鬧中真自己。"]}