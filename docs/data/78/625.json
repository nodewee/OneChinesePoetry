{"author": "劉才邵", "period": "宋", "type": "诗", "title": "題段成之粟庵", "paragraphs": ["毗耶城中無垢師，丈室僅似蝸牛廬。", "三萬二千師子坐，同時容納無贏餘。", "圎通境界不思議，一顆玄入隨卷舒。", "先生從來道眼具，深入不二離圏模。", "粟庵宴坐觀萬法，不以誕幻驚群愚。", "炯如白月挂圎碧，千江分影冰輪孤。", "乃知芥子納須彌，妙用豈以常形拘。", "惜哉山人空索價，不悟心藏萬卷書。"]}