{"author": "王洋", "period": "宋", "type": "诗", "title": "贈穎師", "paragraphs": ["昔有二大士，比跡相差池。", "一隱盧老堂，一作貧舍兒。", "任緣本無意，音韻偶追隨。", "髙唱既絕詣，豹隱那得窺。", "穎公實靜者，妙賞心自知。", "以此墨守慮，遠繼白雪詞。", "首叙同契語，生死一推移。", "末祛唱酬跡，風月非所私。", "中間任遊戲，不假永篇題。", "自此探骨髓，杜蘭雜香蘼。", "翻思前作者，往往求其皮。", "彼非不論量，泛浪忽深思。", "但取偶世語，髙調終莫追。", "穎公整襟量，峭聳乘嶔危。", "冥捜尚論古，快警耳目疑。", "不從禪寂縳，此道信權奇。"]}