{"author": "劉才邵", "period": "宋", "type": "诗", "title": "次韻鄭守蠟梅二首  其一", "paragraphs": ["靈根何年離衆香，色相全似金容黄。", "曉姿熒熒炫寒月，夜氣耿耿凌風霜。", "天真何曾資外飾，坐笑塗額誇宫粧。", "廣平當時應未見，獨爲梅花回鐵腸。", "賴有花仙覓奇句，東坡著意憐孤芳。", "詩中寫就無遺巧，安用學花熬蜜房。", "多情偏愛被花惱，聞香心醉難禁當。", "況復低垂深有意，欲教醉賞傾瑤觴。"]}