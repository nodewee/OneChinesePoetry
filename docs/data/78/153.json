{"author": "沈與求", "period": "宋", "type": "诗", "title": "擬古", "paragraphs": ["日月雙高懸，朝昏自升沈。", "有如轉轆轤，引絙環相尋。", "而我生其間，所閲幾古今。", "爾來三十年，又作裘氏吟。", "眠飯寄編簡，此身疑白蟫。", "皇皇走四方，誰是真知音。", "語欲離舌本，退縮翻如瘖。", "涉世聊爾耳，依阿亦何心。", "託質既巳迂，自謂百鍊金。", "恥作渭水鈎，寧爲太阿鐔。", "用捨安所之，齒髪忽已侵。", "日月不我留，潸然涕盈襟。"]}