{"author": "劉才邵", "period": "宋", "type": "诗", "title": "次韻王民瞻贈覺梵二首  其二", "paragraphs": ["脩竹幽蘭伴高卧，新詩不待江山左。", "開緘快讀耳目醒，睡魔奔迸愁城破。", "懸知大手千人英，且擬二招吟只些。", "暫時雖現宰官身，百事疏慵無所作。", "郊居未敢厭岑寂，且烹杞菊充朝餓。", "勸兄不須夢惠連，鄙句安能婉如佐。", "冰壺玉椀幸無瑕，莫使遊塵得輕涴。"]}