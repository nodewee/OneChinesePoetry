{"author": "劉才邵", "period": "宋", "type": "诗", "title": "贈吾彦逸", "paragraphs": ["山上龍泓標水府，方欲往遊逢雨阻。", "多謝山人會人意，約束群仙住朝雨。", "遊氛洗盡天宇空，山色湖光相媚嫵。", "就龍覓水酌清耳，雪山醍醐異凡乳。", "是中冷煖已自知，豈更将心求佛祖。", "流連清境不知晚，歸來已踏鼕鼕鼓。", "年兄笑我太清生，旋掃風軒置樽俎。", "欲将歌管聊相温，爲出紅粧唱金縷。", "不信人言竹勝絲，昵昵朱絃将手語。", "更長語笑益諠譁，快飲不勞觴插羽。", "因思同榜七百人，翠琰鏤名藏梵宇。", "邇來知有幾人在，相遇百中無四五。", "與君是時俱少年，快馬輕衫冒塵土。", "豈知重上君子堂，歲月驚人不堪數。", "相看斑鬢點秋霜，況復中間多齟齬。", "但餘契義敵杉松，青青不受冰霜侮。", "自憐憂患落窮山，冊府不應重接武。", "流離更覺主恩厚，獨慚未有涓埃補。", "因君感激歌此詩，滿酌玉巵須對舉。"]}