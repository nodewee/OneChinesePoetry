{"author": "劉才邵", "period": "宋", "type": "诗", "title": "中秋夜館中會飲", "paragraphs": ["世情共惜隔年期，豈堪四野陰雲垂。", "幾處紅樓歌吹起，窺簷初訝寒光遲。", "那知細雨復侵夜，燈外蟾影還微微。", "是時冊府陪諸彥，聊復杯酒相追隨。", "地嚴更覺秋氣凈，雨過還有涼風吹。", "忘懷自得觴詠趣，真賞不爲陰晴移。", "月豈無光忌全露，雲亦有意藏餘輝。", "雲輕影薄自清絕，不減永夜天河詩。", "人言蚌胎因吸月，隨月明暗占盈虧。", "詔詞丁寧斥金翠，豈更漉海求珠璣。", "月光不露乃天意，正是君王崇儉時。"]}