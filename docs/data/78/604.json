{"author": "劉才邵", "period": "宋", "type": "诗", "title": "勒兵行", "paragraphs": ["高臺曉色明雙旌，來看將軍親閱兵。", "甲光熒熒照秋水，陣行屢變隨縱横。", "將軍勇銳無堅敵，馳心已向伊吾北。", "好同諸将擁琱戈，浄掃邊塵早開國。", "重收京邑翠華西，卻歸宿衛聽朝雞。", "蓬萊宫深花柳暗，曖風輕動龍蛇旗。", "監丞健筆文中虎，須臾作歌繼常武。", "是時劍佩共趨朝，何似勒兵誇練組。"]}