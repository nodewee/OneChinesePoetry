{"author": "劉才邵", "period": "宋", "type": "诗", "title": "題李平國義方堂", "paragraphs": ["渥洼異産超駛騠，逸態崷崪精權奇。", "軼埃蹶塊儻未免，欲駕鑾輅終難爲。", "迺知人家良子弟，亦或豪逸難羈縻。", "調柔折服就繩矩，他日致遠夫何疑。", "李侯灑落富清製，頃刻滿紙填珠璣。", "建堂教子意不淺，欲使行能無少虧。", "會須骨格早成就，不與凡足爭先馳。", "正如名駒已服習，使堪寶校金黄羈。", "周旋進退悉中節，追風逐電隨所施。", "朝燕暮越尋常事，還看弄影舞瑤池。"]}