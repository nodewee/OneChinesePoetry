{"author": "劉才邵", "period": "宋", "type": "诗", "title": "次韻劉克強寄劉齊莊并見寄", "paragraphs": ["吾宗富清製，學海無滣湄。", "洪濤駕三山，逸興不可羈。", "抱此未獲騁，造化真小兒。", "邇來二十年，姦諛取世資。", "梟鳶志氣滿，鸞翮戢固宜。", "皎皎空谷姿，誰復詠來思。", "上天既悔禍，威命方飈馳。", "遠裔復干紀，危塗動噫嘻。", "我生落世紛，備嘗憂與疑。", "敵帳如鬼國，漂墮驚渺瀰。", "蒼蒼安可問，泯然空自知。", "脱身垂涎口，生死争一釐。", "事機如電轉，由來難逆推。", "况當艱危際，志願常參差。", "小已安足念，身世久已遺。", "但有區區心，痛憤難伸眉。", "知公愛我厚，恠我色不移。", "新詩沃煩襟，勝彼白玉巵。", "天葩輕組繡，清芬吐鮮奇。", "復如遊玄圃，紫鸞雜文螭。", "雲煙忽中斷，宛虹露長鬐。", "驚嘆方未已，復歌清遠詞。", "南溟雄絕境，句中得潛窺。", "想當白日晝，微風皺琉璃。", "寫作泠然音，聽者自忘疲。", "顧我才識短，頗似臨江麋。", "居然羨兩驥，蹇步何由追。", "因念玉川子，茅屋無藩籬。", "捜腸五千卷，不救寒與饑。", "弄筆頗驚衆，取謗祗自疷。", "閉門烹月團，籠頭帽斜欹。", "險語已絕俗，憂世良可師。", "公詩足高韻，千載若同時。", "思得素濤甌，一洗中腸悲。", "飄然遊八極，追琢娥與羲。", "封題幸早寄，佇看清風隨。", "蓬萊見群仙，爲誦玉川詩。", "群仙司下土，聞此應忸怩。", "卻須問人世，徐徐說津涯。", "上言天子聖，盛德方應期。", "下言蒼生苦，梗莽須平治。", "他官地位多，主者當爲誰。", "願速掃姦孽，不復煩靈旗。", "神京朝萬國，復見漢官儀。", "歸來頌中興，當才勿吾欺。"]}