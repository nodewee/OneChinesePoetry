{"author": "劉才邵", "period": "宋", "type": "诗", "title": "默齋偈", "paragraphs": ["稽首金剛獅子座，紫金光聚妙色身。", "微塵剎土轉法輪，演出無邊殊勝義。", "燃燈如來昔授記，初無一法可得者。", "云何種種方便門，多劫宣揚不能盡。", "觀音妙力不思議，元從耳門得昧。", "爍迦羅首八萬餘，隨處說法度衆生。", "云何現身蛤蜊中，不假語言法亦顯。", "當知是法本無法，語默兩塗俱解脫。", "二乘知見妄分別，偏執所見自纏縛。", "解縛不離縛處解，還從語默證圓湛。", "良哉居士具通眼，一切不隨根境轉。", "了知諸法不可礙，剎那真入三摩地。", "我願初沒這見聞者，悉悟真常成正覺。"]}