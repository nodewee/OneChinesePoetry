{"author": "蕭振", "period": "宋", "type": "诗", "title": "示邦人詩", "paragraphs": ["我本江海人，來守仙佛國。", "年豐訟牒稀，公事不留積。", "豈無一樽酒，約客飛大白。", "重念此邦人，朝飽不謀夕。", "頃遭兩年荒，十九皆菜色。", "城中多餓殍，倒死臭燻陌。", "幸茲連歲豐，粒米棄狼籍。", "嬉嬉不營生，便爾輕牟麥。", "三日天不雨，沙田已龜坼。", "十家九無儲，何以度饑厄。", "我爲此邦憂，夜眠不安席。", "願天歲歲豐，願爾痛儉嗇。", "一年三年儲，三年九年食。", "堯湯雖在上，豐歉豈可測。"]}