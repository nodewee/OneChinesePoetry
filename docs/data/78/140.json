{"author": "沈與求", "period": "宋", "type": "诗", "title": "次韻劉殿院贈錢圃翁", "paragraphs": ["少日從畦丁，頗悟園官理。", "菘韭記春秋，蔬食聊爾耳。", "十年困塵埃，幽事同脱屣。", "一飽不可謀，清痩只如此。", "仰止長城翁，趣尚兩奇偉。", "弱冠事筆耕，俛仰行六紀。", "晚以圃自娛，扶鋤寄深喜。", "柔風蔬甲怒，細雨蘭芽美。", "小摘定可供，餘事不掛齒。", "那復肯着屐，而一到城市。", "爲計一何疏，行須傳高士。", "木茹忌太潔，肉食忌太鄙。", "安得從公游，遠傲於陵子。"]}