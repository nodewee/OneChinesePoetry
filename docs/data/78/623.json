{"author": "劉才邵", "period": "宋", "type": "诗", "title": "方景南出示館中諸公唱和分茶詩次韻", "paragraphs": ["欲知奇品冠坤珍，須觀乳面齧甌脣。", "湯深不散方驗真，側瓶飛瀑垂巖紳。", "色香味觸未離塵，清意元自超空輪。", "靈臺賡唱格力勻，皎如冰蘂夾霜筠。", "高詞險韻愁鬼神，雄辨逸藻回冬春。", "天教飛步出凡倫，窺闖天巧終不真。", "閩山蒼翠倚高旻，地靈氣淑儲芳津。", "從來霑溉浩無垠，修貢先期還更新。", "諸公才具足致身，況復感會方逢辰。", "邇英講讀優儒臣，玉甌珍賜從中宸。", "自憐衰鬢真陳人，欲覓漁舟向水濵。"]}