{"author": "周紫芝", "period": "宋", "type": "诗", "title": "擷野蔬示小兒", "paragraphs": ["荒村無雞豚，何以供刀机。", "山蔬雜百種，此物含妙理。", "幽居有勝事，一笑隨稚子。", "朝甑飯鳧茈，暮鼎羮馬齒。", "筍包出土肥，蕨芽含露紫。", "試採少陵苣，更擷天隨杞。", "舉杯香覆坐，搖喉滑流匕。", "悠然理塵策，果腹萬事已。", "君看金谷樓，步障五十里。", "韭虀及豆粥，爲具咄嗟耳。", "回觀奇禍作，一死政坐此。", "寄聲肉食徒，吾事勿輕鄙。"]}