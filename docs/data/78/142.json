{"author": "沈與求", "period": "宋", "type": "诗", "title": "奉陪安守登膴原觀", "paragraphs": ["江南多佳山，駢首闖城郭。", "緬懷在坦夷，要使一見廓。", "邦侯王事餘，幽致到丘壑。", "散策占城陰，含睇及民瘼。", "愛此郊原平，膴膴富耕穫。", "飛觀儵下臨，丹碧盪霄堮。", "野色四座浮，胸次潛領略。", "千畦雲弄黄，歲事初不惡。", "斗酒行勞農，歡謠入酺醵。", "勝地惡發揮，波神覆爲虐。", "蕭辰誰與娛，一笑寄華酌。", "落日耀旍旗，輕飇漾簾幕。", "卷白起壽公，歌聲渺林薄。", "老農止勿狂，嗣歲有真約。"]}