{"author": "薛朋龜", "period": "宋", "type": "诗", "title": "岱嶽篇雪中送華山人東遊", "paragraphs": ["七十二君已綿邈，乾坤只今留岱嶽。", "煙書雲篆吊秦碑，萬聖千靈朝漢朔。", "白日雕旛路相望，夜深仙樂張天上。", "日觀天門踴躍登，芒作雙鞋藜作杖。", "匹練吳門見幾人，向來寂寞空山春。", "溪花谷樹忽生色，一朝若爲山人新。", "君行正直年華謝，山雪紛紛向君下。", "去看九州玉削成，孤高始信岱嶽名。", "若趁長風竟飛舉，鵝毛柳絮同身輕。"]}