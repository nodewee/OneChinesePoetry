{"author": "王洋", "period": "宋", "type": "诗", "title": "春苦風雨", "paragraphs": ["東君始造家，積累亦不細。", "一從潛陽興，黄鍾本根蒂。", "二十四信風，以有此紅翠。", "如何縱飄敗，不作苞桑計。", "風雨不令子，豪猛但適意。", "萬紫雜千紅，用供一日費。", "一日費尚可，矜侈不少置。", "豈惟困芳菲，桑麻亦憔悴。", "溝塍浮新秧，蕩搖失生意。", "無乃大傷和，行敗乃翁事。", "願言期少安，百物思吐氣。", "吾不若訟讒，唯圖保終歲。"]}