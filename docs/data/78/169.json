{"author": "沈與求", "period": "宋", "type": "诗", "title": "次韻張仲宗感事", "paragraphs": ["諸侯救周衰，能事存筆削。", "後學競專門，膚引迷注腳。", "寧知懼賊亂，誅意未爲虐。", "上皇志包荒，大度示恢廓。", "誤墮虜計中，九廟施箭鑿。", "將臣擁彊兵，首鼠事前卻。", "專雄懷顧望，散黨失歸着。", "坐令兩宫車，北轅狩沙漠。", "天王紹絕統，憤此國勢弱。", "嘗膽復大讎，此意良不薄。", "向來督真姦，國典猶闊略。", "群公争護前，循習久彌確。", "黄屋泛滄溟，黔首寄矰繳。", "世無管夷吾，老眼雙淚閣。", "何當誅賞行，浩歎成嗢噱。", "曜靈還中天，冰雪自銷鑠。"]}