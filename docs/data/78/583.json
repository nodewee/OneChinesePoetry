{"author": "劉才邵", "period": "宋", "type": "诗", "title": "遊天竺靈隱寺詩", "paragraphs": ["清晨出城西，車馬紛颯沓。", "行行巖壑深，漠漠霧雨雜。", "雲陰忽披豁，海色共蕭颯。", "幽尋浩莫窮，空響時相答。", "地籟笙竽真，材纈丹青合。", "潦收猿澗浄，寺遶鷲峰匝。", "簷牙向空啄，殿腳依山插。", "空翠撲軒窗，乳洞敞閨閤。", "泄雲無定姿，欹石半相磕。", "珠燈吐光焰，香龍振鱗甲。", "啼煙禽念佛，掇蘂蜂供蠟。", "丹井漲靈泉，嵒松披艾衲。", "蘿徑勞躋攀，風扉自開闔。", "龍天想奔凑，飛走亦馴狎。", "同遊今淵雲，馳聲久鞺鞳。", "逸驥誰能追，流風不受閘。", "家山富岷峨，水驛經夔峽。", "不應得未曾，猶若濟所乏。", "欲去還停騶，就石屢移榻。", "共笑香積供，未脱腐儒糲。", "重來當一洗，尋盟忽忘歃。"]}