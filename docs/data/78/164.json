{"author": "沈與求", "period": "宋", "type": "诗", "title": "績溪寨口", "paragraphs": ["青嶂插天塹，白水翻地軸。", "回環壯哉縣，不許飛鳥觸。", "往年羽書馳，盜發清溪曲。", "先聲雜妖幻，餘黨萃符祝。", "控攘最旁近，被害良慘毒。", "聚落燼烟空，生齒塗炭酷。", "豈無山川險，會有法令束。", "百年不用武，駢領甘此辱。", "至今風雨夜，猶聞鬼群哭。", "遺俗感舊憤，禦盜勇氣足。", "大兒佩刀劍，小兒利鋒鏃。", "老翁筋力衰，奮挺怒張目。", "營寨人自戍，不待官期促。", "矧今殺氣横，洒涕國步蹙。", "豺狼據道路，虎兕出林谷。", "儻持復讎心，公戰圖報國。"]}