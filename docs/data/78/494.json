{"author": "左緯", "period": "宋", "type": "诗", "title": "次韻呈天台宰", "paragraphs": ["僕也不自知，愛詩已成癖。", "有作盈一囊，無人爲攟摭。", "將求識者觀，千里事行役。", "揚舲入武林，禰刺久未釋。", "一日謁尚書，尚書爲虛席。", "號僕以詩人，聲名從此得。", "日上尚書堂，見公於侍側。", "公時訪天台，頗恨未嘗識。", "洎僕將告歸，贈言羨好色。", "歲月不我留，八年如頃刻。", "俄聞綰銅符，無乃慰平昔。", "自古神仙才，多居隱吏職。", "豈不見王喬，葉縣飛雙舄。", "又不見葛洪，句漏流丹石。", "付公以天台，人事有中的。", "茲山八百里，窈窕多奇跡。", "桐柏古洞天，金庭在其域。", "三災不能侵，歷數無終極。", "景命今始興，吾君壽千億。", "公名亦俱傳，何啻登仙籍。", "僕雖生此邦，仙果未得食。", "今日返問公，何處桃花碧。", "公疑我骨凡，未肯言消息。", "骨凡安敢辭，此桃亦終覓。"]}