{"author": "劉才邵", "period": "宋", "type": "诗", "title": "陪同舍登望越亭觀潮", "paragraphs": ["吳越中分江一派，兩岸溪山掃濃黛。", "茫茫雲海迷烟空，方諸宫外天爲界。", "潮波吐納誰使然，欲到先衝海門隘。", "江淺洲長礙奔放，勢益洶洶怒而噫。", "方看隱起玉堤横，忽復飛騰雪花碎。", "高浪翻空雷吼怒，黑沙崛起雲崩壊。", "山岳傾頹驚炫轉，鯨鵬摩戛舞幽怪。", "大聲吹地恣淙淙，餘響振天轟磕磕。", "恍如白帝盛羽衛，風攪旌幢紛斾斾。", "從以百萬虎與貔，組練精明呼聲大。", "世間奇觀獨雄絕，坐令耳目俱鬆快。", "津亭晚靄動遐想，樽酒相歡信良會。", "木落山空秋氣高，情多思遠人寰外。", "杜老扶桑有遺恨，韓子鯨魚思飽膾。", "豪氣英風終不泯，海色天容自相對。", "同來俱是蓬山侣，蘂簡玉書名姓在。", "東遊不用浮海航，仙驥追風雲作蓋。", "卻須從此排閶闔，叢鈴響雜飛霞佩。", "通明殿裏綴仙班，官府縱多君莫悔。"]}