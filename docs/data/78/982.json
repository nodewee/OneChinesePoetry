{"author": "王洋", "period": "宋", "type": "诗", "title": "送章季萬戶部", "paragraphs": ["吳人不授館，楚人不分田。", "此身天地間，泛若不繫船。", "憶昨罷吏役，白鷗同一川。", "欲乘萬里風，短翼無夤緣。", "使君霤宇大，下庇千萬賢。", "鷄鳴度關客，亦到尊俎前。", "賤子忝夙分，今已三四傳。", "嘗許策蹇步，十駕困屢鞭。", "公文如摛華，公筆如修椽。", "筆端色五采，密補造化權。", "浮沉既異路，會合真可憐。", "我無三徑地，直欲參四禪。", "後會寬作程，望舒圓復圓。", "他年赤松子，問訊玉堂仙。"]}