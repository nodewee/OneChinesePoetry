{"author": "王洋", "period": "宋", "type": "诗", "title": "絃歌堂", "paragraphs": ["曹務日以渾，令君心自清。", "散彼愁歎氣，化作懽愉聲。", "懽愉何所寄，寄此絃歌鳴。", "歌如珠纍纍，絃以桐鏗鏗。", "顧此三尺匣，中有萬古情。", "大絃含春温，赤甲隨勾萌。", "小絃羽雖細，一奏壯士驚。", "次第徵角招，向日葵心傾。", "商以表節義，皎皎秋霜明。", "斂之五音全，昭氏無虧成。", "鼓之播萬物，草木同敷榮。", "令君保此器，常得心和平。", "知君本抱道，巖壑依雲耕。", "缾粟朝不飽，强起從簪纓。", "素琴常在御，朝陽鳴簫笙。", "蕭然古槐下，時乎一再行。", "亭午百吏散，永日垂簾旌。", "舟車自衝會，我道無將迎。", "筆役眩朱墨，愷悌消紛爭。", "誅求絕敲榜，升合均缾罌。", "和風動千室，暖律鳴嚶嚶。", "坐令今上饒，乃類古武城。", "問君何能爾，但守一字誠。", "吾聞古良吏，惠養先孤惸。", "不聞棠陰中，髙燈照長檠。", "大雅有夷路，小鮮無急烹。", "令君實儒素，不肯尊錢兄。", "吾心如平田，衎樂物自生。", "勿言桐鄉陋，子孫傳令名。", "勿言百里狹，列宿符郎星。", "願君守此志，終始不變更。", "豈惟人道順，可與神理幷。", "辱君示琬琰，報德匪瑤瓊。", "他年挾薰風，期君拂天棖。"]}