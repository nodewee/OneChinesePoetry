{"author": "劉才邵", "period": "宋", "type": "诗", "title": "爲劉端禮題翠微堂", "paragraphs": ["春陰涔涔透方礎，春雲濛濛閣殘雨。", "烟中梅子未傳黄，坐使名園清興阻。", "誰料天公亦會事，報晴逼曉聞街鼓。", "來遲不見碧桃開，滿洞翠陰籠牖戶。", "杖藜徐步穿芳徑，芝术丰茸雜蘭杜。", "含笑無心迷下蔡，酴醾分清從月宇。", "共占餘春動地香，香地滿園無處貯。", "步芳橋長清浸闊，花影波光媚欄柱。", "漫天柳絮爛不收，點水荷錢疏可數。", "行行直到翠微堂，簾幕風輕雙燕舞。", "梢雲何啻千竿竹，鑠石空傳三伏暑。", "遠碧巖巖太超絕，高標凜凜如相許。", "堂陰路轉經古城，茅屋數間營别墅。", "白石清溪自瀟灑，閑花野草無行伍。", "歸來還復坐達軒，石鼎酪奴煩旋煮。", "因君指似壁間詩，知是昔人觴詠所。", "駕麟跨空窺理窟，搜抉幽奇呈脉縷。", "當時景物怯劖鐫，造化小兒遽相苦。", "海山茫茫風馭遠，人世空驚如插羽。", "幸哉有子續奇芬，新編還見驚人語。", "才大終嬰珪組累，身閑好作林塘主。", "高情隨處即逍遥，豈向明時分出處。", "早晚乘風肆遠圖，九萬雲程看一舉。"]}