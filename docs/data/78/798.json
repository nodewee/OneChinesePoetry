{"author": "胡松年", "period": "宋", "type": "诗", "title": "觀音院德雲堂", "paragraphs": ["小舟乘風飛鳥過，萬頃雲濤縱掀簸。", "此行要是快平生，無數青山笑迎我。", "山根隱約見人家，槿籬茅屋埋煙霞。", "宛似秦人種桃處，川原遠近紛香葩。", "杖藜徑踏華山去，試問蓮開今何許。", "路迷絕壑蔭松筠，身到半山聽魚鼓。", "道人爲我開雲堂，是中境界渾清涼。", "幽磬時和野鳥語，飛泉暗瀉巖花香。", "文書照眼本吾事，雁鶩著行敗人意。", "造物似憐厭世囂，挈置湖山煩一洗。", "何人夜呼隱去來，向來得喪真山崖。", "金庭玉柱永不改，人間劫火空飛灰。"]}