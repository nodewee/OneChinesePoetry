{"author": "劉才邵", "period": "宋", "type": "诗", "title": "昭君出塞行", "paragraphs": ["曉鐘傳箭金門開，翠裘玉几高崔嵬。", "蕃官膜拜領天語，玉顔忍涙青娥摧。", "塵昏金翠風鬟亂，琵琶難寫重重怨。", "回望秦關煙霧深，心魂暗逐么絃斷。", "大閹當國國勢卑，坐致匈奴輒輕漢。", "請婚薦女不自慚，畫師微罪翻深按。", "雖然責賂變真質，卻爲宫中去尤物。", "正似渠成秦利厚，反間之辜宜特宥。", "漢皇儻有帝王資，盡戮姦諛賞延壽。"]}