{"author": "劉才邵", "period": "宋", "type": "诗", "title": "相思曲", "paragraphs": ["長相思，懷百憂，誰憐方寸間，常貯一掬愁。", "年華過眼如川流，君亦何心長遠遊。", "菱花炯炯垂鸞結，懶學宫梅勻膩雪。", "風吹涼鬢影蕭蕭，一抹疏雲對斜月。", "紅樓曲檻凌高寒，秋色滿空風更酸。", "問征鴻兮倩爾傳素書，歲将闌兮君早還。", "何時失喜聽嘶馬，相迎小立珠簾下。"]}