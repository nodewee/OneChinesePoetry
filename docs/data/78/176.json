{"author": "沈與求", "period": "宋", "type": "诗", "title": "葛魯卿再和復用前韻奉酬  其二", "paragraphs": ["平生自愧無奇策，魔去徑須呼逐客。", "兀身聊欲避風塵，作意何能分履屐。", "驚魚畏網伏深潭，窮猿失木號重巖。", "殺氣漲天消息斷，但想滄海浮東南。", "囊無一錢誚錢癖，鮭菜醒人今齒歷。", "忍言走馬過章臺，空駭祝鷄餘土室。", "傖父嗔儂語带村，錦心繡口拜天孫。", "端爲遠謀箴肉食，誰能饒舌攻牢石。"]}