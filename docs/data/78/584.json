{"author": "劉才邵", "period": "宋", "type": "诗", "title": "次韻劉寛夫題進此庵", "paragraphs": ["使君機鑒高，圓妙等空有。", "一超到真際，論古全無友。", "豈更向鴻濛，勤勤問何叟。", "以茲了喧靜，三三元一九。", "佳哉府中園，松竹當花柳。", "於中結圓廬，風月供戶牖。", "從來廊廟具，朝野注望久。", "難從容膝安，廣袤横數肘。", "定煩帷幄籌，爲指逐獸狗。", "氣吞西江水，吸盡才一口。", "坐令世間人，仰之如北斗。", "第功高汗馬，許復更稱首。", "方知庵中人，元是經綸手。"]}