{"author": "王洋", "period": "宋", "type": "诗", "title": "七月八日小雨", "paragraphs": ["萬彙就槁死，一涼送生意。", "問誰犯炎威，用事得屏翳。", "始自長夏來，龍骨嘔四裔。", "平原暴槁乾，生火自焚燧。", "藉令翻長河，不給野老淚。", "祝融固有逞，軒軒抱餘恚。", "商飈欲小展，不費一矢遺。", "人謀略殫窮，乃作鬼事計。", "此邦嚴百神，奉事罔失墜。", "惡衣不掩脛，致美盡一祭。", "有嚴者貴神，父老誦明記。", "適當牛女期，懸弧值嘉瑞。", "不知誰相傳，轟然動天地。", "走書集房祀，刻日共髙會。", "俄然駕雲駢，各以偉像至。", "原野照旌旗，閭閻便鼓吹。", "鞠躬偵顔色，大房薦籩胾。", "恍惚動百靈，相傳亦汪濊。", "今朝響雲車，風馬繼飄駛。", "意挾大江神，傾輸作霶霈。", "日影弄廉纖，簷馬鳴細碎。", "涓涓乍伶俜，赫赫復昌熾。", "神乎享已豐，何乃靳小施。", "婦怒罵少年，汝定事游戲。", "汝牲汝自甘，汝酒汝既醉。", "我疑神吐之，禍汝不少貰。", "得免已可憐，尚敢望嘉惠。", "嗟我偶投身，枵腹俟豐歲。", "感此意悽然，中旦不成寐。", "紀見成小詩，豈謂非吾事。"]}