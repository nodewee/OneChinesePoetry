{"author": "劉才邵", "period": "宋", "type": "诗", "title": "登景德寺塔", "paragraphs": ["耽耽梵釋宫，憑高剏靈址。", "中有窣堵波，排突青冥裏。", "梯磴眩回轉，蟠屈龍蛇尾。", "飛步出紫氛，眼界浄如洗。", "望極天南端，沓若孤烟起。", "何當結蜃樓，亭亭聊對峙。", "雲生空山頂，飛過朱闌底。", "憑欄瞰重城，樓堞雜雲水。", "市人何憧憧，閙若穿垤蟻。", "壯觀自何年，五季運初圯。", "干戈暗淮海，裒斂到骨髓。", "誰知黑雲都，金帛浩填委。", "聊復推其餘，辦此咄嗟爾。", "因知破慳法，驍悍亦風靡。", "百年能幾時，兩曜無停晷。", "弔古悲陵谷，山荒樹如薺。", "雙江雖依舊，去浪何曾止。", "從來曠達士，遐想塵外軌。", "安得凌風翰，一舉九萬里。"]}