{"author": "劉才邵", "period": "宋", "type": "诗", "title": "題霧豹齋", "paragraphs": ["幽人樂安閑，雜世不復顧。", "可憐有爲身，輕被山林錮。", "豈知曠達士，用捨隨所寓。", "聊從隱約中，養就扶世具。", "如彼南山豹，深藏十日霧。", "一朝文采成，蔚然駭狐兔。", "偉哉王夫子，術業久饒裕。", "今猶事韜晦，盖亦以此故。", "獨於議論間，時肯一斑露。", "使得效所長，英躔可平步。", "方今正急賢，延納非一路。", "願早隨鶴書，勿久山間住。"]}