{"author": "劉才邵", "period": "宋", "type": "诗", "title": "贈劉道正", "paragraphs": ["紅輪曉上扶桑東，五雲正繞丹琳宫。", "臨芳閣外霜筠合，碧桃溪邊香露濃。", "是時初喜識公面，小閣清香飛大篆。", "整冠共讀御書碑，翠琰填金光炫轉。", "朝野歡娛氣清淑，宫中聖人親授籙。", "雲軿白晝臨瑤壇，來聽新翻步虛曲。", "誰知世故多盈缺，況復年華如電掣。", "相逢不擬說前事，北望傷心墮清血。", "憶從弱歲遊都城，相知滿眼如繁星。", "今來寥落似将曉，知有幾點懸青冥。", "公如長松出霜林，童顔不受歲月侵。", "我亦從來世味薄，三宫鉛汞曾留心。", "知公鍊骨骨已輕，知公養丹丹已成。", "要看恢復見清平，且作人間白石生。"]}