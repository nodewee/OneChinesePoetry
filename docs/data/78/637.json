{"author": "劉才邵", "period": "宋", "type": "诗", "title": "霽虹亭", "paragraphs": ["江流滚滚青於藍，山如陣馬方䟃𧽼。", "景趣雖從開闢有，登覽正賴人謀參。", "濟川亭古傷險狹，石岸缺落呈嶔嵌。", "可憐眼界方冗雜，風月爲之久不堪。", "使君才高藴機鑒，妙思能發神所緘。", "異時一見已經意，施設先後難相攙。", "政成将去覲丹闕，一新棟宇何耽耽。", "就增亭閣跨空闊，徑從人境超塵凡。", "波光挾日動飛栱，簷影窺江凌過帆。", "欄危更覺明月近，浪湧正值秋風酣。", "螺峰晚靄助遥碧，鷺渚歸翼穿晴嵐。", "東望青原森欲動，祖意豈復勞窮探。", "夜深定有水仙集，霓裳練帨垂毿毿。", "雲烟態度日夕異，詞客賦詠勞彫劖。", "公歸指日登華要，雍容鳴玉横犀篸。", "湖山高會駐清賞，尚應回首江之南。"]}