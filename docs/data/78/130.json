{"author": "陳東", "period": "宋", "type": "诗", "title": "詠桃花菊一章", "paragraphs": ["潘郎嘗望塵，陶令亟避俗。", "胸中定何如，清濁在一矚。", "河陽艶桃春，彭澤鬰秋菊。", "所好邈如許，二子殊品目。", "詩人易評量，忍使混衡斛。", "當使冰鑑磨，要遣鬚眉燭。", "勿容脂粉姿，濫入珪璋錄。", "神仙真渺茫，浪說武陵谷。", "不如臨清潭，飲水樂自足。", "誰令春雨紅，點污秋株綠。", "寒根豈無知，風霜怒應蓄。", "令尹非安仁，腰带肯輕束。", "脫巾漉酒漿，黄花泛新馥。"]}