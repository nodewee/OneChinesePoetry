{"author": "劉才邵", "period": "宋", "type": "诗", "title": "燈下見梅花", "paragraphs": ["沉沉永夜成清聚，翠箔護寒風力住。", "疏響遥傳玉漏聲，華燈屢續蘭膏炷。", "瓊枝亭亭浸清泚，浮香漠漠輕來去。", "晴虹神彩正超絕，素練肌膚無點污。", "體輕難便有行雲，光透只應緣飲露。", "珠宫宴罷恰歸時，瑤臺月下相逢處。", "斜輝耿耿照冰姿，清影重重雜香霧。", "除著參差仙子似，謾矜淡竚人間誤。", "但令綺席借餘光，誰管玉顔生暗妬。", "竹外斜枝太幽獨，溪邊寒影饒高趣。", "何當盡取貢玉堂，免使空傷碧雲暮。"]}