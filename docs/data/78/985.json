{"author": "王洋", "period": "宋", "type": "诗", "title": "聞劉行簡給事休致作詩寄之", "paragraphs": ["郡下一卷書，云自郵籖來。", "剝啄驚晝眠，柴門手自開。", "上有驪珠光，照耀分塵埃。", "讀之未盡行，喜焰生寒灰。", "黄門白首郎，上疏稱乞骸。", "帝曰大布衣，錫汝陞文階。", "天孫鈆錄秘，論撰須儒魁。", "榮名不汝遺，汝往時欽哉。", "夕即拜帝命，雪涕何紛漼。", "恩許歸舊廬，徑臥南山齋。", "此翁山澤仙，不賦章綬材。", "誤因文彩露，遂落天網恢。", "一游三十年，所得非不諧。", "文名動青瑣，筆力幽黄能。", "左省豈不榮，珠庭重徘徊。", "巢父一掉頭，百挽終不回。", "吾意天地間，清風有根栽。", "人心感披拂，達者分條枚。", "二疏楊巨源，同上百尺臺。", "劉翁傳其風，蒼舒次隤敳。", "況復祖子孫，此道同胚胎。", "前劉脫功名，養氣如嬰孩。", "至今一箭詩，諷詠及陪臺。", "翁今亦何有，曠達忘悲哀。", "清風既不死，缾大無恥罍。", "歲晚春物動，吳山發寒梅。", "願翁强賦之，爲花吐瓊瑰。", "牀頭拂易傳，牀下鳴新醅。", "它時三徑邊，爲翁剪蒿萊。"]}