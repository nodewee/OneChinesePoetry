{"author": "劉才邵", "period": "宋", "type": "诗", "title": "慈寧壽慶曲", "paragraphs": ["鳳凰山下瑞煙濃，湖海凝光秋正中。", "流星驛騎如飛電，來奏吉語聞天聰。", "龍舟移棹渡淮水，金車歸來長樂宫。", "詔書即日嚴法駕，出迎不憚勞清躬。", "曉鐘傳箭金門開，翠華赫弈從天來。", "繡旗拂雲勢偃蹇，綵仗照日光徘徊。", "漢宫威儀重烜赫，天宇披豁無氛埃。", "里閭縱觀萬人喜，秋城一變成春臺。", "高檣影轉龍負舟，平河清淺乘安流。", "臨平山色映雕輦，草木光榮佳氣浮。", "龍輿照耀金開鱗，御幄對起高連雲。", "歡聲喜氣傳萬里，盛事創見超前聞。", "煌煌儀衛迴丹闕，萬騎千艘乘曉發。", "道傍觀者皆鼓舞，帝力難名但欣悅。", "由來孝弟能通神，聖主成功在得人。", "誰云高高難感格，一德協謀天所因。", "皇帝盛德動天地，丞相嘉謀無比倫。", "昭然獨斷納遠策，重見元愷承華勛。", "聖情孜孜天不倦，宫中預建慈寧殿。", "繡栱雲楣藏盛儀，廣庭層陛宜清宴。", "寶盛珍匣龍蟠拏，冊寫鴻猷金煥爛。", "臣民觀聽盡傾聳，文物聲明信葱蒨。", "共知睿意已潛達，行見天心從宿願。", "果然悔禍答清衷，信使交馳鄰好通。", "宫闈大慶得所欲，惟斷乃成全聖功。", "唐朝二聖雖重歡，纔自蜀道歸長安。", "當時歌頌中興事，已自矜夸稱至難。", "德宗念母亦云切，寧受百欺誠意殫。", "終然莫遇成永歎，屢詔訪迎空百端。", "以今準古孰難易，相去正如霄壤間。", "殊方自與邦域異，一朝謀好鑾輿還。", "況復指期如素約，睟容剋日瞻慈顔。", "信知卓絕冠千古，其間僅有安能攀。", "孝心錫類兆民賴，湛恩協氣充人寰。", "願聞備樂播金石，刺經作制垂不刊。", "扶桑曉色升紅輪，闕庭瑞氣朝朝新。", "如川方至無窮盡，聖壽同過一萬春。"]}