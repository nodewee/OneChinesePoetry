{"author": "劉才邵", "period": "宋", "type": "诗", "title": "遊風穴", "paragraphs": ["清曉意不愜，驅車向城東。", "行行歷谿谷，遂到青蓮宫。", "古塔跨虛碧，長橋卧晴虹。", "水落見谿骨，雲開露秋容。", "疏竹搖晚翠，寒花綴幽叢。", "訪古但丘壑，令人氣填胸。", "登覽未覺久，山遮半輪紅。", "白煙生汝水，横空正濛濛。", "緬懷道化盛，山高水無窮。", "坐令千萬世，矯首希高蹤。", "浙江黄面子，應纖開禪宗。", "妙哉鐵牛機，誰敢當其鋒。", "杖林山下竹依舊，金沙灘頭人已空。", "可憐高坐寂寥久，蕭蕭古木號悲風。"]}