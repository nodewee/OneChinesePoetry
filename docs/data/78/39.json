{"author": "周紫芝", "period": "宋", "type": "诗", "title": "中秋無月夜半大雨忽憶去年江樓之會", "paragraphs": ["去年秋半西江口，夜上江樓飲江酒。", "欲問青天借玉盤，等得浮雲變蒼狗。", "天風慘澹含清秋，夜色蒼茫江水流。", "移床傍簷看月出，月未肯出令人愁。", "圓蘆吹裂客罷語，恐在丹霄復何許。", "一聲初自耳邊來，三更却向樓前去。", "人生無定可堪論，東西南北似浮雲。", "故人吹散天一角，驚鴻零落秋江羣。", "今年不聽鳴江櫓，月黑風悲窗繞樹。", "一杯無酒可澆愁，夜閉蓬門聽風雨。"]}