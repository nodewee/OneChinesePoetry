{"author": "沈與求", "period": "宋", "type": "诗", "title": "劉行簡見借詩稿以長句歸之", "paragraphs": ["文章偏忌聲名早，富貴政須門第好。", "了知二物不相關，風月膏粱兼者少。", "劉郎天韻真不凡，飛騰宜在蓬萊島。", "年來窮愁已到骨，只有珠璣落殘稿。", "紛紛餘子何能追，定向詩壇分六纛。", "造物小兒亦薄相，浪付繁華給揮掃。", "卻令徑坐詩人窮，只與清冷消熱惱。", "向來狗監非同邑，渇盡文園尚傭保。", "九原千古忽可作，如君自是不枯槁。", "茅齋夜誦誰得聞，咄咄空能訴穹昊。", "請君更作昇天行，勿使貧胡彊知寶。"]}