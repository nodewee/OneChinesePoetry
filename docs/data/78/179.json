{"author": "沈與求", "period": "宋", "type": "诗", "title": "奉題思上人妙峰堂", "paragraphs": ["上人游四方，雲水渺長道。", "一言契深心，百法從此了。", "十年歸故山，不踏山前草。", "經營妙峰堂，想像德雲老。", "閉關習跏趺，宴坐兀枯槁。", "混迹雖寰中，寄意已塵表。", "深枝姹巖花，雅音喧谷鳥。", "翠竹伴幽禪，白蓮敷衆好。", "山空有雲歸，地净無塵掃。", "回觀第一義，湛湛孤月皎。", "法門有等差，問訊今誰曉。", "躍身寶樓閣，此堂終褊小。"]}