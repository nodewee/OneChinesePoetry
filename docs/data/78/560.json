{"author": "劉才邵", "period": "宋", "type": "诗", "title": "次韻陳久道秋雨書事二首  其一", "paragraphs": ["尋常秋色高，風力未遽惡。", "應緣殺氣盛，惨淡連沙漠。", "林枯日向疏，溪斷水初落。", "閑雲亦何心，釀雨添寂寞。", "賴有金蘭契，新詩慰蕭索。", "盛意難虛辱，終愧筆鋒弱。", "元知鸞鶴音，異彼藩籬雀。", "欲泛東籬英，聊慶西疇穫。", "區區戀闕心，對酒翻不樂。", "天禍有時悔，妖氛會清廓。"]}