{"author": "周紫芝", "period": "宋", "type": "诗", "title": "雪後再至菊坡", "paragraphs": ["長安二月春風裏，馬似遊龍車似水。", "青鞋久慣踏江沙，黄帽豈堪隨馬尾。", "梁王舊築黄金臺，臺荒草滿誰復來。", "雲中羽蓋去不反，坡底菊苗寒欲開。", "老僧相對話鄉井，童子瀹苗分乳杯。", "爲言諸老有遺跡，細尋石刻摩蒼苔。", "春風無情固相似，倦客逢春還少味。", "籬邊踏雪憶故年，渡口呼船夢千里。", "人生萬事要隨緣，到處一身俱偶然。", "林間春動有佳興，更攜官焙來同煎。"]}