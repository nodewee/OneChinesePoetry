{"author": "周紫芝", "period": "宋", "type": "诗", "title": "九日至蘇家園", "paragraphs": ["良辰不浪出，坐久無誰言。", "閑攜老鈴去，旋覓登高樽。", "悠然理孤策，徐行當華軒。", "步穿鼪鼯徑，來過雞犬村。", "炊煙起茅廬，衍沃多平原。", "翳翳桑柘密，靄靄禾黍繁。", "黄童與白叟，相攜負朝暄。", "我求方寸地，擬設常關門。", "誰知南岡底，近有蘇家園。", "心知淳朴處，可避喧囂煩。", "歸來得好語，高意誰當論。", "他年劉子驥，定覓桃花源。"]}