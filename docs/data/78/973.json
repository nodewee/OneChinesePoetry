{"author": "王洋", "period": "宋", "type": "诗", "title": "陪徐狄二子出東郊即事", "paragraphs": ["與君同酸苦，思得一散愁。", "散愁何所適，共作郭外遊。", "是時窮冬節，寒威未肯收。", "茫茫一望間，豐瑞彌阡疇。", "老農挾雉子，嬉戲尋朋儔。", "問之向人語，明年報有秋。", "淮南塵土地，髙原少車溝。", "夏苗率畏旱，冬雪苦不優。", "若呈盈尺白，卒歲無所憂。", "常聞爭戰後，天意不自由。", "人心結恨憤，陰陽不旋流。", "皇天佑邦家，予賚徧九州。", "將欲掃凶醜，先爲除凶蟊。", "況此甸服內，大駕方豫游。", "賜之倉箱實，始應政事修。", "所以田野間，老農獲歌謳。", "愁中聞此語，悅如去罝罦。", "未諳鼎饋食，亦宜保乾餱。", "回頭顧二子，不用自拘囚。", "往來茅舍酒，三酌更獻酬。", "枯腸得滑潤，一笑散孤幽。", "放懷了無悶，萬事皆悠悠。", "晚歸足益健，自喜筋力柔。", "歸見城中人，揣我將何求。"]}