{"author": "劉才邵", "period": "宋", "type": "诗", "title": "觀瀾閣爲羅長卿題", "paragraphs": ["贛水出而激，交流虎城背。", "崎嶇三百里，方脱灘石礙。", "滔滔遂北之，遠與西江會。", "揚瀾在其北，抝怒兩崖隘。", "春天雲氣裂，拍岸山石碎。", "老蛟千丈強，擘水見光怪。", "水初無定形，因勢生萬態。", "出石未入江，其間幸平快。", "公家起高閣，下瞰鋪練带。", "天光迷上下，山影分向背。", "魚行吹細浪，鷺下點晴黛。", "氣象日夕佳，無一可揀汰。", "獨憐風動地，萬竅雜號噫。", "雖微江濤壯，波山亦高大。", "取名遂以此，用意知有在。", "西江天設險，雄絕難摹繢。", "賴有醉翁詞，卓偉盖當代。", "神清鸞鶴遠，故里江山在。", "後來揮翰手，顧豈易追配。", "因公索題詩，愧汗若方頮。", "盛意難虛辱，輕作恐終悔。", "以茲進退間，捉筆久不黴。", "牢辭既不獲，聊復書梗概。", "聖言如大川，到海無邉界。", "百家或可觀，時雨集溝澮。", "其餘復細瑣，僅若坳浮芥。", "學道當何從，於此貴不昧。", "如子識鑒高，終不釣灘瀨。", "定同昌黎公，去飽鯨魚鱠。"]}