{"author": "沈與求", "period": "宋", "type": "诗", "title": "子修步屧相過屬疾不能倒屣戲贈", "paragraphs": ["簿書日在手，佳思挽不留。", "而能痛撥置，時來訪清幽。", "古木占城陰，一曲縈寒流。", "落影插清泚，綠蔭亦巳稠。", "結亭坐蟠石，傲兀忘拘囚。", "雄談功名外，俊氣横九州。", "事故未應爾，長恐坐阻修。", "造物小兒相，妒我得暫休。", "河魚竟中潰，午枕猶扶頭。", "雙鳬飛舄聲，歷歷過牆陬。", "此興豈復淺，何當起從游。", "試令開丈室，子能問疾不。"]}