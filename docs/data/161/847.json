{"author": "章甫", "period": "宋", "type": "诗", "title": "次呂伯恭見寄韻", "paragraphs": ["魯鈍不如錐處囊，嗜好鑿圓投枘方。", "鏡中鬚髮今蒼浪，多病年來疏酒觴。", "山林舊約都茫茫，局促何由心膽張。", "半生恍墮水中央，疾呼四顧無舟航。", "客舍雨餘梅杏黄，憶君著書看屋梁。", "緘題到手伸讀忙，亦知別後遥相望。", "我猶駑馬遭絆韁，君若鷹鸇之老蒼。", "見義勇往柔而剛，君不求名名自彰。", "行須正色肅鵷行，不容燕雀高飛翔。", "辱詩敢忘什襲藏，報章勉率聊寄將。", "廣厦他時客幾房，種成桃李滿江鄉，忍使故人趨道旁。"]}