{"author": "項安世", "period": "宋", "type": "诗", "title": "次韻蘇主管小礬山歌", "paragraphs": ["大字崢嶸如石柱，小字參差似釵股。", "醉中寫出礬山歌，夢中飛入礬山路。", "恍然身在家林間，壺公八柱橫當前。", "并州剪刀色如水，剪取一半壺公煙。", "袖歸閣置晴窗著，相伴匡牀閒企脚。", "渾家驚喜看不休，一拳寒雪春未收。", "但怪長身成縮瑟，不見當年倚天立。", "昔如四輔朝帝鄉，今如侏儒欄楯旁。", "元是山靈有詩癖，要來丈室親詞客。", "帝令費老下教之，千仞高崖縮盈尺。", "又怪素髮垂冰膚，不見當年青玉腴。", "昔如婑媠春風髻，今如點滴銀盤酥。", "元是山靈生老思，時世梳妝非所喜。", "帝令河漢下濯之，洗盡烟嵐見雲子。", "四翁相對凜不他，正味森森酸齒牙。", "更著瑒花成五友，同名共色相輝華。"]}