{"author": "章甫", "period": "宋", "type": "诗", "title": "紫蘇", "paragraphs": ["吾家大江南，生長慣卑濕。", "早衰坐辛勤，寒氣得相襲。", "每愁春夏交，兩脚難行立。", "貧窮醫藥少，未易辦芝朮。", "人言常食飲，蔬茹不可忽。", "紫蘇品之中，功具神農述。", "爲湯益廣庭，調度宜同橘。", "結子最甘香，要待秋霜實。", "作腐罌粟然，加點須薑蜜。", "由茲頗知殊，每就畦丁乞。", "飄流無定居，借屋少容膝。", "何當廣種藝，歲晚愈吾疾。"]}