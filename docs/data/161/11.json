{"author": "項安世", "period": "宋", "type": "诗", "title": "月硯屏", "paragraphs": ["雲從林末起，水遶山根發。", "古道無行人，疎星伴明月。", "不知幾千年，寶畫閟岩穴。", "鬰盤不可耐，飛入蒼崖骨。", "春霆震陰洞，斧首快一劃。", "鏗然墮人間，與世瑞文籍。", "自從歐公來，百載今又獲。", "當時硯屏歌，謫仙傾坐客。", "前人儻可驗，此美未易測。", "吾叔舊不癡，根蒂厚所殖。", "定爲子孫慶，可但几案飾。", "恨無大蘇手，對之有慙色。"]}