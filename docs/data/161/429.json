{"author": "羅願", "period": "宋", "type": "诗", "title": "送新安守陳郎中赴闕", "paragraphs": ["浙水带天邑，於今如澗瀍。", "言從發源處，直到行闕前。", "使君儀曹郎，省闈早周旋。", "一行領輔郡，奏課十郡先。", "是時新雨餘，縱纜驚號蟬。", "長河無六月，解带風中眠。", "烏羽動林莽，馬門納雲烟。", "村村老農出，寒女一笑嫣。", "共談兩歲樂，米糧不論錢。", "今日見使君，使君正當年。", "還能持節來，莫作長棄捐。", "再拜不可留，鼓聲催發船。", "嗟我寄枌社，弟兄辱知憐。", "宦遊適四方，從公倘非難。", "農人寔懷土，欲見無由緣。", "唯因足襦袴，長說使君賢。"]}