{"author": "章甫", "period": "宋", "type": "诗", "title": "送陳彌高", "paragraphs": ["憶昨歲云徂，艤舟岳陽樓。", "獲見故人面，使我明雙眸。", "今年風露凉，君亦來荆州。", "笑語倍疇昔，舉杯相勸酬。", "詞鋒一當百，鵰鶚橫高秋。", "春風待變化，勇往不可留。", "看花得意時，豈獨爲身謀。", "伊予坐懶慢，行矣歸林丘。", "世故百念冷，潛魚畏吞鈎。", "出處雖異途，十載契分投。", "肉食與藜羹，未用分劣優。", "出門天地寬，鵬鷃逍遥遊。"]}