{"author": "章甫", "period": "宋", "type": "诗", "title": "清明病中遣酒問訊史授夫", "paragraphs": ["一榻蕭然唯坐卧，風雨欺人打窗破。", "數片飛花何處來，寒食清明病中過。", "疏狂閒憶少年時，問柳尋花夜不歸。", "春衣一任酒狼籍，玉山自有人扶持。", "日月變遷衰相現，世途迫隘令人倦。", "耳冷那聞白雪歌，眼寒不識春風面。", "懷君著書坐僧房，呼兒與撥浮蛆香。", "往澆萬卷文字腸，莫學病夫多感傷。"]}