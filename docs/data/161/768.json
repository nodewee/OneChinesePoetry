{"author": "章甫", "period": "宋", "type": "诗", "title": "和韓丈寄崖簿大雅并見簡韻", "paragraphs": ["故鄉未可歸，異縣難久留。", "海深蛟鱷怒，安得乘桴遊。", "貧賤豈天意，自不曲如鈎。", "吾道未全窮，三歲依賢侯。", "小雞隨孔鸞，顧影良可羞。", "所喜臭味同，潔己從清修。", "邇來苦多病，頗厭淮南州。", "援琴操土風，大類南冠囚。", "今辰天氣佳，和風吹敝裘。", "桃李競顔色，誰能分劣優。", "空攪遊予心，浩蕩生春愁。", "新詩忽到手，盛意知難酬。", "材生天地間，小大固不侔。", "詞鋒未易當，如以楚伐鄒。", "玉季更多文，情義還相投。", "他年內集時，尚記野人不。"]}