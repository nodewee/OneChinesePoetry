{"author": "項安世", "period": "宋", "type": "诗", "title": "次韻蘇主管大礬山歌", "paragraphs": ["我昔典司群玉峯，中有一峯如此雄。", "層珪累璧以億計，垂棘懸黎知幾重。", "瑶墀日上光煜爚，琪樹風過聲冬瓏。", "依稀西母翳白鳳，彷彿波神驅玉龍。", "自從失脚墮塵土，無復有夢登芙蓉。", "扁舟獨釣秦淮月，忽見當年眼中雪。", "蘇郎那得便欺人，云是來從武都穴。", "春深猶在玉皇家，秋杪却安淮海宅。", "誰歟有力負之走，夜半贔屭群鼇力。", "自是蘇郎有仙骨，造物向君難久嗇。", "遂令仙聖役鬼工，預割雲根分半席。", "亦知客子是前官，送與新詩合消得。", "客今跛鱉行步慳，無復鰲背觀鯨瀾。", "何如舉此爲客壽，却送蘇郎登道山。"]}