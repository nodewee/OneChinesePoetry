{"author": "唐仲友", "period": "宋", "type": "诗", "title": "續八詠 千年增舊觀", "paragraphs": ["增舊觀，舊觀已云美。", "棟宇未翬飛，賢侯爲興起。", "昔時兮清賞，昔日兮清文。", "揮絃兮歸雁，隠几兮浮雲。", "八篇合綺麗，萬古垂芳芬。", "鶴歸城郭幸未改，人去典型猶得聞。", "風流兮代變，城隅兮勢逼。", "故蹟兮溪山，靈祠兮門閾。", "湊香火於庶繁，局宇宙於褊側。", "惜經度於無地，厭往來於如織。", "重舊貫於改作，付流年於未極。", "負吟咏之高名，起登眺之太息。", "侯至懷古賢，民樂值豐年。", "謀始規模壯，競辰旌旆遷。", "落成駴不日，面勢快瞻前。", "昔人應有待，神交臭蘭茝。", "淚碑忽已新，革带儼如在。", "當時屈望郎，此意屬真宰。", "樓高兮山遠，野曠兮水長。", "冥冥兮鴻翼，渺渺兮鷗行。", "客至有永日，詩成無短章。", "見聞靡不逮，名實非自彰。", "隆昌七百載，作者永相望。"]}