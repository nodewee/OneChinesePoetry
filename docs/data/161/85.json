{"author": "王質", "period": "宋", "type": "诗", "title": "題龔嘉謀墨梅", "paragraphs": ["梅花一枝復一枝，是邪非邪吾不知。", "空堂慘淡寒寂寞，安得璀璨生光輝。", "今朝朔雲覆江野，無乃雪花衝屋楣。", "少定徐觀元不爾，壁上橫陳皆不飛。", "摩挲零亂爭欲動，亟避又不來沾衣。", "稍悟寒英著明縞，已信未信猶銜疑。", "雖然是梅不是雪，亦豈人力攘天機。", "伸脚欲下俄復縮，泠泠亦似奔湍溪。", "忽聽簷牙啅林雀，紛紛驚下玉葳蕤。", "鼻端三嗅定何有，蕭騷若有霜風吹。", "乃是瀼溪小龔子，搦筆汎翰生清奇。", "老杜見松被松嚇，王子見梅遭梅欺。", "却憶西湖疏影裏，斷橋流水袖香歸。"]}