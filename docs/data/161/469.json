{"author": "唐仲友", "period": "宋", "type": "诗", "title": "續八詠 萬象出新奇", "paragraphs": ["出新奇，新奇震吳越。", "經營得要領，呈露入軒闥。", "迢迢括蒼山，虬龍南北環。", "中含七邑壤，下注溪流灣。", "昔樓已據勝，今樓與名稱。", "東西倍軒豁，高下增比興。", "極目送朝宗，目窮波未窮。", "萬里出寸碧，千里來雄風。", "地迥月偏蚤，草綿心易忡。", "窗影射朝白，簷牙留晚紅。", "村村辨迴互，樹樹分玲瓏。", "長烟低抹岸，遠水浄涵空。", "雲間無迅翼，天末識歸篷。", "輪奐覩新作，邦人胡不樂。", "憧憧絕紛擾，寂寂宜淡泊。", "溪響答棋聲，雲影入杯酌。", "守澄心自知，客至意亦宜。", "哦詩句易得，憑檻坐忘疲。", "垂名千古地，一朝風景異。", "楹桷壓閭閻，邱壑輸胸次。", "清游未渠央，吾民那可忘。", "詞章賁高閣，前後兩甘棠。"]}