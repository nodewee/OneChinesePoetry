{"author": "章甫", "period": "宋", "type": "诗", "title": "采石", "paragraphs": ["江行十日風打頭，采石江邊還小留。", "龍宮煌煌俯湍流，摳衣再拜祈神庥。", "出門逕作蕭寺遊，危亭縹緲臨金牛。", "江南江北蒼烟收，日落未落雙蛾愁。", "尚書麗句世罕儔，惜哉度曲無歌喉。", "折梅置酒齋堂幽，黄冠不飲空夷猶。", "野僧舉觴橫青眸，更得大斗償香羞。", "興闌山下却登舟，使君愛客方綢繆。", "夜深杖藜弔荒丘，列炬照野經塍溝。", "居人竊視聲吚嚘，好事從來無與侔。", "促坐款語相答酬，傷今懷古風颼飀。", "泊渚高吟聊寫憂，然犀照怪知何求。", "醉狂夜披紫綺裘，騎鯨入海窮冥搜。", "聖賢寂寞江悠悠，人在天地真蜉蝣。", "况我此身如贅疣，從公行善臭味投。", "有酒如川容拍浮，但願早登黄鶴樓。", "痛飲浩歌更勸酬，一弔禰衡鸚鵡洲。"]}