{"author": "王質", "period": "宋", "type": "诗", "title": "集少陵佳句題和政堂呈使君", "paragraphs": ["上帝高居絳節朝，使君意氣凌青霄。", "君臣既與時濟會，一豁明主正鬰陶。", "伯仲之間見伊呂，臨江節士安足數。", "欲傾東海洗乾坤，世人那得知其故。", "諸君何以答昇平，濟世宜引賢俊人。", "鳳臆龍鬐未易識，不與八駿俱先鳴。", "回鞭却走見天子，光芒六合無泥滓。", "後漢今周喜再昌，丹青婉轉麒麟裏。", "天時人事日相催，抑塞磊落之奇才。", "攙搶熒惑不敢動，五雲多處是三台。", "春來準擬開懷久，稍待秋風涼冷後。", "夜騎天駟超天河，南極一星朝北斗。"]}