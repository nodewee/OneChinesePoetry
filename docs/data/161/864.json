{"author": "章甫", "period": "宋", "type": "诗", "title": "春日呈韓丈", "paragraphs": ["陽烏陰兔爭馳騁，人世光陰剎那頃。", "玉盤生菜亂青絲，三歲公家喫春餠。", "前年班春池陽城，民物熙熙簫鼓聲。", "去年轉粟巡邊徼，聖朝初下和戎詔。", "祇今塞下不傳烽，野梅官柳競春風。", "相從且作無事飲，莫辭節物來匆匆。", "明年上國春應早，棠棣陰中詩更好。", "詩成但遣阿買書，郵筒寄我江南道。"]}