{"author": "程洵", "period": "宋", "type": "诗", "title": "謁杜子美祠", "paragraphs": ["少年誦公詩，諷詠忘日夕。", "晚爲湖外遊，適有耒陽役。", "仙人梅子真，邀我連轡策。", "蒼山環古城，幽路轉石壁。", "叢祠隠木末，古冢纍道側。", "衣冠尚唐制，金石存古刻。", "緬懷天寶年，綱紀絲棼劇。", "肅代雖中興，安史互攘賊。", "風雲暗宇宙，蛇豕莽區域。", "生靈困魚爛，廊廟鄙肉食。", "崎嶇兵戎閒，公亦屢顛踣。", "時危孰與持，忠憤氣彌激。", "烱烱心懷丹，蕭蕭髮垂白。", "興來謾吟哦，賦罷還歎息。", "區區杞人憂，此意誰復測。", "至今杜陵編，義與風雅敵。", "人亡遺像在，廟古爐香寂。", "庭花日日紅，階草年年碧。", "公身不可見，公心猶可識。", "惟餘耒陽流，與君共無極。"]}