{"author": "王質", "period": "宋", "type": "诗", "title": "聖燈偈", "paragraphs": ["是燈非草爇，亦非以膏滋。", "又非似瓶貯，亦非似盤擎。", "自靈府踴出，眼界現光輝。", "隨高下岩谷，以至杳靄外。", "然祈近眉睫，倏出尋丈間。", "亦有本無覩，啟發悲悔心。", "發心不須臾，所見亦如是。", "暫發俄即退，終亦不可得。", "二人或並處，所見各一境。", "以至五六輩，亦復五六種。", "人心如人面，是燈亦如之。", "譬如有目人，皆見當空月。", "目有昏明異，月亦分昏明。", "或有目眚者，隨眚作光相。", "不幸無目者，元未嘗有月。", "大智慧光明，遍滿河沙界。", "何獨不見燈，亦復不見我。", "何獨不見我，總不知所見。"]}