{"author": "程洵", "period": "宋", "type": "诗", "title": "次韻張順之見寄", "paragraphs": ["詩翁老去百年灰，皮膚剝落真實在。", "誅茅築室傍幽林，泉石煙雲動光彩。", "酸寒不作郊島態，尚友淵明向千載。", "但欣妙語筆端生，不管流年暗中改。", "鄰家有景借脩竹，野徑無風馥芳茝。", "人嫌柴門雀可羅，自倚奚囊富成海。", "我聞公名嗟已久，嚮風每恨平生昧。", "袖詩過我豈宜蒙，公才較丕幾十倍。", "要從柳州鬭雅健，未許公羊誇辨裁。", "別來又見秋風高，抵掌論文幾時再。", "尊中綠酒已堪酌，籬下黄花行可戴。", "幸無俗物惱幽人，祇可劇談佳客對。", "方侯況是社中酒，辨舌瀾翻似秦代。", "公來當爲折簡呼，園有佳蔬更同采。", "雅集何須畫作圖，風流自可追前輩。"]}