{"author": "章甫", "period": "宋", "type": "诗", "title": "和仲韓見簡韻", "paragraphs": ["野人不愛名，中歲益安命。", "辛苦營一區，婆娑只三徑。", "那知錢有神，但喜酒能聖。", "翩翩趙公子，時時枉軒乘。", "詩詞既清婉，筆力亦端勁。", "傳家堅素守，從仕傷直性。", "語言生風波，道路足機阱。", "君猶沉下僚，我亦抱多病。", "時偷半日閒，樂此一室靜。", "賞月已失期，登高况當令。", "風物漸凄緊，江山更幽夐。", "何時城南樓，曳杖可乘興。"]}