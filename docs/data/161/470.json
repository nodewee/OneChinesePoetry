{"author": "唐仲友", "period": "宋", "type": "诗", "title": "續八詠 遲日春偏麗", "paragraphs": ["春偏麗，偏麗兩溪湄。", "三農喜趨事，萬物欣逢時。", "伊吾土之洵樂，勤𤱶畝之東作。", "彌隴麥之曠望，遍水田之疏瀹。", "抽新綠之桑麻，換柔青之林薄。", "林薄初遷鶑，郊原膏澤晴。", "園花張錦爛，隄柳弄絲輕。", "落梅吹香盡，芳草連天生。", "遊人自適意，客子偏傷情。", "韶華忽云暮，簷楹亂飛絮。", "南浦綠波瀾，秀野深烟霧。", "魚肥隠釣舟，沙煖多翹鷺。", "紅殘少踏青，日落喧競渡。", "翩翩來去燕，芳洲啣泥便。", "弱羽度高城，斜拂微和扇。", "物態皆光輝，憑高自忘歸。", "輕雷送夜雨，江色含朝暉。", "俗厚異觀洧，服成思浴沂。", "所幸癘不作，但願年無饑。", "寬書已屢下，宣布關深機。"]}