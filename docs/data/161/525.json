{"author": "林亦之", "period": "宋", "type": "诗", "title": "奉酬稚春梅花行", "paragraphs": ["草堂梅花千萬枝，新詩品題何太奇。", "可憐一枝非凡羣，賞心何人空自珍。", "請與君談別花人，如或見之當俯身。", "西湖一带何蒼茫，娟娟數枝臨水傍。", "上有幽人眉骨橫，終日對花情意生。", "花如秋月照芭蕉，人似春風吹野苗。", "人與花枝自相親，一篇至今吟如新。", "胸中若有一點塵，縱對此花無精神。", "平生不識市沽兒，四更誦書長苦饑。", "摩挲此腹遶疎籬，笑折花枝花自知。"]}