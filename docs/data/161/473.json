{"author": "唐仲友", "period": "宋", "type": "诗", "title": "續八詠 冬野雪垂垂", "paragraphs": ["雪垂垂，迥野望中奇。", "冥迷一色混，琢鏤萬般宜。", "嚴風初作意，愛日爲收曦。", "千山淡若慘，萬壑凍無姿。", "同雲忽沍合，飛絮漸分披。", "漫天歷亂落，灑檻橫斜吹。", "粉浸兩溪浪，瓊削千林枝。", "素虬橋枕渚，冰柱瓦流澌。", "田種皆雍伯，絃絕非子期。", "沙頭雁影滅，城角鳥聲悲。", "烟孤辨村墅，天沈迷酒旗。", "愛登樓之縱目，忘起粟之侵肌。", "忽愁容以暫開，漏朝暉之照矚。", "射積素之峰嶺，認微波之溪谷。", "燦垂簷之明珠，爛開府之羣玉。", "凜暮寒而復凝，灑夜聲而相續。", "靚開闔以多端，玩朝昏而未足。", "孤松氣獨剛，百穀土增沃。", "積陰那可久，見睍深所欲。", "白雪與陽春，願賡郢中曲。"]}