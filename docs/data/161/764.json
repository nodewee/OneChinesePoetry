{"author": "章甫", "period": "宋", "type": "诗", "title": "隠靜分題得靜字", "paragraphs": ["平生苦愛閒，多病復便靜。", "每爲林下遊，忽若醉而醒。", "茲山昔曾登，當暑毛骨冷。", "碧霄環珮聲，古木旌幢影。", "五峰如高人，一一各秀穎。", "俗駕難久留，佇立但俄頃。", "別來三十載，往往夢清境。", "從公得再來，共此春日永。", "憑高愜幽思，即事發深省。", "然燈戰枯棋，臨水瀹新茗。", "興闌下山去，妙處心已領。", "曉雨濕籃輿，衝泥度前嶺。"]}