{"author": "章甫", "period": "宋", "type": "诗", "title": "次高若虛韻", "paragraphs": ["時事口慵說，性靈詩可陶。", "客中三日陰，江頭風浪高。", "六年寄此邦，鷗鷺皆心交。", "烟波迥自如，應笑吾生勞。", "世路轉偪仄，旅鬢空蕭騷。", "既往若電夢，所得真毫毛。", "歲月解欺人，木落江之臯。", "勿謂吾甚衰，得酒猶能豪。", "舊遊固可戀，歸盟那得逃。", "負暄依茆簷，兒輩供爬搔。"]}