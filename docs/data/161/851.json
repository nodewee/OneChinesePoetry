{"author": "章甫", "period": "宋", "type": "诗", "title": "督祖顯和章", "paragraphs": ["孫侯二尺短檠前，何啻頌詩三百篇。", "金鑾玉堂未歸去，聊結江湖山水緣。", "官閑不復弄朱墨，勝日過門無惡客。", "春風快馬紫遊韁，花底黄鸝盡相識。", "酒酬談辯翻波瀾，得句全勝得好官。", "我亦從來有詩癖，撚髭一字吟難安。", "不知辛苦竟何益，聞道何妨死今夕。", "他年儻使無知音，盈編不作一錢直。", "日來頗怪詩筒遲，恐君豫辦磨崖詩。", "中原窟穴尚狐兔，未應便草閒居賦。"]}