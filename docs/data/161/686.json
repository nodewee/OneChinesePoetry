{"author": "朱渙", "period": "宋", "type": "诗", "title": "蟻飲研槽歌", "paragraphs": ["晴窗棐几風日舒，呼童汲水供蟾蜍，涓流入研玄穎濡。", "一蟻蠢蠢爰來趨，須臾十百與之俱。", "前後有行不亂踰，宛若徙穴舁腐餘。", "想應燥吻脣頰枯，清夢思欲吞江湖。", "摇尾羞作涸轍呼，奮迅恰如東海魚。", "物生天地小大殊，饑食渴飲皆同塗。", "矧爾有靈非至愚，大槐南柯名利區。", "一夢而覺驚幻虛，爾其聽我毋睢盱。", "爾吭既沃腹既腴，歸安其藏勿浪逋。", "階前羣兒政嬉娛，以指劃土縻爾軀。"]}