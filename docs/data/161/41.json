{"author": "項安世", "period": "宋", "type": "诗", "title": "次韻答席蕃秀才論春秋", "paragraphs": ["北冀之土南交州，瓜戎直西東泗浮。", "中間代霸若桃梗，列國聚散同夫不。", "史編斷爛雜蟲鼠，野記紛綸充馬牛。", "驚雷破聵目開瞽，上起蔑歃終麟遊。", "玄鉛書字亦刀削，如木遇扁金逢歐。", "不同釋子付泡幻，肯信蒙叟判浮休。", "妍皮醜骨區萬態，大川小港條千洲。", "年深未免成伯帛，聲亂已復還邾鄒。", "崛興啖趙倚天斧，嗣有陳胡橫海舟。", "群言一劃露初意，後學平濟無千憂。", "當時豈爲題目計，此日寖成場屋流。", "橫穿異義作同體，立取貴綬驅雄騶。", "席君吾倩好兄弟，蜀郡此學多聲猷。", "得來三歎出詩本，昉此一笑同茶甌。", "願披一十九萬字，與子斟酌更獻詶。"]}