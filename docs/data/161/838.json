{"author": "章甫", "period": "宋", "type": "诗", "title": "次沈商卿見懷韻", "paragraphs": ["歌喉宛轉變鳴禽，載酒曾同花下吟。", "寒潮不應宿漁浦，挑燈還憶夜深語。", "十載故人誰似君，便擬卜隣桑柘村。", "青錢未辦歸期遠，滿目春山空秀婉。", "有酒何須身後名，高軒未必如徒行。", "朝看桃杏發紅萼，晚來風雨嗟零落。", "尋幽選勝不應遲，百歲光陰能幾時。", "問君何日憩奔走，忍令春色成烏有。"]}