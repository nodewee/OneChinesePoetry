{"author": "程洵", "period": "宋", "type": "诗", "title": "留別處州陳舜卿教授以筆贈之", "paragraphs": ["中歲探至道，頗欲齊得喪。", "偶然遇逆境，又爾起諸妄。", "賢哉陳夫子，胸次甚夷曠。", "警我以微言，恐我猶事障。", "嗟我與夫子，少長異州黨。", "傾蓋逆旅中，談笑便抵掌。", "誰言江浙遠，嗜好無異尚。", "我雖謬涉世，途窮理歸鞅。", "而君方朝天，高論獻忠讜。", "贈君秋兔毫，聊以代盃盎。", "勿云管城子，未有食肉相。", "當知中書君，日侍九天上。"]}