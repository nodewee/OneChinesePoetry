{"author": "項安世", "period": "宋", "type": "诗", "title": "賀楊樞密新建貢院三十韻", "paragraphs": ["楚囿七澤荒南雲，三江五湖同吐吞。", "杞梓橘柚杶幹柏，芷蘺椒桂蘼蘭蓀。", "天英地靈聚爲人，魁壘詭異難具論。", "屈原離騷二十五，句句字字皆瑶琨。", "六朝弼亮胡伯始，學士登瀛劉季孫。", "恭惟火德據天統，翼軫正值鶉賁賁。", "質肅聲名海山動，諫議才氣淮湖奔。", "日中則昃固其理，城復于隍吁忍言。", "生聚教訓五十載，昔無萌孽今輪轅。", "堯湯立賢遍天下，九重科詔如春溫。", "州家不辦一椽屋，往往盛之給孤園。", "鵠袍竹笥合羞死，况欲開口人其髠。", "關西夫子楊伯起，後身把鉞來西門。", "荆棘之藪瓦礫場，一日汗礎千猊蹲。", "翼飛革棘不可狀，鐵畫怒起翔鸞鵷。", "日者稽山始開闢，已有大策當臨軒。", "吾州故事有元祐，追配詎肯慙東藩。", "晚生科第愧前轍，考室誤使當罍樽。", "向來氣習今未已，猶夢裹飯趨晨閽。", "一官却恨大早計，不得掉鞅驂鵬鵾。", "明年珍産入包貢，琳琅璀磊堆金盆。", "蓬萊弱水三十萬，借以鼓吹看橫鶱。", "吾儕小人科舉士，一朝出守忘其源。", "臺池崇深學校廢，况此贔屭楹梁尊。", "第言三歲始一用，緩而不切非所敦。", "偷安幸不目前急，事至踧躩如驚猿。", "先生閒暇窺遠畧，如以大手開中原。", "先爲之地待其至，雖有萬事無由繁。", "繡裳天上儻歸去，願廣此意扶乾坤。", "諸生脚迹不足道，大庇四海安元元。"]}