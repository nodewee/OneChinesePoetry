{"author": "項安世", "period": "宋", "type": "诗", "title": "歸州女", "paragraphs": ["歸州女兒雙髻丫，手提酒瓶頭戴花。", "左手持盃右手瀉，灘頭勸客爭邀遮。", "灘頭一船百夫挽，欲上未上頭捽沙。", "呼聲半竭力欲盡，粟米一釂勝流霞。", "腰間五錢豈足惜，釧中十指如春芽。", "顔行屬目百丈縱，三老發怒雙槌撾。", "頩然相顧各分散，頃刻捩柂如輕槎。", "君不見世間勇怯皆如許，意根一斷前無禦。", "多少功名蓋世人，一點依違笑千古。"]}