{"author": "項安世", "period": "宋", "type": "诗", "title": "呈陳正己十四韻", "paragraphs": ["相識十五年，未有今日談。", "沉沉千丈綆，窈窈太古潭。", "靈關乍掣鎖，寶藏初抽函。", "爲於萬億秭，出此一二三。", "戢戢騎無數，津津飴正甘。", "天驅遠色冥，日墮西暉酣。", "言歸澣垢澤，少俟收炎惔。", "凉風轉右桷，好月來東菴。", "聽君十日語，飫我平生貪。", "毫釐得細數，窾隙容周諳。", "萬象斗維北，八方車指南。", "明明繩尺陳，皎皎星月參。", "外物復何有，此懽誠可耽。", "願推輕財心，慷慨傾籝甔。"]}