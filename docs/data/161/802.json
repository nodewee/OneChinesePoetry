{"author": "章甫", "period": "宋", "type": "诗", "title": "壽王真州", "paragraphs": ["陽春耀桃李，松柏不動心。", "歲暮霜霰寒，松柏猶翠陰。", "物生天地間，均此一氣爾。", "小大有不齊，乘除亦常理。", "使君盛德後，清白由家傳。", "平生功名心，不作世態妍。", "公爲人所難，天念公所獨。", "黄屋結深知，青氈行可復。", "致遠要自近，試公先一州。", "生朝喜載臨，頌聲滿江頭。", "仁者壽固宜，富貴公自有。", "作詩祝東風，爲勸尊中酒。"]}