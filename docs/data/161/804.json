{"author": "章甫", "period": "宋", "type": "诗", "title": "寄上曾仲恭侍郎借凈香寮詩韻", "paragraphs": ["官酒味甚薄，客懷愁正濃。", "節物苦催人，水葉鳴西風。", "覓句了無得，寂寞誰與同。", "憑高望京口，佳氣何葱葱。", "中有賢府主，瑩然冰雪容。", "家學傳正派，政聲摩秋空。", "閒哦燕寢詩，香篆縈房櫳。", "別來未兼旬，頻夜夢見公。", "白沙距西津，片帆可即通。", "會當滌場圃，還奉杖履從。", "只恐趨召還，接武夔與龍。"]}