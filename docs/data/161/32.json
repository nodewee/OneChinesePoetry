{"author": "項安世", "period": "宋", "type": "诗", "title": "寄題荆南王君行牧齋", "paragraphs": ["千斤黑牸將黄犢，八歲山童手堅竹。", "呵牛行前童御之，坤艮爲謙直初六。", "夷山入地山已庳，微陰更在山之麓。", "觀爻玩象謙復謙，不待占辭意先足。", "姬公作繇更何言，利用直堪航四瀆。", "雖然用著體未明，後學相尋誰與告。", "拳拳魯叟重抽關，此路欲行須自牧。", "有如子稚母更柔，弭耳阿童惟所逐。", "曉隨鞭影上岡巒，暮載歌聲返茅屋。", "不知身大童子小，但覺氣和情性熟。", "王郎於我丈人行，少秉謙爻晚尤篤。", "自稱身是牧牛人，不向天家請官粟。", "書來蜀道告我言，牧事年來有條目。", "成時直到東家矩，造端先自西鄰牿。", "邪閑誠存定章程，石確龍潜防反覆。", "已將四語了卿法，更用一言從我卜。", "我生冉冉向無聞，此事駸駸下喬木。", "三年道路寡師友，萬里奔馳妨誦讀。", "角羈聞道老無成，此語最悲那可復。", "急須水落下夔門，走向牧齋聽一曲。"]}