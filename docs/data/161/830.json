{"author": "章甫", "period": "宋", "type": "诗", "title": "寄趙鄂州", "paragraphs": ["田家禾黍方登場，枯桑索索天雨霜。", "黄花籬落尚可醉，今我不樂思武昌。", "武昌使君半年別，前日書來慰愁絕。", "相思爲我作西亭，徙倚闌干只明月。", "大材開府何優游，政聲日隨江水流。", "賜金增秩未爲寵，咫尺丹詔催歸輈。", "燈前春雨同揮翰，南風吹船著淮岸。", "雲間過雁喚愁生，短褐飯牛歌夜半。"]}