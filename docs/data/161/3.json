{"author": "項安世", "period": "宋", "type": "诗", "title": "二十二日步上方廣寺觀蓮華峰雲氣異甚", "paragraphs": ["曉發名溪莊，午飯馬跡庫。", "下車著芒鞋，扶杖陟岡路。", "碾槽深側足，石磴高舉步。", "初登黄茅嶺，稍入青箬霧。", "苔深灑綦偪，露重濕袍袴。", "水聲浩呼湧，山氣汩馳騖。", "傍傾眩欲落，上滑危屢仆。", "尋幽不憚險，已倦寧得住。", "荒程迷遠近，雜徑惡叉互。", "喜經茶園頭，漸見蓮岳處。", "喘汗扇方乾，驚魂招始駐。", "引領煩山僧，鞺鞳開閣戶。", "尖峯岌前陳，鳴水橫下注。", "浮嵐出奇巧，頃刻紛異趣。", "憧憧行市人，梟梟上烟炷。", "濃敷步障青，淡抹輕紈素。", "昏然俱晦冥，粲若忽陳露。", "穿窗來有情，掃迹去如怒。", "旋觀不忍捨，留宿當至暮。", "誰傳西嶺書，贈我碧雲句。", "云當上封頂，共看扶桑樹。", "棄置且行行，妙高臺上去。"]}