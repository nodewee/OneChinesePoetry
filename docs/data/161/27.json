{"author": "項安世", "period": "宋", "type": "诗", "title": "次韻江陵張書記送行", "paragraphs": ["行行得好辭，忽忽疑晝夢。", "朝餐手不釋，夜卧心屢誦。", "皎若朱絲弦，清于玉壺凍。", "美人家三世，有筆修五鳳。", "詩從周漢學，不記梁與宋。", "深沉大招賦，汗漫長楊諷。", "玄機捩天關，遠思彌禹貢。", "詩人例空言，此士有實用。", "經權粲衡石，事物森紀統。", "上官畏爭執，疲俗感哀痛。", "情雖到真核，法必任寬縱。", "有才人所難，既老心不動。", "藴玉諱求沽，韜弦耻爭中。", "自言州縣久，差勝市朝鬨。", "歲晚無萬牛，江空偃孤棟。", "今年何因緣，諸使忽倥傯。", "倒海覓珊瑚，搜山出銀甕。", "似聞二星來，約與元帥共。", "推君上周行，爲國選湯衆。", "薦員每如此，物論寧不衷。", "泛水拔紅蕖，騰雲上青鞚。", "所悲賤子遠，不及諸賢送。", "投身伴鴞鵬，矯首瞻洛雍。", "天乎禍吾宗，伯也困淹訟。", "惟君援以手，此德不可頌。", "但祈張夫子，早作漢郎從。", "展盡黄石書，歸來赤松洞。", "此時從之游，必與我伯仲。"]}