{"author": "項安世", "period": "宋", "type": "诗", "title": "送承甫兄往長陽山從學詩", "paragraphs": ["正月已暖春無寒，江深水淺沙觜乾。", "東風日日送行客，我來踏遍江之干。", "昨日送客東入浙，今日送客西入灣。", "旁人但笑入灣拙，豈料此行人所難。", "吾宗豪俊自天賦，已有名字登春官。", "功名迫人不肯受，問官乞取三年閑。", "爾來政恐未能免，俛首却入樊籠間。", "揮金釃酒少時事，一笑昨夢何瀾翻。", "山中范蠡有孫在，老手未試人所嘆。", "幡然願執弟子禮，拏舟自入長陽山。", "人言此去幾百里，井里蕭索惟榛菅。", "度君自沮君不顧，學貴就道寧求安。", "聞猿莫起欲歸想，見山只作爲仁看。", "但令此志久不墮，九萬地里俱平寬。", "歸期已約槐花熟，努力加餐互相祝。", "今年看我亦高飛，明年上林兩黄鵠。"]}