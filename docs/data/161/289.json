{"author": "趙公豫", "period": "宋", "type": "诗", "title": "滕王閣懷古和新會馬持國韻", "paragraphs": ["扁舟直入南州界，屈曲河流勢澎湃。", "浩蕩銀濤氣灝漫，淵源不竭通九派。", "昔年作客豫章城，弗覩高樓恒介介。", "再來勝地續前緣，畫棟雕梁稱絕快。", "子安一賦傳古今，俯視羣言猶草芥。", "西山蒼翠無變更，南浦煙雲幾成敗。", "憑欄睇視爽凡襟，惹起狂情破遊戒。", "敏飲醇醪似蔗漿，細覽詞章如披薤。", "寄身天地原寬閒，我獨伊何逢險隘。", "落霞孤鶩景偏幽，秋水長天恬不怪。", "信知造物有化工，能參妙義方無疥。", "長嘯樓頭逸興豪，得意忘言絕機械。", "匡廬有約次遊遨，務須了却林泉債。"]}