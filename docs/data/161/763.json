{"author": "章甫", "period": "宋", "type": "诗", "title": "送孫文輔尉新城", "paragraphs": ["我來淮上居，忽忽歲月過。", "定交誰最久，有唱君必和。", "棋枰角勝負，文字工切磋。", "雲山結伴遊，風雨對牀卧。", "那知世途隘，但喜客愁破。", "出處方乃殊，離別情無那。", "江城失益友，山縣得良佐。", "平生愛圖史，晚歲職警邏。", "枹鼓常不驚，雞犬亦相賀。", "强飯君勉旃，功名看老大。"]}