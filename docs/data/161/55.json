{"author": "項安世", "period": "宋", "type": "诗", "title": "寄友", "paragraphs": ["君爲閒客過登朝，我車日過南湖橋。", "聽君論詩發幽秘，問君索酒澆岧嶢。", "誰將君賦告天子，武皇夜喚相如起。", "明朝車馬滿街來，從此相望隔湖水。", "欲往從君足似攣，馬嘶僕顧不能前。", "時憑栩栩枝頭夢，往看娟娟池上蓮。", "詩盟掃地心如失，酒債無錢甘首疾。", "綠楊門巷過春風，粉籜園林空夏日。", "半年不奈此悲凉，無計挽君歸野塘。", "不如我自解章紱，却爲閒客來君傍。", "飲竭君家酒千斛，吟盡君家紙千軸。", "醉中扶上木蘭舟，秋浦月明秋水綠。"]}