{"author": "章甫", "period": "宋", "type": "诗", "title": "喜晴", "paragraphs": ["連山春雨來，徑滑不容足。", "行人相攀援，泥濘及馬腹。", "欲往不得前，野店可投宿。", "朝來天宇佳，笑語聞童僕。", "宣城半程耳，山路聽詰曲。", "自別賢主人，三歲如轉燭。", "應煩倒屣迎，喜氣見眉目。", "新堂幾日成，春酒此時熟。", "珠璣傾錦囊，塵埃拂楸局。", "上饒千里遠，策蹇許追逐。", "北歸預可料，詩作牛腰束。"]}