{"author": "程洵", "period": "宋", "type": "诗", "title": "薛使君生日", "paragraphs": ["春來一雨不終日，處處野田龜兆坼。", "使君閔雨雨應期，插水新秧綠如織。", "人言秧好歲定豐，民感使君慈父同。", "生朝共上千歲壽，酒酌流霞花裊紅。", "使君爲德豈但此，念念愛民如愛子。", "陰功無數只天知，報以長年固其理。", "青衫短簿人莫知，索米不充方朔饑。", "香山松鶴舉無有，但采民言成頌詩。"]}