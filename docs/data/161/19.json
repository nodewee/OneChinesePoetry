{"author": "項安世", "period": "宋", "type": "诗", "title": "題袁才舉明景軒詩", "paragraphs": ["孤竹兩高人，不止一清字。", "平生不念惡，和氣滿天地。", "後來展禽氏，但以和得聲。", "至其不易介，耿耿秋旻清。", "達人蓋存我，不與外物較。", "冥觀瑩方寸，隨俗等喧閙。", "由其有內外，所以立二名。", "要知出處間，何往非通明。", "入與神明居，如月出秋水。", "出與塵坌交，如蓮在泥滓。", "蓮雖不拒泥，終不與泥同。", "月豈必在水，亦在潢汙中。", "由然與之俱，餔糟汩其泥。", "退而省其私，炯若清廟圭。", "昔者吾先師，不拒中牟費。", "所貴不磷緇，不貴作同異。", "當時解此轉，惟有顓孫生。", "於人無不容，自有嘉與矜。", "嗟哉道不明，智過愚不及。", "清爲水底魂，濁爲瓜上集。", "鄉愿乘間起，遂處二者間。", "不夷亦不惠，以此容其姦。", "吾道大明鏡，皎皎當空垂。", "物來無揀擇，隨爾多妍媸。", "終然不失我，光景湛如一。", "不落內外塵，亦不中間立。", "我學不至此，頗識此中情。", "意語不成詩，往作軒中銘。"]}