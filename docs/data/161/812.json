{"author": "章甫", "period": "宋", "type": "诗", "title": "送鄉人宗旨上坐", "paragraphs": ["久客不忘歸，相逢喜鄉曲。", "杖藜時過門，軟語伴幽獨。", "翩翩別我去，芒鞋踏清秋。", "二浙富山水，令人懷昔遊。", "我今齒髮衰，聞道不加進。", "羨君方妙齡，六翮宜自振。", "末法日頹弊，叢林魔說多。", "願君擇師友，金玉須琢磨。", "他時重逢迎，洗耳聽高論。", "豈惟慰相思，亦以警老鈍。"]}