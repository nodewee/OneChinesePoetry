{"author": "章甫", "period": "宋", "type": "诗", "title": "簡查仲明", "paragraphs": ["佛法若大海，我生猶蚊虻。", "飲少腹已滿，鼓翅作微鳴。", "查侯飽禪學，如說且能行。", "有如遼天鶴，豈受網罟嬰。", "有身未免俗，時時還入城。", "籃輿過茅屋，無異同條生。", "相見非何事，說法俱縱橫。", "妙處固不二，其實無所爭。", "願君更方便，除我疑惑情。", "要如兩圓鏡，相照交光明。"]}