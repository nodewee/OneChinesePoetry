{"author": "章甫", "period": "宋", "type": "诗", "title": "陪韓子雲弔張安國舍人墓", "paragraphs": ["頃從武昌守，來哭清果墓。", "老淚濕征衫，傷心不忍去。", "焉知五載後，重到山崔嵬。", "松柏倏已拱，宿草纏餘哀。", "公乘使者車，忠厚神所賚。", "遠懷平生親，斗酒相沃酹。", "曩以門下故，獲登君子堂。", "招呼連屋居，此意詎可忘。", "青春閉佳城，榮華竟消歇。", "空餘千古名，不隨世磨滅。", "蓬萊定何處，神仙知有無。", "徘徊重徘徊，悲風生坐隅。"]}