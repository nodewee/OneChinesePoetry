{"author": "章甫", "period": "宋", "type": "诗", "title": "簡張安國", "paragraphs": ["南北東西厭問津，西海忘形今幾人。", "惟公名譽一世重，雖不吾與吾當親。", "氣吞雲夢并餘子，深厚文章六經似。", "昂霄聳壑正當時，發策決科餘事耳。", "上方憂顧大江東，虎踞龍盤氣象雄。", "却袖玉堂揮翰手，來成方面保釐功。", "西風澹日邊雲碧，歲晚軍情猶未得。", "不應矯首送飛鴻，想得攢眉正憂國。", "雅聞一諾值千金，推挽尤多樂善心。", "坐上能容野人否，試聽客裏短長吟。"]}