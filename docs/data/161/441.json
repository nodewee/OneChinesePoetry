{"author": "羅願", "period": "宋", "type": "诗", "title": "酬寺簿勸農追和淵明見貽", "paragraphs": ["江漢之會，中具五民。", "見異而遷，乃喪厥真。", "相彼樊山，我行所因。", "有閒其壤，問彼居人。", "方時清明，家自爲稷。", "其藪其浸，其動其植。", "孰爲使民，有田不穡。", "亦惟蒲魚，恃此鮮食。", "歲運周回，景躔西陸。", "帝籍重開，天顔逾穆。", "耕事將起，毋荒遊逐。", "凡我農官，戒民宜宿。", "戒民伊何，美成在久。", "譬彼射侯，則求其耦。", "驅率慵墮，轉緣南畝。", "數耘疾收，在而心手。", "農亦有書，匪藏金匱。", "盍耕如莘，盍饁如冀。", "桑蔭清好，濁醪日至。", "已勤而食，則無所愧。", "勿謂此州，遠連邊鄙。", "我疆西北，盡其四履。", "風雨順時，日星循軌。", "屢豐作頌，以致歸美。"]}