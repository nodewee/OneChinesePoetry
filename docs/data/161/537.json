{"author": "林亦之", "period": "宋", "type": "诗", "title": "丈人行答通平林簿", "paragraphs": ["祖龍一出羣儒怒，滔滔稷下如抽縷。", "樂以聲傳非文字，千年闕斷無人補。", "昔有丈人壺山前，紹興甲寅乙卯年。", "定律不待累黍起，瓦缶皆可成宮徵。", "更言吹律隨隆汙，百世不以一聲拘。", "此法漢魏周隋無，紅泉得之延坐隅。", "一時河漢東西奔，姓氏胡爲旅人門。", "我欲栩栩還皇墳，要以六琯爲根原。", "九簫鼓吹百物和，羽衣狼藉漁陽戈。", "須信樂能召太平，非是太平爲樂歌。", "丈人宿草飛毿毿，乾旋坤轉誰更堪。", "忽有尺紙如春蠶，遺音石笋天一南。", "三更把書不成眠，四更起坐霜月懸。", "五更開門欲上馬，至竟此人何山下。"]}