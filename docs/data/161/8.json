{"author": "項安世", "period": "宋", "type": "诗", "title": "次韻趙領示先世石刻十四韻", "paragraphs": ["天葩富奇芬，龍種多異姿。", "歆向妙經術，白賀工文詞。", "飄飄翰墨間，耿耿名字垂。", "哀哉趙延康，忠義反見疵。", "文工俗易愛，節苦人誰知。", "洪濤覆乾坤，赤手當路歧。", "剖心奉鵷雛，血面攘魖夔。", "至今陳宋間，凜凜英氣遺。", "飄零見諸孫，髣髴瞻舊儀。", "手澤皦如日，廟碑辭頗枝。", "談仙事滿紙，大節無一辭。", "想當施手日，俗論猶爭馳。", "一讀淚如雨，再讀還自思。", "古來盡如此，何獨爲君悲。"]}