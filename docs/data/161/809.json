{"author": "章甫", "period": "宋", "type": "诗", "title": "代呼延信夫以筍乞貓於韓子雲", "paragraphs": ["官居城一隅，屋漏如野處。", "辛勤補綠蘿，僅可待風雨。", "移家幸亡恙，所苦多碩鼠。", "齧衣費紉縫，盜肉恣含咀。", "引子動成羣，啾啾疑爾汝。", "晝曾無靦顔，入暮誰能禦。", "窺燈殫膏油，驚夢鬭儔侶。", "主人非昔人，爲態尚如許。", "飽食詎可常，潛蹤豈無所。", "灌穴惡盡殺，具磔難悉舉。", "牆東吏部家，兩貓將十子。", "往往感仁惠，相乳忘彼此。", "花墩夜不眠，衛寢如馴虎。", "願分俊逸姿，庶以鎮衡宇。", "穿魚聘銜蟬，於君諒無取。", "丁寧玉板師，委曲致斯語。", "妻孥仍有言，乞貓宜乞女。", "他時遂生育，鄰里轉相予。"]}