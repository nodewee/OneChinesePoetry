{"author": "章甫", "period": "宋", "type": "诗", "title": "贈葉伯永", "paragraphs": ["憶昨辛巳秋，張帆過儀真。", "別君適荆楚，寤寐懷故人。", "狂寇初敗盟，道路多紛紜。", "思君不可見，疑君墮邊塵。", "寄書無處所，消息何時聞。", "去年我東來，泊船舊江津。", "始遣訪生死，戎馬乃駸駸。", "倉皇徑南渡，憂畏損精神。", "仲冬丹陽館，驚喜忽見君。", "執手兩無語，老淚欲沾巾。", "嗟予漫奔走，萬里長酸辛。", "念君兩鬢白，依然生理貧。", "開口論兵勢，直氣摩青雲。", "長揖動卿相，囊封登帝閽。", "當路頗知己，擬活西江鱗。", "鯨波泛大海，去結山東民。", "誓將三寸舌，成此百世勳。", "艱難得生還，和議已復伸。", "智略無所施，裋褐還逡巡。", "藏名酒肆中，悲歌閲芳辰。", "興闌却顧我，相對南風薰。", "宛宛昔別地，倏然今四春。", "江山不改舊，世事凡幾新。", "是非既未定，涇渭何當分。", "餘生各加餐，此外不須云。"]}