{"author": "林亦之", "period": "宋", "type": "诗", "title": "賀江宰生朝", "paragraphs": ["清秋八月月未弦，河陽市上謳聲傳。", "今年百姓杯飯足，敢不祝公長命篇。", "青衫白馬鳴琴初，適逢吁嗟舞羣巫。", "日維對案愁眉紆，退食皇皇雙頰癯。", "家雖貧困仰母慈，村村樂業無逃逋。", "况此一熟十年無，東家西家禾滿車。", "窮儒如儂四壁立，亦有甌窶可讀書。", "縣人安得此豐歲，實以善政吾非諛。", "昨者越上人苦饑，公一主簿何能爲。", "自穿滄海告鄰糴，所視身命半縷絲。", "長風駕浪海波黑，舟人各各面如墨。", "尚據胡床取紙筆，爲文憤怒駡風伯。", "翩翩盛名日以起，四海識公從此始。", "總爲六鼇带歸去，何哉雙鳬更來此。", "陰德由來活人多，龜齡鶴算定爾過。", "况當竹下圍棋日，繽紛百福連山河。"]}