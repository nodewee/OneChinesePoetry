{"author": "程洵", "period": "宋", "type": "诗", "title": "余季行肯堂", "paragraphs": ["天地有常運，成功須四時。", "斂藏苟不至，生養猶浪施。", "而況結夏屋，豈伊一人爲。", "向非來者賢，俯仰成棄基。", "余氏本望族，舊業祖所貽。", "流光被累葉，衍也復嗣之。", "華堂小荒茀，新築俄翬飛。", "老木傲風煙，脩篁拂雲霓。", "連峰累奇石，一鏡開清池。", "窗閒編簡橫，門外塵鞅希。", "封胡幾男子，晨夕相追隨。", "步趨朱與張，談笑書與詩。", "寧復綺紈習，所期君子歸。", "青桐韓家樹，丹桂竇氏枝。", "它年定儷美，吾言豈君欺。"]}