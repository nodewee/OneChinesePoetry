{"author": "羅願", "period": "宋", "type": "诗", "title": "送辛殿撰自江西提刑移京西漕", "paragraphs": ["峨峨鬰孤臺，下有十萬家。", "喧呼隘城闕，戀此明使車。", "憶公初來時，狂狡嘯以譁。", "主將失節度，玉音爲咨嗟。", "一朝出明郎，繡衣對高牙。", "持斧自天下，荒山走矛叉。", "光騰將星魄，枉矢失驚蛇。", "氛霧果盡廓，十州再桑麻。", "恩令撰中祕，天筆有褒嘉。", "辛氏世多賢，一姓古所誇。", "太史善箴闕，伊川知辭華。", "誰歟立軍門，杖節來要遮。", "亦有救折檻，叩頭當殿衙。", "英風雜文武，公獨可肩差。", "佩玦善斷割，揮毫絕紛葩。", "時時有縱舍，惠利亦已遐。", "京西故畿甸，傍塞聞悲笳。", "明時資餽餫，豈減漢褒斜。", "勿云易使耳，重地探荆巴。", "三節萃一握，眷心良有加。", "古來居此人，愛國肯雄誇。", "羊祜保至信，陶公戒其奢。", "安邊有成略，此道未全賒。", "公今有才氣，功名安可涯。", "願低湖海豪，磨礱益無瑕。", "凌煙果何晚，猶有髮如鴉。"]}