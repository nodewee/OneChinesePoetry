{"author": "項安世", "period": "宋", "type": "诗", "title": "次韻江陵曹令祈雨", "paragraphs": ["吾嘗言封侯萬里不直錢，不如洛陽負郭二頃田。", "清風午枕睡初熟，明月一甌吾自煎。", "門前䆉䅉新酒熟，丈夫肯受兒女憐。", "非不知鳴鐘與鼎食，雨蓑風笠性所便。", "有如北人事鞍馬，不信世間乃有萬斛之樓舩。", "老農對我忽三嘆，此事樂矣今無年。", "忍饑死待一啜菽，又見赤日懸青天。", "高田尺寸破龜兆，下田杪忽生針氈。", "𩖡風抒水乾七澤，火雲熾空炮百川。", "掘殘草實到黄壤，踏盡藕根傾碧圓。", "得錢買飯不及夕，豈復一飽期安眠。", "田家活計遽如許，苦語一聽雙潸然。", "天河誰能挽壯士，甘露更忍談高禪。", "紛紛官吏走香火，往往聚落無炊烟。", "雲雷虛無空霹靂，老稚失喜真狂顛。", "欲賡噫嘻頌祈穀，安得好語來愁邊。", "我詩窮悴不足錄，晴日叫號如饑鳶。"]}