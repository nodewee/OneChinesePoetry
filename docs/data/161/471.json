{"author": "唐仲友", "period": "宋", "type": "诗", "title": "續八詠 薰風夏更宜", "paragraphs": ["夏更宜，更宜倚欄客。", "扇化養之清微，布豐美之澗澤。", "空翠幄之桑柘，漲黄雲之麰麥。", "掃園囿之落紅，溢𤱶澮之疎白。", "亙東西之入望，固高下之無擇。", "響繅車於林野，度牧笛於阡陌。", "消永晝於尊罍，散輕暑於絺綌。", "嘉賓可以娛，塵襟可以釋。", "俯檻草芊芊，懷人情脉脉。", "黄梅熟兮大霔，洪濤漲兮古渡。", "前渚長兮長已沒，浮梁斷兮斷無路。", "駐征客之行舟，失遠村之芳樹。", "望青林之濟溺，慮黄帕之爲蠹。", "浪洶湧而未息，雲冥濛而猶固。", "幸學海不爲遠，忽安流已如故。", "赤日照奇峰，絕壑召神龍。", "奔雷過車響，急雨跳珠容。", "爲霖利已溥，潑墨收無蹤。", "微涼入殿閣，朝爽開心胸。", "高明可居君莫厭，變化莫測吟可供。"]}