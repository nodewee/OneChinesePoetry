{"author": "羅願", "period": "宋", "type": "诗", "title": "寄遠辭", "paragraphs": ["過黎陽而遂西兮，煩嘉友之臨餞。", "道躊躇而屢顧兮，忽背馳而不可挽。", "幸介弟之勤我兮，守權輿其益堅。", "人情豈其惡逸兮，慮我脩塗之易倦。", "粲高原與平隰兮，冰雪凜其同踐。", "山負石以當逕兮，泥飛屐以相濺。", "喜招招以卬涉兮，又風濤之交戰。", "幾四載之皆乘兮，初不悟其巳遠。", "亦既降乎廬阜兮，縣尹告以舟辦。", "謀不主於雲夢兮，果若大江之爲限。", "分渚陸之異遵兮，弟亦曰予將返。", "試往閲於千帆兮，前車近其當鑒。", "挾忠信以臨深兮，猶一覘而色變。", "愛我者於是而委去兮，吾然後知所恃之惟天。", "寧戒懼之遂忘兮，託命於南公之雞犬。", "捨親戚與墳墓兮，初豈以易芻豢。", "抑甚珍其所懷兮，每欲棄置而未忍。", "行四方以經營兮，膂力猶幸其可勉。", "荆又用武之國兮，庶幾少施乎吾辯。", "至天性之燥濕兮，蓋終身陋巷而不厭。", "非將老無聞之爲病兮，且安往而不樂其貧賤。", "獨夫人之信此兮，跂予望之而不之見。", "秋蘭何時其可致兮，聊以報乎足繭。"]}