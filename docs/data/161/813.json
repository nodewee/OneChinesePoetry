{"author": "章甫", "period": "宋", "type": "诗", "title": "與常不輕弈棋輸松枝筆一篇", "paragraphs": ["南山蒼髯翁，閲世幾千秋。", "終以明自煎，晚爲松滋侯。", "孫枝後來秀，勁直餘風流。", "亦學管城子，來從毛穎遊。", "故人使江南，江北停歸輈。", "持贈比歲寒，厚意豈暗投。", "形貌若黄槁，風度猶清修。", "輕健殊可人，不作繞指柔。", "我貧得長閒，造物因冥搜。", "詩成呼使前，脫帽明窗幽。", "旁無賞音人，頼爾能點頭。", "無論及錢神，政恐爲爾羞。"]}