{"author": "羅願", "period": "宋", "type": "诗", "title": "和汪伯虞求酒", "paragraphs": ["君不見菊潭之水飲可仙，酒旗五星空在天。", "此江縠紋更奇絕，投以麴米清如泉。", "分甘正擬供低唱，要築糟臺須大匠。", "詩人便欲醉千日，歡伯僅堪陪一餉。", "曰予此樂未知之，獨愛爲瓶居井湄。", "因君飲興亦浩蕩，夢隨驂駕觴瑶池。", "昔賢酒盡孤長吸，大似竹枯還欲瀝。", "明朝秀句傳滿城，笑指空樽卧牆壁。"]}