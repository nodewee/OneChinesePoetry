{"author": "項安世", "period": "宋", "type": "诗", "title": "跋羅商卿守黑銘", "paragraphs": ["大江從西來，傲岸有矜色。", "日與峽爭雄，百戰無虛刻。", "行逢天闊處，漭沆四無壁。", "始知向來事，何啻蝸兩國。", "泯然從此逝，到海不逢敵。", "居平吾語子，無與世爲的。", "我高人肯下，己勝誰甘北。", "孰謂饒人癡，未聞開殿擊。", "吾非若溪水，寧與世爭皙。", "卿言皆好好，吾見甘棫棫。", "老子邑中黔，諸公天下白。", "加我任纁緇，推渠作圭璧。", "君看千載下，人數孟之側。", "當時爭功人，枉被螻蟻食。", "之子真吾徒，敏捷流輩百。", "昔我惟子憂，教子孔氏克。", "隔宿不見之，已作老聃黑。", "快哉吾阿蒙，非復吳下客。", "瞥然見鞭影，千里纔一息。", "酌酒可賀我，正傳今有嫡。"]}