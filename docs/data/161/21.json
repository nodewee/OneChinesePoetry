{"author": "項安世", "period": "宋", "type": "诗", "title": "楊侍郎之姪有文劉左史之婭靖之携文見過", "paragraphs": ["藍田鮮頑玞，鄧林無曲莖。", "春宗九秋月，性靜所燭精。", "柱史顔如春，和風蓄驚霆。", "兩家各有子，突過阮始平。", "忽念笭箵翁，淹劇卧漳城。", "興來枉華裾，情深出英瓊。", "沉疴爲之起，不覺語至暝。", "眄懷薛仲章，剛腸久逾清。", "吾衰俟三賢，潜心牧修程。"]}