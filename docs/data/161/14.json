{"author": "項安世", "period": "宋", "type": "诗", "title": "次韻重九", "paragraphs": ["淵明平生意，豈但專一壑。", "心事如於菟，赤手未易縛。", "平陸多江湖，政恐失雙脚。", "竟携東籬花，歸伴南山鶴。", "千載得斯人，此道有郛郭。", "肝膽鬰輪囷，襟期渺磅礴。", "西風萬物表，洗醆與更酢。", "木落山勢高，江空水痕約。", "時來萸菊尊，日暮烏鳥樂。", "物理正可娛，新詩且勤作。"]}