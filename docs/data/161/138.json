{"author": "程洵", "period": "宋", "type": "诗", "title": "張衡州南山壽芝", "paragraphs": ["煌煌慶色金壺重，婉婉高枝兒臂拱。", "團團更著綫暈紅，鬰鬰時看祥靄動。", "使君少日抱奇才，可與斯世作楹棟。", "黄堂坐嘯晚方貴，急流引退心殊勇。", "平生陰德只天知，壽骨巉然天所縱。", "靈華更向壽宮出，和氣疑與商山共。", "翻嫌四老太多事，采掇辛勤走巖隴。", "何如邱壑著胸中，靜閲世氛如幻夢。", "朝餐不用閑草木，夜氣自有真鉛汞。", "殊祥坐使神物效，異卉不煩天女供。", "閑中禪悅更尋源，閙裏塵緣徐脫鞚。", "從渠童子尚饒舌，强出松陰談谷董。", "要知無本是性宗，看我當機呈大用。"]}