{"author": "項安世", "period": "宋", "type": "诗", "title": "十月初還潭州題王氏瑞竹圖", "paragraphs": ["王君手持瑞竹圖，要我作詩仍自書。", "我書不慳詩亦易，政坐此君難位置。", "我欲摇毫寫作雙竹吟，却教數節一幹非商參。", "我欲援琴撫作孤竹曲，又見二妙同升異煢獨。", "卜子夏，子可爲我謳，一桴二米秬黍秋。", "清人一韔攢雙矛，肥泉同本末異流。", "觀射父，子可爲我釋，一少二多何卦策。", "以奇承耦震初爻，以耦承奇兌三索。", "我爲二人書此言，請君持歸君家看。", "展卷一問青琅玕，是易是詩然不然。"]}