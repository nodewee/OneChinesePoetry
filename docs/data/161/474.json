{"author": "唐仲友", "period": "宋", "type": "诗", "title": "游蓋竹山", "paragraphs": ["籃輿東出雨初收，衆山捲霧奔蒼虬。", "麥田濛濛連千疇，去年見種今見秋。", "農家椀大即快活，使君不去能無羞。", "春光欲盡誰挽留，千林薿薿新綠柔。", "桐花遠近淡無色，自開自落那關愁。", "洞天爲我暫晴霽，使我蠟屐窮冥搜。", "天門發秀萬馬下，水口離立羣峰稠。", "瀑泉對面瀉絕壁，寶劍却倚丹鳳樓。", "溪聲噴薄雷震動，石色古怪神剜鎪。", "洞門谽谺風颼颼，香爐峰下蛟龍湫。", "中峰特秀小爲貴，左右旌節森戈矛。", "幾時秘奧一日覩，談笑指示君知不。", "精廬但欲占勝處，專事棟宇非良謀。", "飛閣跨水納佳氣，突兀堂殿居上頭。", "軒窗高下有奇致，洗滌肺腑明雙眸。", "我將於此棲羽流，鳳笙鶴駕應來游。", "丹成一舉淩九州，下視濁世如浮漚。", "靈祠款謁路阻修，層巖曲澗邃且幽。", "經營輪奐亦未就，揮金助爾何須求。", "晚雲漠漠鳴雨鳩，僕痡泥滑吾欲休。", "虹橋列炬促歸騎，城鼓已報初更籌。", "追攀別乘聊復爾，乘興何如王子猷。", "習池不爲倒載去，兒童不用拍手攔街謳。"]}