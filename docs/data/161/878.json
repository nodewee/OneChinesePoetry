{"author": "章甫", "period": "宋", "type": "诗", "title": "中秋次韻", "paragraphs": ["秋浦堂前有清集，久客思家淚痕濕。", "連年客裏作中秋，今歲還家又無及。", "山中茅屋冷如水，應念征塵何日洗。", "邊鴻也解寄歸音，旅燕亦能辭故壘。", "滔滔四海知音誰，公家公子歲寒期。", "殷勤爲我撥新釀，煖熱向我哦好詩。", "我生志願良自足，肯向天涯長碌碌。", "願君腰金佩鳴玉，從我羹藜飯脫粟。", "秋風舟子兩相催，側帽長吟歸去來。", "開帆轉柁清溪口，還山要趁重陽酒。"]}