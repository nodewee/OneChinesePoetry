{"author": "趙公豫", "period": "宋", "type": "诗", "title": "送春歌", "paragraphs": ["時光如箭遞相催，三春竟過夏方來。", "紅英漸落幽三徑，綠葉初肥映翠苔。", "太息勞生同若夢，四十年華輕斷送。", "譬如朝露最傷情，且趁年光免嘲弄。", "陽和布澤滿丘墟，黄鳥聲啼自卷舒。", "聞聲自可娛清晝，何必嗟噓向敝廬。", "獨念鬚眉驚漸老，事業無成悲潦倒。", "曠志深沉似碧潭，孤情磊落如芳草。", "惜春還作送春遊，片刻風光未易酬。", "妙緒清言成韻會，飛觴舉盞滌離愁。", "良會弗長隨往迹，轉盼須臾即宿昔。", "古人秉燭非清狂，吾輩好把時光惜。"]}