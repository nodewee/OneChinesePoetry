{"author": "章甫", "period": "宋", "type": "诗", "title": "謝張倅惠茶", "paragraphs": ["病軀倦甚不舉酒，便腹枵然尤愛茶。", "淮鄉久住已成俗，客至亦復研芝麻。", "稱重緗匳還入手，知公與我詩情厚。", "靜無俗駕叩柴關，急遣僧房借茶臼。", "易足堂中晝倍長，一杯涼餠補饑腸。", "世間萬事不掛口，齒頰盡日留甘香。", "青奴可憐姑少却，睡魔退舍詩魔作。", "詩成吟罷來清風，秋意拂拂生梧桐。"]}