{"author": "程洵", "period": "宋", "type": "诗", "title": "榮木和陶靖節韻", "paragraphs": ["我卜我居，游息在茲。", "有榮者木，日封殖之。", "本根既固，發生以時。", "我時傾瞻，中心慨而。", "維人之生，孰本孰根。", "惟皇降衷，天理具存。", "是曰成性，道義之門。", "欽斯承斯，大化以敦。", "嗟彼世人，自安淺陋。", "德不圖新，惡或念舊。", "有干惟祿，有覬惟富。", "孰能毅然，不爲利疚。", "我懷師訓，罔敢失墜。", "匪道曷從，匪義曷畏。", "聖門雖遠，率焉以冀。", "庶幾疲駑，久亦告至。"]}