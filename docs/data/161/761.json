{"author": "章甫", "period": "宋", "type": "诗", "title": "送馮圓仲入蜀", "paragraphs": ["我本山中人，早信雲無心。", "卷舒隨清風，或作三日霖。", "十年江湖游，復識水之性。", "東西因地形，圓折初無定。", "却來閲世人，惟公多古風。", "用舍不繫懷，略與雲水同。", "還乘明月舟，西泝弄雲水。", "雲水遠送迎，鷗鷺皆知己。", "我今與公別，亦若雲水然。", "相望渺江湖，萬里同青天。"]}