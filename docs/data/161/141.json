{"author": "程洵", "period": "宋", "type": "诗", "title": "游石鼓次柯德初韻", "paragraphs": ["簿書塵涴人，高士莫肯顧。", "我窮敢言高，餬口隨所遇。", "一遭猿鶴嗔，詎能蟲魚注。", "讀禮尺不盈，披易體忘互。", "案惟朱墨塵，吏執符移付。", "催科本雖拙，勉强亦備數。", "有時迅檄來，又辦走長路。", "名山謾在眼，俗駕不容駐。", "茲遊豈無意，發興亦已屢。", "心知江山奇，遠目當與寓。", "冠裳裹病軀，汲汲忘旦暮。", "今日復何日，從君舉幽步。", "柳深尚藏烏，水淺可立鷺。", "離離網舉魚，隠隠舟橫渡。", "登臨得勝地，一覽萬景聚。", "況遠城市喧，無復塵埃污。", "六籍爛星羅，百氏紛雲布。", "窗虛明照人，几浄寒生霧。", "仰止夫子堂，敬誦昌黎句。", "文章何足言，道義有真趣。", "由來重儒學，所貴通世務。", "恨我拙且迂，浪奉先生屨。", "明朝九衢塵，回道迹已故。", "重來定何時，詩就髮如素。"]}