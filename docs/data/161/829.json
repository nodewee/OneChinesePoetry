{"author": "章甫", "period": "宋", "type": "诗", "title": "寄題極星亭", "paragraphs": ["杜陵白首尚書郎，三見瀼西春草長。", "忽思蒼梧叫虞舜，翩然短棹下瞿塘。", "晚泊江亭生暝色，野服出船烏帽側。", "南極一星落江湖，戰塵蔽天兵未息。", "閭閻惡少印纍纍，不夢周孔嗟吾衰。", "機心去盡魚鳥狎，在處詩篇神護持。", "四百年間一彈指，當時松竹今餘幾。", "南望冰魂不可招，波翻落日愁雲起。"]}