{"author": "章甫", "period": "宋", "type": "诗", "title": "簡熊帥景瞻", "paragraphs": ["槐柳陰中數間屋，麤飯濁醪羹杞菊。", "過門問字久無人，只有圖書伴幽獨。", "剝啄是誰來叩扃，手持札翰趨吾庭。", "風采九州安撫使，得得遣騎相招迎。", "我願識公從宿昔，貴賤殊途那易得。", "親染雲箋賁草廬，驚喜盈懷仍歎息。", "折節下士古所稀，豈意於公今見之。", "况公位貌已崇重，英聲凜凜威羌夷。", "滿堂賓客皆豪傑，從容何止談風月。", "野人自視殊缺然，或可爲詩紀勳業。"]}