{"author": "章甫", "period": "宋", "type": "诗", "title": "劉祼卿送筍", "paragraphs": ["俗子貪錢如食蜜，幽人愛竹如種玉。", "君家大隠城一隅，萬个深圍數間屋。", "陽春不住長兒孫，犢角貓頭還滿目。", "却恐繁陰礙風月，童奴時取供肴䔩。", "朝來想掛北窗坐，應念先生食無肉。", "故遣此君來起予，斕斑嫩籜森盈束。", "先生饑腸非雷吼，米糝鹽醯羹杞菊。", "急呼瀹釜然枯薪，殷勤留客晨炊熟。", "不羨侯家五鼎烹，得此一飽萬事足。", "客去關門聽雨眠，枕上詩成翻水速。"]}