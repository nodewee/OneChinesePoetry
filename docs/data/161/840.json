{"author": "章甫", "period": "宋", "type": "诗", "title": "移家謝趙再可", "paragraphs": ["病眼不禁黄土瞇，塵纓屢費滄浪水。", "曉窗笑語鏡中人，但可置之巖穴裏。", "縣官有田容我耕，收身已是太遲生。", "醉眠牛背自安穩，山鳥慣聽哦詩聲。", "經營小築幽深處，借車歡喜移家去。", "非公誰寄草堂貲，知我舊諳茆屋趣。", "此心此地俱寬閒，從渠曠野多風寒。", "燈前兒女話團欒，廣厦期公千萬間。"]}