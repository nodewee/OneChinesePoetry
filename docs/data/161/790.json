{"author": "章甫", "period": "宋", "type": "诗", "title": "俞廣文以詩定交次韻奉答", "paragraphs": ["懶慢易招咎，貧賤難相知。", "客歸二十年，破屋臨江湄。", "遣悶豈無酒，寄懷徒有詩。", "慷慨思古人，恨不生同時。", "去秋君始來，雲霧容一披。", "別去冒朔雪，歸來迎南颸。", "載登君子堂，爽氣生芝眉。", "劇談兩無礙，並駕行通逵。", "省闈冠多士，泮宮聊養頤。", "霄漢自茲始，羽翮隨所之。", "門闌謝俗子，遊戲惟毛錐。", "高吟起我病，意欲相箴規。", "琢句要須工，一字亦有師。", "逢迎君忽倦，追逐吾敢辭。", "人生俱寄耳，况乃多別離。"]}