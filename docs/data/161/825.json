{"author": "章甫", "period": "宋", "type": "诗", "title": "寄題郭侯至喜堂", "paragraphs": ["岷江西來會衆水，峽束奔湍吁可畏。", "長年三老更相賀，舟到夷陵若平地。", "寧知市朝車馬塵，仕路風波尤畏人。", "急流往往捷有神，灩澦瞿唐何足云。", "祇今四海滔滔是，未省幾人知此理。", "君侯不與世沉浮，家有新堂名至喜。", "武昌重鎮居上游，雲屯禁旅皆貔貅。", "君侯智略誰與儔，天子久寬西顧憂。", "令嚴將士無驕色，玉帳晝閒人語寂。", "中齋一榻凈無塵，自炷爐香讀周易。", "有時領客尊酒同，雅歌投壺雙頰紅。", "門前官柳摇春風，想應目送天邊鴻。", "狐兔中原須盡掃，功成身退天之道。", "角巾歸路颺輕舟，童僕懽迎人未老。"]}