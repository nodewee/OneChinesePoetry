{"author": "章甫", "period": "宋", "type": "诗", "title": "送張寺丞", "paragraphs": ["知己不易得，相知貴知心。", "我行遍四方，公獨知我深。", "公如千丈松，凜凜有直氣。", "我如松下草，亦有傲霜意。", "公分刺史符，朅來淮上州。", "而我倦遊者，振衣從公遊。", "花月醉管弦，江山隨杖履。", "激水湔窮愁，逢人賞佳句。", "政成公入覲，酒盡客語離。", "疊鼓催發船，不顧邦人悲。", "邦人勿深悲，宣室定前席。", "公必念爾民，還陳治安策。", "吾君自神聖，事君公不欺。", "祝公但加餐，慰此邦人思。"]}