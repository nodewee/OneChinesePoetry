{"author": "王質", "period": "宋", "type": "诗", "title": "題俞舜俞墨梅", "paragraphs": ["楊無咎，透梅肝膽入梅心。", "俞舜俞，刳梅皮骨到梅髓。", "大江之西出二士，長淮以北屈兩指。", "吾嘗菁村山中飽玩玉葳蕤，十里五里無他枝。", "所恨俞子不同載，至今心繫吳江湄。", "吾嘗竹山道上爛看蠟凌亂，三程兩程行不斷。", "所恨俞子不同征，至今夢繞襄山畔。", "百尺卷雪樓，十頃黄龍州。", "此地遇俞子，此時逢孟秋。", "巽二滕六皆未集，廣寒宮中暗竊來相投。", "一枝兩枝雖不多，千林紅紫無若何。", "七尺八尺抑何短，萬里莽蒼亦云滿。", "贈爾一則語，收却萬年功。", "真梅藴在磊塊胸，幻梅流出精明瞳。", "溟濛摸索未有覩，慘淡經營何所從。", "中庸大學松齋繹幾轉，楞嚴圓覺竹几繙數卷。", "他時相逢江路傍，茫茫江月梅花香。", "但見梅花普照眼，不爲梅花空斷腸。"]}