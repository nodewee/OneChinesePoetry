{"author": "項安世", "period": "宋", "type": "诗", "title": "濯足萬里流", "paragraphs": ["將子無涉水，水深下無極。", "鯈魚舞浮陽，螭首闖陰碧。", "弱去一羽沉，惡來萬波激。", "子兮何所求，快此蛟蜒滴。", "諫議起陽城，拾遺招李渤。", "望子子不來，羊裘號逋客。", "踞坐山石粗，晞髮朔風急。", "亂流兩白足，何日踔疎逸。", "子兮寧不悲，饑甿徯唐稷。", "豈其洛之涯，而可溫與石。"]}