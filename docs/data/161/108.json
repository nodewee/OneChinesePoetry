{"author": "程洵", "period": "宋", "type": "诗", "title": "汪節夫解官東歸賦此贈行", "paragraphs": ["積潦卷洪落，秋容媚郊坰。", "登高望長陌，念君將有行。", "君生盛德後，家世多簪纓。", "尚書望最重，當代推名卿。", "幾年卧東山，屬望勞蒼生。", "天亦陰相之，芝蘭滿階庭。", "君子尤可人，少日負俊聲。", "曼倩聊玩世，子真豈求名。", "一官姑自慰，三歲俄終更。", "我從韓溪來，挽袂仍班荆。", "殷勤故舊意，丁寧離別情。", "聖門雖高遠，心地當恢宏。", "篤敬己可克，致知義方精。", "造次勤鑽仰，從容自規繩。", "他時立朝右，風節彌堅貞。", "江湖秋多風，歸途眼增明。", "引首看高舉，毋辭事遐征。"]}