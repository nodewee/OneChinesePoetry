{"author": "章甫", "period": "宋", "type": "诗", "title": "用前韻贈高持一", "paragraphs": ["全身當作冥飛鴻，無心要似雲行空。", "逢人未用青白眼，與世不妨牛馬風。", "暇日出門聊散步，雪晴愛此山無數。", "骨寒那得使鬼錢，腸枯漫索驚人句。", "邇來筆研欲生埃，舊雨來人今不來。", "百歲光陰能幾許，一春懷抱未曾開。", "古人元不貴多技，大道由來常簡易。", "隨呵之義復何憂，知我者希方足貴。", "華陽道士亦能詩，不覺餐霞坐忍饑。", "高山流水琴三弄，明月清風酒一卮。", "相思不見頻搔首，幾欲招呼無斗酒。", "從今與子遂忘年，有懷欲語子來前。"]}