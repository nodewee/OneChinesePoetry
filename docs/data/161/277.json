{"author": "趙公豫", "period": "宋", "type": "诗", "title": "教授祖守中逢清以秋菊佳詠見貽次韻奉答", "paragraphs": ["重九寓淮陰，塵囂忘境寂。", "金風徧原野，芳華未銷歇。", "結友步林坳，秋容正紛發。", "疎籬隠士居，叢菊堪怡悅。", "淡遠異凡葩，清香戀遊蝶。", "皎如冰作盤，長才無放逸。", "廣文祖先生，雞羣之鶴立。", "揮淚賦新言，羣賢皆侍側。", "一編惠遠人，捧誦幾晨夕。"]}