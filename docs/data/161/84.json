{"author": "王質", "period": "宋", "type": "诗", "title": "和沈述之與俞舜俞題墨梅", "paragraphs": ["玉京羣帝周大羅，芙蓉倒影旌旗多。", "明視仍孫竊姮娥，雙成飛瓊相和歌。", "飛瓊授以無聲詩，下走人間駃莫追。", "梅花狂掃不自持，但見浮動橫斜他不知。", "中書君貴列鐘鼓，喚下真真命歌舞。", "真真呼上復呼下，上屏不言下屏語。", "空郊莽蒼江渺茫，中書頭銳身瘦長。", "玄泓濡首醉淋浪，首所觸者皆生香。", "柳山俞生氣象別，不惟手潔更身潔。", "中書相與有良緣，共看霜天羌筦裂。", "十指五指握妙華，不在山顛即水涯。", "老楊死守梅花樹，攀枝弄葉猶咨嗟。", "眼光落此亦前定，過去垣外觸參井。", "俞生今世伴梅花，若伴他花應不肯。"]}