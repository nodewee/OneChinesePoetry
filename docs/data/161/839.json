{"author": "章甫", "period": "宋", "type": "诗", "title": "寄淮東總領許叔庸", "paragraphs": ["太平寺裏留詩別，江北江南幾秋月。", "那知未著侍臣冠，坐總軍儲持使節。", "平生一飯不忘君，蟠胸萬卷皆經綸。", "聞說別來頭更白，憂國祇今能幾人。", "憶昨同傾京口酒，笑我凋零已蒲柳。", "曉驅黄犢破荒烟，留眼看公印如斗。", "短篇自昔蒙品題，老矣無復能新奇。", "樂府流傳妙天下，小胥鈔寄定何時。"]}