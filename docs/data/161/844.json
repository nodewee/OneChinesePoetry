{"author": "章甫", "period": "宋", "type": "诗", "title": "張君明昆仲袖唱和詩見過", "paragraphs": ["村東主客羣飛鴻，月明霜重聲摩空。", "村西老人如瘦馬，伏櫪倦嘶天北風。", "村東村西無百步，杖履相尋還有數。", "兒啼妻病不出門，羞見梅花無好句。", "雪晴日出天無埃，故人躡屣聯翩來。", "明珠白璧滿懷袖，使我一見雙眸開。", "文章雖云一小技，妙處非難亦非易。", "染絲織錦未足工，點鐵成金始爲貴。", "我窮半世坐吟詩，詩成不救寒與饑。", "亦知造物厭嘲弄，有手只堪持酒卮。", "願君少吟詩幾首，請君多辦百壺酒。", "但得新詩勝舊年，爲君醉倒春風前。"]}