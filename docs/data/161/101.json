{"author": "程洵", "period": "宋", "type": "诗", "title": "張衡山南山瑞芝", "paragraphs": ["君不見商山昔有龐眉叟，道德高風聳山斗。", "茹芝歲久得長年，身與此山俱不朽。", "張公道與此老同，失身偶墜世網中。", "却從神武挂簪紱，林泉歲晚殊從容。", "壽宮誰遣芝生柱，三秀煌煌照庭宇。", "平生心地只天知，天遣芝爲靈府助。", "商山之老長茹芝，公雖不茹亦不疑。", "商山南山兩不朽，公壽定應山與齊。"]}