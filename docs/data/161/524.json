{"author": "林亦之", "period": "宋", "type": "诗", "title": "奉題林稚春菊花枕子歌", "paragraphs": ["故人所說菊花枕，似把冰丸月下飲。", "秋水一雙明炯炯，數在青囊第一品。", "狂風江上吹蒹葭，此物往往得之嵇康阮籍家。", "閉門誦書二十年，眼睛損盡生空花。", "建陽小作箸頭書，殘更燈火亂蟲魚。", "石渠文字大如斗，場屋歲月又不偶。", "却來南山青草邊，東西四至盡爲菊花田。", "手提長筐向山曲，一下收拾三百斛。", "昨者昏寐才起來，解把簷頭小字讀。", "乃知妙物通羣仙，一切藥裹應棄捐。"]}