{"author": "丘崈", "period": "宋", "type": "诗", "title": "和張孝伯雪窗詩韻", "paragraphs": ["洞門陰陰無俗客，樓觀清雄使君宅。", "晴窗妙墨燦銀鉤，要比粉闈冬夏白。", "秀將嵩少只簷間，恍如積霰觀商顔。", "藍田塞關底足異，城陽郡樓那可攀。", "窗中四時同一念，不作寒溫顛倒見。", "試看炎蒸定有無，始知此景無遷變。", "都城畏日騰朝光，趦趄奔競車馬行。", "靦面內熱者誰子，來此爲卿心骨涼。"]}