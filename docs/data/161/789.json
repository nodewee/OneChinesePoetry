{"author": "章甫", "period": "宋", "type": "诗", "title": "歸自真州道中用前韻簡諸故人", "paragraphs": ["閒愁生旅懷，薄酒安能陶。", "籃輿赴歸期，歷歷山路高。", "風雨道旁憩，倏然思故交。", "官閑相聚首，懷我登頓勞。", "辯論雜嘲謔，詩詞兼雅騷。", "人生幾何時，容易生二毛。", "方今天子聖，登用皆夔臯。", "願君各努力，去矣追羣豪。", "我生苦畏事，屏處如逋逃。", "縱復技癢存，敢念麻姑搔。"]}