{"author": "羅願", "period": "宋", "type": "诗", "title": "梁寺丞見示過嶺新作", "paragraphs": ["凌晨登鬰孤，南走韶陽道。", "封疆有申畫，山川本懷抱。", "公行度塞嶺，殘雪故未掃。", "高情無南北，反謂茲山小。", "頃來我嘗游，亦覺山媚好。", "前賢困遠謫，我輩得幽討。", "兩崖瞻欲眩，數樹攀且繞。", "想公哦新詩，千騎轉林杪。", "衙冠候顔色，約束軍聲悄。", "韶陽古名郡，四十專城早。", "重華已千歲，蒼石在雲表。", "魚龍舞幽壑，遺韻蓋可攷。", "以茲供撫玩，或可薦壽考。", "公餘亦時飲，未用絕芳醥。", "行行布恩惠，正直神所保。"]}