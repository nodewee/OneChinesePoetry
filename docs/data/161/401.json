{"author": "單夔", "period": "宋", "type": "诗", "title": "次楊咸亨江郊亭新成二十三韻", "paragraphs": ["瞿塘一門江水傾，羣趨激射隨奔鯨。", "舟車冠蓋湊蜀道，孰問張丈聯殷兄。", "相逢來往問地主，太守詎敢忘將迎。", "白崖候館久茅蕝，近即野處披榛荆。", "屏修啟剔作廬舍，夙戒里旅遲留行。", "有如綬館及郊勞，舉國定制誰先鳴。", "錢塘鄙人何所似，抵掌自視鴻毛輕。", "食焉抑畏墮偷懦，汎觀彼己同虛盈。", "山溪水滸肆登賞，靡識傑閣誇崢嶸。", "朋從簪盍得衆雋，麈譚冰釋欣初晴。", "鼎新贊我築斯館，棟宇不貴朱連甍。", "入門便足庇風雨，揭榜却借江郊名。", "時哉蓮幕有嘉客，落筆能令風雨驚。", "聯篇累牘溢我目，粲花麗藻舒我情。", "人生悟合良快意，胡爲四美嗟難并。", "日光天際發豐蔀，此去可並依離明。", "直排閶闔出灧澦，肅肅東首歌宵征。", "循崖履坦竟無阻，爲君留取能詩聲。", "此榜與詩儻不朽，此館想同江水清。", "我來歲月媿銷縮，整纓輯屨圖歸程。", "遺名肯復計身後，謹愿第虞槃水擎。", "始終感慨遇僚友，遂事且喜相須成。", "勉旃功業早期就，發軔自是天衢亨。"]}