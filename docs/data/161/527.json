{"author": "林亦之", "period": "宋", "type": "诗", "title": "和李監倉欲遊龍卧山以海風大作不果往", "paragraphs": ["枉蒙龍卧篇，如睹藤蘿境。", "十年招隠士，欲到此山頂。", "坐石誦離騷，掬水弄清影。", "無人同荷鋤，長愧林下景。", "昨者逢李侯，一笑便歡領。", "爲言有明月，公事且暫屏。", "騎馿學賈島，捫蝨喚王猛。", "雙鑣雲外來，斜帽不須整。", "夜投招提宿，聽雨寒更永。", "論文到昌黎，說詩笑匡鼎。", "悶人數日風，何時發深省。"]}