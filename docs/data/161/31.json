{"author": "項安世", "period": "宋", "type": "诗", "title": "高風臺歌", "paragraphs": ["臺之高不知其幾仞兮，但見燕雀仰視如冥鴻。", "風之來不知其幾里兮，但見南海北海聲逢逢。", "我時醉卧洞庭之北巴山東，耳邊澒洞呼洶怖殺儂。", "起來欠伸拍鴻蒙，問誰作此狡獪變化驚盲聾，乃是清江江上盤園翁。", "翁本自與時人同，袍带靴笏從兒童。", "亦嘗隨牒作小史，亦嘗建纛稱元戎。", "偶然興盡自返盤園中，意行倦止由心胸，豈與郢中小兒論雌雄。", "兒曹顛倒鷄著籠，金朱瞇眼視夢夢。", "仰見騄驥脫鞅行青空，便欲俎豆老子配食蜚廉宮。", "紛紛俗論安足窮，二三君子人中龍。", "南安太守科甲高，袖有桂館之香風。", "廬陵相公名位高，筆有造化之春風。", "雨巖居士卧榻高，句有湖海之英風。", "三君合謀奏天公，急羈此老勿使慵。", "國於羊角九萬里，奄有九霄寒露之空濛。", "封師巽伯爲附庸，不許抗表辭官封。", "向來挂冠冠愈穹，老子一笑朱顔紅。"]}