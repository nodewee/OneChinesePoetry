{"author": "項安世", "period": "宋", "type": "诗", "title": "和黄醇甫將行赴范侍郎海棠夜宴八韻", "paragraphs": ["花鬮酒令不須探，但對此花須醉酣。", "花頭露重春的的，花樹雲暗天曇曇。", "美人醉後欲無力，小婦困來微带慙。", "蜀王宮畔客當去，召伯堂前人罷參。", "離歌未動酒如海，花徑漸昏雲作龕。", "急呼千炬夜光起，緩引百柂春波涵。", "照花莫睡共花飲，泥客作詩停客驂。", "詩成酒盡花亦落，客子一去天西南。"]}