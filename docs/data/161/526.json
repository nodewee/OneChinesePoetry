{"author": "林亦之", "period": "宋", "type": "诗", "title": "戲題稚春杜少陵詩集", "paragraphs": ["十年蕭蕭去武林，橐中唯有謫仙吟。", "君今失意還山窟，少陵詩集如明月。", "自怪平生每相似，窮愁嗜好亦如許。", "飯顆山頭舊相逢，安得娟娟同處所。", "故人語我明年冬，或騎大馬長安中。", "或倚書樓頭如蓬，即見雙劍終然同。", "我聞此語歡且劇，視君狀貌如其筆。", "兩目津津可終遁，此物應藏月魚室。", "月魚文字非時好，已問菟裘吾將老。", "綠煙亭下黄花時，兩手抱取歸柴扉。"]}