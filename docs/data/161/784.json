{"author": "章甫", "period": "宋", "type": "诗", "title": "鹿角", "paragraphs": ["呦呦鳴鹿羣，適意在林藪。", "泉甘草豐茂，多力故能走。", "一朝觸禍機，竟死誰人手。", "割鮮登鼎俎，刺血置杯酒。", "犄角未易棄，煮膠方術有。", "汲江爲浸漬，七日去粗垢。", "大候三伏時，煎熬必甖缶。", "色作琥珀紅，堅重如瓊玖。", "補陽遂强骨，輕健還堪久。", "殺身雖可憐，仁實存身後。", "功能利生人，死且垂不朽。", "悠悠肉食輩，亦愧此鹿否。"]}