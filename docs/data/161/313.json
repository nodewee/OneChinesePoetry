{"author": "趙公豫", "period": "宋", "type": "诗", "title": "次韻奉答教授祖守中逢清", "paragraphs": ["方今士習嘆卑微，宮牆何者切瞻依。", "祖君守中來倡導，羣材就法識趨歸。", "夙昔風標矜獨步，文壇立幟能直樹。", "論文角藝日無虛，雅會名流常脫屨。", "文旌攬勝英風揚，擊鉢吟成冠詞場。", "芙蓉出水成高調，牛斗直射瑩精光。", "一氈暫屈萍藻淥，相契同官洵邁俗。", "賢宰鳴琴逸韻飛，少尹哦松音調續。", "無殊畹芷與湘蘭，齋頭苜蓿共盤桓。", "擷秀臺前開宴會，合芳亭下結新歡。", "倡酬互見珠璣落，起弊扶衰金石藥。", "名篇大半寶豐年，可以療饑兼濟涸。", "自慚樗櫟薄高林，畢生荏苒嘆浮沉。", "登陟名山應拱手，臨流勝水每縈心。", "但遇瑶編稱汗漫，目動神驚骨髓換。", "表揚前哲本愚衷，敢謂博名標月旦。", "蒙公詩贈率天真，猶觀大匠作輿輪。", "法律豈惟超近日，風神抑且過前人。"]}