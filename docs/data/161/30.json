{"author": "項安世", "period": "宋", "type": "诗", "title": "次韻吳襄陽寄示遊楚山詩", "paragraphs": ["漢江南北何縈紆，千山萬山肩相扶。", "中間偉然一丈夫，峴山之楚鹿門蘇。", "我行一舍到蘇嶺，憶與許子同奔趨。", "楚山只在城南隅，一月不到何其迂。", "遠求白傅近舍湜，人情未怪瑟與竽。", "梯飈自到絕徑處，使君定是昌黎徒。", "想當伐山開道時，野鳥驚去窮猿呼。", "獨携千古兩耆舊，卧龍鳳雛與之俱。", "下看海內無所見，淚落漢水心長吁。", "我雖不得從公輿，誦公之詩讀公書。", "掛之高堂心目舒，便是居士遊山圖。"]}