{"author": "項安世", "period": "宋", "type": "诗", "title": "次韻張安撫李侍郎同賦茯苓酥", "paragraphs": ["山人採藥晞喬松，披雲扶石松根空。", "搗霜餌玉得不死，大藥真與神靈通。", "論功合在金石上，何意坐隨脂澤融。", "誰令千古玉環穢，涴此萬壑寒林風。", "煎膏桐乳彼何物，滑咽潤頰誇微功。", "嗟哉可弔不可賀，吾道至此寧非窮。", "梁公一生面如鐵，阿武家兒看花月。", "魯公言言秋霜烈，作文佞仙要仙訣。", "曲江翻愛軟美人，此理至今吾未徹。", "元忠獨立孟青時，晚歲脂韋事凄切。", "微之年少本不凡，老作瓜蠅豈非拙。", "精金和鉛怕先缺，脂麻煮茗那可說。", "千年妙質當珀化，一啜微甘差劍吷。", "作詩自警勿示人，同志相期在全節。"]}