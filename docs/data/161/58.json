{"author": "項安世", "period": "宋", "type": "诗", "title": "楊梅", "paragraphs": ["吾家里曲修家木，葉如海桐實如穀。", "聞名謂是金作丸，見面恍驚珠奪目。", "直將甘軟換嚴酸，坐使筠籠薦金屋。", "越山五月垂垂雨，鼎實無聲渠甚武。", "雕盤供蜜漬中乾，犀筯下鹽蘇齒楚。", "蔗糖煎實茗煎仁，枯腊猶堪詫兒女。", "稜梅一種腰如束，歲歲年年官所錄。", "城中貴買誰得知，城外賤科人自哭。", "君不見瀘戎荔子翠眉須，從來尤物非人福。"]}