{"author": "項安世", "period": "宋", "type": "诗", "title": "咏雪次鐸字痛字韵二首  其二", "paragraphs": ["我詩已巴歈，曲短不成弄。", "君詩如郢人，白雲渺雲夢。", "天公震而矜，大地作一供。", "封姨不自惜，紛紛管迎送。", "須臾萬象滅，此世無與共。", "惟餘滄江水，不止亦不動。", "聳渠縞带袴，等用麻衣諷。", "寒梅自生香，古井亦受凍。", "松髯老不脫，歲晚見梁棟。", "此事且勿言，惟知飲當痛。"]}