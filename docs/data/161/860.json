{"author": "章甫", "period": "宋", "type": "诗", "title": "田家苦", "paragraphs": ["何處行商因問路，歇肩聽說田家苦。", "今年麥熟勝去年，賤價還人如糞土。", "五月將次盡，早秧都未移。", "雨師懶病藏不出，家家灼火鑽烏龜。", "前朝夏至還上廟，著衫奠酒乞杯珓。", "許我曾爲五日期，待得秋成敢忘報。", "陰陽水旱由天工，憂雨憂風愁殺儂。", "農商苦樂元不同，淮南不熟販江東。"]}