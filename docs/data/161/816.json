{"author": "章甫", "period": "宋", "type": "诗", "title": "答權幹用命字韻見惠", "paragraphs": ["峩峩儒衣冠，昕貴知義命。", "大道若坦途，狂夫蹈邪徑。", "惟君異流俗，學古師往聖。", "窮居飲一瓢，輕視車千乘。", "粹然白玉溫，卓爾青松勁。", "風流入蓮幕，忠恕自天性。", "愛賢易好色，避利如深穽。", "時邀野人語，亦說禪家病。", "不辭王事勞，益知仁者靜。", "兼旬當闊別，强飯遵時令。", "邊城霜露寒，淮鄉道里夐。", "事物多感懷，篇章應寓興。"]}