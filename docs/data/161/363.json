{"author": "趙公豫", "period": "宋", "type": "诗", "title": "邗上聞鶑", "paragraphs": ["邗堤芳草軟如綿，夭桃媚柳何娟娟。", "朱欄繡閣依山巔，萬仞巍巍直接天。", "坐卧其中似畫船，開簾俯視小百川。", "牙檣錦纜泊江邊，紅顔放棹來翩躚。", "歌音繚繞落花前，傾耳聽之清且圓。", "倉庚飛翮羽毛鮮，嬌啼婉轉極清妍。", "高風盛德頌前賢，徘徊勝事堪流連。", "君不見吳歌楚舞變桑田，雄圖霸業沉深淵，黄鸝睍睆迷村烟。"]}