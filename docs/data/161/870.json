{"author": "章甫", "period": "宋", "type": "诗", "title": "戲簡樂長卿", "paragraphs": ["長卿談兵氣飄揚，半生漫趁槐花忙。", "塵埃綠綺誰拂拭，雞羣野鶴空昂藏。", "何必明經取青紫，請君囊書獻天子。", "中原猶未息兵戈，萬里橫行丈夫事。", "愞夫株守衡門裏，初無長鬚給薪水。", "故舊經年絕尺書，烏鵲玩人頻送喜。", "欲行萬里囊無錢，移牀且對薰風眠。", "兒啼妻怒了不問，誦詩過午聲琅然。"]}