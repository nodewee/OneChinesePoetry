{"author": "羅願", "period": "宋", "type": "诗", "title": "送贛州守施司諫奉祠歸吳興", "paragraphs": ["去國二千里，叱馭良已勤。", "到官一百日，啜菽念所欣。", "使君豈常流，早歲承華勳。", "螭首有故步，天香带餘熏。", "時清省諫紙，符竹亦再分。", "屬者寇雖除，遺民尚驚塵。", "公來鈐江右，喜氣感三軍。", "下擔見施設，果蘇彫瘵群。", "天姿夙已高，况復勇所聞。", "屬縣但期約，訟庭無放紛。", "村團不識吏，處處飽羹芹。", "生女戒勿怒，減輸勸其耘。", "惠術頗次第，歸心已鄉枌。", "小子謬從師，頗嘗侍朝曛。", "從容進逢掖，慘淡立紅裙。", "中坐要娛客，所陳金石文。", "行裝遂如此，何以充棟棼。", "人事與天意，嗟予豈須云。", "來携諫坡雨，去開崆山雲。", "多公能摧剛，聖慮已策勳。", "行藏吾有命，所願不忘君。"]}