{"author": "羅願", "period": "宋", "type": "诗", "title": "鄂州勸農", "paragraphs": ["國有四民，各分一職。", "農次於士，蓋尊稼穡。", "日出當作，日入乃息。", "用天分地，以足衣食。", "菖葉初生，於是始耕。", "務限既入，農事轉急。", "禾當播種，乘雨接濕。", "高田大豆，榆莢爲候。", "三月區處，油麻穄黍。", "時當警竊，圖葺牆宇。", "蠶沙麥種，四月收貯。", "開渠決竇，以待暴雨。", "月建在午，秧苗入土。", "女工織作，三伏炎暑。", "七月芟草，燒治荒田。", "大麥小麥，上戊社前。", "禾欲上場，九月塗倉。", "緝績布縷，十月多霜。", "冬至埋穀，預試五種。", "不宜者輕，宜者則重。", "臘月糞地，治碓雕桑。", "脩治農器，向春則忙。", "四時之務，展轉相尋。", "既有常産，當有常心。", "雞豚兼蓄，棗栗成林。", "我念此州，土多冒占。", "紛紛剗請，擾擾定驗。", "雨澤空過，失天之時。", "生意不發，失地之脂。", "身力不出，枉墮四肢。", "於私無益，於官亦虧。", "耕既不深，難行根脈。", "耘既不勤，衆草之宅。", "糞若不施，穀不精澤。", "收若不速，風雨狼藉。", "若能開墾，處處良田。", "若能灌溉，歲歲豐年。", "古來開畝，廣尺深尺。", "長畝三條，於中種植。", "漸鋤隴草，爬土畝中。", "苗根日深，耐旱與風。", "又有區種，與畝不同。", "方深六寸，種禾一叢。", "七寸一區，勻如棋局。", "區收三升，畝號百斛。", "用力既到，所收亦多。", "比之漫撒，效驗如何。", "凡苗之長，全在糞壤。", "器欲巧便，牛須肥健。", "其或無牛，以人牽犁。", "彼此換工，惟在心齊。", "游手浮墮，譏笑父祖。", "一時之逸，終身之苦。", "稍識文字，莫弄官方。", "暫然得理，不可爲常。", "勸爾保身，孝謹無辱。", "勸爾居家，省儉常足。", "兄弟同心，勿營私曲。", "年豐感謝，休厭米穀。", "官租未送，莫嘗酒肉。", "不尋閒事，門戶清肅。", "粗然不闕，教子習讀。", "漸入士類，光庇宗族。", "歲時禮節，親隣往復。", "孫曾濟濟，所謂受福。", "古有茅容，雞供母饌。", "自將野菜，與客同飯。", "張氏九世，同居相愛。", "官家親問，寫忍以對。", "郄公貧餒，甥姪孤遺。", "飯藏兩頰，以活兩兒。", "王丹在鄉，親行農野。", "多載酒肴，勸賞勤者。", "前賢所爲，可以爲師。", "美哉農者，國之良民。", "直道本業，必養其親。", "姦未必富，拙未必貧。", "地道無窮，天有冬春。", "筋力在己，日用日新。", "俯仰求人，莫如求身。"]}