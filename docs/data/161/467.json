{"author": "唐仲友", "period": "宋", "type": "诗", "title": "續八詠 八詠掞英詞", "paragraphs": ["掞英詞，英詞有微意。", "懷章戀雙闕，吟情深六義。", "秋月清可依，春風惠無私。", "草桐感霜露，鴻鶴傷羽儀。", "解玉佩，去朝會，駕朱旛，張皂蓋。", "張蓋非不榮，解佩難爲情。", "青緺矯濁侈，錦帳懷休明。", "邦衣未容褫，況值佳山水。", "時來一登臨，清曠豁千里。", "既爲茲土愁，復云茲土美。", "揖林壑，俯清淪，摛錦繡，歌陽春。", "天球鳴兮朱絃奏，朱絃奏兮玉律新。", "靈均淵源，建安風度。", "參衆體於柏梁，接遺聲於楚賦。", "值重光，歎盈缺。", "曳長裾，懷散聚。", "想西園兮不復游，典南尉兮未能去。", "薄淮陽之見疎，幸浮邱而來顧。", "非流落以爲患，諒熱中而怨慕。", "景入詠以增輝，詩因樓而得趣。", "嗟暗投於拙目，指微瑕於寶璐。", "高文一何寥，絕境亦難遇。", "子期久云亡，蚍蜉祇撼樹。"]}