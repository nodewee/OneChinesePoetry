{"author": "程洵", "period": "宋", "type": "诗", "title": "遊東安五峰閣凜然亭", "paragraphs": ["穹林擁精廬，奇石林端起。", "玲瓏蛟兔穴，編綴東方齒。", "峩峩倚高寒，落落負壯偉。", "何人昔好事，誅薙發天閟。", "傑閣冠其顛，幽亭踞其趾。", "五峰天際來，縱臾供燕几。", "吾聞零陵郡，地藴清淑氣。", "法當産瑰奇，鍾秀乃在此。", "何當蠟吾屐，盡攬入胸次。", "融成九華詩，寫作菱溪記。", "却笑奇章公，班班刻名字。"]}