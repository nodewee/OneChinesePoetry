{"author": "程洵", "period": "宋", "type": "诗", "title": "贈寫真方處士", "paragraphs": ["世久無絕藝，斯人妙丹青。", "時將好東絹，貌彼神與形。", "悠然意象會，轉轉毛骨生。", "或濯若春柳，或清如壺冰。", "或聳千丈壑，或森武庫兵。", "妍媸有真鑒，抑揚無遁情。", "楚相欲談笑，中郎存典刑。", "斯人胸次奇，不以藝自名。", "逍遥萬物閒，非俗仍非僧。", "游戲於筆端，遂爾造其精。", "殊非學可致，要是天與能。", "待詔集金馬，功臣圖景靈。", "渠當自致此，胡爲老沈冥。"]}