{"author": "章甫", "period": "宋", "type": "诗", "title": "履方携姜坦道詩卷相過爲書其後", "paragraphs": ["姜侯同鄉井，憶昨初見時。", "春風頭陀菴，快作六字詩。", "一別十五年，漂流各萍轉。", "君携此軸來，如覿故人面。", "淤泥青蓮花，本自不受塵。", "得錢付酒保，往往遭謗嗔。", "眷言方遐思，相從問消息。", "清狂猶曩時，鬚髮幸未白。", "我貧過孟郊，何敢以詩鳴。", "擬辦黄篾舫，去尋白鷗盟。", "懷人暮雲碧，憂國寸心折。", "安得癯仙來，共醉望沙月。"]}