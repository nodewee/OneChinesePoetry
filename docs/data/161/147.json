{"author": "程洵", "period": "宋", "type": "诗", "title": "黄彥周求秀亭詩云其地山水合六秀法故以名亭", "paragraphs": ["少年銳意功名會，李廣數奇終鷁退。", "晚從林下得幽棲，綠浄翠微動賞對。", "危亭蕭灑八九椽，千巖萬壑相迴環。", "人言山秀水亦秀，偶然得此寧非天。", "身世區區如逆旅，人生要有歸全處。", "天星地卦且置之，陰德從來不知數。", "會當置酒傍清樾，一語壽君君笑發。", "且住人閒五百年，銜盃樂聖山水閒。"]}