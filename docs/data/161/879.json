{"author": "章甫", "period": "宋", "type": "诗", "title": "諸公過易足爲紅梅一醉醉後率成數語", "paragraphs": ["一冬雪與寒俱少，膏澤春來頗傾倒。", "畏寒病懶不出門，未覺心情被春惱。", "花木今春種種遲，眼明始見紅梅枝。", "容顔頗稱俗子意，風骨獨有詩人知。", "人生百年誰滿百，去日漸多來日窄。", "衰顔已減舊年紅，短髮明年應更白。", "甕頭有酒不用沽，肴䔩得隨家有無。", "主人頹然客亦走，明朝無事重來否。"]}