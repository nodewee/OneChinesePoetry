{"author": "朱渙", "period": "宋", "type": "诗", "title": "傾城誤人身寄內翰洪丈", "paragraphs": ["傾城誤人身，嗟哉難具陳。", "請君試側耳，聽妾歌其因。", "妾初未筓學新妝，肌理玉雪眉黛長。", "融怡窈裊銷金裳，態濃意遠奪目光。", "當時見者心爲狂，共謂絕代驚非常。", "擬思昭陽奉君王，三千寵愛一身當。", "寧知事大繆，嫁作蕩子婦。", "空閨獨宿度芳華，蓬首亂鬢顔色朽。", "四海十年不相聞，一朝歸來新閒舊。", "新閒舊，妾何有，擯妾不使侍箕箒。", "佳人多命薄，是事君信否。", "傾城誤人身，古來唯有李夫人。", "延年作歌帝所珍，貯之金屋薦華茵。", "寵光雜遝疏弟昆，將死掩面留餘恩。", "千載不復見，言之涕沾巾。", "傾城誤人身，此曲哀怨何可聽。"]}