{"author": "唐仲友", "period": "宋", "type": "诗", "title": "續八詠 秋空月皎皎", "paragraphs": ["月皎皎，皎皎飛明鏡。", "滌風露以孤高，照溪山而清靜。", "協二氣之金精，肅萬物之西成。", "捲雲衢之點綴，廓天路之澄清。", "掃埃𡏖於玉宇，流沆瀣於金莖。", "汎林光於遠野，轉簷影於高城。", "盪金蛇兮深浪湧，浸玉兔兮長灘平。", "射潛淵兮魚龍動，冷巢棲兮烏鵲驚。", "在冰壺兮心腑快，吸瓊華兮毛骨輕。", "念遠人兮懷塞北，依末光兮思承明。", "顥氣分深淺，素魄有虧盈。", "橋成牛女渡，日沈河漢傾。", "光輝半八月，憂樂殊羣情。", "肅肅漸寒色，遠雁向南征。", "此景皆奇絕，茲地獨崢嶸。", "當午夜之寥閴，带遠烟之蒙冪。", "認遥山於微微，分近樹於歷歷。", "急搗衣之寒砧，引泊舟之橫笛。", "繄賞心之難并，對茲焉真無敵。", "佳人兮懷哉，參已橫兮歸去來。"]}