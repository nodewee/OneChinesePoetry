{"author": "章甫", "period": "宋", "type": "诗", "title": "簡王漕左司", "paragraphs": ["人生天壤中，孰不有所求。", "小大雖不齊，逐物常同憂。", "士子文字間，亦各從所愛。", "取舍未必同，於道均無害。", "我生才甚下，志與俗子殊。", "思賢惄如饑，覓句聊自娛。", "惟公盛德人，君今乃行古。", "富貴等雲烟，詞翰敏風雨。", "荆湖十五州，玉節何煌煌。", "門庭無雜賓，讀書清晝長。", "摳衣願從遊，自視亦何有。", "未知函丈地，能著野人否。", "公誠一顧之，足以爲我榮。", "淮南有石田，歸趁春雨耕。"]}