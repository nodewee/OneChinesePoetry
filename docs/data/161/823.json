{"author": "章甫", "period": "宋", "type": "诗", "title": "益睡", "paragraphs": ["主人頎然腰十圍，一官會計同遊嬉。", "開軒環坐只圖史，錦囊富有驚人詩。", "邇來萬事不掛口，世情盡付鼻中吼。", "便腹無妨弟子嘲，著鞭未落少陵後。", "紛紛逐臭皆羣兒，我正黑甜曾未知。", "雞蟲得失何足較，是身且卧黄琉璃。", "博山生雲香斷續，當午清風度修竹。", "門前吏立雁鶩行，童奴摇手眠方熟。", "夢中了了欲何鄉，寧復蘧蘧栩栩忙。", "寒泉洗耳石礪齒，主人家住廬山傍。", "他時但取青氈舊，歸作春秋同社友。", "北窗槃礴上羲皇，秫田多種釀壺酒。", "奉太夫人千百年，兄弟對牀聽雨眠。"]}