{"author": "項安世", "period": "宋", "type": "诗", "title": "送李知縣赴蘄州廣濟", "paragraphs": ["江頭雪霽冰河折，日照江光動春色。", "青絲快馬踏香泥，畫鼓方舟送行客。", "已驚柳葉大如指，忽見梅花飛著額。", "草根青軟濕鍼氈，枝頭綠淡摇金碧。", "眼看客子過淮南，春逐檣竿起江北。", "客帆漸遠春漸深，一路濃香慰行役。", "懸知上日春更好，桃李漫山獻紅白。", "何時我亦下滄浪，把酒蘭亭訪今昔。"]}