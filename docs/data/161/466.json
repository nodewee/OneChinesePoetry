{"author": "唐仲友", "period": "宋", "type": "诗", "title": "續八詠 雙溪占勝地", "paragraphs": ["占勝地，勝地難摹寫。", "二水護城闉，千山带林野。", "山林鬰蒼蒼，千里遥相望。", "括蒼轉曉色，九峰含夕陽。", "危欄壓雉堞，嘉名寄文章。", "陰晴閲變態，晝夜無故常。", "郊平漲潦渺滄溟，渚迴澄波縈素練。", "霽後遥岑歷歷分，霧中疊嶂濛濛見。", "增遠目兮雙明，含清輝兮四面。", "奉分星之肸蠁，切宸居之眩轉。", "邦人來此意以恭，客子臨之遊欲倦。", "神莫睹，敬先通。", "言有盡，興無窮。", "烟籠野以浮碧，浪射霞而湧紅。", "連赤松之佳氣，過三洞之罡風。", "仰層閣而跂翼，俯浮梁而卧虹。", "數征帆而引興，瞻倦翼而省躬。", "接絃歌之盈耳，震鼓角之凌空。", "洪鐘發天半，清磬入雲中。", "英靈降神異，膏腴生物豐。", "清絕茲樓景，佳哉冠江東。"]}