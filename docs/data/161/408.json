{"author": "梁安世", "period": "宋", "type": "诗", "title": "贈王錫老", "paragraphs": ["審齋先生世稀有，曾是金陵一耆舊。", "萬卷胸中星斗文，百篇筆下龍蛇走。", "淵源更擅麟史長，碑版肯居鰐文後。", "倚馬常摧鏖戰場，脫腕難供掃愁帚。", "中州文獻儒一門，異縣萍蓬家百口。", "恨極黄楊厄閏年，閒却玉堂揮翰手。", "夜光乾沒世稱屈，遠枳卑栖價低售。", "漂摇何地著此翁，忘憂夜醉長沙酒。", "豈無厚祿故人來，爲辦草堂留野叟。", "嗟余亦是可憐人，慚愧阿戎驚白首。", "一燈續得審齋光，多少達人爲裔胄。", "睠予憔悴五峰下，頻寄篇來復相壽。", "年來事事淋過灰，尚有詩情閒情竇。", "有時信筆不自置，憶起居家呂窠臼。", "審齋樂府似花間，何必老夫疥篇右。"]}