{"author": "項安世", "period": "宋", "type": "诗", "title": "贈張術人", "paragraphs": ["霅川張姓彪其名，惠而過我古津亭。", "自言有術通心靈，西庚北壬甲與丁。", "配以十二珠躔經，水火木金相孕刑。", "錯綜三五命與星，參鈎互鞠窮年齡。", "劇談娓娓如反瓴，又言兩眼能白青。", "疈析聲氣區神形，窮達壽夭分渭涇。", "善而藏之不露型，但見瞳子光晶熒。", "衆中諦視若有聆，猶以幹支鳴說鈴。", "參錯開解紛相訂，我生之歲劍發硎。", "我生之月神玄冥，二陽隠隠升泉扃。", "天階熠熠舒六蓂，正值玉兔開雲屏。", "兩凡跳擲不暫停，此身於世如浮萍。", "擾擾萬事通醉醒，死生禍福輕晨暝。", "更用剡折篿與筳，况復骨相真伶俜。", "安得雙鱗懸萬釘，荷君好語空叮嚀。", "斥鷃傅以雙鳳翎，衣十二翮蹌堯庭。", "此語恐是俳與伶，豈有大藥須豨苓。", "他時遇我眠寒廳，君莫諱世赬而頩。"]}