{"author": "梁安世", "period": "宋", "type": "诗", "title": "秦碑一紙并古詩呈王梅溪太守", "paragraphs": ["公生博物好奇古，勸我搜求秦望碑。", "我來稽陰且三載，夢寐絕頂雲俱馳。", "事非近代問父老，鼻祖已來猶不知。", "或云其山多虎狼，囦湫罅井蟠蛟螭。", "魍魎木客忌人到，陰霾賊霧迷羊歧。", "樵夫懸磴懼失勢，一落萬丈誰能支。", "吾意此如鍾乳穴，民昔畏擾相譸欺。", "曩時山東之罘石，磅砰入海無津涯。", "固知秦人遊戲餘，非民之利寧一時。", "暇日登臨雲門寺，僧曰若耶溪上奇。", "山曰何山勢最峻，丹鶴夜宿天孫枝。", "南望天臺西錢唐，下視峰岫如羣兒。", "李斯篆書真刻本，昔人避亂此見之。", "裹糧遂偕墨工往，扳崖貫木如鹿麋。", "舉觴酹酒山之神，千古呵護煩神司。", "銷鑠僅存三尺許，龜趺就鑿山石爲。", "剜苔剔蘚隨手剝，面節背角摧霜皮。", "老龍脫甲蛇解蛻，鋪紙拭墨漫披離。", "收藏入袖恍若失，遐想往昔還嗟咨。", "我聞太古功德盛，鋪寫不盡乾坤儀。", "詩書紙上自不朽，金石還有磨滅期。", "秦皇不慕仁義業，直謂堯舜猶瑕疵。", "焚書欲蓋前代美，寧聞伏生傳有頤。", "後生不廢丞相書，歌頌雖在皆浮辭。", "惜哉此紙無一畫，欲記存亡人應嗤。", "他年好事繼追訪，姑願首尾觀吾詩。"]}