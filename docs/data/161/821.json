{"author": "章甫", "period": "宋", "type": "诗", "title": "別陸務觀", "paragraphs": ["江南江北雖一水，欲濟無由若千里。", "那知奔走避邊塵，邂逅西津見君子。", "一飯山間同野僧，花前把酒看張燈。", "醉吟落紙筆不停，留客夜闌雙眼青。", "才氣如公端有幾，半刺江城聊復爾。", "新年華省用名郎，彙征公合聯翩起。", "人生相知貴知心，道同何必問升沉。", "客袂此時成暫別，詩盟他日會重尋。"]}