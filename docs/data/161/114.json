{"author": "程洵", "period": "宋", "type": "诗", "title": "次韻趙祖德送李衡陽有感", "paragraphs": ["秋日曬古城，秋風來水鄉。", "臨流送歸客，離思飛雲揚。", "銀液深蘸甲，金釵儼分行。", "祖行禮雖微，善頌意則良。", "破涕忽成笑，欲語旋復忘。", "若人工涉世，止沸非揚湯。", "俛首是非海，如居清浄坊。", "一朝脫屣去，翩如鴈隨陽。", "三折僅存臂，九回無復腸。", "所欣返全璧，詎復憂焚岡。", "我本山林人，才非錐處囊。", "偶然踏朝市，包以冠與裳。", "誰吹鄒子律，自分冰氏凉。", "餘習但文字，殘星弄微芒。", "來時岸柳綠，倏見秋葉黄。", "何當首歸途，解此名利韁。", "湖山足佳處，與君共徜徉。"]}