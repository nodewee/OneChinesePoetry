{"author": "余端禮", "period": "宋", "type": "诗", "title": "勸農石頭城賦詩", "paragraphs": ["去年出郊春欲半，鍾阜林巒青未遍。", "今年此日蟄初驚，動地春光滿石城。", "柳如蹙金梅碾玉，川原高下麥苗綠。", "一聲布穀已催人，吳儂莫問春遲速。", "蒼顔老守政無奇，只要我民不苦饑。", "奉詔偕行兩赤令，職在勸耕無擾之。", "鮐背厖眉數十叟，聽取吾言醉此酒。", "但遣兒郎力南畝，不患三錢無米斗。", "米斗三錢大江東，從今更祝八方同。", "同見三登太平日，老守不願萬戶封。"]}