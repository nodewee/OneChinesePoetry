{"author": "章甫", "period": "宋", "type": "诗", "title": "送張安國", "paragraphs": ["前日見公如桂林，梅黄風雨天多陰。", "今年見公長沙去，草綠江湖春水深。", "借問長沙多少路，盡是前年曾到處。", "如公正合在朝廷，胸中素藴經綸具。", "吾君一視而同仁，且欲煩公蘇遠人。", "親朋漫作別離惡，王事敢辭行役頻。", "嗟予潦倒百無用，客食淮南兩相送。", "青山可買坐無錢，日長只作還鄉夢。", "九重早晚催賜環，了却功名歸故山。", "屋頭乞我茆三間，布襪青鞋相伴閒。"]}