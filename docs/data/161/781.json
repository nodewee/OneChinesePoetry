{"author": "章甫", "period": "宋", "type": "诗", "title": "分題得草果飲子", "paragraphs": ["神農書本草，有美生南州。", "春華穗端垂，彷彿芙蓉秋。", "青囊貯嘉實，璀璨安石榴。", "香味極辛烈，果中第一流。", "磊落入盤飣，和羹充肴脩。", "溫中與下氣，功用亦罕儔。", "苞苴走四海，藥籠必見收。", "吾老苦病暍，淡味空頻投。", "作飲近得此，選擇知獨優。", "碧井沈銀瓶，斟酌得自由。", "蔗漿已覺俗，茗粥良可羞。", "乃知古聖人，收拾靡不周。", "日遇七十毒，縱死夫何憂。", "但吾赤子多，疾苦庶有瘳。", "大或仁者心，當與天地侔。"]}