{"author": "章甫", "period": "宋", "type": "诗", "title": "同張季子遊琅邪", "paragraphs": ["枯藤久靠壁，雙脚殊蜷跼。", "日長無往還，午醉睡初熟。", "誰與來剝啄，一馬挾兩僕。", "翩翩張公子，得得訪茅屋。", "別來今十年，高誼驚絕俗。", "功名付兄弟，冠裳畏羈束。", "多君殊不凡，愛我常易足。", "呼兒取酒斟，草草具肴䔩。", "劇談連晝夜，何止伴幽獨。", "結爲山水遊，策蹇相追逐。", "滁陽三日程，山路頗詰曲。", "好風吹雨霽，發軔自幽谷。", "至樂聞金聲，非絲亦非竹。", "沉沉柏子潭，神龍所棲宿。", "旱乾禱輒應，雲雨手翻覆。", "路轉醉翁亭，釀泉漱寒玉。", "堂堂四公像，再拜敢不肅。", "雖云斗大州，盛德繼來辱。", "凜然生氣在，遺澤被草木。", "梵宮最高處，俯視山矗矗。", "境聖人乃凡，野僧才五六。", "碑崖爛文字，驪珠混魚目。", "老眼眩生花，往往難盡讀。", "吾能領其要，正自非匆促。", "回途遂南首，夜就湯泉浴。", "清曠舊書房，懷人今鬼錄。", "人生貴適意，百歲風中燭。", "所恨多別離，安能似麋鹿。", "茲遊詎難再，後會尚可卜。", "紀行因贈行，歸裝慰羞縮。"]}