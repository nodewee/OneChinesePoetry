{"author": "趙蕃", "period": "宋", "type": "诗", "title": "呈壽岡先生", "paragraphs": ["我行上蕭灘，慘澹無與適。", "肩輿問何詣，揚雄一區宅。", "地雖占城隅，野澹遶修碧。", "主人誰何輩，蓋代文章伯。", "喜我過其廬，倒屣相應接。", "似聞杜陵翁，一飯無俗客。", "如何重留我，更道雞黍窄。", "談間雖文字，往往先名節。", "我語固多狂，公亦不我折。", "爲言古今人，耽詩信癡絕。", "身名兩棄置，死若墮霜葉。", "公言蓋有激，我亦因啟發。", "莫將夢中事，重對癡人說。", "此語竟云何，梵志翻著襪。"]}