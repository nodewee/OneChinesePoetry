{"author": "趙蕃", "period": "宋", "type": "诗", "title": "次韻斯遠折梅之作", "paragraphs": ["春歸寂寞誰與傳，梅開年後并臘前。", "江南此物處處有，不論水際仍山顛。", "爲之著句道所以，點檢敗篋曾年年。", "七言五字古復律，非獨愛渠還自憐。", "見君新就之長篇，有如潢潦投清漣。", "俗間比擬不足道，老大更爭兒女妍。", "山行蠟屐要上下，水泛艇子思延緣。", "豈惟病思待一洗，直恐高致成輕捐。", "定逢縞衣露皎潔，仍聽翠羽啁清圓。", "賦成從使筆併禿，飲雋更須瓶屢眠。"]}