{"author": "趙蕃", "period": "宋", "type": "诗", "title": "半江遇風濤其勢危甚晚示同舟", "paragraphs": ["言歸固多欣，值險輒大怖。", "方趨順風捷，忽與犇濤遇。", "得非蛟龍爭，無乃雷霆怒。", "我舟僅如掌，我命且如縷。", "何止失人色，殆欲成狼顧。", "神明力扶持，生死費調護。", "平生素多艱，安坐乃其處。", "便哦歸來辭，勿草遠遊賦。", "同行信同憂，相唁勞相諭。", "急反浪頭魂，還尋酒中趣。"]}