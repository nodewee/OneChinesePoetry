{"author": "趙蕃", "period": "宋", "type": "诗", "title": "別韓尚書", "paragraphs": ["南山之作險以壯，南溪之作閒以放。", "流風莫和况當家，南澗先生堪頡頏。", "吾州自昔寡所傳，一自南渡居羣賢。", "邇來寂寞誰嗣焉，先生築屋南山邊。", "先生事業本廊廟，履聲夙已明光到。", "闔廬固非避寒暑，大厦萬間均覆幬。", "我家爲庶爲清門，早因昭德容攀援。", "自期松柏歲寒後，不入桃李春風園。", "鄉者屢見不一見，何但懷刺亦行卷。", "胡爲於此不繼來，衣食遑遑遊苦倦。", "扁舟去矣江復湖，可能不一趨庭隅。", "吹噓上天不敢望，贈言於此能無乎。"]}