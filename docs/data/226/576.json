{"author": "趙蕃", "period": "宋", "type": "诗", "title": "栽田行", "paragraphs": ["早田栽已成，晚田耕未遍。", "風吹苗已長，汝事不可緩。", "邇來雨況足，高下通溉灌。", "雖云手足瘽，孰愈溝壑患。", "自茲日不百，早稻期入爨。", "晚禾雖云晚，霜肅但秋半。", "我昔山中居，升沒每關歎。", "及今食官倉，謂得度昏旦。", "那知不足飽，過午或空案。", "尚言工吟哦，猶說鄙計算。", "那知汝田翁，栽種日月斷。", "但懼政或疵，因之罹水旱。"]}