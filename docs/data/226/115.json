{"author": "歐陽光祖", "period": "宋", "type": "诗", "title": "贈篆書吳全仲古風", "paragraphs": ["黄帝史倉初作書，依類象形書亦疏。", "獸蹄鳥跡頗奇怪，乾端坤倪微發舒。", "周籀大篆十五篇，體製漸與蒼史殊。", "秦兼七國有天下，混一土宇同書車。", "趙高采歷競新作，胡母博學誇宏橅。", "是時小篆方挺出，蒼籀字畫勤芟除。", "雲陽繫囚變隸體，世喜簡便爭奔趨。", "人文日巧僞日勝，古意自此皆荒蕪。", "嶧山野火惟焦蘇，苦縣光和碑亦無。", "宣王石鼓後來出，真贋莫訂徒嗟吁。", "陽冰凜凜及前輩，字骨瘦硬中敷腴。", "潮乎下筆亦清切，杜陵謂與李蔡俱。", "寂寥恍已隔千載，遊心藝苑惟長驅。", "我朝巨筆惟章徐，武夷近數延陵吳。", "吳君心近覷天巧，瘦不露骨肥不粗。", "小字銀鈎鐵畫如，大字龍蛇相鬰紆。", "上窮羲黄下秦漢，掎摭彝鼎并盤盂。", "知音惜無浣花老，侯門欲曳鄒陽裾。", "勸君行矣勿留滯，識真四海多通儒。", "莫學婦人寫陰符，莫作奇字索酒沽。", "摩崖他日頌功德，大字深刻真良圖。"]}