{"author": "趙蕃", "period": "宋", "type": "诗", "title": "招明叔", "paragraphs": ["平原拙生事，數月且食粥。", "蠋也巧於貧，晚食以當肉。", "士窮見節義，不以富貴卜。", "用志苟如此，寧有憂不足。", "我生本寒士，犁鉏起窮谷。", "顧惟疎野姿，動輒當忤俗。", "得祿本甚微，奪去蓋聊復。", "雖云出無車，定免赤其族。", "在我無所念，於君果何辱。", "而君終日間，惘惘形面目。", "幼穉悉遣歸，不慮瓶無粟。", "大兒頗類吾，藜羹甘半菽。", "庭前既除草，窗外亦栽菊。", "屬君早來過，束書期共讀。"]}