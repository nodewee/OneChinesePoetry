{"author": "趙蕃", "period": "宋", "type": "诗", "title": "自玉山歸竹隠投宿廣平院", "paragraphs": ["久客倦城市，薄言歸田廬。", "秣馬待日歛，顛風忽來俱。", "橫策徑成去，撲撲埃滿鬚。", "晴雷隠虛空，數雨如投珠。", "渴甚念茗飲，遲回尋梵居。", "少焉復前邁，行行過烟墟。", "但驚田疇間，有似槁復蘇。", "及經道途衝，餘流尚通渠。", "乃悟適來雨，咫尺或有無。", "天公本何心，分龍信非誣。", "自茲到吾棲，崗嶺更複迂。", "山窮偶逢寺，可以休僕痡。", "投鞍議食事，僅具粥一盂。", "道人吾故人，問我來崎嶇。", "既能設瓜果，村酒亦復沽。", "我愧非淵明，僧誠遠公徒。", "停杯竟高枕，夢境知何如。", "明當带星起，草露徒侵裾。", "還家一何忙，視竹齊架書。", "優哉且自適，休問瓶無儲。"]}