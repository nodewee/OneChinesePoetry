{"author": "趙蕃", "period": "宋", "type": "诗", "title": "次韻徐季純見貽", "paragraphs": ["尺渾孰愈千丈清，幽居何以爭城傾。", "翺翔蓬蒿豈不適，乃欲萬里勞蜚鳴。", "文章縱云有定價，瓦釜亦或能鏗鍧。", "知音固當屬善聽，我初未鼓一再行。", "鄭人之璞周死鼠，昧者自謂懷連城。", "我于翰墨雖早嗜，四十五十今何情。", "元無小異君孰取，矻矻便欲揚其名。", "得非念我西南征，倦遊久意思傭耕。", "少年不飲老更醒，而衆紛紛多絕纓。", "屬君勿用揚其名，臃腫拳曲能全生。"]}