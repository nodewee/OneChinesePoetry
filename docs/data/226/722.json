{"author": "趙蕃", "period": "宋", "type": "诗", "title": "斯遠生日", "paragraphs": ["下湖有隠人，卜築自厥先。", "官曾駕高車，屋乃無修椽。", "究觀諸郎貧，固知大夫賢。", "籯雖乏黄金，家故餘青氈。", "其季我與遊，於今幾何年。", "文得南澗賞，經從晦翁傳。", "味有陸子同，譽由吾輩宣。", "其人可知已，忤俗何病焉。", "今逢初度日，爲頌初度篇。", "君非黄叔度，殆似元魯山。", "見之意輒消，坐久歸忘旋。", "是資薰陶益，能使鄙吝捐。", "沖風足披挹，好句寧引牽。", "况復兩玉兒，共嬉郎罷前。", "潜魚必求深，鳴鶴終聞天。", "君當茂明德，食菊仍佩荃。", "我亦願黄髮，挹袂仍拍肩。", "濯足冰水流，振衣懷玉巔。", "世苟混氛濁，神其歆吉蠲。", "我老不足道，君乎斯勉旃。"]}