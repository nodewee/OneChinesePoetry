{"author": "趙蕃", "period": "宋", "type": "诗", "title": "有懷子肅讀其詩卷因成數語", "paragraphs": ["退之以文鳴，餘事尤長詩。", "名家賈孟流，未必踰於斯。", "淵明工五言，亦有歸來辭。", "迺知意到處，百發無一虧。", "孫侯絕人才，詩文俱中規。", "究其所源流，蓋匪一日基。", "有如審言門，遂至杜拾遺。", "餘波被芝蘭，同功有塤箎。", "嗟予晚聞道，未易等級推。", "劇談每從容，瞠若莫可追。", "閑窗念從公，兩脚如縶維。", "探囊獲新句，亦足慰所思。"]}