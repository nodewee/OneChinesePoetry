{"author": "趙蕃", "period": "宋", "type": "诗", "title": "二十一日雨", "paragraphs": ["疾風吹倒庭前樹，更有飛來雨如注。", "終朝畏暑自脫巾，亟起收書不能屨。", "前山雲重如潑墨，坐想溪流高數尺。", "是間無乃隔分龍，點滴纔堪清几席。", "前時小旱已作憂，三日爲霖遂不休。", "早禾盡實晚禾秀，造物於此功無留。", "祇今望霓尤所急，百里之行半九十。", "民乃犇走奉神祠，神盍經營足民食。"]}