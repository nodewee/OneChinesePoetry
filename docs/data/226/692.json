{"author": "趙蕃", "period": "宋", "type": "诗", "title": "有懷竹隠之筍復用前韻", "paragraphs": ["我家章泉旁，生事苦不足。", "惟餘數畝地，有竹森似束。", "別來夢寐之，詩語見編錄。", "况當萌茁時，孰杜樵採辱。", "官居亦何有，有此數竿綠。", "定應好事人，知我來此欲。", "不然朝暮間，何計能醫俗。", "尚嫌地形淺，筍夥當掘斸。", "不能助幽深，何况增詰曲。", "袖短舞難長，吾俸五斗粟。"]}