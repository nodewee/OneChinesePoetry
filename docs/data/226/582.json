{"author": "趙蕃", "period": "宋", "type": "诗", "title": "對菊有作", "paragraphs": ["草木均是體，顧有幸不幸。", "故侯住瓜田，四皓卧芝嶺。", "譬如佳山川，何地乏幽屏。", "居然說終少，籍甚談箕潁。", "得非以人重，後世聞之警。", "維菊本甚微，在昔曾莫省。", "羅生蓬蒿間，自分託地冷。", "一趨騷人國，再墮淵明境。", "遂同隠居者，身晦名獨耿。", "何當園五畝，不覬田二頃。", "秋風及春雨，採擷花與穎。", "既充天隨饑，亦望南陽永。", "有志未能攄，對花徒引領。"]}