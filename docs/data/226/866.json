{"author": "趙蕃", "period": "宋", "type": "诗", "title": "再次韻呈審知", "paragraphs": ["秋風泠然動高竹，起並朝簷溫體粟。", "忽驚剝啄意誰何，乃是和詩重拜辱。", "再三開闔手不置，不惟詩好字亦熟。", "我雖年事濫催忝，於此論功真未足。", "重憐別來不我舍，連日追隨訪林谷。", "和詩未厭數還往，別後要期常誦讀。", "知音已死或絕絃，聞韶解忘三月肉。", "但得我輩識錚錚，徒使世人譏碌碌。"]}