{"author": "趙蕃", "period": "宋", "type": "诗", "title": "三月十八日", "paragraphs": ["巴陵一月雨不休，豈惟人病天亦愁。", "蠶饑麥腐穀種壞，農夫田婦呼天求。", "巴邑有客方倦游，杭湖欲歸思具舟。", "冥冥政爾羨歸雁，拍拍安得從輕鷗。", "遠書數月絕不得，爾窮故與吾髣髴。", "或云此雨祇此域，又道淋淫遍江國。", "夜來痛飲不知極，終日破牀成兀兀。", "感斯風雨憶江東，詩就鳥栖窗紙黑。"]}