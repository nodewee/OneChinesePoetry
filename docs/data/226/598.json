{"author": "趙蕃", "period": "宋", "type": "诗", "title": "用程季儀送行之韻爲別", "paragraphs": ["過江今幾年，遺俗不屢見。", "縱餘門戶稱，直有冠裳變。", "惟君河洛間，南走楚粵遍。", "雖從科詔求，未脫褐衣賤。", "芬然蘭三薰，粹矣金百鍊。", "潭潭務中澄，煜煜鄙外絢。", "遂登南軒門，如識伊川面。", "周旋苟有得，喜躍幾成抃。", "淵深保戰兢，鴆毒戒安宴。", "於今過城南，政似趨無倦。", "儒冠蓋多端，劇論如合戰。", "試評季路勇，孰與之反殿。", "前日我辭君，炎風尚交扇。", "祗今君別我，餘暑已堪餞。", "歲序急推遷，吾行甚流轉。", "爝火詎當陽，雨雪寧待晛。", "孤唳豈潜聲，卑飛終掛罥。", "小令泊扁舟，暫爲瀝破研。", "我如浩然歸，君異方朔薦。", "契闊方自茲，追隨復何便。"]}