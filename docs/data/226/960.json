{"author": "趙蕃", "period": "宋", "type": "诗", "title": "同成父過章泉用前韻示之", "paragraphs": ["頻年盡室依此竹，意謝侏儒奉囊粟。", "今當舍竹去作吏，竹爲嘿嘿如抱辱。", "嗟我作吏豈俗徒，雖非計然念則熟。", "如聞西江之水深無底，可以濯纓仍濯足。", "昔人一爲功名誤，置碑且慮變陵谷。", "那知立名自有道，未妨痛飲離騷讀。", "人生于世譬于味，馬肝不食寧非肉。", "弟當進德使有聞，兄亦自期無碌碌。"]}