{"author": "趙蕃", "period": "宋", "type": "诗", "title": "次韻審知遣興", "paragraphs": ["沉綿既逾時，生死誰或訪。", "殷勤惠之書，疇昔固有望。", "載觀近賦詩，頗復獻窮狀。", "功名岐則多，究竟策非上。", "賈誼卒避灌，晁錯終死盎。", "孰愈安一區，隨事享三當。", "嗟我信畸人，逐食無定向。", "轉蓬真飄風，斷綆遭逆浪。", "悠悠任通塞，冉冉失少壯。", "志願老棲遲，耕寬築夷曠。"]}