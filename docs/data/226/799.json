{"author": "趙蕃", "period": "宋", "type": "诗", "title": "題鄭氏北墅", "paragraphs": ["籃輿度浮梁，朝嵐尚濛濛。", "十有九日雨，得晴類投空。", "遊巖既願適，訪隠亦好從。", "道傍得野舍，一逕幽且通。", "主人誰與者，其祖鄭七松。", "流風被雲仍，真有隠者風。", "問年七十餘，曳履不扶筇。", "我年僅其半，而已衰龍鍾。", "豈其養生效，殆自起死功。", "若人種藝法，橐駝安取同。", "木老德亦熟，聞之蘇長公。"]}