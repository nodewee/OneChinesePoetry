{"author": "趙蕃", "period": "宋", "type": "诗", "title": "雜詠  其三", "paragraphs": ["婦有居冢亞，冢富亞則貧。", "貧知敬尊章，富不親補紉。", "尊章愛貧婦，富婦讒生鬭。", "讒巧僞若真，兩婦俱遭詬。", "貧婦自修飭，富乃計之得。", "日復鬭其間，衆謂貧當出。", "尊章頼深慈，不納富婦詞。", "貧婦亦勿疑，但瘽前所爲。", "纔言有時辨，富婦何施面。", "貧婦貧無歸，尊章願終眷。"]}