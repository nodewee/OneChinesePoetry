{"author": "趙蕃", "period": "宋", "type": "诗", "title": "將行示遠父秉文四八弟", "paragraphs": ["鷄啼午方停，蟬噪暑未秋。", "寓居雖市近，適意如林投。", "可人誰能來，王徐真勝流。", "王居近官道，樹林間田疇。", "徐居復何如，老木蔭濁溝。", "我往必竟日，不爲有魚留。", "我有長安行，食謀非道謀。", "王郎上冢去，决焉問吳舟。", "令弟饑所驅，迤邐從此由。", "徐郎獨不出，于世罕所求。", "念當爲此別，要歷山寺幽。", "令弟既泣女，我亦病未瘳。", "是事且若此，其他當罷休。", "中秋與重九，預作離闊憂。", "惟其梅花時，醉之此山頭。"]}