{"author": "趙蕃", "period": "宋", "type": "诗", "title": "子肅以古風見還詩軸頗述歸田之樂次韻答之", "paragraphs": ["春風忽滿目，感嘆離羣居。", "郊行竟何之，野蔓徒侵裾。", "仰看嶺頭雲，片段隨卷舒。", "悠然若有得，似我心地初。", "乃愧學道晚，何時悟真如。", "自茲稍鞭策，齒髮及未疎。", "有兒幸成丁，可以親犁鉏。", "要同商州民，窮功治山畬。", "王租及時了，優游伴樵漁。", "時乘少游馬，或卧淵明輿。", "所過輒就醉，其他焉取餘。", "此計儻遂心，誰能更淫書。", "公詩胡爲哉，指南實前車。", "事貴在勇决，駸駸歲將除。"]}