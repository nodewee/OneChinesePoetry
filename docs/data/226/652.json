{"author": "趙蕃", "period": "宋", "type": "诗", "title": "病中寄呈王信州老謝丈", "paragraphs": ["韓詩不可犯，顔字不可凟。", "舊言驅瘧癘，其效甚符籙。", "追慕記初學，諷誦懷三復。", "如何且逾月，此物猶肆毒。", "得非緣法異，無迺災釁酷。", "推移自前後，進退亦淹速。", "豈惟搜脂髓，直覺憎面目。", "醫方戒山果，牙頰怕臠肉。", "味嫌東野薺，餒厭平原粥。", "莫知所生理，真恐遂鬼錄。", "屬時秋已季，更值雨相續。", "卧聞掃空階，起步驚隕木。", "蛩號故亡頼，蚊豹成暗逐。", "未資卒歲計，頗病嚴霜促。", "幸遭賢使君，立政匪今俗。", "教微下黄堂，惠已周白屋。", "論情素有托，謁見慚未卜。", "詎應四壁立，久作窮途哭。", "謝公方在郡，薦士宜首牘。", "疇能借齒牙，價可重金玉。", "自憐非道謀，觸事先顔恧。", "病倦不成書，書成况難讀。"]}