{"author": "趙蕃", "period": "宋", "type": "诗", "title": "叔文再用韻賦詩亦復用韻答叔文兼呈伯玉昆仲", "paragraphs": ["杜陵心喜歸茅宇，無復長安歎今雨。", "事雖聊向朱阮論，身蓋自與稷契許。", "胡爲流落不稱意，長鋏貂裘遍南土。", "我嘗細把遺詩讀，大半悲傷聞戰鼓。", "徒空至德至大歷，田車竟絕維庚午。", "區區清{酉栗}與肥羊，何似松根茯苓煮。", "是翁獨破念吾廬，太息明光誰避暑。", "詩窮如是僅得名，欲作詩人寧易語。", "要呼同志共討論，客裏那知酒家嫗。", "便從甕側覓茂世，誰復尊中似文舉。", "共將嶮韻搜崛奇，要逼蛟龍起飛舞。"]}