{"author": "趙蕃", "period": "宋", "type": "诗", "title": "夜讀子肅詩再用前韻", "paragraphs": ["棲鴉既投林，蕭然野人居。", "獨立茅簷下，依依月生裾。", "涉春抱煩痾，茲夕稍自舒。", "誦公寄來詩，何啻超黄初。", "正聲久欲絕，作者徒紛如。", "得公振頹波，如漢有二疏。", "擬欲躡其跡，荒棘廢墾鉏。", "譬由治田人，必待三年畬。", "敢矜一日功，草草同獵漁。", "窮通固定分，往者悲接輿。", "百年等夢間，壽夭誰贏餘。", "如何彼虞翻，惋歎輒著書。", "人生貴適意，安步可當車。", "茲道儻與聞，他焉從破除。"]}