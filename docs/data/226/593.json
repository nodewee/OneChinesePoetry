{"author": "趙蕃", "period": "宋", "type": "诗", "title": "別齊之", "paragraphs": ["新月凈林木，微風動菰蒲。", "客子不能寐，拊身念艱虞。", "忽思騎鯨翁，已去不可呼。", "樂哉今夕境，忍令墮空虛。", "南都李文學，豪氣老不除。", "將爲章江行，值我彭蠡湖。", "一見如平生，健論真起予。", "座間誦新作，崢嶸突黄初。", "携酒夜過我，烹鷄仍鱠魚。", "快飲不記琖，耳熱歌烏烏。", "乘墜俱大謬，醉倒不用扶。", "幾夢即了我，此身無復餘。", "勝踐無古今，人事自作疎。", "東西南北人，何必懷此都。", "明朝兩茫茫，危途各崎嶇。", "語離有遺恨，更起捋君鬚。"]}