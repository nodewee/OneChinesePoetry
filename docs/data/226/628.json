{"author": "趙蕃", "period": "宋", "type": "诗", "title": "書事  其九", "paragraphs": ["北風卷湖水，萬里雪欲狂。", "乘勢不自止，雲開日垂光。", "風伯益振厲，行子立欲殭。", "青女探其機，變作明日霜。", "湖水凍成坼，層冰傲朝陽。", "松柏愁悴死，寧云草蒼蒼。", "哀哉羈栖人，破褐無幾長。", "塞向亦墐戶，退憐無地藏。", "緬思六月中，誓言望清商。", "及今玄冬時，懔懔反莫當。", "流金與折膠，事乃旦暮常。", "安時輔爾躬，毋爲徒自傷。"]}