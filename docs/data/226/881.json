{"author": "趙蕃", "period": "宋", "type": "诗", "title": "寄子暢文顯兼問僉判丈起居", "paragraphs": ["昨憶長歌與君屬，嗟爾明月悲黄菊。", "問君得歸今幾日，我迺還家期未卜。", "人生會合不可常，何止有類參與商。", "月明固可共清影，菊開安得同幽香。", "安輿歷想來自越，賀以羊酒生暖熱。", "小人繆忝通家子，不獲親陪上壽列。", "羨君斑衣有餘歡，憐我縕袍無乃單。", "何當卒歲從周子，陋巷簞瓢忘餒寒。"]}