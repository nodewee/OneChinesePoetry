{"author": "趙蕃", "period": "宋", "type": "诗", "title": "是夕雨大作復呈潘提舉", "paragraphs": ["雲行方陸離，月出重蔽虧。", "旋聽隠其響，已見沛然馳。", "信有誰能禦，那云鼓再衰。", "天瓢快傾瀉，旱魃勇鞭笞。", "卧想歌謠疾，頓寬車戽疲。", "中宵猶颯沓，既曉尚紛披。", "五日能如一，有年端可期。", "旱頭今已破，雨脚不難垂。", "使者豈爲德，天心茲可知。", "在予非赫赫，於汝要熙熙。", "始急救荒法，終傳喜雨詩。", "但須觀氣象，不必問蓍龜。", "米賤行當復，物生斯得宜。", "寧容倦游者，侘傺獨天涯。"]}