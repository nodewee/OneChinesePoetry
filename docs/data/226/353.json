{"author": "趙蕃", "period": "宋", "type": "诗", "title": "樂歲歌", "paragraphs": ["早禾登場無餘粒，晚禾結穟俱全實。", "如聞自入夏秋來，十日一雨晴五日。", "去年夏旱秋與同，早禾半穫晚禾空。", "未云收獲告畢工，十家九家愁歎中。", "豈知今年有豐殖，父子相安妻反室。", "東坡先生故嘗言，民自天民天定卹。", "我今千里方來歸，釋擔先題樂歲詩。", "其誰傳似閭里兒，乘時閉糴將安施。"]}