{"author": "趙蕃", "period": "宋", "type": "诗", "title": "寄答晁百谷元歸", "paragraphs": ["嗟我與君爲近親，向來未識但有聞。", "維夏臨川省伯父，時君束書寄荒村。", "豈知邂逅宜春郡，皎如玉樹相輝映。", "品題舊熟大參文，諸公所作皆傳信。", "探懷贈我一紙詩，功名慷慨真男兒。", "我衰怕作此硬語，君言水漲方東之。", "外家自有文章種，國朝名家居伯仲。", "只今人物未厭多，屬君勉矣加研磨。"]}