{"author": "趙蕃", "period": "宋", "type": "诗", "title": "送周仲材罷官還婺女侍旁", "paragraphs": ["天風索索鳴枯桑，天寒自茲繁雪霜。", "故人別我向何許，蘭溪水深葦可杭。", "憶初識君上君堂，論交許參鴻雁行。", "三年還往少間斷，惠好如此宜毋忘。", "人生會合胡能常，君行我留增慨慷。", "雖云吳楚數驛地，書札便恐疎寄將。", "君才有如玉截肪，不待雕琢成文章。", "一官婆娑百僚底，衆謂寶器橫道旁。", "問君此去何其忙，金尊綵服樂未央。", "他年盛事一門見，父子持橐俱明光。"]}