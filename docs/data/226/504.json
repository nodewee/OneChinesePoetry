{"author": "趙蕃", "period": "宋", "type": "诗", "title": "讀呂益卿所寄詩編明日四月一日也", "paragraphs": ["舊雨連今雨，空庭斷行跡。", "有時出門看，平湖四無壁。", "忽傳何處書，令我喜折屐。", "新知呂夫子，寄我詩滿冊。", "是時羊牛下，携之就簷隙。", "首披山居賦，奇字多莫識。", "徐徐見關鍵，坦若由戶出。", "定師離騷經，不入相如室。", "秋懷似選詩，法嚴仍事實。", "白沙龍陽作，如杜紀行役。", "卒至同谷吟，三讀淚橫臆。", "君何知之晚，今古蓋一律。", "兒曹苦問爺，何事爾不懌。", "徑卧忘解衣，中夜猶太息。", "曉窗啼鴂喧，今日復何日。", "和以扶疎篇，吾馭真可叱。"]}