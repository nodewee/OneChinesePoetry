{"author": "趙蕃", "period": "宋", "type": "诗", "title": "用前韻呈碩父昆仲", "paragraphs": ["嗟我失脚墮棘榛，寸步有若千里行。", "窮山自縛數椽屋，便認懷玉爲里門。", "扁舟泛從吳楚轉，遠遊欲賦慚無文。", "他鄉喜見兩表弟，把臂勞苦仍如勤。", "夜窗款坐屢續燈，有酒更倒樽如岑。", "祗今一笑莫輕失，轉首便恐成後今。", "要知後會渺何許，慷慨忍對臨風襟。", "故家如子未多有，立身行己須自欽。", "不惟門戶在所寄，異日亦足張吾軍。"]}