{"author": "趙蕃", "period": "宋", "type": "诗", "title": "二十七日既浴於乾明庵負暄久之詩示住庵", "paragraphs": ["天公於人元不負，書生何用深追咎。", "無衣還可卒歲無，我有大裘聽汝覆。", "吾家縛屋依山址，晏齋之前僅盈咫。", "霜飈卷席不畏渠，羲馭停車吾事已。", "有時携書喚兒曹，坐來和氣生髮毛。", "眼眵豈待金篦刮，背癢不借麻姑搔。", "今年誰令落湖尾，塞向墐戶殊未止。", "移床也擬傍晨光，蓬勃如煙紛欲瞇。", "今我懷抱不自聊，歸𬋖生薪翻縕袍。", "人間萬事固絕望，天賜一暖誰相要。", "茲晨歸悶忽念浴，試覓僧廬渡喬木。", "道人見客如昔遊，爲煮清泉注萬斛。", "須臾一洗垢且空，漸覺表裏俱沖融。", "清虛日來滓穢去，吾貌可瘠神當豐。", "起尋冠服風動腋，却向茅簷親野日。", "恍然墮我晏齋前，鳥語不聞山四寂。", "道人領客殊忘倦，茗盌薰爐共閒燕。", "爲言炙背頗樂否，此味可須天子獻。"]}