{"author": "趙蕃", "period": "宋", "type": "诗", "title": "成父來自玉山審知有送行詩且以見及次韻", "paragraphs": ["思君一夕或三起，詩卷曷從來眼裏。", "驟疑笑語接秋窗，不悟江山隔吾里。", "近來海內詩好誰，賤目可憐空貴耳。", "謫仙既作東山稱，杜陵亦貴衡陽紙。", "吾人得窮固其分，幽谷安能爭市倚。", "何當與子棄茲世，卜居在在佳山水。", "不同淵明田下潠，即效龜蒙耕甫里。", "文成不作封禪詞，相我于耜并舉趾。"]}