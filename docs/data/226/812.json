{"author": "趙蕃", "period": "宋", "type": "诗", "title": "衡山道中懷清江舊遊寄長沙諸公", "paragraphs": ["昔我官白下，屢到清江上。", "清江衆君子，我友或我丈。", "至今過其邦，眷戀若鄉黨。", "幾思結廬居，風流共來往。", "柰何懷玉山，挽我不我放。", "去年五溪歸，泊家長沙國。", "長沙今洙泗，不但談賈屈。", "梁吳兄弟游，兩周新舊識。", "咸能不我鄙，更復成我益。", "其餘或一見，往往情如昔。", "自疑長沙人，宛類清江時。", "官期縱卒卒，行計猶遲遲。", "出門即風雪，悵此將安之。", "然薪旋燒酒，借筆追索詩。", "詩成何所屬，興落古湘西。"]}