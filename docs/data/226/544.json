{"author": "趙蕃", "period": "宋", "type": "诗", "title": "寄徐斯遠并成父弟", "paragraphs": ["淅瀝夜來雨，蕭條林下秋。", "因之憶我弟，重以思吾儔。", "農工方鼎來，蠶事已告休。", "得無陰寒妨，知復多寡收。", "微官本爲貧，中道成倦游。", "洪波政稽天，險路新摧輈。", "吾儔與我弟，既喜應見憂。", "憂我困一簞，喜我歸故丘。", "付與有定分，短長寧自謀。", "相期黄髮保，共勉素風脩。"]}