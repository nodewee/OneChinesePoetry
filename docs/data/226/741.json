{"author": "趙蕃", "period": "宋", "type": "诗", "title": "次韻王照鄰去秋送行併呈滕彥真", "paragraphs": ["風人伐木歌，詠寫求友聲。", "亦有脊令賦，月邁而日征。", "平時朝夕居，一旦離合情。", "何以著此情，賦詩兼軸盈。", "怪來擔肩重，忘去破橐輕。", "時時一披展，絕勝五色盲。", "今日復何日，霜檐曉爭明。", "青天盡開露，如見心目誠。", "鄙夫獨何爲，似覺幽憂攖。", "緬懷平生遊，多留定王城。", "晨出湘霧濕，夕歸湘浪平。", "王滕唱酬詩，我亦濫一名。", "別之今幾何，秋枯復春榮。", "素書渺不來，嘆我無魚烹。", "要賡舊貽詩，餖飣仍經營。", "定知他年見，不復刮目驚。", "檐前坐久如，四體醺欲酲。", "夢作扁舟去，湘西尋舊盟。", "曾微白首哀，但作青眼橫。", "山鳥何自鳴，欠伸巾尚傾。"]}