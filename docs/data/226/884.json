{"author": "趙蕃", "period": "宋", "type": "诗", "title": "送周守二首  其一", "paragraphs": ["昔我移官皇恐灘，緘詩送公因阿連。", "轉頭梅事兩飄忽，我亦解秩當返轅。", "豈期邂逅客歸舍，逢公政成朝日邊。", "可無一語道離闊，顧待別後空闌干。", "我聞袁人道路言，往者頗病吏道煩。", "袁人徯公以爲治，如赤子待父母安。", "問公治袁竟何如，寬不至弛嚴不殘。", "不惟民絕催科瘢，吏亦不急惠文冠。", "太平官府見今日，珥筆舊俗略不存。", "簿書期會足閒暇，江山風月忘遊般。", "作堂圃中視所尚，我所尊者房李韓。", "東西日月雙跳丸，後人思公面孱顔。", "人言循吏治無迹，有如春風被田園。", "試看一一發生意，從千百數何繇論。", "淳熙聖人歎才難，得人之路無不殫。", "而於守令最注意，往往六察并郎官。", "少公邇日與幾政，仲氏力請得皖灊。", "公雖遲登玉笋班，持節其惠寡與鰥。", "未知除書落何地，我家懷玉江東山。", "勿言形迹暫云遠，在處孰非千萬間。"]}