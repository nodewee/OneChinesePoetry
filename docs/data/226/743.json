{"author": "趙蕃", "period": "宋", "type": "诗", "title": "次韻和答周伯壽送行", "paragraphs": ["秋月日以明，秋風日以清。", "秋今且云暮，而我遄東征。", "雖云別寓邦，且復遵故程。", "久結山水念，况關朋友情。", "惟昔未識初，聞風已先傾。", "一見辱與交，再焉許同盟。", "吾徒務切磋，俗士資飛鳴。", "我事太鹵莽，君爲久專精。", "我行政依劉，君言將入衡。", "要期一見重，可使萬戶輕。", "春風一轉首，南山各歸耕。", "君亦竟閉戶，坐閲水火爭。", "臨分枉題贈，至味如太羹。", "此意可虛辱，不然詎爲榮。", "去去復去去，行行重行行。"]}