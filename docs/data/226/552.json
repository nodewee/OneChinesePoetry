{"author": "趙蕃", "period": "宋", "type": "诗", "title": "贈路芾德章", "paragraphs": ["憶昔介菴老，視我猶子弟。", "於今於越州，必灑西州涕。", "重憶郎中公，契與外氏通。", "慨我未知學，一見寧發蒙。", "公於介菴老，筆硯相親友。", "而於郎中公，學問躬授受。", "與我非素交，有兒仍甚愚。", "辱公收教之，舉俗有是夫。", "辱書示深眷，未報無加譴。", "平日但聞風，今朝真識面。"]}