{"author": "趙蕃", "period": "宋", "type": "诗", "title": "答周允升留別", "paragraphs": ["客居江之南，未識衡嶽大。", "長於想象中，便作登臨外。", "南游悵不已，病目恍增快。", "要窮山水原，靡問仙靈態。", "鎸鑱雅未能，造物底不貸。", "欣逢人中龍，一掃胸次隘。", "偕爲青雲期，豈顧白眼怪。", "多聞與多識，幾別復幾會。", "籓籬我妄窺，根柢君有在。", "自慚非孟嘉，直恐誤郭泰。", "蕙蘭被餘薰，珠玉覺非對。", "茲方賦歸來，與乃別所愛。", "於今未深悲，後日當重慨。", "江流固滔滔，山木亦旆旆。", "煙霞既有疾，風月豈無債。", "相與詠和平，無庸發噍殺。"]}