{"author": "陳亮", "period": "宋", "type": "诗", "title": "謫仙歌", "paragraphs": ["李白字太白，清風肺腑明月魄。", "揚鞭獨步止一人，我誦太白手屢拍。", "嘗聞太白長庚星，夜半星在天上明。", "仰天高聲叫李白，星邊不見白應聲。", "又疑白星是酒星，銀河釀酒天上傾。", "奈無兩翅飛見白，王母池邊任解酲。", "欲遊金陵自采石，玩月乘舟歸赤壁。", "欲上箕山首陽巔，看白餐雪水底眠紫煙。", "又不知在何處，漱瑶泉，酌霞杯。", "悵望不見騎鶴來，白也如今安在哉。", "我生恨不與同時，死猶喜得見其詩。", "豈特文章惟足法，凜凜氣節安可移。", "金鑾殿上一篇頌，沉香亭裏行樂詞。", "此特太白細事耳，他人所知吾亦知。", "脫靴奴使高力士，辭官妾視楊貴妃。", "此真太白大節處，他人不知吾亦知。", "歌其什，鬼神泣，解使青塚枯骨立。", "呼其名，鬼神驚，惟有群仙側耳聽。", "我今去取崑山玉，將白儀形好彫琢。", "四方上下常相隨，江東渭北休興思。", "會須乞我乾坤造化兒，使我筆下光焰萬丈長虹飛。"]}