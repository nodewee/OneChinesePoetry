{"author": "趙蕃", "period": "宋", "type": "诗", "title": "挽宋柳州綬", "paragraphs": ["少陵在大曆，涪翁在元祐。", "相去幾百載，合若出一手。", "流傳到徐洪，繼起鳴江右。", "遂令風雅作，千載亡遺究。", "猗歟宋柳州，有志諸公後。", "作詩匪雕琢，氣質先忠厚。", "銳鋒深自斂，至寶不輕售。", "行年且半百，纔爲嶠南守。", "嶠南山水佳，中州未曾有。", "慨然遠游意，不憚萬里走。", "下車甫朞年，已上政成奏。", "無何天作孽，一病藥莫捄。", "跖壽回乃夭，天理果大謬。", "諸郎有家法，處己知孝友。", "崎嶇窮川陸，寓郡還公匶。", "卜龜得安宅，厥後斯雲覆。", "自憐蹤迹脫，敢敘親且舊。", "作詩寫餘哀，清淚空如𩆎。"]}