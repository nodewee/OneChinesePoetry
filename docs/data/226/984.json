{"author": "趙蕃", "period": "宋", "type": "诗", "title": "王伯玉兄弟皆用叔文韻作詩見示答之", "paragraphs": ["春芳凋兮瘖杜宇，留得鳴鳩呼渴雨。", "誰能使我病斯愈，矻矻深思誦詩許。", "朝來剝啄有扣戶，亟起褰裾犯塵土。", "三王詩就俱送與，律應節疏如會鼓。", "我家與君同鄭圃，流落殊方繇丙午。", "豈惟交友歎雲翻，亦有弟兄悲豆煮。", "羨君聚首共文書，憐我離形屢寒暑。", "江南豐歉未可知，安得書來相告語。", "已過有力健如犢，莫待無鬚行似嫗。", "我歸當事力田科，君行寧後公車舉。", "會當過我南山南，門有修篁風屢舞。"]}