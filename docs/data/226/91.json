{"author": "王孝嚴", "period": "宋", "type": "诗", "title": "舫齋", "paragraphs": ["我本湖漘一漫郎，生來住處波茫茫。", "時尋畫舸破烟水，菰蒲滿路荷花香。", "一川窈窕詫紅蓼，兩岸蘆葦明秋霜。", "船頭鷗鳥日來往，溪上風月相迎將。", "一行作吏便相失，合眼靈運春池塘。", "紛紛雁鶩實可厭，紙尾姓字隨低昂。", "簿書終是俗人甚，江湖到了難相忘。", "公餘頼有數椽在，疏櫺兩行如船裝。", "不知風波世路險，穩著萬斛隨風檣。", "人生短篷何日近，向來苕霅今括蒼。", "江山轉柁千萬里，故人兩地遥相望。", "誰能爲我幻竹葉，頃刻泛宅歸滄浪。", "祇憑平生氣湖海，隨所寓處爲艅艎。", "夜寒滿載明月窗，北風打頭人不忙。", "動來況自不如靜，悔吝不到虛舟傍。", "胸襟五湖與三江，是中莫測誰望洋。", "直須喚取李郭輩，相與共泛無何鄉。"]}