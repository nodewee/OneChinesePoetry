{"author": "趙蕃", "period": "宋", "type": "诗", "title": "冬至後五夕頻夢陳擇之", "paragraphs": ["所見日雜遝，寧復當我思。", "我此僻且陋，三夜頻夢之。", "遣騎告欲行，手持一通詩。", "發緘與兒讀，絕妙解人頤。", "我欲留君飯，顛倒裳與衣。", "宛如快閣日，不似南浦時。", "到蜀今幾日，首議何所爲。", "一儉勝百奢，徐公亦安施。", "幕府足閒暇，浣花有餘嬉。", "謫仙縱多才，蜀道無險巇。", "微痾固除洗，起居當具宜。", "蜀中富名士，匪卜亦隠醫。", "秘方苟有傳，寄我無或遺。", "寄我亦何用，多病成早衰。", "歸哉復歸哉，秣馬車載脂。", "上君白玉堂，王人亦黄扉。"]}