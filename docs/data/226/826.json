{"author": "趙蕃", "period": "宋", "type": "诗", "title": "再宿合龍山", "paragraphs": ["山僧雖居山，山豈山僧有。", "政如多藏家，黄金爲誰守。", "我雖不居山，隨至輒有取。", "未嗤無田人，飯薄亦昏晝。", "生平所經歷，勝處十八九。", "要當考於詩，未易談諸口。", "合龍近始至，游訪茲亦偶。", "愛其四回合，中乃開戶牖。", "欣然遂留宿，日早未及酉。", "壁間右丞句，歲月蔽塵垢。", "摩挲追和之，武夫繼瓊玖。", "及今再來過，如客還舊畝。", "往泉但涓涓，今作雷音吼。", "往筍尚戢戢，今已長過母。", "長夏當更佳，我住不得久。", "遶竹聽泉鳴，悠然屢搔首。"]}