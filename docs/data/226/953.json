{"author": "趙蕃", "period": "宋", "type": "诗", "title": "贈唐德輿通判", "paragraphs": ["憶昔中原全盛日，猶推巴蜀多人物。", "况今王氣在東南，北望中原渺蕭瑟。", "先生隠居談典墳，博士乃有垂世文。", "內前之行傳未了，鈎黨已到白鷺羣。", "舍人父子自知己，紅藥翻殘棠屢憇。", "逮公四世傳以是，池上鳳毛宜翽翽。", "胡爲一再纔別乘，縱說翺翔豈其稱。", "雞羣牛皂匪殽雜，玉水珠淵自輝映。", "維公大父我曾祖，紹聖同年蒙主恩。", "我今流落不足論，附驥詎敢儕青雲。", "鄱陽別去今三歲，邂逅從公寧自意。", "幾思著句道所以，筆力甚孱無好思。", "今辰何以爲公壽，四世斯文端不朽，匪蜀眉山還有否。"]}