{"author": "趙蕃", "period": "宋", "type": "诗", "title": "贈孫從之", "paragraphs": ["吏事要及民，何假須緣飾。", "是故西都儒，往往名背實。", "萍鄉孫明府，抱負惟儒術。", "起家長此邦，爲政皆有述。", "催科非我急，急民使滋殖。", "今夏戒艱食，粒米勸蓄積。", "種麥貴宿耕，禾孫視前績。", "是我賢弟昆，三市俱鼎立。", "正之官南昌，大吏遭絲刻。", "爲陳先世事，稍稍從吾律。", "竊嘗歎斯人，當補諫爭缺。", "如何即九原，我爲長太息。", "叔也今王官，路以雲霄逼。", "才難未易識，屢薦今始入。", "贛川與洪州，目見非耳得。", "使之佐廟謨，彌縫寧闕職。", "公行被裏言，步武俱文石。", "爲移一縣政，於以均萬國。", "我雖落蠻夷，歸來豈無日。", "儻遂樂耕耘，於焉吾事畢。"]}