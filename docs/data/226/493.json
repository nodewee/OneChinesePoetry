{"author": "趙蕃", "period": "宋", "type": "诗", "title": "寄曾運使", "paragraphs": ["知名必曹劉，乃可暗中索。", "無聞若我遭，過眼誰復憶。", "如何十年後，姓名猶見識。", "當時所陳詩，亦復能道說。", "豈我能致然，先生自爲德。", "維時歲云莫，歸路千山隔。", "見公不三四，身已限南北。", "迨茲去無由，乃悔來卒迫。", "况今落蠻夷，公且天咫尺。", "猶擬信州船，看竹茶山宅。"]}