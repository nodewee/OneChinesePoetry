{"author": "趙蕃", "period": "宋", "type": "诗", "title": "簡子崧時丞建德", "paragraphs": ["石田渡口鉦鼓鳴，憶同居民送君行。", "至今是邦數廉吏，君與韋陸俱其名。", "別來憶君已騰趠，故人無復思漁釣。", "豈知更作畿縣丞，未免流俗輕嘲傲。", "如君爲學未易論，淵源固自知所尊。", "使其策足上臺省，憸人吉士當以分。", "韜藏自是玉之美，奈何有道貧賤恥。", "漢宣且識東海蕭，吾君聰明豈不爾。", "願君强飯力自持，九十半百古語之。", "扁舟僅可頃刻住，便風催人當語離。"]}