{"author": "趙蕃", "period": "宋", "type": "诗", "title": "題劉炳先兄弟怡齋", "paragraphs": ["晦庵貽我書滿紙，爲說君家好兄弟。", "人言是公輕許可，我謂親仁乃渠事。", "客遊偶爾過君廬，中有誠齋榜怡字。", "斯人許可蓋不輕，何事齋名契於季。", "嗟余夙昔兩公遊，與君常恨風馬牛。", "何知一見辱傾蓋，四海兄弟寧待求。", "有弟有弟江南州，尺書斷絕安與不。", "因君使我增離憂，一夜夢逐滄波鷗。"]}