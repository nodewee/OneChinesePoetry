{"author": "趙蕃", "period": "宋", "type": "诗", "title": "五月下旬夢趙文鼎書寄斯遠", "paragraphs": ["我不見君死，直疑君固生。", "賦詩無所寄，始復爲失聲。", "雞窗已三號，不但當既鳴。", "恍云秋之中，取酒相與傾。", "坐有饋生魚，歡言事煎烹。", "飲我謂杯小，何翅一再行。", "落月落未落，猶疑見鮮明。", "已焉覺夢爾，起坐神未平。", "滄波渺萬里，底處尋騎鯨。", "悵望莫子語，徘徊空思盈。"]}