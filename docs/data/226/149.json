{"author": "陳亮", "period": "宋", "type": "诗", "title": "贈劉改之", "paragraphs": ["劉郎飲酒如渴虹，一飲澗壑俱成空。", "胸中磊磈澆不下，時吐勁氣噓青紅。", "劉郎吟詩如飲酒，淋漓醉墨濡其首。", "笑鞭列缺起豐隆，變化風雷一揮手。", "吟詩飲酒總餘事，試問劉郎一何有。", "劉郎才如萬乘器，落濩輪囷難自致。", "彊親舉予作書生，却笑書生敗人意。", "合騎快馬健如龍，少年追逐曹景宗。", "弓弦霹靂餓鴞叫，鼻尖出火耳生風。", "安能規行復矩步，斂袂厭厭作新婦。", "黄金揮盡氣愈張，男兒龍變那可量。", "會須斫取契丹首，金甲牙旗歸故鄉。"]}