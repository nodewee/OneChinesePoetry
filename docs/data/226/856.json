{"author": "趙蕃", "period": "宋", "type": "诗", "title": "十八日記夢", "paragraphs": ["冥冥落月子規哭，幽人夢成續復續。", "茅簷壞砌到何許，酴醿架倒留紫竹。", "紫竹新抽雨又滋，淚粉娟娟凝翠玉。", "夢中自省非宿遊，又意簷村舊林谷。", "阿連對牀呼得醒，亦說夢作看花行。", "看花夢向江南去，江石犖确屐有聲。", "行逢古屋鬰崢嶸，仙家釋氏俱莫名。", "看花非揚亦非洛，但見滿眼灼灼朝霞明。", "夢中又意東莊路，普圓寺下芙蓉樹。", "主人亦道舊相識，乃復不逢戶外屨。", "嗟我與君無自疑，夜之所夢晝所爲。", "扁舟若具可徑歸，知長不必詢筮龜。"]}