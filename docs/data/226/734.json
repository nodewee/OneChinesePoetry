{"author": "趙蕃", "period": "宋", "type": "诗", "title": "用招明叔之韻簡胡兄仲威并屬明叔", "paragraphs": ["一白不盡茶，妙試在茗粥。", "相馬不舉肥，幹也更畫肉。", "士當何如觀，一語可以卜。", "我生嗜朋友，有餘補不足。", "要求棟梁具，必問澗與谷。", "瑟兮本希聲，何能娛世俗。", "陳君於爲文，筆力見往復。", "劇稱南郡胡，曰此吾類族。", "輿籃昨過之，懷刺今來辱。", "談間不須臾，未暇問以目。", "陳君有江閣，曠瞻不遺粟。", "非如昧者徒，白晝迷麥菽。", "何當約夫君，載酒擷杞菊。", "我記不足云，渠詩當細讀。"]}