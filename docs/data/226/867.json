{"author": "趙蕃", "period": "宋", "type": "诗", "title": "審知以詩送行借韻留別", "paragraphs": ["十年保我章泉竹，木枕布衾供易粟。", "家貧縱爾不自給，且不知榮安取辱。", "今年誰令起作官，此路向來非所熟。", "示詩往往道離索，又說是邦山水足。", "風流文物夙有人，九州共識黄山谷。", "細哦海內流傳句，足緩司空城旦讀。", "少時已無鞍馬志，老矣豈堪消髀肉。", "但令詩與故人期，此外聲名甘碌碌。"]}