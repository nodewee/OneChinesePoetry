{"author": "趙蕃", "period": "宋", "type": "诗", "title": "答審知見貽", "paragraphs": ["昔我墮極南，去茲千萬山。", "見面夫豈易，附書良亦難。", "官今聽之歸，連日乃獲語。", "洗蘇塵埃懷，如久旱得雨。", "君才日蒼蒼，略已千丈長。", "計其所功用，可中棟與梁。", "如我蓬艾等，怒長不尺寸。", "秋風一摧折，僅可供束藴。", "宜君有聲名，光彩益以新。", "而我復何事，强謂詩窮人。", "春秋了集義，詩箋復編類。", "建有朱校書，婺有呂正字。", "二公今儒先，名滿天地間。", "勿謂東家丘，睎顔人亦顔。"]}