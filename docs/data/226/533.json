{"author": "趙蕃", "period": "宋", "type": "诗", "title": "寄施進之", "paragraphs": ["我遊尖峰回，一步成數憩。", "仰攀松夭矯，俯睨石贔屭。", "路窮入平野，飛鳥迎决眥。", "廬舍半茅瓦，阡陌相櫛比。", "謂皆耕稼徒，不復問名字。", "那知君子居，迺在青山際。", "聽君談所宅，悟我曾略至。", "時猶未識面，豈得漫通刺。", "都城一邂逅，草木同臭味。", "我旋反林棲，君適寓古寺。", "肯來穉子師，歷歲殆逾二。", "既均手足親，又篤朋友義。", "去年君還歸，城闉直童騎。", "楮生分草餘，鱘鮓動食指。", "今年我屬疾，故舊多遐棄。", "愧君不憚勞，衝暑到溪次。", "買肉烹伏雌，芼薑仍著豉。", "無資鹿脯求，竟是豬肝累。", "以我病苦渴，榴實富汁滓。", "纍纍解包裹，其大蓋絕市。", "勸我養形神，勉我進藥餌。", "裴回晝難別，展轉宵失寐。", "分携六十日，顧我病祇爾。", "雖云間何闊，戀戀曾莫置。", "惟君名家駒，少日便千里。", "賦成驚老生，謂敵相如誼。", "姜侯號博學，無忌稱酷似。", "我嘗叩疑闕，應答罔不記。", "江流濫觴來，層臺累土起。", "如君之於學，何但一第已。", "獨聞家素貧，慈親下妻子。", "躬耕不自給，負米常遠致。", "願君力勉旃，事固有堂陛。", "高賢昔未遇，勤苦類如此。", "我行下吳會，破蠹且料理。", "念將一過君，薄酒期共醉。", "又恐飯與芻，未免爲君費。", "不然君即我，會於章老氏。", "素書久不往，往亦難盡意。", "詩以道鄙懷，因焉論夙契。"]}