{"author": "趙蕃", "period": "宋", "type": "诗", "title": "桃花臺下望龜峰作", "paragraphs": ["吾州四名禪，獨未歷龜玉。", "足後懶不鞭，幾同毀於櫝。", "繫舟桃花下，龜峰正相峙。", "决意欲造前，已行卒成止。", "嘗觀是山圖，未究所得名。", "道人相指似，咸曰因賦形。", "方今聖人治，圖書當瑞出。", "胡不負之去，而此久屹立。", "老我無藉在，放意師莊蒙。", "不願智以用，懷哉曳塗中。"]}