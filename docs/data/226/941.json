{"author": "趙蕃", "period": "宋", "type": "诗", "title": "田家歎", "paragraphs": ["春欲耕時天不雨，小雪不能濡旱土。", "辛勤僅得遍鉏耰，浸種可憐溝脈縷。", "忽然一雨催插秧，東阡西陌青相望。", "謂茲勞逸足報補，豈知亢旱愁秋陽。", "高田已分鹵莽取，下田庶幾十八九。", "柰何雨勢反作淫，令我痛心仍疾首。", "我曹饑餒無足悲，不死會值豐登時。", "所嗟官吏不相察，借租日日來符移。"]}