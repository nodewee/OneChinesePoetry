{"author": "趙蕃", "period": "宋", "type": "诗", "title": "南風行十八日早作", "paragraphs": ["吾聞黄帝張樂洞庭野，始意莊生言故假。", "又聞湘靈鼓瑟進玄螭，亦意屈子夸厥辭。", "屬行洞庭四月半，南風三日吹不斷。", "黄昏猶是天陸離，午夜忽成雲片段。", "病夫數起不知睡，數起側聽仍熟視。", "恍疑帝樂尚鏗鍧，又謂湘絃發幽閟。", "乃知二子元非虛，吾聞自用耳目拘。", "須臾月落天向曉，依舊南風波浩渺。"]}