{"author": "趙蕃", "period": "宋", "type": "诗", "title": "次韻徐審知寄贈古句", "paragraphs": ["倦遊歷落三載中，重來觸事多不同。", "舊交雲散隔山嶽，在者一二莫我從。", "新知喜獲徐孺子，年少已有諸老風。", "譬之寶劍雖尚伏，清夜往往舒長虹。", "惟君家學故有宗，念我早日嘗登龍。", "周旋何止道疇昔，玷缺便擬相彌縫。", "分携轉眄且十日，夢寐嘗若見德容。", "要裁短章寄離闊，抒思苦窮無由豐。", "新詩忽來墮我側，句法沈穩字亦工。", "寂寥此道幾欲息，玄文縱在人非雄。", "吾君嗜好乃如此，誰爲冀北真羣空。", "我今百不一稱意，顧頼交友忘終窮。", "茲焉得君益足賀，自起酌酒澆塊胸。", "滔滔原從濫觴至，君其勿憚尋尺庸。", "異時相見定刮目，敢作吳下舊阿蒙。", "因君我亦事穮蔉，瘠鹵要使成千鍾。"]}