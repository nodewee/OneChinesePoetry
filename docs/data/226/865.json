{"author": "趙蕃", "period": "宋", "type": "诗", "title": "次韻呈審知", "paragraphs": ["誰云徐郎瘦如竹，撐腸書若相如粟。", "渠儂高處背時俗，而獨許我遊與辱。", "舊來詩已有老氣，邇日更覺加圓熟。", "我生取友固不苟，乃復得君真厭足。", "清朝求士正側席，可使白駒詠空谷。", "期君布衣應徵書，未見却從東觀讀。", "我今作官竟何事，亟拜未應徒鼎肉。", "與民憂樂安得同，所念因人終碌碌。"]}