{"author": "趙蕃", "period": "宋", "type": "诗", "title": "留別子肅", "paragraphs": ["欲雪不雪雲雨愁，將行未行心口謀。", "問胡不去良有由，故人伏枕關我憂。", "自心初識十年遊，不作世人新白頭。", "抱關非爲辭挾搜，乃知自欲吾志求。", "適來遂作兼旬留，昔者公侯今日瘳。", "河山空能泣楚囚，不如窗几問不休。", "公如大道鳴驊騮，我乃蹇足歷澗溝。", "彌明故足悲侯劉，淙淙詎識東之流。", "懷哉黄堰公先疇，章泉吾亦營菟裘。", "莫言相望風馬牛，葦間會有延緣舟。"]}