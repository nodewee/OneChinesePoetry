{"author": "趙蕃", "period": "宋", "type": "诗", "title": "施衢州除浙西提刑以詩寄餞三首  其二", "paragraphs": ["六飛駐吳中，地實三輔比。", "擇守固甚艱，况於部刺史。", "惟公治衢州，他郡蓋無是。", "豈惟教條清，坐見風俗美。", "邦畿四方本，王化所自始。", "俾公按連城，此責亦重矣。", "繡衣非古官，漢乃有直指。", "於今盜賊清，所繫獄事爾。", "讞議苟以平，遺公孫若子。"]}