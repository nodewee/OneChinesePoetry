{"author": "趙蕃", "period": "宋", "type": "诗", "title": "悼竹", "paragraphs": ["此君如高人，風節常凌厲。", "雖經隆冬中，正色不少替。", "春今盡正月，萌蘗且次第。", "天公出奇手，白晝變昏翳。", "初飛佛場花，繼灑鮫人涕。", "羣兒顧驚走，老眼亦睥睨。", "是時凡草木，掩抑若自衛。", "惟君獨傲然，略不威嚴霽。", "太剛竟摧折，乃悟非善計。", "追懷周旋久，於此增懔悷。", "其生既冤死，其死可輕弊。", "當爲殺青簡，更以色絲綴。", "盡書卓行人，出入生死際。", "作我座右銘，蘄能免於戾。"]}