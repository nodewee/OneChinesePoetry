{"author": "趙蕃", "period": "宋", "type": "诗", "title": "九日病中無酒無菊寄王信州老謝丈", "paragraphs": ["有身那識禁酒國，何乃飄零墮其域。", "兒曹强欲覓市酤，頗畏飲灰仍飲濕。", "重令尋菊菊未芳，飛蓬野蔓交加長。", "是知此物貴晚節，無意與俗充杯觴。", "生平浪說愛重九，今年無菊還無酒。", "要携藜杖作登臨，病不如人空竚首。", "使君聞說同王弘，半道邀公絕送迎。", "要見一時賓與主，輿籃侍坐俱門生。"]}