{"author": "趙蕃", "period": "宋", "type": "诗", "title": "書事  其一○", "paragraphs": ["我行一何忙，羽檄來星犇。", "忙行抑何事，列境備戍屯。", "賊犯連英郴，江右聲已宣。", "往年縛李金，此邦蓋晏然。", "而今獨胡爲，騷驛窮朝昏。", "政坐茶賊時，曾窺此邦藩。", "茶賊異此賊，本皆商販民。", "忽當法令變，州縣復少恩。", "求生既無路，冒此圖或存。", "此賊據巢穴，其徒况是繁。", "萌芽手可披，不披生惡根。", "雖云巢穴深，豈離率土濱。", "彼猶蠭蟻聚，我軍貔虎羣。", "彼積鼠壤餘，我粟多腐陳。", "彼乃寇攘爾，我蓋仁義云。", "邊庭尚思犁，此又何足言。", "何當快除掃，聽民樂耕耘。", "我亦得拋官，歸舟趁春渾。", "胡爲故使我，駒局仍鴟蹲。", "更慮一朝焚，碔砆同璵璠。"]}