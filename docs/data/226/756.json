{"author": "趙蕃", "period": "宋", "type": "诗", "title": "呈程可久", "paragraphs": ["微風送落日，餘霞雜停雲。", "陟彼山之巔，誰識我與君。", "彭蠡咫尺見，匡廬毫髮分。", "波瀾似吳淞，岡巘殊勝雲。", "是間豈無詩，愧我初不文。", "圖畫亦足寫，摩詰居離羣。", "裴回竟何得，指點徒加勤。", "回憩僧所廬，幽闃令人欣。", "談鋒壯鏖戰，茗椀頻策勳。", "交游數伯厚，文字從右軍。", "我是漫瞠若，莫能窺厥垠。", "少焉復來過，凜然落衣帉。", "江山恍疑非，林空月紛紜。", "旁有博士湖，姓名未前聞。", "何年隠君子，高棲辭世氛。", "得非羊裘漁，當是植杖耘。", "至今宴息地，離離幽草薰。", "人生七十稀，過眼俱蝱蟁。", "適意何必多，悠悠幾朝曛。", "君明履霜畦，我正坐水濆。", "會合且不常，使我生憂慬。", "何當十日款，誦說心爲醺。", "庶如逢豫章，其藁一以焚。"]}