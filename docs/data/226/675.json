{"author": "趙蕃", "period": "宋", "type": "诗", "title": "寒雨感懷呈斯遠三首  其一", "paragraphs": ["窮冬固多悲，凍雨仍併作。", "真成晝連夜，直欲寐無覺。", "其陰似春仲，其令豈天錯。", "林棲未歸休，蕭寺猶旅泊。", "孰寬留滯懷，政頼朋友樂。", "梅華開且半，芒屨曾未著。", "溪亭縱微吟，破屋成細酌。", "悠然起遐心，彼哉羞好爵。", "淵明念田園，幼輿志丘壑。", "坐釣有羊裘，峩冠自麟閣。"]}