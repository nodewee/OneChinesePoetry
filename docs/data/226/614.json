{"author": "趙蕃", "period": "宋", "type": "诗", "title": "向監稅以前韻見貽復用韻答之", "paragraphs": ["鄒陽困游梁，自喻託枯朽。", "功名彼何能，慷慨終無取。", "寧知古君臣，義蓋存師友。", "高謝亦有人，班班推廣受。", "先師有遺言，何有居夷陋。", "歎息柳儀曹，枉尺贊五就。", "詩書自青衿，事業見白首。", "基本苟不定，歲月寧能又。", "煌煌瀟湘姿，肯雜樝梨餖。", "而彼倚市門，詎復工刺繡。", "騏驥伏鹽車，駑駘空滿廐。", "置是勿易談，舊矣憎多口。", "君詩定自佳，官乃等尉候。", "詩成不自足，乃復過我牖。", "同官有歐沈，一時真頗有。", "要加萬鎰彫，必待無價手。", "君其往從之，我亦瞠其後。"]}