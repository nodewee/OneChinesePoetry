{"author": "趙蕃", "period": "宋", "type": "诗", "title": "席上奉呈教授歐陽丈時併餞戴兄故其中及之", "paragraphs": ["良由姿不敏，所以須朋友。", "朋友多得人，不忍相瑕垢。", "萬安初經過，渝水重邂逅。", "君今分教來，我政官曹守。", "何期逃虛中，乃值平生舊。", "蠻山雖云荒，蠻水亦頗秀。", "功名漢將餘，草木騷人後。", "春園縱芳歇，夏屋屬陰茂。", "官池荷卷舒，野寺泉波驟。", "追隨方自茲，留落復何有。", "合者故慰心，離者頻回首。", "聊歌五字詩，以侑一杯酒。"]}