{"author": "趙蕃", "period": "宋", "type": "诗", "title": "再次韻審知索彥博送行之文", "paragraphs": ["江清可釣思持竹，地廣可耕思種粟。", "胡爲作計久低回，而乃覓官親賤辱。", "南州徐孺晚與遊，江東文度昔所熟。", "堂堂荆州止獲一人半，我邦有此二士差亦足。", "五君流詠轉竹林，蘭亭何意慕金谷。", "徐詩到眼以數過，王筆入手曾未讀。", "但能贈我以規不以頌，不用崇酒仍載肉。", "嗟哉他人豈無言，交友不高徒碌碌。"]}