{"author": "趙蕃", "period": "宋", "type": "诗", "title": "寄題山居", "paragraphs": ["山居爲山何所如，非灊非皖非匡廬。", "問云非山何所居，屋中主人山中徒。", "當簷屹立幾丈餘，亦有竹樹相盤紆。", "朝聽鶴吟暮猿呼，那知門外臨通衢。", "或聞此語謂我誣，答以君意誠守株。", "人間有國名華胥，其往初不因舟車。", "神游倏忽已即塗，晨雞喚覺猶蘧蘧。", "山名無乃類此歟，胸中有山無地無。", "朱門蓬戶何別區，參前見處成工夫。"]}