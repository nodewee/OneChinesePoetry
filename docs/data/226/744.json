{"author": "趙蕃", "period": "宋", "type": "诗", "title": "次韻沈司法送行", "paragraphs": ["坐上著孟嘉，不問知小異。", "豈其眉睫殊，儻或偶相值。", "余生慕名流，得見忘履屣。", "雅聞東嘉州，儒服類洙泗。", "於今師友間，授受由原委。", "沈君蓋其徒，往往無不肄。", "嚮雖未云識，早已知名字。", "胡爲冠惠文，更復倉庫吏。", "人之不相知，擊磬與荷蕢。", "至其移怒時，水蟹或遭忌。", "人誰不君知，相與共愕眙。", "君方繫官曹，我乃赴幽事。", "別語縱可佳，離愁渺無地。"]}