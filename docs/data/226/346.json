{"author": "趙蕃", "period": "宋", "type": "诗", "title": "得晴欲過江訪梅已忽病作天亦復陰悵然有賦", "paragraphs": ["立春數日間，梅花未多睹。", "書窗有折枝，每浸則微吐。", "殘編宵未眠，卯酒朝自舉。", "時聞遞幽香，似接譚妙語。", "林園何人家，厥地非容與。", "曾知將軍祠，老木瞰江滸。", "時中幾及之，欲往遭雪阻。", "莫要居士麯，但費先生楮。", "前朝得霜霽，决意喚鳴樐。", "肩輿已出門，邂逅謁吾侶。", "忽焉頭岑岑，歸卧更侵膂。", "或者瘧爲祟，又意瘴莫禦。", "杯鐺且棄置，藥餌事煎煮。", "豈唯病獨然，陰雲重彌宇。", "羲之嗜山水，誓墓不自許。", "涪翁訪岑公，亦歎連朝雨。", "世人肆貪求，妄意輒簪組。", "寧知一笑適，亦自有從拒。", "天雲會當開，我病亦應愈。", "但恐梅之花，蹁躚如化羽。"]}