{"author": "趙蕃", "period": "宋", "type": "诗", "title": "郡檄子肅檢視旱田以詩寄之", "paragraphs": ["是邦且熟無多收，况於水旱相爲憂。", "使君奏課避非實，檄公按視臨田疇。", "民聞公來相告語，活國憂民公自許。", "平時愛我如恐傷，今胡不能爲輕賦。", "人生衣食固有端，作苦寧敢求自安。", "分當戮力給公上，何意年歲逢艱難。", "吾君德盛過文景，詔書屢下民惟省。", "公其爲我謝使君，考雖下下民安枕。"]}