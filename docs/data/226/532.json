{"author": "趙蕃", "period": "宋", "type": "诗", "title": "寄李晦庵", "paragraphs": ["昔我曾大父，高交世無倫。", "晚生不盡得，所知三數人。", "堂堂贊皇公，實能繼張陳。", "諫垣磨薦墨，許之以經綸。", "江陵竟連蹇，翰墨留餘珍。", "晦庵乃其季，英氣蓋八垠。", "家世斯文事，屬付真不泯。", "我亦早聞義，中年見天津。", "委曲問先世，與成傾蓋親。", "公故鼎富貴，我乃困賤貧。", "有詩猥蒙誦，顧乏佳句新。", "往過龔州庵，凍筆書吟呻。", "公來辱繼作，春氣動壁塵。", "去年濡須家，墨妙出傾囷。", "乍疑何人書，老大能精神。", "熟視乃鄙作，愧汗幾拭巾。", "已焉忽語此，知公蓋深仁。", "憫我抱奇疾，不救死且瀕。", "稍加匕寸施，庶使屈得伸。", "寧知苶然姿，攣拳殆終身。", "一官胡爲哉，鴻毛等千鈞。", "野馬窘受駕，白鷗悲就馴。", "五斗未及飽，已遭窮鬼嗔。", "劍津駭騰變，牛衣泣酸辛。", "非惟糟糠念，要是無補紉。", "朝餐罷舉案，寒日空懸鶉。", "舍公竟誰訴，尺書走踆踆。", "如聞著書餘，抄經窮夕晨。", "儻匪官閑散，那得了此因。", "楓香出楚地，茗椀寧加閩。", "水屏供倦息，枕流絕緇磷。", "獻芹則小小，用意誰諄諄。", "秋風日夜急，木落知松筠。", "竚立不可見，悠然漫溪濱。"]}