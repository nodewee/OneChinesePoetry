{"author": "趙蕃", "period": "宋", "type": "诗", "title": "聞克齋舅氏除江東提舉以此寄賀", "paragraphs": ["春風桃李花，開落幾許時。", "諒彼松柏質，動有千歲期。", "舅氏早負名，不作窈窕姿。", "冰霜飽摧剝，未覺明堂遲。", "小休朱兩轓，四牡已載馳。", "歛散有常度，刺舉由我施。", "過家得上冢，偃薄寧久爲。", "又意漢廷上，鼓舞須厥辭。", "文章豈憎命，窮人詎因時。", "賤子盍自勉，毋庸罪毛錐。"]}