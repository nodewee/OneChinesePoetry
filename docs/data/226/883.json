{"author": "趙蕃", "period": "宋", "type": "诗", "title": "寄莫萬安", "paragraphs": ["天生尤物爲民瘵，荔枝奔騰自南海。", "後來始說閩部採，亦有風人刺丁蔡。", "嗟哉萬安十室邑，橘比江陵梨號蜜。", "嘗聞舊日事苞苴，千數私家公百十。", "莫侯爲令知其然，罷獻初從使者先。", "其餘詬病置不問，貧友或乞捐餐錢。", "憶昨追隨秋政熱，不但近公如玉雪。", "別來已忽露爲霜，當念相如多病渴。"]}