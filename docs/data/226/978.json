{"author": "趙蕃", "period": "宋", "type": "诗", "title": "呈審知并簡伯元", "paragraphs": ["溪流渴雨今幾日，夜夜月明翻我室。", "江西回首安在哉，南北故憐無定食。", "君居未盡喬木西，舊識鄰牆解作詩。", "如聞過語必更僕，飯寒麈禿忘其饑。", "我思從之不可得，書疏空云間何闊。", "秋風吹我逐轉蓬，何自翩然墮君側。", "君詩比昔更大好，誰謂文章技非道。", "暗中摸索未易窺，衆裏卒逢分眊瞭。", "我昔少小嗜讀書，老類賈胡空識珠。", "潜珍懷寶衣藍縷，見之每輒驚成呿。", "鄭君况是余所長，君得結交真邁往。", "如我何取亦與遊，聽呼殷兄喚張丈。", "兩君抱才終有爲，豐年未厭甘雨遲。", "我無良田蒔嘉穀，取譬但可同蹲鴟。"]}