{"author": "王孝嚴", "period": "宋", "type": "诗", "title": "石門洞", "paragraphs": ["天下洞天三十六，玄鶴洞天一仙谷。", "兩山對峙一如門，深崖百丈垂飛瀑。", "青牛往矣不復見，白雲空鎖故山麓。", "奇哉勝地得人勝，至今俗客來忘俗。", "向來我實勞夢想，一旦登臨快心目。", "尋師訪道語未罷，扶藜上朝玄水淥。", "九天雲綻漏𩆵雨，一沼波翻濺瓊玉。", "亭高噴雪逼人寒，地冷風霜滿空蔌。", "老龍底事不知倦，雷澤千年無斷續。", "必是分潢天上來，便欲窮源駕黄鵠。", "康樂曾登最高處，謫仙幾向岩前宿。", "壁間禪壓已有詩，想見思泉傾萬斛。", "安得前人不道句，更與羲仙醉時讀。", "千峰如峽蒼波束，二十四灘猶箭速。", "轉頭溪風一棹寒，但效雙鳬到山曲。"]}