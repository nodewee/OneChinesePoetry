{"author": "趙蕃", "period": "宋", "type": "诗", "title": "二月十日夜雨起書曾移忠禾譜後", "paragraphs": ["去年秋旱冬尤劇，一雪不能濡土瘠。", "立春日雨雖應時，到今闕然又幾日。", "遊人但欣春物榮，農夫痛心田未耕。", "我因于役偶適野，駭見蓬勃煙埃生。", "我今一官非勸農，爲民閔雨常顒顒。", "如聞春寒雨之候，病骨不憚添衣重。", "朝來數點初蔌蔌，勢壓黄昏成霢霂。", "雖云潤物要無聲，未救田疇龜背暴。", "眼前市糴雖云賤，復道輸租錢乏見。", "從來穀賤必傷農，政亦何能堪此旱。", "天公用意何難爲，三日爲霖事可知。", "區區折腰困日糴，苦憶村舂宿雨時。", "屠龍先生曾夫子，著書斤斤良有以。", "往曾持獻儒林蘇，爲歌秧馬附書尾。", "髯孫知我此書愛，遺我殷勤意何在。", "世人菽麥或未分，而翁有意除稊稗。", "我今一官故不堪，此書歸田爲指南。", "便當教兒罷群讀，讀此寧憂飯不足。"]}