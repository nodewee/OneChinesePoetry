{"author": "趙蕃", "period": "宋", "type": "诗", "title": "寄孫子進昆仲", "paragraphs": ["霜風入枯葦，客枕那能安。", "起尋短燈檠，捐書復慵看。", "緬思平生遊，平陸多奔湍。", "懷哉豈無人，荆吳路漫漫。", "大孫行秘書，今古靡不觀。", "天文號隠奧，坐使十載殫。", "溢而爲文章，卷舒見波瀾。", "丞哉亦奇士，老不卑小官。", "詩成太白豪，笑殺東野寒。", "酒酣或看劍，肯爲無魚彈。", "儀也節更苦，凜若誰能干。", "譬之於草木，青松蔽春蘭。", "不願太官賜，自愛苜蓿盤。", "相携住荆溪，冥鴻渺雲端。", "釀泉飲佳客，採溪薦朝餐。", "不負風月佳，始知天地寬。", "我欲往從之，買船斬釣竿。", "富春訪嚴陵，吳淞覓張翰。", "人生鮮如意，高趣况易闌。", "君毋輕此樂，此樂非游般。"]}