{"author": "趙蕃", "period": "宋", "type": "诗", "title": "重賦畏知寓齋", "paragraphs": ["君昔少年日，起家官帝城。", "諸公盛稱許，往往動得名。", "夷途一步趨，可到公與卿。", "永懷松柏堅，高謝桃李榮。", "謚齋廼曰漸，毫髮無妄行。", "惟時尹夫子，猶躬南山耕。", "是公妙言語，一字與不輕。", "銘能爲君述，君志益以明。", "蹉跎才幾何，白髮殆數莖。", "低回尚前銜，牢落方南征。", "瀟湘清絕地，屈賈放逐情。", "感今重惻古，慨嘆識此生。", "究竟漸之義，顧未忘蘗萌。", "彼哉少年事，老矣夫何營。", "徹之易以寓，俯夢仰輒驚。", "何止宦爲客，身悟浮雲更。", "南軒子張子，好學如玄成。", "奮然吐長句，真覺萬戶輕。", "尹張志則異，與君盡同盟。", "見君極空洞，不比小器盈。", "嗣宗絕臧否，白眼常若瞠。", "司馬萬事好，是中差自宏。", "看君接物際，二士蓋熟評。", "君今家山居，扁榜猶在桁。", "傍陳漆園書，立參輿倚衡。", "因茲大有得，居窮亦如亨。", "嗟我道學晚，頗困塵網攖。", "性又多忤物，舉足逢溝阬。", "誓將過君齋，指南問初程。", "但恐持寸莛，莫致洪鐘鳴。"]}