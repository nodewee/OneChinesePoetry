{"author": "趙蕃", "period": "宋", "type": "诗", "title": "茂德行亟不及作昭禮書姑此問訊", "paragraphs": ["憶昔相從初，二十有三年。", "別日更莫紀，少壯成華顛。", "中間何不有，匪但歲月遷。", "幾尋長安居，莫訪新市船。", "尺書且難寄，再面端何緣。", "今晨大阮來，倒屣不待前。", "問君比安否，談君語蟬連。", "短髮尚短褐，青箱保青氈。", "吾人相從初，情與兄弟肩。", "蘭陵折梅贈，虞山聽鷄眠。", "如何一分首，遂作胡越然。", "詩以道所懷，寧寫宣城箋。"]}