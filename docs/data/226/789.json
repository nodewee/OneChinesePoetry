{"author": "趙蕃", "period": "宋", "type": "诗", "title": "二月二日阻風呈同行", "paragraphs": ["平居說江湖，似若苦饑渴。", "及今落吾手，謂可娛朝夕。", "胡爲連日行，迺復形歎息。", "使風不終朝，阻風有併日。", "欲行波濤恐，欲住餓餒迫。", "吾舟僅如芥，吾命真若髮。", "吾罪不足云，吾家復何說。", "不唯風浩蕩，更直雨騷屑。", "鷄啼三家幽，鳥度萬里闊。", "遥聞君山青，舊詠高樓月。", "何當俱醉倒，夢去山南北。"]}