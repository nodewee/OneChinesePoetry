{"author": "趙蕃", "period": "宋", "type": "诗", "title": "呈審知", "paragraphs": ["去年別君重九日，君時痁作卧一室。", "許我爲我一入山，人事好乖言竟食。", "一官我落江之西，每附書來必以詩。", "宣心寫妙無不盡，知君不累寒與饑。", "念君見君何由得，江西水深波浪闊。", "無何奄忽室人喪，繫舟復在南山側。", "君來見我顔色好，不但文章能合道。", "信知木潤山有輝，盎背晬然眸子瞭。", "向來之所未見書，向我誦讀如貫珠。", "有時舉問不知對，汗爲浹背口輒呿。", "嗟我忝惟十年長，學業無功時既往。", "羨渠松柏拱把姿，絕勝樗櫟高尋丈。", "一官羈我端何爲，投劾歸來亦未遲。", "豈惟問字當載酒，儻復借書仍一癡。"]}