{"author": "趙蕃", "period": "宋", "type": "诗", "title": "奉思斯遠兄成詩以寄", "paragraphs": ["叢叢庭前萱，葉葉簷外蕉。", "何曾百憂釋，但覺中心焦。", "故人在何許，山川極吳楚。", "大江湧奔騰，重湖互吞吐。", "別來書不至，更望詩能寄。", "相從志若何，相去有如此。", "普天仰何大，一己俯何隘。", "胡爲自羅網，無事忽投械。", "憑高政悠悠，思遠忽不收。", "歸來重有感，立壁成幽幽。", "萱叢暗已歛，蕉葉抽未展。", "百憂攻余心，舐筆空喁噞。"]}