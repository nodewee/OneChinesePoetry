{"author": "趙蕃", "period": "宋", "type": "诗", "title": "施衢州除浙西提刑以詩寄餞三首  其一", "paragraphs": ["昔公立螭坳，秉筆罔不書。", "及乎上諫坡，論議無日虛。", "直言有不讎，柴桑念歸歟。", "高卧屬幾日，朱轓起閻閭。", "政成合入奏，返直承明廬。", "如何更持節，未使經綸攄。", "上心豈無謂，勞公重皇居。", "吏惡必剪刈，士良必吹噓。", "此自宰相事，於公定何如。"]}