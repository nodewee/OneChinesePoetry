{"author": "趙蕃", "period": "宋", "type": "诗", "title": "趣章永豐祈雨", "paragraphs": ["高田卷蒼埃，下田積荒穭。", "頻聞父老嘆，似訴車戽苦。", "吾鄉地猶薄，有類家素窶。", "旱繇十日晴，潦自三尺雨。", "吏斯靡常禱，神得誇屢許。", "近雖略豐稔，曾不厚倉庾。", "桑麻籍銖兩，門戶强撐拄。", "往時屬初夏，插秧未終畝。", "甘膏偶愆候，人意已深阻。", "沛然天爲賜，翕爾農遂舉。", "沉憂釋阽危，樂事覬安堵。", "迨今幾何日，所歷無廢土。", "豈惟勞手足，殆欲病腰膂。", "早禾穗且實，晚稻花半吐。", "更寬經旬虞，當作有歲取。", "奈何又觖望，嗟爾復奚補。", "雲師匪云怠，風伯敢固拒。", "烹鵝竟何術，象龍恐非古。", "精誠苟潜運，響應猶或俯。", "誰能任此責，再拜謝明府。"]}