{"author": "趙蕃", "period": "宋", "type": "诗", "title": "竹隠新籬", "paragraphs": ["地迥闕虎落，秋來逢鼠偷。", "貧居乏給使，力作費營謀。", "鄰近俱相集，讙言卒未休。", "濁醪澆渴肺，香飯飽饑喉。", "密篠分新翠，深林失故稠。", "斬除才就束，委積動成丘。", "經布潛依塹，蛇行曲過溝。", "周遭類屏障，森列勝戈矛。", "黄耳斯逃責，青氈好在不。", "幽棲知有託，高枕得無憂。"]}