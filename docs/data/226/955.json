{"author": "趙蕃", "period": "宋", "type": "诗", "title": "懷昔", "paragraphs": ["君不見昔日朗州刺史賢何多，考功右史名不磨。", "當時豈亦爲名計，民自思之相與紀。", "如何後世異於是，我自爲我民爲爾。", "但憂潦浸務安居，不慮旱年當使水。", "一時掘鑿恐不深，今日車戽乃無地。", "常聞退之勇詞訟風伯，甫也亦欲鞭起雷公洗吳越。", "我知二子屬風雷，引喻政合離騷轍。", "雖然柳州蜡說義甚顯，神且逃難吏何免。"]}