{"author": "趙蕃", "period": "宋", "type": "诗", "title": "次韻在伯送行", "paragraphs": ["白石何鑿鑿，白鳥何鶴鶴。", "吾行甚悠悠，物境自廓廓。", "緬思友生良，頓使懷抱惡。", "別辭固丁寧，醒矣轉寂寞。", "近猶已欄檻，遠乃失城廓。", "重惟始相遇，夫豈世所樂。", "逮今信素交，是果天所酢。", "相期振古風，相與務天爵。", "興時山水憑，意或風月託。", "君亭足鷗鷺，我砌下鳥鵲。", "詩盟寄閒嬉，筆勢異强弱。", "君詩似陳黄，君字如張索。", "悠然正前瞻，渺矣已後落。", "譬猶層臺登，亦類中流泊。", "憐我狂而疏，誨我詳不略。", "是行亦流轉，敢謂逃束縛。", "移官儻可歸，故免聽鄰柝。", "閑員苟得去，自此投遠壑。", "要期終身遊，豈但今日約。", "吾曹念元賓，學子慕有若。", "至味匪鹽梅，至樂非管籥。", "四三分喜怒，非是論今昨。", "擾擾與膠膠，休休仍莫莫。"]}