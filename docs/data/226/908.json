{"author": "趙蕃", "period": "宋", "type": "诗", "title": "呈任邕州詔子言", "paragraphs": ["清江江上賢大夫，我所識者向楊胡。", "盤園近說在城郭，使君政剖邕州符。", "笑談雖阻親顔色，新詩往往流傳得。", "豈知舟楫復江湖，飄飄又墮清江側。", "向來一識苦無因，茲日何緣得造門。", "要題詩句道所以，行色蒼茫難具陳。", "盤園已成十年陰，使君二毛殊未侵。", "平生慷慨功名事，切勿戀此成遐心。"]}