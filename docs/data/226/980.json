{"author": "趙蕃", "period": "宋", "type": "诗", "title": "代書寄候毛伯明李叔器康叔臨張王臣", "paragraphs": ["巴陵洞庭在何處，我昨移官向其所。", "士所得者毛李康，兼之舊識祁之張。", "毛公學問本伊洛，康李從之亦不惡。", "皆能脫去科舉累，相與探求聖賢事。", "張侯英爽固絕人，亦復降志相友親。", "誰云巴陵洞庭側，有此四士寧易得。", "別來書疏猶數通，辰溪隸與巴陵同。", "張侯再把蒸湘酒，別後不聞安與否。", "遥知歲晚巾屨從，當亦念我窮山中。", "嘗疑昔人重離別，生不相逢死何別。", "偶逢鄂渚行人去，嬾復作書題此句。", "巴陵渺渺若箇邊，何時重泛洞庭船。"]}