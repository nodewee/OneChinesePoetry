{"author": "趙蕃", "period": "宋", "type": "诗", "title": "仙巖道間", "paragraphs": ["茲巖如許深，中乃一物無。", "非仙莫能幻，故即巖之呼。", "何代有禪衲，孑焉寄褐蒲。", "名字不可考，種松今欲枯。", "我來值雪後，陰崖盡成晡。", "茶罷攝衣起，巾車問前途。", "前岡雲氣敷，後嶺兩脚暗。", "宵安禮賢枕，蚤赴天心飯。", "奔馳亦云極，憇息寧卹蹔。", "自猶厭登車，况乃躬負擔。", "行年甫三十，道里遍千萬。", "懷哉坐一饑，使我歷諸患。", "長卿病故多，次山仕真漫。", "盍整舊詩書，歸歟老山澗。"]}