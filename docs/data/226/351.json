{"author": "趙蕃", "period": "宋", "type": "诗", "title": "張信州禱晴輒應以詩賀之", "paragraphs": ["舍東舍西繰車鳴，陂南陂北秧壠平。", "共期今年好春事，自茲無苦惟須晴。", "如何忽作十日雨，農夫輟耕病紅女。", "爾曹惴惴何足云，忍使憂形使君慮。", "人言水旱有常數，豐凶不假祈禳助。", "那知使君爲民爾，一念未萌神固許。", "朝來風色端何祥，溪流復故山屏張。", "欣然此屋盡和氣，使君之賜真無央。"]}