{"author": "趙蕃", "period": "宋", "type": "诗", "title": "寒雨感懷呈斯遠三首  其二", "paragraphs": ["少讀隠逸傳，雅意煙霞人。", "居官早自縛，半世幾沒身。", "青衫類枯葉，兩鬢如爛銀。", "人知趨走苦，己重疾病湮。", "歸微三徑資，尚竊太倉陳。", "鄰里有伏臘，弟兄無越秦。", "况此交友高，而能朝夕親。", "君還志遠遊，所願猶逡巡。", "我乃歎寡與，未易論苦辛。", "勿道車馬乏，勿嫌風雨頻。"]}