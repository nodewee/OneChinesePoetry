{"author": "趙蕃", "period": "宋", "type": "诗", "title": "次韻潘端叔送行二首  其一", "paragraphs": ["君公隠牛儈，文休食馬磨。", "身則困空乏，道爲如切磋。", "昧者不知此，輕受鄭灼唾。", "遑乎欲奚爲，况覓陽春和。", "余惟素賤貧，學晚仍廢惰。", "念將求歲餘，要必取日課。", "向來四方遊，不辦一室坐。", "已深蕪穢遭，更值雪霜挫。", "茲行自棲遲，詎得嗟轗軻。", "固殊南山歸，敢曰東山卧。", "胡爲論知仁，乃復稱同過。", "我無歸去辭，君有歸來些。"]}