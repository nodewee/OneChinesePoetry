{"author": "趙蕃", "period": "宋", "type": "诗", "title": "莫萬安生日", "paragraphs": ["員多闕少銓曹病，陛下用人多擇令。", "公今秩滿代未除，召節盍來人側聽。", "我知天意從民欲，要煖袴襦飽餐粥。", "遂令局促滯騰驤，百里孰如天下福。", "我官白下未識公，謠俗往往聞其風。", "坐移不作趨走怕，政喜官曹退食同。", "我嘗從容聽公說，勞心撫字催科拙。", "昔人如此號循良，歎息今時異途轍。", "雖然自有公論在，民之所言上其採。", "舉觴不但祝長年，始立新秋甘雨霈。"]}