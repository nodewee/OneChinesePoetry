{"author": "趙蕃", "period": "宋", "type": "诗", "title": "仲威復枉粥字韻詩見屬甚厚不可不答", "paragraphs": ["盛時無窮民，漢詔優廩粥。", "邇來詔書行，亦賫帛與肉。", "薦才職諸侯，因異駕徵卜。", "共思急賢治，惟日有不足。", "士生幸斯時，詎應隠巖谷。", "盍出致吾君，堯舜其爾俗。", "餘孽何足云，况說故地復。", "堂堂胡澹庵，夫子乃其族。", "看君妙人物，門戶真不辱。", "必須長養成，明顯待拭目。", "而我本散材，謬賦支離粟。", "宜從力田科，邂逅賦取菽。", "敢如陶淵明，歸歟托松菊。", "亦有父時書，續將教人讀。"]}