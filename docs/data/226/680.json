{"author": "趙蕃", "period": "宋", "type": "诗", "title": "再用前韻", "paragraphs": ["田家雖賤勞，豐歲飽餐粥。", "儒士筆以耕，相形無食肉。", "我生文字盟，向日交友卜。", "自從此邦來，得君一夔足。", "作詩非野格，悟坡更參谷。", "字法皆有師，翩翩信超俗。", "誰云前輩遠，解使神觀復。", "鸞乃鳳之徒，蕙乃蘭之族。", "惟我甚亡頼，於何能見辱。", "又何與於人，嗔君刺在目。", "寒窗夜沉沉，燈燼落金粟。", "芻薪價益高，窘狀稭然菽。", "相看一何有，有子所送菊。", "何以得今夕，把君詩過讀。"]}