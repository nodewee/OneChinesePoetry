{"author": "趙蕃", "period": "宋", "type": "诗", "title": "寄楊溥子", "paragraphs": ["昔聞許劭月旦評，人生倚以分重輕。", "當時初非徇虛名，往往夷考其學行。", "今人誰復持此柄，鄉評亦復無公論。", "故當信目不信耳，毀譽不用從人問。", "我行溧陽得楊子，何止國士天下士。", "大科異等非謾狂，筆頭真有三萬字。", "十篇琅琅金玉音，一唱三歎感我心。", "子昂感遇不啻過，阮籍詠懷何念深。", "匡章通國稱不孝，夫子與遊仍禮貌。", "雖然前聖亦有云，善與不善分惡好。"]}