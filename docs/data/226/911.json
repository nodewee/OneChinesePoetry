{"author": "趙蕃", "period": "宋", "type": "诗", "title": "戲呈喻叔奇丈", "paragraphs": ["平生喻工部，許我詩盟與。", "邇來每見每匆匆，倚頼深春間歸路。", "問我自行何所去，告以吳門當小住。", "問公公有故人否，爲我略營薪水助。", "欣然惠我書一紙，爲我殷勤談所以。", "我云素書難送汝，併復因之陳骩骳。", "公言於我則厚矣，楓落吳江自爲累。", "幸逃烏有一先生，猶勝東城老居士。"]}