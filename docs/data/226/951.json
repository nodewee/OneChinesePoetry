{"author": "趙蕃", "period": "宋", "type": "诗", "title": "次韻畢叔文苦旱歎", "paragraphs": ["爾何不歸乎故宇，却向殊方書閔雨。", "江東數月不得書，憶弟看雲在何許。", "舊傳重湖北之北，米賤真成等泥土。", "如何比歲公及私，衰竭不能堪再鼓。", "貧家一飯有併日，遠市朝炊或亭午。", "朱門但知粱可厭，我輩翻嫌字難煮。", "晚且禾秀早向實，舂簸不須逾處暑。", "胡爲旱勢復如此，坐致詩人形苦語。", "如聞巫覡有通靈，肸蠁似逢人問嫗。", "前朝一雨苦不難，况今靡神無不舉。", "會當勞以三日霖，綠浪黄雲看掀舞。"]}