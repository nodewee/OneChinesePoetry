{"author": "趙蕃", "period": "宋", "type": "诗", "title": "有懷故居梅花", "paragraphs": ["梅花照耀山下村，舊居不返傷我魂。", "破苔履迹誰復掃，定要風雨參成昏。", "祇今環堵聊自存，亦有獨樹背竹園。", "驟看疑是雲母薄，細睇迺識玉體溫。", "裴回竟使不忍去，步遶直欲窮晡暾。", "是中有句鬰莫吐，如禪未悟參多門。", "須臾月上花且落，四顧無人相與言。", "經年取酒藉地飲，飲醉更覺山林尊。"]}