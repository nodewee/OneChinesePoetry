{"author": "趙蕃", "period": "宋", "type": "诗", "title": "代書寄吳仲權", "paragraphs": ["長沙失會面，龍陽將叩門。", "君行黄鶴樓，我乃桃花源。", "裴回遂兩月，問訊非一言。", "時時得新作，日日思高軒。", "寧知竟相失，有抱闕細論。", "聞君方被薦，清廟陳璵璠。", "而我政落南，空江擷蘭蓀。", "雖云出處異，得以書疏存。", "言之有不盡，筆兮還載援。", "惟當道情愫，故爾略寒暄。"]}