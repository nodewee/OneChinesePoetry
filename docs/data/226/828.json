{"author": "趙蕃", "period": "宋", "type": "诗", "title": "與成父弟自嚴礲同入城晚宿黄巖", "paragraphs": ["昔人重離合，感慨思功名。", "我今迫貧賤，乃作分袂驚。", "徘徊未能別，崎嶇復同行。", "捫蘿到黄巖，倚杖日已傾。", "摩挲磴道古，開拓窗戶明。", "道人慣看客，撥火治短檠。", "村醪偶提携，霜柑亦包并。", "病來不喜飲，一再瀉濁清。", "道塗今日勞，林壑他年盟。", "蘇州對牀卧，不下五言城。", "自經長少公，增重手足情。", "細聽松竹響，疑是風雨鳴。", "披衣更起坐，月出山四更。"]}