{"author": "趙蕃", "period": "宋", "type": "诗", "title": "寄范建康", "paragraphs": ["平生聞石湖，謂是千載人。", "去年此何緣，乃獲身造門。", "公蓋廊廟貴，我乃裋褐貧。", "既以賓客見，復叨尊俎陳。", "談間必文字，媿我非比論。", "雖知媿公厚，猥誦終慙新。", "別來才一書，無使無由頻。", "河內聞發粟，原思闕周鄰。", "江東且云然，湖外將何因。", "再拜謝洪喬，浮沉問水濱。"]}