{"author": "趙蕃", "period": "宋", "type": "诗", "title": "謁文叔于松谷", "paragraphs": ["鷄鳴戒柴車，月落到林寺。", "先生方睡美，童子驚客至。", "晨霜粲屋瓦，初日照平地。", "雖非贊公宿，似是超師誼。", "分携屬秋風，倏忽竟此歲。", "相望不爲遠，數見良不易。", "公行立朝班，我政親農耜。", "自茲出處殊，寧使心迹異。", "歡華一朝寵，風節千古事。", "要令松谷名，因公表於世。"]}