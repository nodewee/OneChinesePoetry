{"author": "趙蕃", "period": "宋", "type": "诗", "title": "次韻潘端叔送行二首  其二", "paragraphs": ["君言不爲詩，乃有如許味。", "詩亦何與人，政恐傷吾氣。", "中懷松柏堅，外暴丹雘塈。", "君雖不我語，我亦長自畏。", "不惟費口頰，政爾悲腸胃。", "良由習未除，匪是真爲貴。", "君言固鄒魯，君筆猶漢魏。", "絕倒豈自文，善謔非加誹。", "贈言要有益，佩服當無既。", "勝私與致果，曰克仍曰毅。", "曾聞鄭渠鑿，終有秦畝溉。", "閔閔望其成，悠悠勿虛費。"]}