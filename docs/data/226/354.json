{"author": "趙蕃", "period": "宋", "type": "诗", "title": "落星寺", "paragraphs": ["我自廬山十五載，犇走坐受世迫隘。", "今年一夢落星灣，遥賞意短終不快。", "褰裳高步千仞岡，下視城郭等蓬塊。", "陰風遠來龍噫吟，大江東下波滂湃。", "遠游止爲兩眸計，扶杖深歎造物大。", "五老自是吾故人，一笑却恨浮雲礙。", "欲搜短句記來游，倚檻孤嘯上方外。", "康州涪翁我所師，借問遺碑悉安在。"]}