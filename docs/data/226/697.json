{"author": "趙蕃", "period": "宋", "type": "诗", "title": "中秋無月呈審知", "paragraphs": ["前年中秋月，痁鬼方見虐。", "徹曙不得眠，搘爐親煮藥。", "子時過橋來，勞我非赴約。", "評詩雜精粗，有味勝大嚼。", "去年中秋月，應候痁復作。", "少休塘下寺，欲進悲足弱。", "喬松接修竹，聽雨仍落落。", "徘徊亦忘寐，孤詠同緯絡。", "漂流到今年，高興屬快閣。", "何期悼亡歸，舟並南山泊。", "前年呻吟地，追隨恍如昨。", "天公似憐我，爲遣雲垂幕。", "那知千家墀，慘澹對杯酌。", "不然適與值，用趣則相各。", "人世夫何常，明年定憂樂。"]}