{"author": "趙蕃", "period": "宋", "type": "诗", "title": "謝王使君", "paragraphs": ["卧痾衡茅下，誰顧疾作門。", "忽傳故人書，犬吠雞爭喧。", "書陳使君賢，有好罔不惇。", "念子藥物須，萬錢致深恩。", "我未謁使君，此饋曷見存。", "是風久寂寥，當於古人論。", "亟起欲下拜，展轉足但捫。", "事殊送酒家，孤負老瓦盆。", "食粥已數月，政類顔平原。", "呼僮糴新粳，洗甑汲井渾。", "鄰蔬價不二，取足充盤飧。", "豈止飽妻孥，自可留弟昆。", "聊寬口腹累，姑置襦袴溫。", "惟我困流落，寄跡無田園。", "東南數十州，遍走如乞墦。", "今者屬有役，病縛不得犇。", "幾思出入勞，復慮霜雪繁。", "使君儻加惠，茲又何足言。", "屢將入城府，跼蹐駒在轅。", "因風道感謝，情至筆載援。"]}