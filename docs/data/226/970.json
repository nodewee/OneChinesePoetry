{"author": "趙蕃", "period": "宋", "type": "诗", "title": "戲明叔", "paragraphs": ["晚食以當肉，故云巧於貧。", "我云未若子陳子，掛箔爲圖能事新。", "剪刀不用求諸并，海圖波濤供補紉。", "我今非剪詎可坼，樹林樓閣相參陳。", "君知人窮定何因，政坐百巧逢天嗔。", "天之嗔人或可恕，君更白取遮四鄰。", "雖然我詩聊戲君，天生萬象孰主賓。", "渠如愛惜不我借，聽渠收卷藏箱巾。"]}