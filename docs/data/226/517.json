{"author": "趙蕃", "period": "宋", "type": "诗", "title": "寄衡州舅氏", "paragraphs": ["西山有喬松，蒙附百畝陰。", "蓬蒿宅其下，旅生亦駸駸。", "永懷豫章公，斯文金玉音。", "徐洪蓋自出，源流高以深。", "吾舅之於黄，端若一體臨。", "媿我望數子，引尺那及尋。", "弱冠誦流傳，蒼蒼且垂簪。", "前帆去已駛，後舟政憂沉。", "憶昨送弟行，作詩道離襟。", "末篇何所言，志我念母心。", "豈知辱貺答，碔砆致璆琳。", "退之贈郊籍，少陵寄高岑。", "我固解公意，誨我力自任。", "不惟書諸紳，起居見前參。", "幾思侍公側，取酒親酌斟。", "積荒頼鋤耰，痼疾蘄砭鍼。", "涉湘定何時，紙貴行見今。", "勿繼屈賈詞，起和南風琴。"]}