{"author": "程端蒙", "period": "宋", "type": "诗", "title": "送次卿兄還新安", "paragraphs": ["聞君戒明發，值此深秋時。", "相送碧山下，殷勤薦離巵。", "與君夙通譜，况爾學同師。", "所期在聞道，肯爲矜文辭。", "易通久淪沒，遺書亦參差。", "向非考亭翁，入德將焉施。", "駕言各勇往，實踐仍精思。", "聖賢去千載，凜凜如在茲。", "君歸歙水上，豈徒事耘耔。", "至言啟茅塞，予方日孜孜。"]}