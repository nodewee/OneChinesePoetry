{"author": "趙蕃", "period": "宋", "type": "诗", "title": "辰陽待嶽祠之命舟發武陵回寄從遊諸公", "paragraphs": ["叔父風流元祐支，清貧遠自相國時。", "舊聞河朔人偉奇，元衡筆力猶可窺。", "佳哉伯玉賢塤箎，小阮亦與竹林期。", "兆民雖云非舊知，知之正自梅花詩。", "伯壽憔悴儒冠衣，十年不調長苦饑。", "經明行修後所歸，非吾光遠其誰推。", "洪文學問方築基，基成可保無傾欹。", "嗟我誤落東南陲，疏者迺親親異宜。", "念我流轉終年疲，去章已上歸俟之。", "或持酒肴或贈辭，亦或眷眷江之湄。", "數面成親還語離，前日之樂今日悲。", "秋風颯颯衣披披，山長水遠屬玉飛。", "高城望斷日已西，望不可見令人思。"]}