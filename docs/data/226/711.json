{"author": "趙蕃", "period": "宋", "type": "诗", "title": "施衢州除浙西提刑以詩寄餞三首  其三", "paragraphs": ["我客懷玉山，有如梓與桑。", "地故隸江東，與衢蓋鄰疆。", "自公剖符來，亦既閲雨霜。", "非惟衢人安，我民亦小康。", "去年旱無收，閭里驚欲惶。", "匪藉衢粟輸，烏能免流亡。", "嗣聞被災郡，誅賞率亦當。", "况於惠比境，於今見何嘗。", "事雖鬰上聞，我民不公忘。"]}