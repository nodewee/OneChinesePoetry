{"author": "趙蕃", "period": "宋", "type": "诗", "title": "寒雨感懷呈斯遠三首  其三", "paragraphs": ["平生幾交游，念往常恍惚。", "始從五州數，却自他邦述。", "徐州殞川魚，葉縣飛鳬舄。", "吳興罷童迎，漢殿空履跡。", "鯨魚渺洪波，長城墮立壁。", "元龍漫豪氣，子雲終執戟。", "詩壇絕韓呂，詩友無道釋。", "文章固能傳，事業竟何得。", "是皆我深知，半亦君舊識。", "更將寫其心，悲甚不能筆。"]}