{"author": "趙蕃", "period": "宋", "type": "诗", "title": "寄婺州喻良能叔奇", "paragraphs": ["我家入婺四十里，有竹參天山崛起。", "尋常一過故人飯，長是驅車不停軌。", "去年偶爲逃暑留，禪房小憇清溪頭。", "君當適閩駐行李，遣騎問我安與不。", "我聞君來固驚喜，君亦怪我窮不死。", "殷勤竟辱懷刺先，我乃踉蹡成倒屣。", "相看問我今何如，爲言斑鬢甘泥塗。", "君時新有阿兄戚，語及往事猶長吁。", "君歸匆匆莫可挽，劇談未了風吹斷。", "贈君不直一錢詩，何以報之錦繡段。", "明朝過君君且行，我思重別難爲情。", "勞君下馬更握手，再三謂我頻寄聲。", "別來僅可熟羊胛，含薰待春蘭已發。", "擬將採掇慰離居，路遠何繇置君側。", "如君人才誰與儔，直諒豈下西京劉。", "校讎祕府自能事，何乃傳經瀕海州。", "吾君急賢每旰食，詔書取士到微仄。", "君今未免滯周南，諸公貴人曷逃責。", "願君覓句勿自哀，清尊無事日日開。", "未有白地光明錦，用作人間負販材。"]}