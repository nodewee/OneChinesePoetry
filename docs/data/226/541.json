{"author": "趙蕃", "period": "宋", "type": "诗", "title": "寄懷章衢州辛越州", "paragraphs": ["江東去江西，道阻而且長。", "懷我金石交，每瞻鴻鴈行。", "信州去衢州，道阻而匪脩。", "黄花遂九日，明月負中秋。", "江東去浙東，江表邈剡中。", "莫云巖壑異，固有丘壑同。", "一出與一處，或嘿而或語。", "行步澀如棘，欲飛恨無羽。", "風高已木落，薄寒能中人。", "室邇人甚遠，不孤必有鄰。"]}