{"author": "趙蕃", "period": "宋", "type": "诗", "title": "五月十有八夜與審知同宿塔山次審知韻", "paragraphs": ["初期半山來，已止輒復上。", "山遊更同君，兼取魚熊掌。", "向來觀極南，屢作此山想。", "那知有今日，談笑得縱賞。", "謝公彼何人，詩聲擅霄壤。", "得非山川行，於以助其長。", "逐人易浮沈，與物多俯仰。", "政當恨未立，安曰悟已往。", "蕭蕭煙雲變，浩浩風雨響。", "世豈乏此觀，身由居蒼莽。"]}