{"author": "趙蕃", "period": "宋", "type": "诗", "title": "泊舟桃花臺入妙香院", "paragraphs": ["携家本避長城戍，孫子相仍住桃塢。", "雖云秦暴賦可逃，後乃開通晉南渡。", "當時未有神仙傳，創自淵明詩五言。", "祇今圖畫遍四海，樓臺樹木空蒼然。", "玄都亦說桃千樹，夢得飄零因怨句。", "未應只屬羽人家，亦有因茲悟初祖。", "我州那得桃花臺，臺下清溪轉石哀。", "仙耶釋耶不可見，每一過之空繫纜。"]}