{"author": "趙蕃", "period": "宋", "type": "诗", "title": "次韻和答斯遠見過書所見", "paragraphs": ["來歸僅兼旬，來過已云屢。", "共耽林剎深，同賞溪亭露。", "濁清一再行，俊逸今古句。", "或哦山更幽，或詠舟橫渡。", "竟日爲之留，曛黑始能去。", "昔人物外游，隱遯亦數路。", "於今區中緣，向背豈同趣。", "我非韓伯休，君殆黄叔度。", "莫嗟聲氣卑，但恐歲月遽。", "解嘲乃文嬉，賓戲蓋言諭。", "陶寫固不惡，沈溺斯可懼。", "人雖或我寬，我則難自恕。", "望望獨行憂，瘽瘽良友助。"]}