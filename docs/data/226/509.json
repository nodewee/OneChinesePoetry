{"author": "趙蕃", "period": "宋", "type": "诗", "title": "將謁介庵以詩先之", "paragraphs": ["溪山故無盡，隨取隨以足。", "平生笑賀監，敕賜鏡湖曲。", "今代介庵老，未歸先築屋。", "一區占何地，琵琶欣在目。", "是洲出誰氏，詩自隨州續。", "當年名絕唱，今也安可獨。", "溪如益彎環，山爲增隠伏。", "以知得所託，水潤由韞玉。", "一朝起乘傳，屢疏乞祠祿。", "俞音落天上，裝行不待束。", "還家謝溪山，拄杖巾一幅。", "開堂會賓友，快語瀉酃醁。", "我時得得來，奉屨期追逐。", "維摩適示病，對客倦冠服。", "悠然失前瞻，重詣規再卜。", "尺書往問訊，勞公手親復。", "愛我誨我至，敬拜不敢瀆。", "自憐生無資，是役尤僕僕。", "轅駒豈忘遠，歸棹戒已宿。", "但乞老先生，一言壯空麓。"]}