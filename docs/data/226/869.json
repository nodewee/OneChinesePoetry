{"author": "趙蕃", "period": "宋", "type": "诗", "title": "孝顯追送至沙溪書所見以別", "paragraphs": ["白雲英英行空山，白鷺矯矯去復還。", "雨聲驟來却小住，樹色全綠或半殷。", "誰家有屋茅三間，舂聲未斷橫炊烟。", "刈禾雖阻得治圃，造物所惠無一偏。", "我亦願此坐無田，千里顧上西江船。", "經年擾子曾未厭，更煩車馬相追牽。", "客中無酒可醉子，聊書所見爲別言。"]}