{"author": "趙蕃", "period": "宋", "type": "诗", "title": "三兄既見過喜而賦此", "paragraphs": ["村居不記元夕期，田蠶鐙火俗異宜。", "但餘林月光陸離，所期不來空賦詩。", "明朝風作後日雪，祇道來期中已輟。", "今朝小霽泥未乾，或報門前有車轍。", "我窮政爾落荒山，跫然忽復解我顔。", "平生交舊固多矣，風味如此端亦慳。", "梅雖已謝蘭可掘，有酒縱漓醅可撥。", "爲子一醉莫深辭，更要好詩書歲月。"]}