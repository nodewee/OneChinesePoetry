{"author": "趙蕃", "period": "宋", "type": "诗", "title": "季奕枉詩送行借審知韻奉別并呈伯元", "paragraphs": ["往年敵來如破竹，九州泛若浮海粟。", "鄭公仗節守馮翊，毅然可殺不可辱。", "飄流南浮適茲里，平生行事耳目熟。", "幾回下馬過其墳，溪水洄洄抱山足。", "季孫甚才耻爲吏，哦詩欲效雲臺谷。", "四篇贈我勞我行，入手爲之三過讀。", "君家涇縣亦工此，知者尚稀凡眼肉。", "會看入洛似機雲，不應如我但碌碌。"]}