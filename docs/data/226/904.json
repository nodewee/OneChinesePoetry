{"author": "趙蕃", "period": "宋", "type": "诗", "title": "次韻斯遠同彥章見過之作", "paragraphs": ["昔人結交談耳餘，一朝變起肝腦塗。", "吾曹結交自有道，嗜好又况子與余。", "每憶見君吾里初，中間去君落江湖。", "歸來忽忽夏復夏，相過凡幾窮朝晡。", "君家仲容亦吾徒，向來亦恨天一隅。", "我今借屋得近市，渠乃屏迹田間廬。", "吾曹與物自多忤，頌詩讀書猶論古。", "君才端可供王羞，而我不足供鼎俎。", "胡爲愛我不棄我，匪但追隨仍晤語。", "南山有約不可渝，可堪舊雨連今雨。"]}