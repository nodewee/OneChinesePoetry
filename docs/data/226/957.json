{"author": "趙蕃", "period": "宋", "type": "诗", "title": "遂初泉", "paragraphs": ["荆溪溪水清無底，下有亂石白齒齒。", "東坡先生所卜居，想像神遊應不死。", "後來高躅嗣者誰，東門孫氏賢塤箎。", "不惟文采風流是，釀酒喜客俱似之。", "憶昨爲官在吳里，三年徵逐一日爾。", "詩傳活法付乃兄，酒有名方屬吾弟。", "當時釀熟曾入唇，大孫絕嘆能逼人。", "世間名賢久難辨，顧恐石室來亂真。", "遂初自是渠家賦，大孫取以名其住。", "我今以是謚君酒，要使交情不忘故。", "嗟予老矣百不如，有竹萬箇中藏書。", "願從吾徒授此術，歸去傭田親種秫。"]}