{"author": "趙蕃", "period": "宋", "type": "诗", "title": "次韻酬吳德夫去秋送行之作", "paragraphs": ["湘西一盃酒，渺渺紅葉換。", "江東千里雲，落落黄犬歎。", "人生七十稀，百里九十半。", "初期枉車馬，近迺遺札翰。", "小遲君不肯，一出我豈憚。", "雖微辦雞黍，豈乏具薪炭。", "古風久不作，我友當力讚。", "舊詩况瓊玖，觸目屢璀璨。", "中馨稱蘭佩，外飾匪玉冠。", "初年已飛騰，中道翻歎惋。", "恐遺知己羞，遂許獨力斷。", "於茲樹風聲，何止評月旦。", "君如渥洼種，可以羈縶絆。", "我異淇園姿，猶睎歲時貫。", "君乎甚英爽，我也終浪漫。", "自應殊顯晦，寧復待剖判。", "湖山冰玉明，樓閣丹青煥。", "叩舷或乘舟，曳杖或登岸。", "君行定有得，我去何可愞。", "與想悠然時，却憶蒼然觀。"]}