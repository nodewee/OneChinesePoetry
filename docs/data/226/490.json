{"author": "趙蕃", "period": "宋", "type": "诗", "title": "寄賀周子充除左相留正除右相王謙仲除參政", "paragraphs": ["淳熙十六年，正月十九日。", "雪餘雨更作，有客方抱疾。", "忽傳底處書，昏暮叩蓬蓽。", "問之何許人，乃是吾家姪。", "書中道何爲，除目報甲乙。", "要令二父知，此意深所悉。", "我方盤谷歸，詎應聞黜陟。", "雖云在田野，又可忘輔弼。", "况於鄉里賢，與夫舊連率。", "及其先友家，投分亦頗密。", "恭惟三君子，德盛難具述。", "要皆由從官，以至秉政筆。", "於今天下事，孰得復孰失。", "仰思與夜繼，想不遑暇逸。", "置郵速傳命，頌口當四出。", "而我病不能，欲置還未畢。", "要歌夔臯詩，稱美寧敢溢。", "願觀勳業成，公論斯可必。", "曾聞鳥鳴春，氣應還唧唧。", "喜甚屐且折，憂深緯寧恤。"]}