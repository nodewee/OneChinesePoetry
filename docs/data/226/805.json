{"author": "趙蕃", "period": "宋", "type": "诗", "title": "題沅陵縣治廓軒", "paragraphs": ["昔我過此屋，四壁蔽莫窺。", "屋外何所有，榛草連污池。", "今我重來過，壁去簷竹垂。", "榛草既除屏，洿池出漣漪。", "簷前復何有，江上山參差。", "山窮望不窮，所恨眼力遺。", "主人要命名，名汎境不隨。", "昔闇今則廓，曰廓咸謂宜。", "慨茲一室爾，繫在治不治。", "除昏與致明，可不念已爲。", "游焉且息焉，舍斯復何斯。", "豈惟君是規，我亦因得師。"]}