{"author": "趙蕃", "period": "宋", "type": "诗", "title": "桃川山中用陳蘇舊韻示周遊", "paragraphs": ["仙人之爲仙，終古莫盡世。", "頗笑區中人，沄沄逐川逝。", "念將與之游，端恐吾道廢。", "如爲千里行，數步輒一憩。", "不如返吾鄉，耕鑿仍樹藝。", "及私具伏臘，輸王應租稅。", "人惟顔徒睎，學匪桀犬吠。", "桃源定何許，說自淵明製。", "今日復何日，身乃中山詣。", "嗟哉彼嬴秦，其虐甚幽厲。", "不知喪無日，萬欲從始歲。", "商山被褐者，疢疾由德慧。", "徐福尚海山，此地只楚界。", "胡爲略不聞，政坐耳目蔽。", "神仙非吾學，可以置度外。", "山高水深深，好事幽尋契。"]}