{"author": "趙蕃", "period": "宋", "type": "诗", "title": "送王亢宗赴劍浦丞", "paragraphs": ["青松自是山林物，移植階除傲難屈。", "雜居箠楚塵埃地，譬似高人累簪紱。", "孰能哦詠於其下，古今僅有一斯立。", "昌黎老翁爲之記，遂使崔名等金石。", "王郎家世本愛竹，舊說不可無一日。", "要將我竹配渠松，聊復從容寄卑秩。", "春風咫尺龍蛇動，除地求栽政宜疾。", "爲銘耘業定誰歟，是公筆力韓之敵。"]}