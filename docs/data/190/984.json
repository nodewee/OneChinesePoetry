{"author": "劉黻", "period": "宋", "type": "诗", "title": "代壽徐意一參政", "paragraphs": ["東南仁氣氳堪輿，武夷相望鍾真儒。", "考亭西山接伊洛，戶庭坦蕩除榛蕪。", "意一先生續正傳，剛以直養軻其徒。", "端平御史凜風節，歷歷抗疏誅姦諛。", "愛君憂國根性天，實與名稱名非沽。", "藝祖所謂社稷臣，四海歡呼登政途。", "津梁善類植泰道，柱石明堂開遠模。", "丹心炳炳照白髮，力扶國是消民瘉。", "共期聖祉登嵩華，長使廊廟聞都俞。", "黎元翹首望太平，願斡聖化還唐虞。"]}