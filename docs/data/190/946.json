{"author": "區仕衡", "period": "宋", "type": "诗", "title": "都門送杜樞院", "paragraphs": ["赫赫中興業，黼扆咨明輔。", "鋒車召黄巖，端笏拜西府。", "昔簉講筵班，倏接儀曹武。", "庶幾進讜言，衮職萬一補。", "璚琚厠珷玞，楩柟雜榛楛。", "鏡幾祈聖哲，厦構謀梁柱。", "云何夢傅時，而乃與噲伍。", "指圖玩金甌，進箴驕玉斧。", "旦夕尚逡巡，調劑竭肝腑。", "志竟不可諧，潔身謝鵷羽。", "道豈榮抽簪，思恒記銘釜。", "公行且居東，衮歸謁朱戶。"]}