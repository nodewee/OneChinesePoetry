{"author": "許月卿", "period": "宋", "type": "诗", "title": "暮春聯句九首  其七", "paragraphs": ["寸心元有雨，八面更當風。", "精衛海能涸，杜鵑天可通。", "君臣知有義，褒貶豈無公。", "一展霹靂手，九吞雲夢胸。", "狂瀾障川外，砥柱橫流中。", "曷不身伊尹，空教口晦翁。", "主憂臣不辱，世亂孰爲忠。", "白日青天共，潢池渤海訌。", "居家移官理，憂國願年豐。", "今古心符節，乾坤理勘同。", "普能知道大，院不慮途窮。"]}