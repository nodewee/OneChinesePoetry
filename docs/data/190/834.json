{"author": "釋普寧", "period": "宋", "type": "诗", "title": "偈頌二十一首  其一九", "paragraphs": ["去年十月十七，被命來尸敗席。", "陳逋弊積如山，中外倉庫赤立。", "勉效佛在世時，持鉢沿門求乞。", "不憚涉險登危，波波爲衆竭力。", "逗到四月十五，恰滿六箇月日。", "諸方禁足安居，雙林豈容禁足。", "領衆展轉求賢，然後求己的實。", "心空及第歸來，和這自己拋擲。", "更有一事告報，古聖言端語的。", "寧可熱鐵纏身，不受信心人衣。", "寧可鎔銅灌口，不受信心人食。", "喫飯忽咬著砂，一生參學事畢。", "若不量彼來處，水也難消一滴。", "且誵訛在什麽處，直待當來問彌勒。"]}