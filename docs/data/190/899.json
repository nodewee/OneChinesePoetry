{"author": "王奕", "period": "宋", "type": "诗", "title": "春暉亭爲櫸川子賦", "paragraphs": ["昔人念親心何如，喻彼百草蒙春暉。", "一川含綠草方長，滿地落紅春已歸。", "草欲報春春忽改，子欲養親親不待。", "嗟哉物爾人亦然，對草無言淚如海。", "陽春有脚還復來，今年花謝明年開。", "慈親一去不復見，畫圖空寫春風面。", "櫸川有子思報親，結茅竹亭留白雲。", "親恩難酬春易過，獨倚欄干怨春暮。", "寄言孝子須惜時，流光暗促親顔移。", "春盤薦脆須及早，莫待酒澆墳上草。"]}