{"author": "汪夢斗", "period": "宋", "type": "诗", "title": "上宣副定甫十二韻", "paragraphs": ["建鄴古都會，東南氣勢雄。", "宣流分漢使，禮樂有周公。", "自是通儒術，元非急治功。", "一江秋色外，九郡月明中。", "雲澤遍田里，聲華徹昊穹。", "藩方小盤薄，廊廟即舂容。", "力可安燕祚，學能傳孔宗。", "經綸方寸起，勳德古人同。", "妄息五官寂，靈存萬慮空。", "井寒那起浪，木靜不驚風。", "定者心之主，行兮用以充。", "蒼生望霖雨，寧久蟄泥龍。"]}