{"author": "釋普寧", "period": "宋", "type": "诗", "title": "偈頌四十一首  其三三", "paragraphs": ["同飲龍淵，同依師席。", "切瑳琢磨，相滋相益。", "分袂東西，各提祖令。", "越漠來投，心膽傾盡。", "執別恰恰一周，千里俯垂輝映。", "舉衆再奉慈光，無異撥雲見日。", "若是向上向下，總將靠之一壁。", "憶得凌霄蠱毒之家，水也不曾沾他一滴。", "阿呵呵，會也麽。", "青山不鎖長飛勢，滄海合知來處高。"]}