{"author": "許月卿", "period": "宋", "type": "诗", "title": "暮春聯句九首  其三", "paragraphs": ["祥雲仍瑞日，霽月更光風。", "虹夜書舡滿，鷄林詩賈通。", "十行寬四海，一國詠三公。", "經史遮眵目，古今澆渴胸。", "太玄難準易，皇極辯非中。", "清夜談玄處，盛時無極翁。", "乾坤涵奧學，日月照孤忠。", "自信區區者，遥憐處處訌。", "天無厭周德，年侯克商豐。", "群后集班瑞，宗人宅受同。", "太平無以報，真意渺何窮。"]}