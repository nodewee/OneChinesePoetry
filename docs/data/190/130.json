{"author": "許月卿", "period": "宋", "type": "诗", "title": "暮春聯句九首  其八", "paragraphs": ["燮調能十雨，具訓微三風。", "希聖如顔子，何時笑叔通。", "明經徒爲利，穢史不能公。", "落落經綸腹，悠悠錦繡胸。", "茶烟禪榻上，花蕊酒盃中。", "皇覽方佳少，青衫已禿翁。", "凄凉語棐話，寂寞教咸忠。", "青嶂鶴仙返，白楊鴉夜訌。", "庭前雙桂樹，堂上六經豐。", "皇帝春秋盛，車書夷夏同。", "移忠聊士諾，獨善未妨窮。"]}