{"author": "程鳴鳳", "period": "宋", "type": "诗", "title": "晦菴亭", "paragraphs": ["古來何物支乾坤，除四書外旁無門。", "晦翁乘風遊混淪，天宇掃掃浮雲昏。", "周程扶起周孔尊，隻手閘斷狂瀾奔。", "當時正氣橫八垠，猶爾不免遭群喧。", "曾幾何日班廷鴛，曉夢有栩枌榆村。", "翁已仙去誰招魂，有亭渠渠波沄沄。", "風烟苔徑新屐痕，滕侯肯堂之弟昆。", "溪山荏苒更寒暄，空餘碧樹吟霜猿。", "人間興廢誰能論，桑田可變海可翻。", "翁之所恃無有焉，斯文不死道常存。"]}