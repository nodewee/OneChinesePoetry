{"author": "黄仲元", "period": "宋", "type": "诗", "title": "張天師正殿", "paragraphs": ["至人學道師赤松，神姿逸氣心芙蓉。", "手五明扇腰雌雄，憑空架鐵超鴻濛。", "玉距痕深雕鎪工，巨迹千古鎮蜍峰。", "狂颶怒濤鏁魚龍，夜醒月凉水笙鏞。", "騎吏無鞍鸞鶴從，朝侍玉堂朵雲紅。", "天樂隠隠聲徹空，俗耳可聞不可逢。", "渺視齊州等蠛蠓，滄海有時揚塵風。", "獨此瓊館留人封，神仙之說非夢夢。", "士民尸祝社稷同，椒醑鞠𦜕瓜棗供。", "余非紫陽山人翁，若爲詩之銘新宮。"]}