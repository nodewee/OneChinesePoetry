{"author": "許月卿", "period": "宋", "type": "诗", "title": "暮春聯句九首  其四", "paragraphs": ["沃心裨帝學，古道暢皇風。", "天下真無敵，君前置一通。", "將拚龍尾硯，去作魚頭公。", "筆底瀾翻舌，談間磊塊胸。", "通明雲殿上，清切玉堂中。", "發軔同安簿，深衣獨樂翁。", "孝經題幼志，沼鑑見精忠。", "元祐龍蛇雜，開禧蟊賊訌。", "隆冬老儒立，奸黨一碑豐。", "三晉春秋在，千年綱目同。", "長天炤孤憤，清夜好研窮。"]}