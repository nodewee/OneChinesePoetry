{"author": "劉黻", "period": "宋", "type": "诗", "title": "兀兀棲精廬", "paragraphs": ["兀兀棲精廬，青山日相對。", "靜照年少非，動虞壯士悔。", "耕鋤計已晚，畚築力猶耐。", "夜卧司馬衾，晨餐魯直菜。", "自計清廟修，誰知圜壁壞。", "人情春水波，世事寒雲態。", "直道叢百謫，孤蹤繞群吠。", "拘纍僒形骸，憂危積肝肺。", "逢人口即瘖，出戶足如礙。", "周程儼範模，劉張遺謦欬。", "滌垢學歸愚，達增務韜晦。", "志苦秋不磨，髮白春匪載。", "採菊聊傾觴，延蘭可紉佩。", "官餽乏三月，家書隔千載。", "楚語欲聽慣，峒關驚未潰。", "冥冥瘴霧間，冋冋靈光在。", "莫揮感時淚，山水怡吾愛。"]}