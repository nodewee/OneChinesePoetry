{"author": "許月卿", "period": "宋", "type": "诗", "title": "暮春聯句九首  其五", "paragraphs": ["我似濂溪拙，人嗤凝式風。", "天連千障合，水可四溟通。", "我友二三子，他年十八公。", "逍遥吟弄趣，灑落霽光胸。", "傲睨芸香裏，醉眠花影中。", "文章解遷史，詩律更涪翁。", "與酒交逾密，爲花謀必忠。", "鶴琴清夜警，鶑燕暮春訌。", "冰釋契杜預，露晞詢鞏豐。", "幾能知至至，學貴不同同。", "山水清音有，園林勝事窮。"]}