{"author": "汪夢斗", "period": "宋", "type": "诗", "title": "南園歌傷吳履齋舊景", "paragraphs": ["寂寞南園今如此，主人一斥循州死。", "南園如此未足悲，宗周隨歌黍離離。", "丞相當年坐黄閣，正是北兵渡荆鄂。", "不知宣閫有何功，却以鈞軸遜狡童。", "丞相身謀固已失，坐此謀失亡人國。", "梅花嶺外羈魂哀，薊門降王亦再來。", "南園池館不似舊，百花憔悴竹樹瘦。", "不堪回首望錢塘，宮闕傾頹禁苑荒。", "鄙夫姦人如王蔡，又無惠卿才可愛。", "丞相有見非不長，而乃升之中書堂。", "我行南園淚雨下，不免寒心怒欲駡。", "不特要寫平泉詩，更復要草連宮辭。", "嗚呼吳丞相，手提雙筆巖廊上。", "藝皇有訓垂日星，非讀書人毋用相。", "博飲好色不肖子，可以公台作邊賞。", "履翁之計早出此，老骨不死椒花瘴。", "西湖一碧無片塵，南園花草千年春。"]}