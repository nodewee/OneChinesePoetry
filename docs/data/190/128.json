{"author": "許月卿", "period": "宋", "type": "诗", "title": "暮春聯句九首  其六", "paragraphs": ["徐字不晉帖，楚詩無國風。", "天邊長劍倚，花外小車通。", "不肯吏文叔，誰能書子公。", "二三豪俊骨，數萬甲兵胸。", "柳暗琴三疊，梅殘酒一中。", "羨君屠龍技，笑我祝雞翁。", "擊甕浮兒志，編橋度蟻忠。", "行春奉寬詔，佩犢弭兵訌。", "天闊吟邊遠，月明詩檐豐。", "秋光宦情薄，鸞鶴嘯聲同。", "清澗耳堪洗，深山目更窮。"]}