{"author": "許月卿", "period": "宋", "type": "诗", "title": "暮春聯句九首  其一", "paragraphs": ["清廟朱絃瑟，羔羊素緎風。", "釣竿漁艇小，園徑李蹊通。", "白酒渾忘送，皇天似不公。", "風簷開秀色，雪嶺現酥胸。", "王化殊無外，聖賢時復中。", "人稱君子子，卿自密翁翁。", "從喚酒經癖，聊紓花史忠。", "前知安用卜，定見不訪訌。", "橘僕使令熟，竹君家計豐。", "六年無不可，三語將無同。", "柳子慣乞巧，韓公不送窮。"]}