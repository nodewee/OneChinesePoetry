{"author": "區仕衡", "period": "宋", "type": "诗", "title": "胡生行", "paragraphs": ["君不見平陵班仲升，君不見句章闞德潤。", "二子傭書日苦貧，投筆誦經總才雋。", "又不見二子之後有胡生，寸管從人落魄行。", "往往自詫骨非賤，口述二子功與名。", "鑿空絕域稱使者，孝廉爲郎補中舍。", "都鄉拜爵金印持，定遠封侯玉門射。", "胡生果是大耳兒，蛟龍尺水自有時。", "長安乞米齒編貝，且得待詔聊免饑。", "不能持釣富春澤，只解校文天祿閣。", "丈夫豈必終落魄，他時人認傭書客。"]}