{"author": "劉黻", "period": "宋", "type": "诗", "title": "東坡竹石", "paragraphs": ["坡翁北歸留戲筆，數竹離奇生磈石。", "世如有鳳必先知，碌碌凡禽誰得識。", "風不聲兮月不影，山僧笑我移枯瘠。", "嶺阯每苦烟瘴深，烟瘴何曾禍忠直。", "天使無垢來此邦，要與坡翁發真跡。", "大書特書等傲岸，方寸一虛隘八極。", "何年移植蓬萊宮，清風逼人寒半壁。", "枝可磨，葉可摘，石上根，祗如昔。"]}