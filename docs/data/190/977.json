{"author": "劉黻", "period": "宋", "type": "诗", "title": "中興更化詩", "paragraphs": ["東南天一隅，誰起銅駝思。", "雁蕩山之臞，匕飯悲黍離。", "矯首中興期，儒風昌四維。", "陰霾苦凝沍，光景幾逶遲。", "鴟鴞騰惡音，蛇虺紛剝脂。", "忠憤發夜氣，歷歷排姦辭。", "黎明叫閶闔，骨鯁蒼旻知。", "陽噓一脈春，萬宇同掀眉。", "睿智覺今是，廟斷消前非。", "疇昔兩揆賢，燭照朋邪欺。", "化絃易新調，活著扶危機。", "孽蜮遁妖迹，鳴鳳覽德輝。", "聾聵一甦醒，皇運興炎基。", "耿耿忠孝圖，炳炳恢復規。", "有志竟成事，失機將奚爲。", "布帛可禦寒，穀粟能療饑。", "盤錯見利器，疾病知良醫。", "今日墜悠邈，千古羞塗碑。"]}