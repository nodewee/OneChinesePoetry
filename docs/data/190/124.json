{"author": "許月卿", "period": "宋", "type": "诗", "title": "暮春聯句九首  其二", "paragraphs": ["畏愛盾衰日，清和夷惠風。", "仁何如管仲，恩罔極王通。", "王必三微謹，天爲一大公。", "五行應過眼，萬字佛頭胸。", "治國運掌上，經書滿腹中。", "憑欄心尚壯，引鏡鬢俄翁。", "錫屈天生德，教咸黄覽忠。", "齊夷靡瞻騁，內外詛萬訌。", "一酌泉流濁，四知囊匱豐。", "詠觴聊暢敘，羹水辨和同。", "不當陳三價，難逃黄九窮。"]}