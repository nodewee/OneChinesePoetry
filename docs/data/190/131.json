{"author": "許月卿", "period": "宋", "type": "诗", "title": "暮春聯句九首  其九", "paragraphs": ["賀公雅吳語，文靖詠唐風。", "我自儒多誤，心慙佛六通。", "將焉用彼相，不肯爲渠公。", "明月夜滿目，晴雲曉盪胸。", "馬更騎東下，騮更入花中。", "無慮殊難老，有頭能自翁。", "徜徉生計拙，瀟散自謀忠。", "白酒盃中滿，紅塵門外訌。", "漢輪謾牧叟，魯質不周豐。", "自詭冰堅渡，如新火浣同。", "青山青未了，綠水綠無窮。"]}