{"author": "趙時瓈", "period": "宋", "type": "诗", "title": "題陳少陽先生上書稿後", "paragraphs": ["胡馬昔長驅，高屋建瓴水。", "權奸誤國家，和議甘骫骳。", "遂令九廟尊，冒沒在棘枳。", "带甲百餘萬，一嘯自披靡。", "堂堂諫議公，屹若頹波砥。", "叩閽斥時宰，不惜用一死。", "此死不足道，聞者自興起。", "一木支大厦，於時不可爾。", "使早定大計，何物摩壁壘。", "可憐紹興間，賻贈官其子。", "我得覩遺稿，感慨寧已矣。", "千載凜如生，作者書于紙。"]}