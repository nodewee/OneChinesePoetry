{"author": "釋圓悟", "period": "宋", "type": "诗", "title": "遊清源洞", "paragraphs": ["清旦尋幽洞，攀躋有同遊。", "霧雨藏諸峰，萬竅響颼颼。", "樹杪飛磴懸，巖外見客舟。", "蘚藤垂翠琰，風葉隨清流。", "百丈崖班駁，千尺木聳修。", "烏啼暘谷曉，雲淡海城秋。", "莓苔蝕丹竈，山房花竹幽。", "疎烟生墟落，遠水浮汀洲。", "朝斗空壇在，昇仙往事悠。", "倚闌吟未就，歸屐少遲留。"]}