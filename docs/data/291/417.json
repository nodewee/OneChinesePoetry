{"author": "俞德鄰", "period": "宋", "type": "诗", "title": "爲郭元德題和靖探梅圖", "paragraphs": ["祥符真人調玉燭，四海八荒春意足。", "孤山山小不容春，十月梅花破寒玉。", "風流詩老癖愛梅，拂曉騎馿度山曲。", "呼童忍凍折南枝，香滿吟窗伴幽獨。", "到今寫入畫圖中，骨冷神清炯雙目。", "蕩蕩巍巍堯舜天，外臣巢許誰羈束。", "前年我亦訪湖山，山色湖光竟塵俗。", "荒墳三尺走狐狸，那復寒泉薦秋菊。", "真祠併入梵王家，香月亭前馬牛牿。", "水邊籬落忽橫枝，遥睇猶艱况斤斸。", "雞園釋子皆鷹騰，挾彈揚鞭驟平陸。", "倉皇走避尚遭嗔，蹇衛何堪共馳逐。", "三百年間一夢同，人與梅花幾榮辱。", "拊圖三歎復何言，天外飛來兩黄鵠。"]}