{"author": "梅堯臣", "period": "宋", "type": "诗", "title": "送張聖民學士知登州", "paragraphs": ["慕君才行美，風義亦倜儻。", "在遠恨未逢，既近不屢往。", "非以近爲輕，恃易遂成曩。", "倏爲東牟守，別我駐征鞅。", "又作千里遥，依然復懷想。", "昔聞之罘山，秦碑元有兩。", "一存東頂中，一在西頂上。", "篆實丞相斯，缺剝不可倣。", "願言試歷覽，聞見欲以廣。", "海晴望石橋，神仙事惝怳。", "始皇安得長，陰怪役罔象。", "橋斷水無涯，焉知有方丈。", "邇者地出金，發掘懷沃壤。", "良民皆逐末，茲事誰用長。", "凡爲二千石，唯在勸耕紡。", "幸君經術高，教化人所仰。"]}