{"author": "梅堯臣", "period": "宋", "type": "诗", "title": "送侯孝傑殿丞簽判潞州", "paragraphs": ["同在洛陽時，交游盡豪傑。", "倏忽三十年，浮沈漸磨滅。", "惟餘一二人，或位冠夔禼。", "我今存若亡，似竹空有節。", "人皆欲吹置，老硬不可截。", "君自緱山來，別我不畏熱。", "言作潞從事，家貧祿仕切。", "六月上太行，辛勤非計拙。", "天當氣候凉，清風自騷屑。", "雖云數日勞，斗與炎蒸絕。", "君本公王孫，才行實修潔。", "鏘鏘發英聲，瑩瑩如佩玦。", "是爲君子器，終見不渝涅。", "相逢未易期，夢寐歸鼓枻。"]}