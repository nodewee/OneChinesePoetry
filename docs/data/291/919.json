{"author": "周密", "period": "宋", "type": "诗", "title": "北山四時招隠辭  其三", "paragraphs": ["灝氣泛兮虛寥，商籟發兮蕭騷。", "策逍遥兮玉囿，駕言陟兮弁之椒。", "石林林兮獻狀，浮空倒影兮清苕。", "漭具區兮瀉碧，若杯水兮堂坳。", "披素懷兮佩明月，𪡧然嘯兮泠飆。", "閲古今兮宇宙，一日非近兮千載非遥。", "嗟湛輩兮堙滅其奚數，慨其感兮臨高。", "水竹清兮秋晚，賦叢桂兮誰招。"]}