{"author": "梅堯臣", "period": "宋", "type": "诗", "title": "和劉原父舍人樂郊詩", "paragraphs": ["太守東平來，固殊阮步兵。", "步兵醉乘馿，太守整佩纓。", "事物既已遺，駕車出東城。", "園荒久不治，道路生棘荆。", "地僻人馬入，草間狐兔驚。", "舊池堙猶窊，遺址巋不平。", "窊者使之濬，巋者使之營。", "博野高榭起，陳漁危臺成。", "榭前東山秀，臺下盧泉清。", "傍塢梧竹暗，翳水芹藻并。", "渠渠有深堂，燕賓飛玉觥。", "芍藥廣陵美，謔贈鄭女情。", "公子莫言歸，古人未以輕。", "欲知學山簡，倒載去欹傾。"]}