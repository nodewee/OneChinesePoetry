{"author": "俞德鄰", "period": "宋", "type": "诗", "title": "貓燕行", "paragraphs": ["燕飛畫梁貓越屋，飛走性殊豈相毒。", "饑貓攫燕欲何爲，燕比他禽况無肉。", "可憐乳燕未出巢，探頭伺乳聲嘲嘲。", "母去不歸子饑餓，柔而害物嘻汝貓。", "汝貓不仁燕何罪，我思里人爲心痗。", "父逃官逋母繫官，悍吏催錢夜打門。", "一朝母作溝中瘠，三女一子家四壁。", "官司株逮尚不休，諸孤駢首爲纍囚。", "傳聞詔書復逃戶，日夜煢煢望其父。", "父存父歿竟不知，此冤此苦蘇何時。", "皇天覆幬均四海，人靈萬物爲物宰。", "民之無祿天薦瘥，况此微物知奈何。", "呼童屑米哺乳燕，一夜哀傷淚如綫。"]}