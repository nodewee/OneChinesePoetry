{"author": "俞德鄰", "period": "宋", "type": "诗", "title": "後哀哉行", "paragraphs": ["前年强寇至，倉忙避空谷。", "我里數百家，及歸半魚肉。", "去年南軍來，詎意行殺戮。", "縱暴與寇等，十家九家哭。", "今年迎北軍，膜拜卷兩足。", "死者歸塗泥，存者依草木。", "驚魂苦未定，乃復遭驅逐。", "凄凄廛市間，寒月照逃屋。", "乾坤等覆持，聖明均喣育。", "而我天降凶，伊誰怨荼毒。", "哀哉勿重陳，回首訴力牧。"]}