{"author": "俞德鄰", "period": "宋", "type": "诗", "title": "跋韓仲文所藏史共山草書", "paragraphs": ["公孫大娘舞劍器，張顛早悟回翔意。", "學書學劍雖不侔，用志凝神固無二。", "瓘也得筋靖得肉，聖趣誰能一蹴至。", "我生憂患緣知書，教兒僅使通名氏。", "春蚓秋蛇自結蟠，莫向兵曹甘委贄。", "烟薰屋漏玉軸妝，何許天風劃飛墜。", "讀一遺二口若鉗，大草閒臨真自愧。", "雖然非古空壯雄，要是逢場聊作戲。", "魯公懷素俱已仙，世指周奴笑羊婢。", "詎誇棄筆如丘山，夭閼剡藤煩嘆喟。", "捲還鯨錦心和平，塵席藜羹固吾事。"]}