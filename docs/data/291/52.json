{"author": "梅堯臣", "period": "宋", "type": "诗", "title": "依韻答永叔洗兒歌", "paragraphs": ["夜夢有人衣帔蜺，水邊授我黄龜兒。", "仰看星宿正離離，玉魁東指生斗威。", "明朝我婦忽在蓐，乃生男子實秀眉。", "自磨丹砂調白蜜，辟惡辟邪無寶犀。", "我慙暮年又舉息，不可不令朋友知。", "開封大尹憐最厚，持酒作歌來慶之。", "畫盆香水洗且喜，老駒未必能千里。", "盧仝一生常困窮，亦有添丁是其子。"]}