{"author": "周密", "period": "宋", "type": "诗", "title": "北山四時招隠辭  其四", "paragraphs": ["風栗栗兮雲黄，梅事動兮貞芳。", "紛白月兮廣野，屑寶璐兮平岡。", "雲可怡兮日可獻，野可擷兮水可湘。", "拾樵蘇兮野爨，儲橡栗兮山糧。", "竹房深兮雲暖，芸几浄兮春薌。", "官無徵兮村靜，年屢有兮金穰。", "我今不樂兮歲遲暮，處嘉遯兮徜徉。", "擊鮮拊缶兮聊以卒歲，誰爭子所兮樂其樂兮無央。"]}