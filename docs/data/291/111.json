{"author": "梅堯臣", "period": "宋", "type": "诗", "title": "次韻和酬永叔", "paragraphs": ["春候倏已和，林上鳴鳥譁。", "前日是清明，驟雨霑梨花。", "初聞結客游，愛此物景嘉。", "歌舞未終宴，夕暮各興嗟。", "所嗟歸路暗，嘶馬自知家。", "公家八九姝，鬒髮如盤鴉。", "朱唇白玉膚，參年始破瓜。", "幾日苦霖霪，當道跳魚蝦。", "閉門飲濁醪，鞦韆繫樹丫。", "羣姝莫要劇，爲公歌啞啞。", "公當是日醉，歡適不可涯。", "孔氏有高第，內自戰紛華。", "我公豈其然，秉直異蓬麻。", "果從歸田去，願從招轅車。"]}