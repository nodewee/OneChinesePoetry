{"author": "俞德鄰", "period": "宋", "type": "诗", "title": "龔聖予號翠巖晚歲更號巖翁爲賦", "paragraphs": ["春風桃李顔，歲寒松柏心。", "達人步大方，靜愛無絃琴。", "無絃豈堪聽，絃外多遺音。", "世涂甚風水，對面商與參。", "孤芳忌羣處，散材辭衆侵。", "霜降水歸源，日旭星就陰。", "浮華剝落盡，古道誰復今。", "吾家鴈山下，翠巘高千岑。", "清秋灝氣塞，萬里纖埃沈。", "安得與君去，結架聆清吟。"]}