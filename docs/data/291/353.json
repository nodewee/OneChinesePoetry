{"author": "俞德鄰", "period": "宋", "type": "诗", "title": "仙人巖即事", "paragraphs": ["夕陽隔溪明薜蘿，數峯谿畔青嵯峨。", "層霄彷彿相盪摩，谿流洶湧通銀河。", "金支翠旗颭山阿，風傳霧樂鏘鑾鉌。", "雲封巖竇生靈禾，仙靈蛻久留仙艖。", "弈枰丹竈斲月柯，漥尊土缶石臼磨。", "苔剜蘚刻千歲過，護以鬼物煩撝訶。", "谿南谿北夔罔多，鯶魴鱣鮪蛟黿鼉。", "雷聲吭磕涷雨𩃱，仙筇九節扶下坡。", "紅妝半醉誰嬌娥，容顔二八細馬馱。", "下馬避雨吳歈歌，蘭麝馥郁飄綺羅。", "靈簫學道蠲煩痾，湘浦解佩聲瑳瑳。", "雙成飲罷鳴雲龢，藍橋一醉朱顔酡。", "扶桑暘谷同碧渦，玄書寶文傳豈譌。", "浮生百歲如飛梭，當歡不歡奈老何。"]}