{"author": "俞德鄰", "period": "宋", "type": "诗", "title": "送丹山林秀才", "paragraphs": ["燕臺築黄金，致士合隗始。", "子留既朞月，及歸乃白士。", "豈伊賦萬言，不直一杯水。", "提携古錦囊，尚詫驪珠比。", "得非坐詩窮，顦顇至於此。", "丈夫貴出世，卿相偶然爾。", "晝繡豈必榮，韋布何足恥。", "僞遊淮陰縛，紿載晁錯死。", "所以賢達人，咄咄從黄綺。", "丹山有源泉，清可以洗耳。", "丹山有奇石，堅可以礪齒。", "去去勿咨嗟，時止固應止。"]}