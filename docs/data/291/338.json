{"author": "俞德鄰", "period": "宋", "type": "诗", "title": "贈成雷師", "paragraphs": ["妖氛塞乾坤，乘罅毒黔首。", "膏肓不可鍼，靈文洩樞斗。", "雷師爛柯仙，造化默授受。", "捕蛟笞鬼神，宛似彌明叟。", "雷霆指顧間，雲雨翻覆手。", "携詩走江湖，萬里屈伸肘。", "平生劉伯龍，貽笑今已久。", "誰能煩律令，三揖費蕉柳。", "嗟嗟世涂艱，魑魅白晝吼。", "藍色雜曼膚，睒眒眩妍醜。", "我欲掃除之，荒郊乏荆帚。", "何當襲師術，轟霆震枯朽。", "坐使四海清，物物躋仁壽。"]}