{"author": "梅堯臣", "period": "宋", "type": "诗", "title": "次韻和宋中道再寄", "paragraphs": ["鴻鴈北來聲甚悲，黄昏野雀相並枝。", "是時靜默月色淡，摵摵風草摇枯衰。", "夜深扣門兵卒至，八行文字曾無奇。", "書尾又看詩兩紙，若逢飲食充渴饑。", "駿馬明珠未入用，千金美價思燕隨。", "無鹽嫫母正逞貌，越客未可言西施。", "子雖淹迴年且壯，不比老醜令人嗤。", "朝廷得賢盛朱紫，玉階金闥步委蛇。", "聖君納諫無不聽，吾徒跡遠空行危。", "況乃庭下聞咸池，報書此方君可喜。", "我心如此頗得之。"]}