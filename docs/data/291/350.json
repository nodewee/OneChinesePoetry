{"author": "俞德鄰", "period": "宋", "type": "诗", "title": "甲戌遊旴江六月二十二日發武林", "paragraphs": ["威弧慘無光，城烏啄大屋。", "淮雲蒼莽間，十載幾荼毒。", "憂心甫殷殷，又復正陽築。", "正陽亦何許，地接英與六。", "傳聞夜點兵，文書下機速。", "揮汗起負戈，部伍競馳逐。", "平明驅出城，令嚴秋氣肅。", "豈不實苦辛，主憂固臣辱。", "前年戍襄樊，去年戍郢復。", "白骨秋野橫，青燐陰房煜。", "生還偶然爾，忍怨征行促。", "所悲世路艱，無罪罹殺戮。", "潢池弄盜兵，綠林仇餉肉。", "茫茫畿甸間，風塵涴人目。", "聖明撫遐荒，先事清輦轂。", "干戈動邦內，豈計顓臾蹙。", "扶顛要得人，撥亂如轉燭。", "秋山翡翠青，秋水蒲桃綠。", "去去取封侯，勿羨牧羊僕。"]}