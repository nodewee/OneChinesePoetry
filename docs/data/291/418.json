{"author": "俞德鄰", "period": "宋", "type": "诗", "title": "次韻蕭靜安元夕書感", "paragraphs": ["鼇山倚晴昊，龍燈照澄川。", "良宵重三五，輦路凝非烟。", "一從桑溟改，春花謝芳妍。", "銅駝暗荆杞，觸目興悲憐。", "芸芸百千態，悠悠二八年。", "金吾縱弛柝，相府誰歌蓮。", "九衢燈火市，愁雲瞀窮天。", "管寧東入海，樂毅北去燕。", "伊誰載美酒，醉我東風前。", "晨策散廣隰，晚屧周囂廛。", "所嗟世路迫，人事多變遷。", "歸來卧蓬蓽，聊復草我玄。"]}