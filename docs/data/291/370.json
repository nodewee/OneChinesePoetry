{"author": "俞德鄰", "period": "宋", "type": "诗", "title": "次韻陳靜佳治中九日見寄", "paragraphs": ["凉飈滌殘暑，霽宇藹清氣。", "悠然采黄華，誰望白衣至。", "江州老使君，懷人寤不寐。", "清尊遠送將，驚呼候門稚。", "一醉得我生，五斗寧復計。", "衰榮本無期，出處各有意。", "醒者彼自醒，醉者彼自醉。", "醒醉更相嗤，死生同一寄。", "嗟嗟戲馬臺，千古誇勝地。", "誰知柴桑翁，醉中有真味。"]}