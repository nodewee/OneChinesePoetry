{"author": "俞德鄰", "period": "宋", "type": "诗", "title": "贈雷巖趙相士", "paragraphs": ["雷填填，雨冥冥，千巖萬壑白晝暝。", "真人宴坐神不驚，一瞬百怪無留形。", "風休電止天宇浄，頂笠挑包談性命。", "龍鉛虎汞世莫知，更說榮枯動人聽。", "壺子久不作，季咸亦已矣。", "杜德衡氣無二機，弟靡波流寧底止。", "矧伊浮世上，旋轉如飛蓬。", "死生夢蝶成蝶夢，禍福得馬失馬翁。", "羊裘垂釣或諫議，不龜手藥忽取封。", "相形相不盡，相心心莫窮。", "雷巖雷巖，不如歸卧巖之下，吾亦柴桑稅吾駕。", "明月投人戒暗投，美玉匵藏須待賈。"]}