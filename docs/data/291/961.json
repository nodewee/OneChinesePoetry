{"author": "周密", "period": "宋", "type": "诗", "title": "題族伯自醉翁吟稿", "paragraphs": ["淵明千載人，太白一世士。", "天子呼不來，大吏徵不起。", "十詩九言酒，寧抱凍餓死。", "是豈真醉邪，寓意聊爾耳。", "翁今歠其醨，反騷笑湘水。", "翁醉非物欲，翁醉非勢利。", "物不能醉翁，翁所謂自醉。", "惟翁知其天，醉吟醒時事。", "堪續醉時歌，可補醉鄉記。", "請誦小阮詩，庶識醉翁意。"]}