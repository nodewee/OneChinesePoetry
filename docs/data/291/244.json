{"author": "梅堯臣", "period": "宋", "type": "诗", "title": "送曹測崇班駐泊相州", "paragraphs": ["知君鄴城去，歷覽古時蹟。", "峨峨銅雀臺，其下遺瓦礫。", "不化鴛鴦飛，多近蟾蜍滴。", "哀哉魏武帝，雄智圖九錫。", "俄聞望西陵，作妓向朝夕。", "曾何百年間，事往如霹靂。", "空餘幾仞土，陰峭古蘚碧。", "下有牧羊人，上有牂與䍽。", "寒風吹枯草，草短聲剌剌。", "珠翠爲埃塵，冠劍埋百尺。", "顔回飲一瓢，仲尼不暖席。", "擁徒食人肝，生莫如盜跖。", "令名今猶存，焉在刻金石。", "我輩當太平，白首如戰敵。", "又知爲善樂，尚媿苟仕籍。", "行行勤撫兵，豎威酬德澤。"]}