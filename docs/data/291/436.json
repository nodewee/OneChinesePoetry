{"author": "俞德鄰", "period": "宋", "type": "诗", "title": "次韻麟洲龍仁夫遊三茅山", "paragraphs": ["朝行良常南，暮息良常北。", "山水互縈紆，松篁相依綠。", "尚擬效古人，夜遊迭秉燭。", "嗟我獨何爲，紅塵走車軸。", "有如嗜飲者，性命寄芳醁。", "時於茅檐下，支頤望浮玉。", "或夢泊西巖，汲湘然楚竹。", "終然纏世故，欲往竟未卜。", "安得乘天風，翩翩出囂俗。", "士生一世間，衣食貴裁足。", "誰爲翔蒿鷃，誰爲沖霄鵠。", "誓將與子游，保此受命獨。"]}