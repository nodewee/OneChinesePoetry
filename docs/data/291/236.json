{"author": "梅堯臣", "period": "宋", "type": "诗", "title": "送周介之學士通判定州", "paragraphs": ["相公秉文武，視卒如嬰兒。", "今往佐其軍，豈不重撫綏。", "我有愚者慮，贈君臨路岐。", "相公居并州，拓土曾不疑。", "羌戎起潛變，一旦覆我師。", "我師無不勇，將吏實易之。", "常抱雪恥志，此旨君所知。", "兵家尤戒貪，持重養以威。", "正當土門路，自昔屯虎貔。", "朔朝及旬望，大校飫酒巵。", "未若投單醪，共飲河水湄。", "古人維其均，今人意參差。", "臨事欲之死，身往心已移。", "上能同甘苦，下必同安危。", "願君因議論，茲語何難爲。"]}