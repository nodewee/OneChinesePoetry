{"author": "周密", "period": "宋", "type": "诗", "title": "送柳下惠上人遊維揚訪孫制參道子", "paragraphs": ["衮衮天機新，𤁳𤁳淮水流。", "青纏繫白足，又踏淮南州。", "淮南古形勝，屹立東諸侯。", "三生杜牧之，談笑籌邊樓。", "據鞍草書檄，醉袖藏吳鉤。", "子非功名人，負笈將安求。", "及此瓊花春，聊作方外游。", "北道有主人，行李當無憂。", "臨分祈贈言，意重嗟難酬。", "日暮多碧雲，令人思惠休。"]}