{"author": "梅堯臣", "period": "宋", "type": "诗", "title": "吳沖卿鼓契", "paragraphs": ["暮契出，朝契歸，出入未嘗逢日暉。", "雄雌曾不離鍾室，百年刓弊知者稀。", "時移世異不改易，俗眼厭舊君前非。", "君王萬年千年壽，獨憐古器與衆違。", "昨日霜華厚如雪，百官凍靴朝紫微。", "吳王偷就溫漏火，始一識之增歎唏。", "不知逢逢六街鼓，自此發號通帝闈。", "人間鍾鼓有多少，多少亂鳴誰肯譏。"]}