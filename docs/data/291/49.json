{"author": "梅堯臣", "period": "宋", "type": "诗", "title": "依韻和答王安之因石榴詩見贈", "paragraphs": ["當年仕宦忘其卑，朝出飲酒夜賦詩。", "伊川嵩室恣游覽，爛熳徧歷焉有遺。", "是時交朋最爲盛，連值三相更保釐。", "謝公主盟文變古，歐陽才大何可涯。", "我於其間不量力，豈異鵬摶蒿鷃隨。", "見君弟兄入太學，俊譽籍籍聞一時。", "而今兩鬢各已白，偶因贈酬言及斯。", "升沉是非休要問，百歲歡樂誰能期。"]}