{"author": "俞德鄰", "period": "宋", "type": "诗", "title": "暇日飲酒輒用靖節先生韻積二十首  其二○", "paragraphs": ["道喪聖復遠，姦僞紛亂真。", "山林有逸士，但飲曹參醇。", "寧著潛夫論，有死不美新。", "豈不羨爵位，比肩羞董秦。", "生爲朝中英，死爲泉下塵。", "奄忽隨物化，營營徒爾勤。", "不如寓之酒，日與糟丘親。", "秋渠溜宿雨，園蔬含土津。", "西郊澄霽景，柴車行可巾。", "有客乃竟醉，不問何許人。"]}