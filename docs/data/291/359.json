{"author": "俞德鄰", "period": "宋", "type": "诗", "title": "麗陽祠", "paragraphs": ["峭壁出蒙蘢，澄溪深漭潒。", "碧瓦映朱扉，雕甍燦金榜。", "巫覡紛後先，苾芬盛肸蠁。", "云此麗陽祠，桂籍夙所掌。", "當時逢掖士，祈禬何穰穰。", "歘然夢寐通，其應捷影響。", "我學非時須，青紫絕妄想。", "及茲值艱虞，乾坤倦摇蕩。", "山行愁虎狼，川游畏夔罔。", "故鄉隔三秋，煙塵極坱莽。", "神兮罔時怨，訶護迄來往。", "中夜若有聞，縹渺隘雲仗。", "及明泛逆溪，祥飈送雙槳。"]}