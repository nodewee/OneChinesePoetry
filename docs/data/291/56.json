{"author": "梅堯臣", "period": "宋", "type": "诗", "title": "觀黄介夫寺丞所收丘潛畫牛", "paragraphs": ["丘畫吳牛希戴嵩，吳牛角偃彎如弓。", "老牯望㹀犢望母，母下平坡離牧童。", "牧童吹笛坡頭坐，古樹蕭騷葉戰風。", "黄君買畫都城中，不惜滿貫穿青銅。", "賣從誰家不肖子，傳自幾世賢卿翁。", "今時貴人所尚同，競借觀玩題紙窮。", "紙窮磊落見墨妙，東府西樞三四公。", "應識古人丹青蹟，又辨古人於物通。", "一毛一尾不取次，豈以後代爲盲聾。", "願推此意佐國論，況乃聖德同堯聰。"]}