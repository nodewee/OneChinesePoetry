{"author": "俞德鄰", "period": "宋", "type": "诗", "title": "京口遣懷呈張彥明劉伯宣郎中并諸友一百韻", "paragraphs": ["壞雲覆紫微，疾風捲黄屋。", "生靈半塗炭，社稷竟傾覆。", "借問誰厲階，往事具可復。", "穆陵握乾符，丁揆覆鼎餗。", "北兵渡滸黄，沔鄂盛諠讟。", "漣海蕩爲墟，交廣駭斡腹。", "兀然天柱摇，凜甚國脈蹙。", "明詔起臣潛，扶顛秉鈞軸。", "將帥一奮呼，江漢奏清肅。", "維時望公閭，高譽儗方叔。", "遄歸持相印，景定實初卜。", "百寮逆近郊，至尊畧邊幅。", "策勳告廟庭，陳樂備敔柷。", "煌煌福華編，傳者筆爲禿。", "焉知事夸毗，欲掩天下目。", "得政曾幾何，故老盡斥逐。", "哀哀杞天崩，度皇繼歷服。", "定策比周召，卜世過郟鄏。", "萬微委巖廊，十年卧林麓。", "金屋貯娉婷，羽觴醉醽醁。", "伍符日空虛，郿鄔富儲蓄。", "紛紛輕薄徒，睒眒希自鬻。", "荃蕙化爲茅，龜玉毀於櫝。", "怡然談笑間，禍機已潛伏。", "延洪幼沖人，天步冞踖踧。", "一朝襄樊破，殺氣薄川谷。", "折衝亦何爲，籌邊置機速。", "拊御既失宜，奔潰更相屬。", "含垢護逆儔，况望誅馬謖。", "沙武倏飛渡，長江儼平陸。", "連檣萬艨艟，悠悠自回舳。", "老夏亦遁逃，竟學龜藏六。", "敗證劇膏肓，搏手但顰蹙。", "倉黄出視師，氛埃瞇前纛。", "總統付虎臣，竊倚晉郤縠。", "丁洲帥前鋒，未戰兵已衄。", "潰卒爭倒戈，降將羣袒肉。", "單騎竄維揚，走險甚奔鹿。", "觸熱赴清漳，就死何觳觫。", "蹇予客朱方，沈憂髮曲局。", "讙傳用宜中，厦仆支一木。", "奈何張蘇劉，猜忌不相睦。", "所過皆奪攘，茲事豈頗牧。", "借箸資腐庸，授鉞逮廝僕。", "焦門集戰艦，乾坤一擲足。", "水陸迷畏途，師喪國逾辱。", "區區拒毘陵，曾不事版築。", "驅民入罟擭，駢首遭屠戮。", "至今用鉞地，天陰聞鬼哭。", "蘇秀暨湖杭，死生猶轉燭。", "行成漫旁午，公等真碌碌。", "獨松守張濡，兒戲鬭蠻觸。", "信使詭成禽，賈禍幾覆族。", "三宮泣草萊，萬姓呼藭麴。", "疑丞詣高亭，獻璽願臣屬。", "黼扆釋冕旒，羽衛撤弓韣。", "廣益亟南奔，窮荒尋帝儵。", "煢然太母身，垂老歌黄鵠。", "彼哉寧馨兒，乘罅叨爵祿。", "屈膝同所歸，伊誰念王蠋。", "江湖數十郡，李趙差可錄。", "元惡迷是似，萬世有餘恧。", "庭芝困廣陵，儲亡二年粟。", "力戰尚可支，而乃事蝸縮。", "乙亥仲夏交，北向發一鏃。", "死傷近七千，從此輟推轂。", "浮海未及桴，委身飼蛇蝮。", "姜才就葅醢，淮城危破竹。", "故國莽丘墟，彼黍何稢稢。", "翠華渺焉之，扶桑睇日浴。", "魂斷曲江春，新蒲爲誰綠。", "騎鯨事已非，葬魚勢轉促。", "南紀訖朱厓，一戰絕遺躅。", "旋聞俘文相，繫頸縶燕獄。", "又聞陸元樞，抗節死彌篤。", "二公風塵中，耿介受命獨。", "板蕩見忠臣，百身竟難贖。", "恭惟五季間，永昌應符籙。", "一舉平澤潞，最後收庸蜀。", "文子繼文孫，三才歸位育。", "中更靖康禍，流血灑川瀆。", "光堯躬再造，艱苦蕪蔞粥。", "淳熙受內禪，德盛仁亦熟。", "寧理度丕承，膏澤多滲漉。", "內無褒妲患，外絕安史黷。", "戚畹及閹寺，屏氣但踡跼。", "向非彼權臣，玉食擅威福。", "如何磐石固，轉移僅一蹴。", "淒涼數載間，王侯乏半菽。", "九廟翳蒿藜，五陵游豕豰。", "向來闤闠地，雨露滋苜蓿。", "老我亦何爲，窮途困羈束。", "愁傷覺衰曳，垢膩忘頮沐。", "蟄跡笑桓鯢，竊食愧饑鶩。", "安得董狐輩，直筆濡簡牘。", "誅姦錄忠藎，上與麟經續。", "海宇今一家，貢賦均四隩。", "化日滿窮閻，淳風變頹俗。", "餘生幸未化，刀劍易牛犢。", "聊種邵平瓜，且植淵明菊。"]}