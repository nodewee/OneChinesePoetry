{"author": "俞德鄰", "period": "宋", "type": "诗", "title": "雙清堂詩爲石民瞻賦", "paragraphs": ["黄塵沒馬腹，洪濤噴鷁首。", "是身如轉蓬，隨風任飛走。", "歸來丘壑中，高袖拄笏手。", "牀頭一束書，壁下一壺酒。", "暴背對青山，杖藜從白叟。", "乃知羲皇上，何嘗離北牖。", "民瞻真可人，青歲紆墨綬。", "一朝拂衣去，歸種彭澤柳。", "蕭然林下意，今無古或有。", "富貴等浮雲，斯須變蒼狗。", "終南政自佳，不作捷徑不。", "仁者贈以言，立名要不朽。"]}