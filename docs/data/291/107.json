{"author": "梅堯臣", "period": "宋", "type": "诗", "title": "長歌行", "paragraphs": ["世人何惡死，死必勝於生。", "勞勞塵土中，役役歲月更。", "大寒求以𣋉，大暑求以清。", "維餒求以饁，維渴求以觥。", "其少慾所惑，其老病所嬰。", "富貴拘法律，貧賤畏笞榜。", "生既若此苦，死當一切平。", "釋子外形骸，道士完髓精。", "二皆趨死途，足以見其情。", "遺形得極樂，昇僊上玉京。", "是乃等爲死，安有蛻骨輕。", "日中不見影，陽魂與鬼并。", "莊周謂之息，漏泄理甚明。", "仲尼曰焉知，不使人道傾。", "此論吾得之，曷要世間行。"]}