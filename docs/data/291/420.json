{"author": "俞德鄰", "period": "宋", "type": "诗", "title": "郭元德席上賦紅牡丹分韻得粉字五言十韻", "paragraphs": ["桑田變滄溟，黍宮雜蒿堇。", "霜臺得奇葩，誰寄天津隠。", "褰帷窺董園，撥根認洛墳。", "亭亭一萼春，風露洗塵坌。", "朱纓粲赤瑛，絳蠟照紅粉。", "莊嚴富貴姿，漏洩造化藴。", "主人戲斑衣，領客醉芳醖。", "喬梓森南山，知謂遊隠弅。", "綴席已形穢，哦詩謾營吻。", "起舞呼烏烏，君當恕楊惲。"]}