{"author": "梅堯臣", "period": "宋", "type": "诗", "title": "次韻永叔試諸葛高筆戲書", "paragraphs": ["公負天下才，用心如用筆。", "端勁隨意行，曾無一畫失。", "因看落紙字，大小得疎密。", "筆工諸葛高，海內稱第一。", "頻年值我來，我媿不堪七。", "安能事墨研，欲效前人述。", "懶性真嵇康，閒坐喜捫蝨。", "是以持獻公，不使物受屈。", "果然公愛之，奇蹤寫名實。", "豈惟播今時，當亦傳異日。", "嗟哉試筆詩，藏不容人乞。"]}