{"author": "梅堯臣", "period": "宋", "type": "诗", "title": "送尹瞻駕部監靈仙觀", "paragraphs": ["天地如轉磨，屑屑今古人。", "一落大化手，團品惟其新。", "不幸積不用，衮衮同埃塵。", "日月行何窮，過盡千萬春。", "人生占幾許，百歲猶比晨。", "君求灊山潛，捨去兩朱輪。", "願效陶淵明，翦紗爲破巾。", "山前溪多鱗，山下酒甚醇。", "看雲舉大杓，杓造舒州民。", "李白嘗愛之，死生曾與均。", "此志我亦有，更將猿鳥親。"]}