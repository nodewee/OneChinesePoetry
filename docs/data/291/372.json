{"author": "俞德鄰", "period": "宋", "type": "诗", "title": "聶道錄和王寅甫外郎雪詩因次韻仍依白戰體", "paragraphs": ["黑螭駕趣玄冥來，朔風捲地飛塵埃。", "江南澶漫數十郡，太半化作昆明灰。", "窮陰用壯勢獵獵，田父嚇嚇何時哉。", "龍公行雪亦詫事，縹緲落屑隨飈回。", "八荒炫晃盡一色，羽衛隔遠空黄臺。", "閉門窮巷獨僵卧，餓死已分如墨胎。", "譁譁傳誦汝潁句，凍口久合逌然開。", "當年白戰禁體物，練絮玉月銀梨梅。", "醉翁仙去不可作，欲追勝賞誰傳杯。", "荒丘坳垤陷猊虎，老樹𠗉𠗨封莓苔。", "風塵澒洞詩事廢，巨筆把槊無雄材。", "嗟余客路二千里，夢寐無復斑衣萊。", "何當賓日照暘谷，蘇息困約無繩菑。", "會趨賓館賀元獻，不敢合閙騷樽罍。"]}