{"author": "梅堯臣", "period": "宋", "type": "诗", "title": "韻語答永叔內翰", "paragraphs": ["世人作肥字，正如論饅頭。", "厚皮雖然佳，俗物已可羞。", "字法歎中絕，今將五十秋。", "近日稍稍貴，追蹤慕前流。", "曾未三數人，得與古昔儔。", "古人皆能書，獨其賢者留。", "後世不推此，但務於書求。", "不知前日工，隨紙泯已休。", "顔書苟不佳，世豈不寶收。", "設如楊凝式，言且直節修。", "又若李廷中，清慎實罕侔。", "乃知愛其書，兼取爲人優。", "豈書能存久，賢哲人焉廋。", "非賢必能此，惟賢乃爲尤。", "其餘皆泯泯，死去同馬牛。", "大尹歐陽公，昨日喜疾瘳。", "信筆寫此語，謂可忘病憂。", "黄昏走小校，寄我東郭陬。", "綴之輙成篇，聯以助吟謳。"]}