{"author": "梅堯臣", "period": "宋", "type": "诗", "title": "次韻和劉原甫紫微過予飲酒", "paragraphs": ["所居汴水近，未有鼓吹蛙。", "昨日春雨晴，車騎臨我家。", "我家苦僻遠，庭下無泥沙。", "爲撇甕面醅，爲煎鷹爪茶。", "乳羹芼紫蒓，蜜果飣乾瓜。", "與我相對飲，但恨諸友遐。", "笑語雖同昔，放浪不少加。", "忽觀壁間字，坐歎目昏花。", "公壯尚若此，我老死豈賒。", "門前賣桃李，呼買婀娜華。", "東簷大槐樹，上有鳥雀譁。", "恃舊無猜嫌，醉弁已傾斜。", "將去還見規，禮數何檢差。", "後從江韓來，褫带歡莫涯。"]}