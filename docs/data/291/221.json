{"author": "梅堯臣", "period": "宋", "type": "诗", "title": "秋雷", "paragraphs": ["春雷不發蟄，秋雷不收聲。", "向無一日雨，今無一日晴。", "昨夕玉女笑，閃閃揚目睛。", "雷公與雨師，自取號令明。", "舒慘由上天，誕妄推五行。", "日月不粒食，安問下土耕。", "雖然屋瓦爛，還有地菌生。", "損彼以益此，誰能較人情。", "堯時不無水，用禹水乃平。", "黎民思堯仁，往往見於羹。", "猶吾大君意，星火立水衡。", "水衡雖努力，豈將雷雨爭。"]}