{"author": "梅堯臣", "period": "宋", "type": "诗", "title": "送李泰伯歸建昌", "paragraphs": ["推天以知命，自古豈不然。", "桓魋及臧倉，嘗毀聖與賢。", "後人何蹈之，其事實好還。", "君居麻源谷，學禮如鄭玄。", "聲名久已大，籍籍四海傳。", "昨因丞相舉，便謂升雲烟。", "朅來太學館，食貧向三年。", "忽懷枌榆下，歸思獨綿綿。", "得告許暫往，落莫求楚船。", "捋髯滄江上，仰看饑飛鳶。", "誰識鵷雛志，閒誦莊叟篇。", "喜問里中兒，重到舊林泉。", "洗蕩俗塵垢，焚烈跨馬韉。", "不向世路去，徒取悉腸煎。", "雞豚粗可養，禾黍亦足田。", "不慙莎衣蟲，以葉自包纏。", "及其飽滿時，曷異冠貂蟬。", "君意我强寫，雖慕何由緣。"]}