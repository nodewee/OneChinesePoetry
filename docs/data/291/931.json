{"author": "周密", "period": "宋", "type": "诗", "title": "將進酒", "paragraphs": ["莫舞鬰輪袍，莫酌金叵羅。", "四坐一時靜，聽我感慨歌。", "君不見滔滔易水咸陽路，漸離擊筑荆卿舞。", "酒盃在手醉不成，八創空遶秦宮柱。", "又不見睢陽夜戰城欲摧，孤臣駡賊聲如雷。", "酒不下咽指流血，白羽空射浮圖迴。", "古來志士輕一死，意氣相期每如此。", "獨醒自古欲何爲，空留遺恨隨流水。", "長歌感慨多愴神，不須聞此眉雙顰。", "直須痛飲烏程酒，與君醉倒蘋華春。"]}