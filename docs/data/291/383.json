{"author": "俞德鄰", "period": "宋", "type": "诗", "title": "贈朐山孫畫師", "paragraphs": ["少年酷愛山，移家入山住。", "朅來廛市中，塵土涴巾屨。", "有時擬山遊，大笑出門去。", "二毛颯垂領，乃乏濟勝具。", "歸來笏拄頤，意欲凌風翥。", "朐山有佳人，以我愛山故。", "九曲武夷溪，移將置縑素。", "禽鳥紛飛翔，煙雲莽回互。", "林深虎豹藏，石怪龍蛇騖。", "對此竟忘疲，興與精靈聚。", "想當槃礴臝，下筆有神助。", "不然方丈間，那有許奇趣。", "安得絹千疋，煩君畫瑶圃。"]}