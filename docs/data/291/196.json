{"author": "梅堯臣", "period": "宋", "type": "诗", "title": "次韻和永叔石枕與笛竹簟", "paragraphs": ["溪上枕部龍卵石，蘄匠簟製蛇皮紋。", "客從東方一持贈，竹色蒸青石抱雲。", "磨沙斵骨自含潤，飽霜弔節無留塵。", "京師貴豪空有力，六月耐此炎蒸劇。", "旱風赤日吹熱來，大厦高簷任雕飾。", "頭顱汗匝無富貧，雖有頒冰論官職。", "官高職重冰則多，日永冰消難更得。", "唯公掃室施枕簟，迎凉自感東方客。", "東方客應非俗昏，能使賢人心體適。", "賢人何以偏伏人，天下才名方赫赫。", "我吟困窮不可聽，晝夜蚊蚋蒼蠅聲。", "蠅如遠雞耳初感，蚊若隠雷空際鳴。", "葛厨頂綻屋蝎墮，菅席中裂麻經橫。", "平生賦分只煎炒，安有祿玉琉璃清。", "猶勝昔年杜子美，老走耒陽牛炙死。", "因思楊惲廢時言，但願人生行樂爾。", "公今事業在朝廷，去就尤當慎終始。", "待公睡足秋風來，去奉高談揮麈尾。"]}