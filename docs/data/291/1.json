{"author": "梅堯臣", "period": "宋", "type": "诗", "title": "和吳沖卿學士省中植菊", "paragraphs": ["園菓已熟實未墜，野卉已老葉未瘁。", "菊叢是時方發榮，潭上籬邊俱有爲。", "一從潭島輔長年，一自籬根圖暫醉。", "今將移近省中蘭，壅培早與陶潛異。", "黄土肥濃沃井泉，朱欄屈曲侵堦地。", "勁風不到何動摇，清露能霑誰著意。", "看看重九各登高，金蕊滿頭無所忌。", "及此頻邀同舍歡，向來莫羨鍾繇賜。", "我家蓬藋不足云，强對嘉章顔起愧。"]}