{"author": "梅堯臣", "period": "宋", "type": "诗", "title": "和永叔六篇 啼鳥", "paragraphs": ["提胡蘆，提胡蘆，爾莫勸翁沽美酒。", "公多金錢賜醇酎，名聲壓時爲不朽。", "百舌子，百舌子，春泥方滑滑。", "泥雖滑滑輦道平，莫學竹雞言易發。", "深宮許爾來報春，便是好鳥同其羣。", "清聲囀入君王耳，安用穿叢苦避人。", "桃李無言何所益，畢竟有謝須紛紛。", "莫以榮華長不歇，人間已見翟公門。", "安不忘危誰可貴，貴時能憶困時聞。"]}