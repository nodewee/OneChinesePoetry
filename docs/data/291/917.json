{"author": "周密", "period": "宋", "type": "诗", "title": "北山四時招隠辭  其一", "paragraphs": ["綠意動兮崇蘭，暖回薄兮千巖。", "蘼蕪齊兮繡谷，芳菲菲兮鳥關關。", "步桃塢兮曲折，叩蘭若兮檀欒。", "珮九莖兮窈窕，采三秀兮巑岏。", "石田肥兮可蒔，溪毛秀兮堪餐。", "賦榮木兮胥悅，浩生意兮修蕃。", "田歌起兮啁哳，殷社鼓兮紞紞。", "山中春兮可樂，王孫不來兮謇誰留兮他山。"]}