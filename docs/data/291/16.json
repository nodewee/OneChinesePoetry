{"author": "梅堯臣", "period": "宋", "type": "诗", "title": "次韻和劉原甫遊樂郊贈同遊", "paragraphs": ["積歲阻顔色，何以慰我思。", "聞初遊樂郊，頗慕登望詩。", "下車未幾日，倏見白露滋。", "月弦不常滿，星畢屢已離。", "幸無風雨晦，時從寮寀嬉。", "大喜酒客難，莫顧尚書期。", "獨守詩書愚，未悟朝夕疲。", "引領君子風，東首自忘移。", "但當觀魚鳥，辟去旄與麾。", "優悠民亦康，何必苦吏爲。"]}