{"author": "俞德鄰", "period": "宋", "type": "诗", "title": "連雨獨坐旅樓有作", "paragraphs": ["淫雨彌半月，河流漲通衢。", "舊畿十萬家，太半憂爲魚。", "旅樓起復卧，神氣鬰不舒。", "牀牀苦漏濕，豈暇論侏儒。", "緬懷十載間，洚水頻三吳。", "三吳莽一壑，平陸紛施罛。", "老羸委溝谿，少壯泣路隅。", "鬻賣及男女，庶幾活須臾。", "民窮已到骨，乃復剝其膚。", "自天發明斷，元惡隨就誅。", "疇咨用稷契，躋世當黄虞。", "政擬瘡痍瘳，詎意疾痛呼。", "陰陽繫調燮，此理信不誣。", "寄言秉鈞者，治安宜早圖。"]}