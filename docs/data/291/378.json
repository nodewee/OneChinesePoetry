{"author": "俞德鄰", "period": "宋", "type": "诗", "title": "舟行", "paragraphs": ["扁舟夾港下，漕渠溢春水。", "水邊兩翁仲，閲人亦多矣。", "其中鬰佳城，寂寞向千祀。", "岡巒失故態，草木罹新燬。", "緬想窀穸初，鳴笳汎清汜。", "送車數千兩，夾道陳簠簋。", "歲月迅不留，嗟嗟遽如此。", "因知人間世，變化倏忽耳。", "金箱貯茂陵，籧篨槃石子。", "貴賤雖不侔，腐壞畧相似。", "踟躕復踟躕，蒙莊信達士。"]}