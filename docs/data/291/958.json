{"author": "周密", "period": "宋", "type": "诗", "title": "釣臺三十韻", "paragraphs": ["沛公三尺劍，欲溺章甫冠。", "莫致魯二生，佐命惟彭韓。", "舉世尚功利，有若蜹慕酸。", "末造不可支，問璽生雄姦。", "真人握赤符，援臂鼎再安。", "灼知受病源，極力回狂瀾。", "異時南陽親，緣附攀龍翰。", "矧如吾子陵，久要平生歡。", "何至變姓名，坐釣七里灘。", "三聘始一往，矯矯如孤鸞。", "惟知貴天爵，不羨人間官。", "欲爲故人留，終愧負素餐。", "而況故人情，安保不易闌。", "君房真癡人，乃欲相控摶。", "醉後偶伸足，豈料星象干。", "始知市朝隘，不及山林寬。", "歸來富春山，山色終耐看。", "豈無秦山商，亦有周谿磻。", "出處雖不同，同在濟世難。", "先生意有在，未易淺近觀。", "東都貴節義，公實闓其端。", "流風數百載，猶足媿老瞞。", "雲臺不可畫，漢史不可刊。", "至今桐江魚，不上俗士竿。", "紛紛往來舟，含羞登公壇。", "口雖强模寫，顙泚膽亦寒。", "世代山雲移，功業山花殘。", "惟有東西臺，終古青巑岏。", "孤霞冠山椒，明月流清湍。", "高人不可見，慨古空長嘆。"]}