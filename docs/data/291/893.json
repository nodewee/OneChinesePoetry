{"author": "劉辰翁", "period": "宋", "type": "诗", "title": "文姬歸漢圖", "paragraphs": ["鵲巢覆絕孔文舉，錦衾裹葬楊德祖。", "銅雀春風歌舞長，獨徵悽然故人女。", "故人有女勝無兒，滿眼興亡身屬誰。", "琴燒笛折箏灰冷，閭巷草深歸忍饑。", "美人用事單于國，細馬駝金爲余北。", "曾從過鴈偕書看，又向枯魚寄聲得。", "胡笳日聽心自哀，天遣前朝漢使來。", "穹廬抱子送于野，欲去欲住真難哉。", "大兒牽衣小兒乳，割乳分携淚如雨。", "放馬兒啼漸不聞，腸斷一如初遇擄。", "畫圖巧畫欲無聲，不盡賢王子母情。", "踟躕拳跼各有態，未必日莫分馳能。", "天長地久何終極，事已不堪回首覓。", "草無南北是青青，雲有朝昏長羃羃。", "琵琶恨絕妒難消，海上羝兒夢豈遥。", "入見玉關天似錦，歸從金馬曉當朝。", "容儀憔悴恩無骨，記問荒唐存又沒。", "衛郎去我墓何斯，魏史親人禮難越。", "當時一女贖元身，亂代流離更可聞。", "天南地北有歸路，四海九州無故人。"]}