{"author": "梅堯臣", "period": "宋", "type": "诗", "title": "叔治遺草蟲枕屏", "paragraphs": ["世傳毗陵畫，妙絕僧居寧。", "不爲權貴逼，所與乃忘形。", "英機三尺素，落筆酒未醒。", "忽爲雙飛蜂，忽就一蜻蜓。", "螳蜋相拒立，促織如可聽。", "蚣蝑與螻蟈，行躍勢未停。", "竹蟬及鬼蝶，飄飄翻翅翮。", "蚊蝱亦具體，纖悉皆可名。", "廣宗潘叔治，持作枕間屏。", "我行因以贈，益見雙眉清。"]}