{"author": "俞德鄰", "period": "宋", "type": "诗", "title": "沽酒行", "paragraphs": ["去年斗酒貫三百，路逢麴車常嘖嘖。", "朝來啜虀暮食鹽，汲井煎茶待佳客。", "爾時石秫十二千，仍更五千糴石麥。", "米麴柴薪價倍增，酒價雖增欲誰責。", "昨秋一稔天所憐，甌窶刈穫過良田。", "大麥小麥今又熟，麟經髣髴書有年。", "年登米麥塞市廛，官酒定價那增錢。", "一朝酒家悉閉戶，斗酒更欲沽二千。", "道逢醉者驚相顧，老夫倉忙問其故。", "答云近日添課程，去城十里皆官庫。", "豈惟酒價今日增，明日十千賣石醋。", "乞漿得酒良已難，或者乞醯鄰亦怒。", "君不見昔時三百青銅沽一斗，坊外酒徒猶忍口。"]}