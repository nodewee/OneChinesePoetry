{"author": "梅堯臣", "period": "宋", "type": "诗", "title": "次韻劉原甫社後對雪", "paragraphs": ["社日遇羣飲，北風歸馬驕。", "陽烏雲斗晦，來燕翅難調。", "朝霰侵花冷，春陰到地消。", "宿酲無酒解，薄被覺寒饒。", "爐炭重然獸，衣裘更御貂。", "蟄宮蟲復閉，時鳥腹將枵。", "點綴何多思，輕狂不奈飄。", "唯知妍可玩，寧恤氣爲妖。", "剡客偶然興，海神非次朝。", "唱高仍和寡，公又作長謠。"]}