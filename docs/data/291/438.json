{"author": "俞德鄰", "period": "宋", "type": "诗", "title": "次韻龍仁夫種菊二首  其二", "paragraphs": ["種菊東籬下，菊密荒疎籬。", "掇英浥墜露，想像淵明詩。", "猗嗟子龍子，磊落山林姿。", "欽翹二三客，異郡同襟期。", "而我何爲者，俛首供丁推。", "寧復飲我酒，歡飫均嬿私。", "乃知意氣合，豈計新相知。", "蹇予久衰曳，素髮颯已垂。", "何能借九翮，一朝奮天池。", "但當對菊飲，與君賡醉時。"]}