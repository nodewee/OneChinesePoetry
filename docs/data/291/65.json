{"author": "梅堯臣", "period": "宋", "type": "诗", "title": "依韻和原甫昭君辭", "paragraphs": ["武帝常勒兵，北登單于臺。", "始欲以威服，竟亦慙懷來。", "徒令出塞師，萬里求龍媒。", "未弭後世患，玉顔困黄埃。", "丹青不足恨，謀慮少徘徊。", "月如漢宮見，心向胡地摧。", "在昔李少卿，聽笳動悲哀。", "壯士尚如此，蛾眉安得開。", "情語既不通，豈止腸九回。", "初冬誠難保，死不如草萊。"]}