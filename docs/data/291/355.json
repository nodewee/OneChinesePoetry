{"author": "俞德鄰", "period": "宋", "type": "诗", "title": "吳江夜泊", "paragraphs": ["扁舟渺何之，洶洶吳江水。", "走馬見新堤，垂虹失舊址。", "戰艘列旌旗，隨風紛旖旎。", "須臾暝色至，悲笳數聲起。", "椎髻黄鬚兒，臂槍挾弧矢。", "篙夫趣登舟，掩篷不敢視。", "但聞深夜中，刁斗鳴不已。", "及明問前途，山長川瀰瀰。", "我生苦漂零，十載行萬里。", "焉知及茲晨，憂傷淚如洗。"]}