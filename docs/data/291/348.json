{"author": "俞德鄰", "period": "宋", "type": "诗", "title": "題補蹠翁圖", "paragraphs": ["聖月無盈虧，劫燼有新故。", "嗟嗟補蹠翁，乃復不早悟。", "爲王雖云樂，萬幾實心蠹。", "世尊愍衆生，引手弘六度。", "以我智慧燈，照彼八正路。", "令於淤泥中，識此清浄土。", "我本有髮僧，靜參無二句。", "拊圖對青山，了然見心素。", "從茲謝筆墨，白雲共朝暮。", "剝啄誰扣門，法喜慎勿語。"]}