{"author": "梅堯臣", "period": "宋", "type": "诗", "title": "送劉定賢良下第赴廣陵令", "paragraphs": ["劉蕡不登科，衆口誦其策。", "得者爲之羞，聞者爲之惜。", "摧藏一時屈，論議千古白。", "至今簡篇中，一字不敢易。", "其言究時病，舂刺若戈戟。", "引經見大法，非蹈春秋僻。", "我朝屢得人，無不陞顯赫。", "乃知所中否，實命繫通厄。", "中則首公相，人情作冠幘。", "否則走仕塗，人情作履舄。", "秋風廣陵城，千里夷門客。", "壯心雖暫失，美寶有時獲。", "怊悵以送君，致龍翻點額。"]}