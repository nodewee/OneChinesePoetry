{"author": "梅堯臣", "period": "宋", "type": "诗", "title": "雷逸老以倣石鼓文見遺因呈祭酒吳公", "paragraphs": ["石鼓作自周宣王，宣王發憤蒐岐陽。", "我車我馬攻既良，射夫其同弓矢張。", "舫舟又漁鱄鱮魴，何以貫之維柳楊。", "從官執筆言成章，書在鼓腰鎸刻臧。", "歷秦漢魏下及唐，無人著眼來形相。", "村童戲坐老死喪，世復一世如鳥翔。", "唯聞元和韓侍郎，始得紙本歌且詳。", "欲以氈苞歸上庠，大官媕阿駞肯將。", "傳至我朝一鼓亡，九鼓缺剝文失行。", "近人偶見安碓床，亡鼓作臼刳中央。", "心喜遺篆猶在傍，以臼易臼庸何傷。", "以石補空恐舂梁，神物會合居一方。", "雷氏有子胡而長，日模月倣志暮强。", "聚完辨舛經星霜，四百六十飛鳳皇。", "書成大軸綠錦裝，偏斜曲直筋肯藏。", "携之謁我巧趨蹌，我無別識心徬徨。", "雖與乃父非故鄉，少與乃父同杯觴。", "老向太學鬢已蒼，樂子好古親縑箱。", "誰能千載師史倉，勤此冷淡何肝腸。", "而今祭酒裨聖皇，五經新石立兩廊。", "我欲效韓非癡狂，載致出關無所障。", "至寶宜列孔子堂，固勝朽版堆屋牆。", "然須雷生往度量，登車裹護今相當。", "誠非急務煩紀綱，太平得有朝廷光。", "山水大字輦已嘗，於此豈不同粃糠。", "海隅異獸乘舟航，連日道路費芻糧。", "又與茲器殊柔剛，感慨作詩聊激昂。", "願因諫疏投皂囊，夜觀奎壁正吐芒。", "天有河鼓亦焜煌，持比負鼎干成湯。"]}