{"author": "梅堯臣", "period": "宋", "type": "诗", "title": "次韻答德化尉郭功甫遂以送之", "paragraphs": ["江南有嘉禽，乘春弄清吭。", "流音入我耳，慰愜若獲貺。", "朝聽已孤高，暮聽轉幽曠。", "何多燕雀羣，聲跡不相傍。", "始聞汾陽生，文行衆所諒。", "獨哦青山間，悼古或悲愴。", "棄官不屈人，頗學陶元亮。", "是時予愛之，顔采莫得望。", "倏然能見過，遠涉丹湖浪。", "袖携一卷詩，行橐更無長。", "固與俗人殊，於焉識敦尚。", "嗟嗟二千石，不知子所向。", "駭子發論高，萬仞聳孤嶂。", "又如决河湍，捧土安可障。", "吾方歎瓌材，恨未逢良匠。", "信哉騏驥駒，誰用伯樂相。", "自從昔還朝，汩汩走俗狀。", "未嘗寄子書，子言今行行。", "亦似昧相知，曾非事高閌。", "把筆誠不勤，强意乃爲妄。", "茲晨去湓城，聊以和子唱。", "子辭猶瀑布，敢挹不知量。"]}