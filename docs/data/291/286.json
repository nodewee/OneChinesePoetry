{"author": "梅堯臣", "period": "宋", "type": "诗", "title": "送正仲都官知睦州", "paragraphs": ["每嗟相逢少，常苦離別多。", "行行復壯壯，往往起悲歌。", "古來易水上，義士有荆軻。", "捐軀思報恩，飲恨歌奈何。", "况彼兒女懷，牽纏如蔓蘿。", "是以世間人，鬢髮易番番。", "喜君得郡章，東歸隨春波。", "灘上嚴子祠，繫船聊經過。", "其人當漢興，富貴不可羅。", "足加天子腹，傲去釣於河。", "冬披破羊裘，夏披破草蓑。", "心中小宇宙，尤哂獻玉和。", "我慙賤丈夫，豈異戴面儺。", "未免爲鬼笑，誰知懼揮訶。", "安得如君行，收跡已蹉跎。", "空將閒歲月，塵埃浪銷磨。", "正同三峽賈，盡力向盤渦。"]}