{"author": "梅堯臣", "period": "宋", "type": "诗", "title": "和永叔六篇 代鳩婦言", "paragraphs": ["不如作蠒依蠶蔟，以絲自裹還自足。", "與爾爲婦過一生，怒即分飛同轉目。", "辛勤哺雛寄鵲巢，子母生離因爾逐。", "羽毛曾未顔色衰，飲啄不計豐儉時。", "天陰輙遣呼輙歸，恩情紙薄誰信之。", "朝爲夫婦夕行路，世間反覆那能知。", "伋妻白母非美事，後代放此誠堪悲。"]}