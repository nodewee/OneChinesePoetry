{"author": "梅堯臣", "period": "宋", "type": "诗", "title": "依韻和宋中道見寄", "paragraphs": ["歲在涒灘初別子，子適廣平裨郡理。", "廉頗臺傾有遺址，今逢四方弓久弛。", "時不用兵皆樂鄉，念我貧居天子庠。", "抱經臨案空循行，貌垢不洗顔蒼蒼。", "得時少壯相揄揚，獨行無侶心浶浪。", "腸如轆轤轉井床，內饑外寒膚粟芒。", "若此煎炒何心腸。", "王都浩浩多球琅，懷珉安可爭焜煌。", "舊朋升騰皆俊良，歿不發語生括囊。", "巍巍堯舜開明堂，大調金石來鳳皇。", "鴛鴦戟翼方在梁，福祿其宜無不臧。", "已甘老死填溝隍，殭尸闔棺猶目張。", "仲尼生世尚徨徨，豈能强聒爭蹌蹌。", "未由見子舉以觴，北望大河衣袂攘。", "牽牛橫漢不服箱，欲往乘車無可當。", "天駟有星名曰房，又欲乘馬行幽荒。", "牛雖蹄瑩馬眼光，既不我駕路阻長。", "我懷炳炳何日忘，半夜攬琴彈履霜。", "寫意緘辭無雁將，低雲作雪正蒼茫。"]}