{"author": "周密", "period": "宋", "type": "诗", "title": "北山四時招隠辭  其二", "paragraphs": ["草木舞兮山深，蜩蚻弄兮淙鏗。", "息瓊阜兮嘉蔭，漱玉澗兮甘清。", "泛夫容兮十頃，搴朱實兮千尋。", "虬松兮五鬣，鳳草兮三稜。", "雨龍歸兮靈洞，夜鶴化兮仙岑。", "羌誰招兮太史，耿清夕兮猿吟。", "逃暍影兮散慮，極幽討兮崢嶸。", "樂吾山兮長夏，歸來兮濯滄浪之塵纓。"]}