{"author": "梅堯臣", "period": "宋", "type": "诗", "title": "次韻景彝奉慈廟孟秋攝事二十韻", "paragraphs": ["閟宮初告饗，駕輅已迎秋。", "公衮惟時攝，齋廬用爾休。", "椒漿茲往奠，鸞馭或來游。", "任姒徽音繼，邦家故事脩。", "前期嚴受誓，侵曉肅傳騶。", "雞狗藏深戶，蚊蠅響暗溝。", "別祠緣相漢，舊禮傚宗周。", "蕭氣接庭燎，鼓聲通市樓。", "樂章分廟奏，牲物用毛柔。", "木主升新座，牙盤列庶羞。", "叩階除劍履，宿羽動梧楸。", "錫胙人移俎，焚辭漏晝籌。", "豆籩將降陛，胥史劇奔牛。", "事畢歸烏巷，陰餘晦綵油。", "驅車多叱咤，負擔起歌謳。", "却直中書省，重瞻十二旒。", "詞供五更敏，詔示四方優。", "密議存王體，斜封贊禹謀。", "勤誠酬異等，潤色闡嘉猷。", "强擬鄴中詠，我思康樂侯。"]}