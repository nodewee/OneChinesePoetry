{"author": "俞德鄰", "period": "宋", "type": "诗", "title": "宿高郵露筋", "paragraphs": ["午發淮子口，晚泊露筋北。", "舟人指靈祠，欲語輒歎息。", "伊昔避亂初，女郎實英特。", "行行侍丘嫂，日暮雲氣黑。", "嫂兮宿鄰莊，我寧止路側。", "我生雖不辰，秉身貴弗㥾。", "草深聚蚊虻，中夜紛鼓翼。", "吮血噆人膚，其毒甚沙蜮。", "女郎不肯顧，筋露身亦踣。", "至今是邦人，廟貌嚴血食。", "惜哉歲月深，姓氏不可識。", "維士有百行，維女獨四德。", "貞潔一以虧，姬姜徒國色。", "所以古婦人，送迎不踰閾。", "嗟嗟露筋事，可爲百世則。", "胡然世俗人，所重在傾國。"]}