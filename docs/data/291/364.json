{"author": "俞德鄰", "period": "宋", "type": "诗", "title": "秋夜雜興三首  其三", "paragraphs": ["明月何皎皎，流光入城闉。", "永懷遼鶴去，及歸無故人。", "故人亦何許，往事不忍陳。", "龍逝鼎河寂，麟傷周道湮。", "桑溟變俄頃，干戈徧穹垠。", "眼中萬年少，談笑乘朱輪。", "王侯與卿士，零落隨埃塵。", "興亡固有數，貴賤亦有因。", "狐裘冬則御，桃笙夏乃珍。", "萬事每如此，毋爲徒苦辛。"]}