{"author": "梅堯臣", "period": "宋", "type": "诗", "title": "寄題劉仲叟澤州園亭", "paragraphs": ["城臨太行谷，谷暖宜草木。", "既移洛陽花，又種阮家竹。", "五色雜黄紅，一林常翠綠。", "其間廣亭開，亦欲危榭築。", "春歸百禽嚎，摶黍及布穀。", "桑上啄椹食，林下窺果熟。", "果收椹已盡，飛去不須逐。", "婆娑黄楊樹，誰謂逢閏縮。", "物猶有進退，此理何用告。", "余心當郊君，未有地可卜。", "綴書豈貪樂，且以苟微祿。"]}