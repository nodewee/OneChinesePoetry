{"author": "俞德鄰", "period": "宋", "type": "诗", "title": "前哀哉行", "paragraphs": ["妾家淛水東，一門十朱輪。", "男多止一女，鍾愛歸妾身。", "七歲誦經史，十歲學補紉。", "十五事機杼，二十供藻蘋。", "不忍嫁張掖，愛我歸寧頻。", "去年邊事起，處處驚爲燐。", "盡室遯空谷，雷雨彌半旬。", "狐兔伴我食，虎狼爲我鄰。", "羣盜政猖獗，白晝昏埃塵。", "驚憂轉成疾，抱痛不敢呻。", "傳聞官軍至，草木生歡欣。", "豈料反縱暴，舞戈獵生人。", "倉皇不得避，驅斥行海濱。", "避寇寇幸免，依人人不仁。", "哀哉有如此，妾生何不辰。"]}