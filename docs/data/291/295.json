{"author": "梅堯臣", "period": "宋", "type": "诗", "title": "寄懷劉使君", "paragraphs": ["昔我從仲父，三年在河內。", "春游丹水上，花木弄粉黛。", "人誇走馬來，盡眼看沒背。", "薄暮半醉歸，插花紅簇隊。", "使君今少年，時往勸耕耒。", "安行過樹下，野杏正破纇。", "何不學山公，酩酊還倒載。", "令人知使君，心膽不瑣碎。", "切莫懲婦翁，慷慨臨并代。", "一朝由謗謫，雖去民苦愛。", "實計幸不幸，豈較進與退。", "因書寄此懷，繩墨老且悔。"]}