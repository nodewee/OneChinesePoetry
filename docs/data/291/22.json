{"author": "梅堯臣", "period": "宋", "type": "诗", "title": "送許璋監簿歸泰州", "paragraphs": ["木枯鳥不巢，泉涸魚不游。", "我非魚鳥情，貧縛路阻脩。", "高陽有令子，嗣世學已優。", "前日來京城，問恤忍涕流。", "今失王府薦，命奇言非讎。", "家聲喜未墜，辭我還海陬。", "爲酌一壺酒，敘懷心如抽。", "子之伯父歿，遣奠固莫由。", "豈欲寡恩義，力薄難置郵。", "因寄緣睫淚，洒向君衣裘。"]}