{"author": "梅堯臣", "period": "宋", "type": "诗", "title": "次韻和王尚書答贈宣城花木瓜十韻", "paragraphs": ["百菓各甘酸，或由人所植。", "木瓜聞衛詩，贈好非玉色。", "投此瓊玖報，蓋重車馬飾。", "貴賤今既殊，凌紙字翕赩。", "一一如明珠，自得見安格。", "復何備國風，庶亦見王澤。", "捧之爲重賜，誦已乃忘食。", "幸資藥品用，少助宣調力。", "南土加文章，中州異肥瘠。", "公將和鼎餗，微意願尋繹。"]}