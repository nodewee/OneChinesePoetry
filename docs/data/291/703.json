{"author": "劉辰翁", "period": "宋", "type": "诗", "title": "送李鶴田遊古杭", "paragraphs": ["天下南北車書通，行人點點過汴宮。", "空餘艮嶽一拳土，黯慘如雪吹不融。", "平乘樓上王夷甫，一灑中州淚如雨。", "西風羽扇不障塵，更自蓮子隨根去。", "政事堂上三相公，往往退食如夔龍。", "少年慟哭不見用，一語不合面發紅。", "八年流落無處所，合眼當朝遽如許。", "忠魂不到海門潮，別殿芙蓉廢爲圃。", "茫茫古路日平西，不信金銅不淚垂。", "浮沈親故懶相問，白髮惟有春風知。", "李侯髀肉堪流涕，同谷哀吟越州第。", "買絲刺繡刺未成，公子翩翩雁書至。", "飄飄起望白雲間，裘雪牛車度赤山。", "亂餘七十能幾見，我且欲往窮當還。", "平生高李經行處，寂寞斷橋漂落絮。", "不知到日似枯魚，淚入黄河別魴鱮。", "當空殿閣密雲團，曾和薰絃接羽翰。", "至今尚留花石否，杜鵑再賦長恨端。", "蘇州正念東鄰女，傷心更遇楊開府。", "憔悴語言敢分明，買酒行澆茂陵土。"]}