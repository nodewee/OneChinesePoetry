{"author": "梅堯臣", "period": "宋", "type": "诗", "title": "次韻和永叔贈別擇之赴陝郊", "paragraphs": ["古人相送贈以言，今人相送舉以酒。", "酒行殷勤意豈疎，酒罷躊躇悲更有。", "行當何之來者誰，陝府兵吏爭迎走。", "壺漿往往過函關，翰林惜別方携手。", "自言老大遇知難，願得公詩爲不朽。", "公因索筆作長謠，落落寓言誠十九。", "我慙竹管厠宮懸，縱合律度應非偶。", "太守西行已不貧，忽獲明珠盈大斗。", "歸立螭頭未是遲，暫向棠陰問遺叟。"]}