{"author": "劉辰翁", "period": "宋", "type": "诗", "title": "讀杜拾遺百憂集行有感", "paragraphs": ["余生行年將六十，不知何者爲憂戚。", "富貴不驕貧賤安，以此存心度朝夕。", "往年承乏佐中書，大官羊膳供堂食。", "只今賜老作編氓，衣食信天無固必。", "陋巷簞瓢如素居，不管茅茨春雨溼。", "門前載酒求賦詩，錦軸牙籤日堆積。", "在官不置附郭田，既老翻得稽古力。", "毀譽都忘月旦評，姓名不上春秋筆。", "朝米不煩鄰僧送，暮米不煩太倉糴。", "我亦一飯不忘君，文人相輕所不及。", "傷哉白首杜拾遺，入蜀還秦勞轍迹。", "文章蓋世亦何爲，妻子相看百憂集。"]}