{"author": "梅堯臣", "period": "宋", "type": "诗", "title": "次韻和永叔夜聞風聲有感", "paragraphs": ["月落夜正黑，風起庭槐端。", "窗間星動摇，枕上人寤歎。", "所歎吹陰雲，苦熱彌不歡。", "當其氣莫出，曷若無衣寒。", "虛堂卧竹簟，汗體如露漙。", "驅蚊爇蒿艾，寧復襲芝蘭。", "煎灼一如此，衰枯誰可完。", "消磨任寒暑，安有不死丹。", "三伏已過二，炎赫應漸殘。", "試看蜣蜋蟲，辛勤方轉丸。", "焉得從釣舟，逆上嚴子湍。", "此事人所易，謝榮爲獨難。", "誰顧萬古名，黑石持鎸刊。", "風聲不用撼，牀頭閒素紈。"]}