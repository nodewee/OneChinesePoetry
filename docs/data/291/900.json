{"author": "劉辰翁", "period": "宋", "type": "诗", "title": "贈製筆生許文瑶", "paragraphs": ["許生精藝誰可及，材用剛柔以製筆。", "水盆洗出紫兔毫，便覺文章生羽翼。", "蒙恬將軍爲動色，爲是秦王舊時物。", "丞相斯曾從駕行，載此篆書封禪碣。", "從秦至今幾千載，兔尚存皮竹可採。", "利濟天下功不有，入手千人萬人愛。", "我昔爲郎居粉署，用筆唯于許生取。", "輕衫日對紫薇花，寫遍江淹夢中句。"]}