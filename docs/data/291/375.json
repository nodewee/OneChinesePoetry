{"author": "俞德鄰", "period": "宋", "type": "诗", "title": "次韻陳彥實遊羅漢寺", "paragraphs": ["林泉近城市，而無城市人。", "携壺散游屧，心境同一春。", "何必事幽討，辭家入西秦。", "西秦苦迢遞，勞我金閨身。", "不如遠公社，醉倒人不嗔。", "百年電明滅，萬事蠖屈伸。", "所以古達士，死葬陶者鄰。", "或者爲甕盎，尚得日飲醇。", "豈比夷與齊，忍饑以求仁。", "吾生幸未化，有酒勿厭頻。", "一杯復一杯，浩歌落梁塵。", "但問客醉醒，不問疎與親。", "君看北邙墓，松柏多爲薪。"]}