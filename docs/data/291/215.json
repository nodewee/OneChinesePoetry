{"author": "梅堯臣", "period": "宋", "type": "诗", "title": "次韻答吳長文內翰遺石器八十八件", "paragraphs": ["山工日斵器，殊匪事樵牧。", "掘地取雲根，剖堅如剖玉。", "食具與果具，待賓良有勗。", "亦將茶具并，飽啜時出俗。", "公何都贈予，金多不入目。", "我家固宜之，瓦椀居漏屋。", "得此尤稱窮，客來無不足。", "唯應赤脚婢，收拾怨常酷。", "夏席堆青齏，冬盤飣旨蓄。", "竟無粱肉饌，甚愧蕭家錄。"]}