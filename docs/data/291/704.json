{"author": "劉辰翁", "period": "宋", "type": "诗", "title": "寄別孫潜齋", "paragraphs": ["嘗笑唐衢生，一慟可以死，焉能流涕被面日日別知己。", "又嘗笑朝鮮無淚可霑巾，悲歌兩語爲我異婦人。", "平生鍾情重離別，一聽陽關腸一絕。", "銅駝陌上會逢君，誰料相忘如永訣。", "憶昔携手青青春，水邊一笑禊吏塵。", "醉能狂歌醒能賦，滿座惟有孫堯文。", "酒闌歌斷如轉燭，寒食纍纍新鬼哭。", "丞相書桐異烏巢，曾園仙市芳郊綠。", "海棠三徑無根株，敗瓦頹垣亦已鋤。", "舊遊多感有至此，獨爲吾黨懷區區。", "我欲與君重一到，化爲長瓶酹荒草。", "早知世事去如風，只合黄公壚下倒。", "當時一醉鍤埋我，不見興亡應更好。", "且復止此休云云，我有陳子高能文。", "令其讀罷日就君，就君歸日誦所聞。", "吾貧吾老不足念，君鬚君髮何年變。", "幼安九十愁更愁，空羨一生長樂傳。", "嗚呼斯人斯世不相見，綠樹鶑啼淚如霰。"]}