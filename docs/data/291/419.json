{"author": "俞德鄰", "period": "宋", "type": "诗", "title": "小樓詩爲湯計議作", "paragraphs": ["英英人中豪，歲月閲江浪。", "胡然構小樓，不卧百尺上。", "跂予一登臨，規制差可尚。", "座中容六客，窗外羅萬象。", "雲烟互吐吞，岡阜相背向。", "誰云眼界窄，頗覺形神王。", "乃知人間世，小大俱幻妄。", "壺公家一壺，維摩室方丈。", "擬茲十二樓，鐘鼎視杯盎。", "鵬鷃同一適，椿菌偶殊狀。", "何必事翬飛，肆目逞雄壯。", "深紅屋角花，淺碧盆池漲。", "且當共倚闌，爛漫倒春釀。"]}