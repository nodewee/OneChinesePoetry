{"author": "梅堯臣", "period": "宋", "type": "诗", "title": "和介甫明妃曲", "paragraphs": ["明妃命薄漢計拙，憑仗丹青死悞人。", "一別漢宮空掩淚，便隨胡馬向胡塵。", "馬上山川難記憶，明明夜月如相識。", "月下琵琶旋製聲，手彈心苦誰知得。", "辭家只欲奉君王，豈意蛾眉入虎狼。", "男兒返覆尚不保，女子輕微何可望。", "青冢猶存塞路遠，長安不見舊陵荒。"]}