{"author": "俞德鄰", "period": "宋", "type": "诗", "title": "次韻答王國華", "paragraphs": ["甚矣吾衰矣，懷哉予歸哉。", "雀蜃不能化，何用充海淮。", "王郎東魯秀，玉質離氛埃。", "青絲絡白馬，嘯吟浮玉隈。", "餘子錄錄耳，誰敢相朋儕。", "一朝款柴戶，嚴若問子來。", "又疑蒙穀士，汗漫期九垓。", "嗟我晚聞道，可人常永懷。", "亂後苦契闊，襟抱無由開。", "常深越鳥志，自靦莊櫟材。", "感子慰離索，駕言且勿催。", "人生駒過隙，髮白不再孩。", "雞鳴舜爲善，犬放軻所哀。", "文字乃其閏，末俗供驩咍。", "朂哉聖賢事，充此天降才。", "贈言愧斐率，過此誰能裁。"]}