{"author": "梅堯臣", "period": "宋", "type": "诗", "title": "送胥平叔太博通判湖州", "paragraphs": ["依依堤邊柳，泛泛水中舟。", "舟行無遠近，柳影不隨流。", "東風欲粉絮，相逐江上頭。", "正見鮆魚來，貫條尾脩脩。", "使斫橫刀膾，便銷千里愁。", "檣端燕暫語，即飛入高樓。", "樓上饒客飲，共候風色柔。", "明朝同挂帆，直過南徐州。", "吳地多平湖，纜柂明鏡秋。", "芙蕖拂雨舷，女艇花底謳。", "不羨乘五馬，却逢羅敷羞。", "此官當此時，莫憶塵中游。"]}