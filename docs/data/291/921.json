{"author": "周密", "period": "宋", "type": "诗", "title": "舟遇順風", "paragraphs": ["檣烏指鷁首，助我浮清苕。", "輕帆乘快風，山勢欲動摇。", "岸樹紛相隨，罄折不待招。", "舟師坐奏功，破浪聲如潮。", "身世如白鷗，泛泛殊飄蕭。", "旁觀極歆羨，何異登瀛霄。", "正恐風勢回，世事不可料。", "何如乘安流，天幸其敢徼。", "止止勿盡興，解幔維吾橈。", "朗誦秋水篇，孤月生山椒。"]}