{"author": "梅堯臣", "period": "宋", "type": "诗", "title": "次韻永叔乞藥有感", "paragraphs": ["子厚論鍾乳，要若鵝翎筒。", "安取啗棗栗，謂相出山東。", "所産有所美，慎勿憑村僮。", "公問我餌藥，石臼將使礱。", "我餌乃藤根，得方非倉公。", "曾聞李習之，其品今頗同。", "此物俗爲賤，不入貴品中。", "吾妻希孟光，自舂供梁鴻。", "荏苒歲月久，顔丹聽益聰。", "雖能氣血盛，不療貧病攻。", "何如面黧黑，腰金明光宮。", "亦莫如學釣，緡鉤懸香藭。", "但知烟水樂，寧計身瘠豐。", "我生無快意，豈異抱篤癃。", "公乎忽我求，略辨雌與雄。", "雄赤而雌白，由來不同功。", "沙合固切似，朋好殊未窮。", "長年苟不遇，笑殺渭上翁。"]}