{"author": "俞德鄰", "period": "宋", "type": "诗", "title": "贈月篷戴相士", "paragraphs": ["雙眸炯炯秋篷月，十載聲名動京闕。", "隆準龍顔曾爲開，麞頭鼠目誰攖揬。", "我聞論相先論心，此語古傳非恍惚。", "閭閻談笑覓侯封，渭水垂綸飄白髮。", "膾肝盜跖以壽終，趙蓋楊韓膏斧鉞。", "相形相心兩莫憑，使我向空書咄咄。", "年來四海一鼓鼙，蕭艾騰芳蘭茝歇。", "宣室寧無賈誼思，侯門半却禰衡謁。", "君歸若見袁李徒，造化韞藏須剞劂。", "我今自分老山林，渴飲壑冰饑食蕨。", "但煩一語抱璞人，莫學卞和遭再刖。"]}