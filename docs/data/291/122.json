{"author": "梅堯臣", "period": "宋", "type": "诗", "title": "和永叔六篇 看花呈子華內翰", "paragraphs": ["時不選數老獨嗟，鬢毛未變目未花。", "愛公深殿見桃李，長才高詠無能加。", "紅英灼灼弄日色，穠豔皎皎生鉛華。", "長廊垂幕風不動，映柳黄鶑吟未涯。", "燕銜新泥補巢缺，蝸壓峻陛臨角斜。", "是時唯聞鳥雀鬧，盡日不聽車輪譁。", "雖傳此景無分到，但訝習慣猶豪誇。", "他年造物儻有意，不使齪齪居貧家。"]}