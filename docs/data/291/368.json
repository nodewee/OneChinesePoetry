{"author": "俞德鄰", "period": "宋", "type": "诗", "title": "鵓鴣詞", "paragraphs": ["鵓鴣鵓鴣，爾拙無伍。", "朝飛何從來，暮宿何處所。", "飲啄不自營，日日呱呱叫春雨。", "沙場鬼哭天沈陰，澤國夔魈夜相語。", "一聲兩聲雲冥冥，三聲四聲水建瓴。", "十聲百聲大雨車軸下，千聲萬聲江翻海漲鼇宮傾。", "羲和推車不敢出，鮫人畏濕綃機停。", "淤泥三尺百賈卧，十家一二炊煙青。", "鵓鴣鵓鴣喚雨又不已，教爾閉觜不閉觜。", "再拜拜天公，箋詞小心風。", "雨師屏翳，雲師豐隆。", "鵓鴣爾何物，盜天之柄裒頑凶。", "天晴呼婦雨逐婦，寄巢生子隨西東。", "願天敕后羿，挾矢操强弓。", "射逐九州外，勿使孳尾添雌雄。", "天關九重暗氛霧，鵓鴣飛來復飛去。", "黔黎𫙺𫙺生魚頭，鵓鴣猶自鳴不休。", "重爲告曰，鵓鴣鵓鴣，爾形甚眇，爾聲孔悲。", "爾鳴不止，爾心何爲。", "伊昔黄帝作，鳳凰巢阿閣。", "此時無爾鳴，五風十雨天下樂。", "又聞有虞氏，韶成鳳凰至。", "此時無爾鳴，風雨弗迷天下治。", "爾今雖彊顔，不如闔口歸深山。", "山深樹密百鳥閒，落花流水聲潺潺。", "秋分春分任爾化，何用對雨鳴間關。", "爾今不肯去，吾亦能爾恕。", "長安挾彈多少年，勸爾藏頭莫相遇。"]}