{"author": "梅堯臣", "period": "宋", "type": "诗", "title": "送張中樂屯田知永州", "paragraphs": ["畏向瀟湘行，不入洞庭去。", "鞍馬踏關山，衣裘冒霜露。", "零陵三千里，楚俗未改故。", "王澤久已覃，國刑亦當措。", "昔聞柳宗元，山水尋不飫。", "其記若丹青，因來問潭步。", "石燕飛有無，香草生觸處。", "仙姑異麻姑，歲月樓中度。", "不食顔渥赭，言語神靈預。", "莫將車騎喧，獨往探幽趣。", "有信報我知，惡欲驅塵慮。"]}