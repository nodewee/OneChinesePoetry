{"author": "梅堯臣", "period": "宋", "type": "诗", "title": "次韻和景仁對雪", "paragraphs": ["北風吹雪至，浩蕩地疑無。", "奕奕將如舞，漫漫欲似糊。", "沙場行不盡，銀漢落應枯。", "興發詩千首，豪吞酒百觚。", "山川容可改，圭璧巧能圖。", "花竟因酥點，砧爭以練鋪。", "未燖調鼎鵠，全混蔽旒珠。", "懷昔餐衣絮，誰今食豢腴。", "善歌知寡和，醵飲遂成酺。", "衆筆排堅陣，多多困老夫。"]}