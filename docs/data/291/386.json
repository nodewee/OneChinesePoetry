{"author": "俞德鄰", "period": "宋", "type": "诗", "title": "山陽客中雜言四首  其二", "paragraphs": ["秋帆泊淮浦，小山倏春風。", "春風到花柳，青青間深紅。", "散屧慰寂寞，道與征夫逢。", "爲言喪亂後，十室八九空。", "村墟暗荆杞，渚澤哀飛鴻。", "奈何數下令，科歛紛錯重。", "語已仰天歎，泣涕霑其胸。", "嗚呼天地德，微小無不容。", "貴人豈不仁，視汝如蒿蓬。", "會聞賢刺史，撫汝如漢龔。", "征夫甫收泣，悍吏來自東。"]}