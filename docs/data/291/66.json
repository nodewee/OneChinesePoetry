{"author": "梅堯臣", "period": "宋", "type": "诗", "title": "再依韻", "paragraphs": ["一嫁異域去，不復臨鏡臺。", "念昔辭家時，豈爲單于來。", "適遐固亦命，配醜非由媒。", "始欲並日月，今嗟隨風埃。", "僕侍共慘戚，山川空徘徊。", "鴻鴈爲之悲，肝腸爲之摧。", "寧聞琵琶樂，但聞琵琶哀。", "休言羊酪甘，誰喜氊廬開。", "故國萬餘里，此生那得回。", "乃知女子薄，莫比原上萊。"]}