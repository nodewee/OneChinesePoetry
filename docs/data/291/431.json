{"author": "俞德鄰", "period": "宋", "type": "诗", "title": "贈丹陽邢尉", "paragraphs": ["孟郊尉溧陽，曹務緣詩廢。", "徘徊金瀨傍，府以假尉代。", "一生坐詩窮，酸寒見餘態。", "邢君世業儒，才猷乃十倍。", "吏隠黄綬間，詩亦性所愛。", "羸驂京峴游，古錦奚奴佩。", "扣門索我詩，丁寧至於再。", "我老學殖荒，久嗟詩力退。", "腸肚縱煎煼，落筆與時背。", "况復風雅衰，淫哇亂鄘邶。", "濟南名士多，此語出前輩。", "我昔交數公，夢寐想風裁。", "西窗剪殘燭，顧影寸心痗。", "北渚凌清河，平疇接海岱。", "子行賦歸與，我實增感慨。", "爲吾謝故人，德音幸時逮。"]}