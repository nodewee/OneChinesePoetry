{"author": "梅堯臣", "period": "宋", "type": "诗", "title": "中伏日永叔遺冰", "paragraphs": ["日色若炎火，正當三伏時。", "盤冰賜近臣，絡繹中使馳。", "瑩澈肖水玉，凜氣侵人肌。", "近日多故友，分貺能者誰。", "信都顧貧賤，物物義不遺。", "念我老且病，赤疿生枯皮。", "巨塊置我前，凝結造化移。", "畏冷不敢食，有類夏蟲疑。", "雖然已快意，何必咀嚼爲。", "天子厚於公，不使熾毒欺。", "公亦厚於我，將恐煎熬隨。", "我有舐犢愛，自憐小子龜。"]}