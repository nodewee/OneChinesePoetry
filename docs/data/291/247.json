{"author": "梅堯臣", "period": "宋", "type": "诗", "title": "次韻和永叔飲余家詠枯菊", "paragraphs": ["今年重陽公欲來，旋種中庭已開菊。", "黄金碎翦千萬層，小樹婆娑嘉趣足。", "鬢頭插蕊惜光煇，酒面浮英愛芬馥。", "旋種旋摘趁時候，相笑相尋不拘束。", "各看華髮已垂顛，豈更少年苔色綠。", "自茲七十有三日，公又連鑣入余屋。", "堦傍猶見舊枯叢，根底青芽歡催促。", "但能置酒與公酌，獨欠琵琶彈啄木。", "所歎坐客盡豪英，槐上凍鴟偷側目。", "盤中有肉鴟伺之，烏鳥不知啼觜曲。", "諸公醉思索筆吟，吾兒暗寫千毫禿。", "明日持詩小吏忙，未解宿酲聊和屬。"]}