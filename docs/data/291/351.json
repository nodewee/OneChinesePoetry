{"author": "俞德鄰", "period": "宋", "type": "诗", "title": "甲戌秋過丫頭巖有感", "paragraphs": ["昔年北兵滸黄渡，官軍一萬丫巖駐。", "巖前十里無人煙，焉知今日重生聚。", "老翁殷勤指長孫，生時開慶方改元。", "今年裹頭明年娶，感荷太平天子恩。", "傳聞鼎湖龍又逝，空餘弓劍留人世。", "天上唯多三數公，社稷蒼生誰早計。", "老翁憂時色枯槁，羸卧巖前分犢草。", "京師來往千萬人，欲問明時知者少。", "嗣皇繼聖生神靈，西陲何事猶徵兵。", "襄樊未復郢又急，正陽新築淮未平。", "吾儕紅額今有幾，青袍白馬紛紛是。", "巖前鬼燐陰雨青，老翁說著心膽驚。", "願君努力扶休明，翁也菁羹橡飯安餘生。"]}