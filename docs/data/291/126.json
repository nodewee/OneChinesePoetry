{"author": "梅堯臣", "period": "宋", "type": "诗", "title": "縉叔以詩遺酒次其韻", "paragraphs": ["君嘗謂我性嗜酒，又復謂我躭於詩。", "一日不飲情頗惡，一日不吟無所爲。", "酒能銷憂忘富貴，詩欲主盟張鼓旗。", "百觚孔聖不可擬，白眼步兵吾久師。", "君多賜壺能以遺，向口滿碗傾玻瓈。", "醇釀甘滑泛綠蟻，從此便醉醒無期。", "既以樂吾真，亦以泰吾身，莫問今人與古人。"]}