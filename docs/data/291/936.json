{"author": "周密", "period": "宋", "type": "诗", "title": "懷鳴禽", "paragraphs": ["竹樹環幽棲，積翠何森森。", "鳴禽不知數，日夕傳好音。", "居然謝囂𡏖，宛若居山林。", "哢清孤枕曉，聲碎花房深。", "笙竽雜天籟，鼓吹無哇淫。", "物我自兩忘，彼此無機心。", "髽奴不解事，探鷇稍見侵。", "忽動擇木志，一去不可尋。", "鷗鳥駭海翁，智莫欺魚禽。", "何以慰寂寥，靜對空愔愔。", "風篁落纖月，誰伴清宵吟。"]}