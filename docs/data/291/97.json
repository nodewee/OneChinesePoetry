{"author": "梅堯臣", "period": "宋", "type": "诗", "title": "送韓玉汝太傅知洋州三首  其三", "paragraphs": ["春風東來幾萬里，相送入關如有情。", "灞陵原邊柳條暗，咸陽橋畔桃花明。", "自古恨別此兩處，十千美酒瑠璃傾。", "日落未落車馬動，子規滴血壯士驚。", "行哉使君負膽氣，蜀道雖險心常輕。", "是時門前大桐樹，爛漫紫萼啼流鶑。", "弟兄同懷不可見，應亦夢覺嗟遠程。", "太白山前一尺雨，桑下問蠶田問耕。", "郡城夜開百姓喜，喜從迢遞壺漿迎。"]}