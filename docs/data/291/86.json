{"author": "梅堯臣", "period": "宋", "type": "诗", "title": "次韻和范景仁舍人對雪", "paragraphs": ["三尺沒腰雪，京華頻歲無。", "高低相掩覆，竅隙似封糊。", "帖缺都迷醜，增妍不問枯。", "因時混貧富，遇物得圓觚。", "眩目曾何數，流風不可圖。", "冥冥山霧合，浩浩海雲鋪。", "未覺花飛葉，先看霰集珠。", "落機裁扇素，獵野割膚腴。", "粲爾娥奔月，皤然叟赴酺。", "薄才今揣稱，小巧媿非夫。"]}