{"author": "梅堯臣", "period": "宋", "type": "诗", "title": "次韻三和景仁對雪", "paragraphs": ["北度龍沙遠，南來狗犬無。", "玉階三尺峻，粉壁萬重糊。", "獸餒行迷穴，禽寒立並枯。", "長川平界限，大屋竦稜觚。", "稍見蓬萊闕，初張雲霧圖。", "受降鍪甲積，罷獵羽毛鋪。", "被褐思懷寶，游都學賣珠。", "車皆陳鋈轡，人盡得瓊腴。", "縞已贈吳札，席將開漢酺。", "鳳池批詔手，特地逞工夫。"]}