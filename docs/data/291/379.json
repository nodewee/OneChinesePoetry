{"author": "俞德鄰", "period": "宋", "type": "诗", "title": "題郭元德所藏龔聖予瘦馬圖", "paragraphs": ["吾聞神駿之肋十有五，雄姿矯矯騰龍虎。", "四蹄踣鐵尾捎風，藐視崑崙薄玄圃。", "何時歷塊誤一蹶，棄置荒林翳榛莽。", "思昔先朝十二閑，駓駰騏駱充其間。", "此馬當時最倜儻，流沙萬里來函關。", "祇今淪落歸人世，何人保養思終惠。", "髯龔前身李伯時，殷勤染翰憐權奇。", "崚嶒瘦骨見者歎，度越駑駘猶萬萬。", "天上房星久已空，此圖此馬俱難逢。", "主人愛圖如愛馬，收拾瓌文爲模寫。", "我知髯龔欲畫時，天地黯黲風煙悲。", "離離禾黍今如此，誰識羸驂真騄駬。", "明年野外春草平，瑶池八駿還爭鳴。", "此時更倩髯龔筆，一掃籋雲龍八尺。"]}