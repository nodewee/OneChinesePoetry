{"author": "梅堯臣", "period": "宋", "type": "诗", "title": "次韻和永叔對雪十韻", "paragraphs": ["紛紛何亂目，凜凜自開門。", "著莫風難定，侵凌物已繁。", "裝成新樹色，遮盡古苔痕。", "冷入梁王苑，清乘衛國軒。", "欺貧凍蓬蓽，增險想轘轅。", "小隙皆能及，洪爐逼不溫。", "雲衣隨處積，水甲等閒屯。", "團戲爲丸轉，堆雕作獸蹲。", "豈愁空破履，幸喜有清樽。", "誰問諸公子，高樓與後園。"]}