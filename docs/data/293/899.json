{"author": "岑參", "period": "唐", "type": "诗", "title": "酬成少尹駱谷行見呈", "paragraphs": ["聞君行路難，惆悵臨長衢。", "豈不憚險艱，王程剩相拘。", "憶昨蓬萊宮，新授刺史符。", "明主仍賜衣，價直千萬餘。", "何幸承命日，得與夫子俱。", "攜手出華省，連鑣赴長途。", "五馬當路嘶，按節投蜀都。", "千崖信縈折，一徑何盤紆。", "層冰滑征輪，密竹礙隼旟。", "深林迷昏旦，棧道凌空虛。", "飛雪縮馬毛，烈風擘我膚。", "峰攢望天小，亭午見日初。", "夜宿月近人，朝行雲滿車。", "泉澆石罅坼，火入松心枯。", "亞尹同心者，風流賢大夫。", "榮祿上及親，之官隨板輿。", "高價振臺閣，清詞出應徐。", "成都春酒香，且用俸錢沽。", "浮名何足道，海上堪乘桴。"]}