{"author": "岑參", "period": "唐", "type": "诗", "title": "左僕射相國冀公東齋幽居", "paragraphs": ["丞相百僚長，兩朝居此官。", "成功雲雷際，翊聖天地安。", "不矜南宮貴，祗向東山看。", "宅占鳳城勝，牕中雲嶺寬。", "午時松軒夕，六月藤齋寒。", "玉珮罥女蘿，金印耀牡丹。", "山蟬上衣桁，野鼠緣藥盤。", "有時披道書，竟日不著冠。", "幸得趨省闈，常欣在門闌。", "何當復持衡，短翮期風[摶]。"]}