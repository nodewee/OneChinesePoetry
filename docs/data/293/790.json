{"author": "韋應物", "period": "唐", "type": "诗", "title": "聽鶯曲", "paragraphs": ["東方欲曙花冥冥，啼鶯相喚亦可聽。", "乍去乍來時近遠，纔聞南陌又東城。", "忽似上林翻下苑，綿綿蠻蠻如有情。", "欲囀不囀意自嬌，羌兒弄笛曲未調。", "前聲後聲不相及，秦女學箏指猶澀。", "須臾風暖朝日暾，流音變作百鳥喧。", "誰家懶婦驚殘夢，何處愁人憶故園？伯勞飛過聲跼促，戴勝下時桑田綠。", "不及流鶯日日啼花間，能使萬家春意閑。", "有時斷續聽不了，飛去花枝猶裊裊。", "還栖碧樹鎖千門，春漏方殘一聲曉。"]}