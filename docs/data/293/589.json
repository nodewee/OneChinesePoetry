{"author": "韋應物", "period": "唐", "type": "诗", "title": "往富平傷懷", "paragraphs": ["晨起凌嚴霜，慟哭臨素帷。", "駕言百里塗，惻愴復何爲。", "昨者仕公府，屬城常載馳。", "出門無所憂，返室亦熙熙。", "今者掩筠扉，但聞童稚悲。", "丈夫須出入，顧爾內無依。", "銜恨已酸骨，何況苦寒時。", "單車路蕭條，廻首長逶遲。", "飄風忽截野，嘹唳雁起飛。", "昔時同往路，獨往今詎知。"]}