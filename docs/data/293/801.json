{"author": "韋應物", "period": "唐", "type": "诗", "title": "黿頭山神女歌", "paragraphs": ["黿頭之山，直上洞庭連青天。", "蒼蒼煙樹閉古廟，中有蛾眉成水仙。", "水府沈沈行路絕，蛟龍出沒無時節。", "魂同魍魎潛太陰，身與空山長不滅。", "東晉永和今幾代，雲髮素顏猶盼睞。", "陰深靈氣靜凝美，的礫龍綃雜瓊珮。", "山精木魅不敢親，昏明想像如有人。", "蕙蘭瓊芳積煙露，碧窗松月無冬春。", "舟客經過奠椒醑，巫女南音歌激楚。", "碧水冥空惟鳥飛，長天何處雲隨雨。", "紅渠綠蘋芳意多，玉靈蕩漾凌清波。", "孤峰絕島儼相向，鬼嘯猿啼垂女蘿。", "皓雪瓊枝殊異色，北方絕代徒傾國。", "雲沒煙銷不可期，明堂翡翠無人得。", "精靈變態狀無方，游龍宛轉驚鴻翔。", "湘妃獨立九疑暮，漢女菱歌春日長。", "始知仙事無不有，可惜吳宮空白首。"]}