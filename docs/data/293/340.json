{"author": "韋應物", "period": "唐", "type": "诗", "title": "善福閣對雨寄李儋幼遐", "paragraphs": ["飛閣凌太虛，晨躋鬱崢嶸。", "驚飆觸懸檻，白雲冒層甍。", "太陰布其地，密雨垂八紘。", "仰觀固不測，俯視但冥冥。", "感此窮秋氣，沈鬱命友生。", "及時未高步，羇旅遊帝京。", "聖朝無隱才，品物俱昭形。", "國士秉繩墨，何以表堅貞。", "寸心東北馳，思與一會幷。", "我車夙已駕，將逐晨風征。", "郊塗住成淹，默默阻中情。"]}