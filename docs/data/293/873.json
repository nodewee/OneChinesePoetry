{"author": "岑參", "period": "唐", "type": "诗", "title": "北庭西郊候封大夫受降回軍獻上", "paragraphs": ["胡地苜蓿美，輪臺征馬肥。", "大夫討匈奴，前月西出師。", "甲兵未得戰，降虜來如歸。", "橐駞何連連，穹帳亦纍纍。", "陰山烽火滅，劒水羽書稀。", "却笑霍嫖姚，區區徒爾爲。", "西郊候中軍，平沙懸落暉。", "驛馬從西來，雙節夾路馳。", "喜鵲捧金印，蛟龍盤畫旗。", "如公未四十，富貴能及時。", "直上排青雲，傍看疾若飛。", "前年斬樓蘭，去歲平月支。", "天子日殊寵，朝廷方見推。", "何幸一書生，忽蒙國士知。", "側身佐戎幕，斂袵事邊陲。", "自逐定遠侯，亦著短後衣。", "近來能走馬，不弱幷州兒。"]}