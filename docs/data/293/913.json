{"author": "岑參", "period": "唐", "type": "诗", "title": "送顏平原", "paragraphs": ["天子念黎庶，詔書換諸侯。", "仙郎授剖符，華省輟分憂。", "置酒會前殿，賜錢若山丘。", "天章降三光，聖澤該九州。", "吾兄鎮河朔，拜命宣皇猷。", "駟馬辭國門，一星東北流。", "夏雲照銀印，暑雨隨行輈。", "赤筆仍在篋，鑪香惹衣裘。", "此地鄰東溟，孤城弔滄洲。", "海風掣金戟，道吏呼鳴騶。", "郊原北連燕，剽劫風未休。", "魚鹽隘里巷，桑柘盈田疇。", "爲郡豈淹旬，政成應未秋。", "易俗去猛虎，化人似馴鷗。", "蒼生已望君，黃霸寧久留。"]}