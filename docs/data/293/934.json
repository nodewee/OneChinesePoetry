{"author": "岑參", "period": "唐", "type": "诗", "title": "過王判官西津所居", "paragraphs": ["勝迹不在遠，愛君池館幽。", "素懷巖中諾，宛得塵外遊。", "何必到清谿，忽來見滄洲。", "潛移岷山石，暗引巴江流。", "樹密晝先夜，竹深夏已秋。", "沙鳥上筆牀，谿花篲簾鈎。", "夫子賤簪冕，注心向林丘。", "落日出公堂，垂綸乘釣舟。", "賦詩憶楚老，載酒隨江鷗。", "翛然一傲吏，獨在西津頭。"]}