{"author": "韋應物", "period": "唐", "type": "诗", "title": "馬明生遇神女歌", "paragraphs": ["學仙貴功亦貴精，神女變化感馬生。", "石壁千尋啓雙檢，中有玉堂鋪玉簟。", "立之一隅不與言，玉體安隱三日眠。", "馬生一立心轉堅，知其丹白蒙哀憐。", "安期先生來起居，請示金鐺玉佩天皇書。", "神女呵責不合見，仙子謝過手足戰。", "大瓜玄棗冷如冰，海上摘來朝霞凝。", "賜仙復坐對食訖，頷之使去隨煙升。", "乃言馬生合不死，少姑教勅令付爾。", "安期再拜將生出，一授素書天地畢。"]}