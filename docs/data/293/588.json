{"author": "韋應物", "period": "唐", "type": "诗", "title": "傷逝", "paragraphs": ["染白一爲黑，焚木盡成灰。", "念我室中人，逝去亦不廻。", "結髮二十載，賓敬如始來。", "提攜屬時屯，契闊憂患災。", "柔素亮爲表，禮章夙所該。", "仕公不及私，百事委令才。", "一旦入閨門，四屋滿塵埃。", "斯人既已矣，觸物但傷摧。", "單居移時節，泣涕撫嬰孩。", "知妄謂當遣，臨感要難裁。", "夢想忽如睹，驚起復徘徊。", "此心良無已，遶屋生蒿萊。"]}