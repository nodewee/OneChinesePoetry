{"author": "岑參", "period": "唐", "type": "诗", "title": "送王著作赴淮西幕府", "paragraphs": ["燕子與百勞，一西復一東。", "天空信寥廓，翔集何時同。", "知己悵難遇，良朋非易逢。", "憐君心相親，與我家又通。", "言笑日無度，書札凡幾封。", "湛湛萬頃陂，森森千丈松。", "不知有機巧，無事干心胸。", "滿堂皆酒徒，豈復羨王公。", "早年抱將略，累歲依幕中。", "昨者從淮西，歸來奏邊功。", "承恩長樂殿，醉出明光宮。", "逆旅悲寒蟬，客夢驚飛鴻。", "發家見春草，却去聞秋風。", "月色冷楚城，淮光透霜空。", "各自務功業，當須激深衷。", "別後能相思，何嗟山水重。"]}