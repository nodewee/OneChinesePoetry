{"author": "岑參", "period": "唐", "type": "诗", "title": "使交河郡郡在火山脚其地苦熱無雨雪獻封大夫", "paragraphs": ["奉使按胡俗，平明發輪臺。", "暮投交河城，火山赤崔巍。", "九月尚流汗，炎風吹沙埃。", "何事陰陽工，不遣雨雪來。", "吾君方憂邊，分閫資大才。", "昨者新破胡，安西兵馬回。", "鐵關控天涯，萬里何遼哉。", "煙塵不敢飛，白草空皚皚。", "軍中日無事，醉舞傾金罍。", "漢代李將軍，微功合可咍。"]}