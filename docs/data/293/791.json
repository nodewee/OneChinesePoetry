{"author": "韋應物", "period": "唐", "type": "诗", "title": "白沙亭逢吳叟歌", "paragraphs": ["龍池宮裏上皇時，羅衫寶帶香風吹。", "滿朝豪士今已盡，欲話舊遊人不知。", "白沙亭上逢吳叟，愛客脫衣且沽酒。", "問之執戟亦先朝，零落艱難却負樵。", "親觀文物蒙雨露，見我昔年侍丹霄。", "冬狩春祠無一事，歡遊洽宴多頒賜。", "嘗陪月夕竹宮齋，每返溫泉灞陵醉。", "星歲再周十二辰，爾來不語今爲君。", "盛時忽去良可恨，一生坎壈何足云。"]}