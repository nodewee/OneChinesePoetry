{"author": "韋應物", "period": "唐", "type": "诗", "title": "彈棊歌", "paragraphs": ["圓天方地局，二十四氣子。", "劉生絕藝難對曹，客爲歌其能。", "請從中央起，中央轉鬬破欲闌。", "零落勢背誰能彈，此中舉一得六七。", "旋風忽散霹靂疾，履機乘變安可當。", "置之死地翻取強，不見短兵反掌收已盡。", "唯有猛士守四方，四方又何難。", "橫擊且緣邊，豈如昆明與碣石。", "一箭飛中隔遠天，神安志愜動十全，滿堂驚視誰得然。"]}