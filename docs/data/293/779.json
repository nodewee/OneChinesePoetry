{"author": "韋應物", "period": "唐", "type": "诗", "title": "金谷園歌", "paragraphs": ["石氏滅，金谷園中水流絕。", "當時豪右爭驕侈，錦爲步障四十里。", "東風吹花雪滿川，紫氣凝閣朝景妍。", "洛陽陌上人迴首，絲竹飄颻入青天。", "晉武平吳恣歡燕，餘風靡靡朝廷變。", "嗣世衰微誰肯憂，二十四友日日空追遊。", "追遊詎可足，共惜年華促。", "禍端一發埋恨長，百草無情春自綠。"]}