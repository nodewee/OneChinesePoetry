{"author": "韋應物", "period": "唐", "type": "诗", "title": "答河南李士巽題香山寺", "paragraphs": ["洛都遊宦日，少年攜手行。", "投杯起芳席，總轡振華纓。", "關塞有佳氣，巖開伊水清。", "攀林憩佛寺，登高望都城。", "蹉跎二十載，世務各所營。", "茲賞長在夢，故人安得幷。", "前歲守九江，恩詔赴咸京。", "因塗再登歷，山河屬晴明。", "寂寞僧侶少，蒼茫林木成。", "牆宇或崩剝，不見舊題名。", "舊遊況存歿，獨此淚交橫。", "交橫誰與同，書壁貽友生。", "今茲守吳郡，綿思方未平。", "子復經陳迹，一感我深情。", "遠蒙惻愴篇，中有金玉聲。", "反覆終難答，金玉尚爲輕。"]}