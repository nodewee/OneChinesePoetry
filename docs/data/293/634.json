{"author": "韋應物", "period": "唐", "type": "诗", "title": "觀早朝", "paragraphs": ["伐鼓通嚴城，車馬溢廣躔。", "煌煌列明燭，朝服照華鮮。", "金門杳深沈，尚聽清漏傳。", "河漢忽已沒，司閽啓晨關。", "丹殿據龍首，崔嵬對南山。", "寒生千門裏，日照雙闕間。", "禁旅下成列，爐香起中天。", "輝輝覩明聖，濟濟行俊賢。", "媿無鴛鷺姿，短翮空飛還。", "誰當假毛羽，雲路相追攀。"]}