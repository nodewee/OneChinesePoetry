{"author": "韋應物", "period": "唐", "type": "诗", "title": "贈別河南李功曹", "paragraphs": ["耿耿抱私戚，寥寥獨掩扉。", "臨觴自不飲，況與故人違。", "故人方琢磨，瓌朗代所稀。", "憲禮更右職，文翰灑天機。", "聿來自東山，羣彥仰餘輝。", "談笑取高第，綰綬即言歸。", "洛都遊燕地，千里及芳菲。", "今朝章臺別，楊柳亦依依。", "雲霞未改色，山川猶夕暉。", "忽復不相見，心思亂霏霏。"]}