{"author": "岑參", "period": "唐", "type": "诗", "title": "梁園歌送河南王說判官", "paragraphs": ["君不見梁孝王脩竹園，頹牆隱轔勢仍存。", "嬌娥曼臉成草蔓，羅帷珠簾空竹根。", "大梁一旦人代改，秋月春風不相待。", "池中幾度雁新來，洲上千年鶴應在。", "梁園二月梨花飛，却似梁王雪下時。", "當時置酒延枚叟，肯料平臺狐兔走。", "萬事翻覆如浮雲，昔人空在今人口。", "單父古來稱宓生，祗今爲政有吾兄。", "輶軒若過梁園道，應傍琴臺聞政聲。"]}