{"author": "韋應物", "period": "唐", "type": "诗", "title": "歲日寄京師諸[季]端武等", "paragraphs": ["獻歲抱深惻，僑居念歸緣。", "常患親愛離，始覺世務牽。", "少事河陽府，晚守淮南壖。", "平生幾會散，已及蹉跎年。", "昨日罷符竹，家貧遂留連。", "部曲多已去，車馬不復全。", "閑將酒爲偶，默以道自詮。", "聽松南巖寺，見月西澗泉。", "爲政無異術，當責豈望遷。", "終理來時裝，歸鑿杜陵田。"]}