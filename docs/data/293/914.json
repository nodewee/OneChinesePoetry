{"author": "岑參", "period": "唐", "type": "诗", "title": "送狄員外巡按西山軍", "paragraphs": ["兵馬守西山，中國非得計。", "不知何代策，空使蜀人弊。", "八州崖谷深，千里雲雪閉。", "泉澆閣道滑，水凍繩橋脆。", "戰士常苦飢，糗粮不相繼。", "胡兵猶不歸，空山積年歲。", "儒生識損益，言事皆審諦。", "狄子幕府郎，有謀必康濟。", "胸中懸明鏡，照耀無巨細。", "莫辭冒險艱，可以裨節制。", "相思江樓夕，愁見月澄霽。"]}