{"author": "岑參", "period": "唐", "type": "诗", "title": "初至西虢官舍南池呈左右省及南宮諸故人", "paragraphs": ["黜官自西掖，待罪臨下陽。", "空積犬馬戀，豈思鵷鷺行。", "素多江湖意，偶佐山水鄉。", "滿院池月靜，捲簾溪雨涼。", "軒窓竹翠濕，案牘荷花香。", "白鳥上衣桁，青苔生筆牀。", "數公不可見，一別盡相忘。", "敢恨青瑣客，無情華省郎。", "早年迷進退，晚節悟行藏。", "他日能相訪，嵩南舊草堂。"]}