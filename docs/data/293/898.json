{"author": "岑參", "period": "唐", "type": "诗", "title": "敬酬杜華淇上見贈兼呈熊曜", "paragraphs": ["杜侯實才子，盛名不可及。", "祗曾效一官，今已年四十。", "是君同時者，已有尚書郎。", "憐君獨未遇，淹泊在他鄉。", "我從京師來，到此喜相見。", "共論窮途事，不覺淚滿面。", "憶昨癸未歲，吾兄自江東。", "得君江湖詩，骨氣凌謝公。", "熊生尉淇上，開館常待客。", "喜我二人來，歡笑朝復夕。", "縣樓壓春岸，戴勝鳴花枝。", "吾徒在舟中，縱酒兼彈棊。", "三月猶未還，寒愁滿春草。", "賴蒙瑤華贈，諷詠慰懷抱。"]}