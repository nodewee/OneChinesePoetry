{"author": "韋應物", "period": "唐", "type": "诗", "title": "貴遊行", "paragraphs": ["漢帝外家子，恩澤少封侯。", "垂楊拂白馬，曉日上青樓。", "上有顏如玉，高情世無儔。", "輕裾含碧煙，窈窕似雲浮。", "良時無還景，促節爲我謳。", "忽聞豔陽曲，四坐亦已柔。", "賓友仰稱歎，一生何所求。", "平明擊鍾食，入夜樂未休。", "風雨愆歲候，兵戎橫九州。", "焉知坐上客，草草心所憂。"]}