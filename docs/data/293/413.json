{"author": "韋應物", "period": "唐", "type": "诗", "title": "贈丘員外二首 一", "paragraphs": ["高詞棄浮靡，貞行表鄉閭。", "未真南宮拜，聊偃東山居。", "大藩本多事，日與文章疎。", "每一覩之子，高詠遂起予。", "宵晝方連燕，煩恡亦頓祛。", "格言雅誨闕，善謔矜數餘。", "久跼思遊曠，窮慘遇陽舒。", "虎丘愜登眺，吳門悵躊躇。", "方此戀攜手，豈云還舊墟。", "告諸吳子弟，文學爲何如。"]}