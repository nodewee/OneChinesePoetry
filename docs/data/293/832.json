{"author": "張謂", "period": "唐", "type": "诗", "title": "讀後漢逸人傳二首 一", "paragraphs": ["子陵沒已久，讀史思其賢。", "誰謂潁陽人，千秋如比肩。", "嘗聞漢皇帝，曾是曠周旋。", "名位苟無心，對君猶可眠。", "東過富春渚，樂此佳山川。", "夜臥松下月，朝看江上煙。", "釣時如有待，釣罷應忘筌。", "生事在林壑，悠悠經暮年。", "于今七里瀨，遺迹尚依然。", "高臺竟寂寞，流水空潺湲。"]}