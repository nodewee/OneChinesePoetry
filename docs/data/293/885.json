{"author": "岑參", "period": "唐", "type": "诗", "title": "至大梁却寄匡城主人", "paragraphs": ["一從棄魚釣，十載干明王。", "無由謁天階，却欲歸滄浪。", "仲秋至東郡，遂見天雨霜。", "昨日夢故山，蕙草色已黃。", "平明辭鐵丘，薄暮遊大梁。", "仲秋蕭條景，拔刺飛鵝鶬。", "四郊陰氣閉，萬里無晶光。", "長風吹白茅，野火燒枯桑。", "故人南燕吏，籍籍名更香。", "聊以玉壺贈，置之君子堂。"]}