{"author": "岑參", "period": "唐", "type": "诗", "title": "熱海行送崔侍御還京", "paragraphs": ["側聞陰山胡兒語，西頭熱海水如煮。", "海上衆鳥不敢飛，中有鯉魚長且肥。", "岸傍青草常不歇，空中白雪遙旋滅。", "蒸沙爍石然虜雲，沸浪炎波煎漢月。", "陰火潛燒天地鑪，何事偏烘西一隅。", "勢吞月窟侵太白，氣連赤坂通單于。", "送君一醉天山郭，正見夕陽海邊落。", "柏臺霜威寒逼人，熱海炎氣爲之薄。"]}