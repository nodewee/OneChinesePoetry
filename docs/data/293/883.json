{"author": "岑參", "period": "唐", "type": "诗", "title": "梁州對雨懷麴二秀才便呈麴大判官時疾贈余新詩", "paragraphs": ["江上雲氣黑，𡷛山昨夜雷。", "水惡平明飛，雨從嶓冢來。", "濛濛隨風過，蕭颯鳴庭槐。", "隔簾濕衣巾，當暑涼幽齋。", "麴生住相近，言語阻且乖。", "臥疾不見人，午時門始開。", "終日看本草，藥苗滿前堦。", "兄弟早有名，甲科皆秀才。", "二人事慈母，不弱古老萊。", "昨歎攜手遲，未盡平生懷。", "愛君有佳句，一日吟幾迴。"]}