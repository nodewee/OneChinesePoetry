{"author": "韋應物", "period": "唐", "type": "诗", "title": "四禪精舍登覽悲舊寄朝宗巨川兄弟", "paragraphs": ["蕭散人事憂，迢遰古原行。", "春風日已暄，百草亦復生。", "躋閣謁金像，攀雲造禪扃。", "新景林際曙，雜花川上明。", "徂歲方緬邈，陳事尚縱橫。", "溫泉有佳氣，馳道指京城。", "攜手思故日，山河留恨情。", "存者邈難見，去者已冥冥。", "臨風一長慟，誰畏行路驚。"]}