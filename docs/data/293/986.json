{"author": "岑參", "period": "唐", "type": "诗", "title": "函谷關歌送劉評事使關西", "paragraphs": ["君不見函谷關，崩城毀壁至今在。", "樹根草蔓遮古道，空谷千年長不改。", "寂寞無人空舊山，聖朝無外不須關。", "白馬公孫何處去，青牛老人更不還。", "蒼苔白骨空滿地，月與古時長相似。", "野花不省見行人，山鳥何曾識關吏。", "故人方乘使者車，吾知郭丹却不如。", "請君時憶關外客，行到關西多致書。"]}