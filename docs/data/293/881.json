{"author": "岑參", "period": "唐", "type": "诗", "title": "青山峽口泊舟懷狄侍御", "paragraphs": ["峽口秋水壯，沙邊且停橈。", "奔濤振石壁，峰勢如動搖。", "九月蘆花新，彌令客心焦。", "誰念在江島，故人滿天朝。", "無處豁心胸，憂來醉能銷。", "往來巴山道，三見秋草彫。", "狄生新相知，才調凌雲霄。", "賦詩析造化，入幕生風飆。", "把筆判甲兵，戰士不敢驕。", "皆云梁公後，遇鼎還能調。", "離別倏經時，音塵殊寂寥。", "何當見夫子，不歎鄉關遙。"]}