{"author": "韋應物", "period": "唐", "type": "诗", "title": "朝請後還邑寄諸友生", "paragraphs": ["宰邑分甸服，夙駕朝上京。", "是時當暮春，休沐集友生。", "抗志青雲表，俱踐高世名。", "樽酒且歡樂，文翰亦縱橫。", "良遊昔所希，累讌夜復明。", "晨露含瑤琴，夕風殞素英。", "一旦遵歸路，伏軾出京城。", "誰言再念別，忽若千里行。", "閑閤寡喧訟，端居結幽情。", "況茲晝方永，展轉何由平。"]}