{"author": "韋應物", "period": "唐", "type": "诗", "title": "睢陽感懷", "paragraphs": ["豺虎犯天綱，昇平無內備。", "長驅陰山卒，略踐三河地。", "張侯本忠烈，濟世有深智。", "堅壁梁宋間，遠籌吳楚利。", "窮年方絕輸，鄰援皆攜貳。", "使者哭其庭，救兵終不至。", "重圍雖可越，藩翰諒難棄。", "飢喉待危巢，懸命中路墜。", "甘從鋒刃斃，莫奪堅貞志。", "宿將降賊庭，儒生獨全義。", "空城唯白骨，同往無賤貴。", "哀哉豈獨今，千載當歔欷。"]}