{"author": "韋應物", "period": "唐", "type": "诗", "title": "寶觀主白鸜鵒歌", "paragraphs": ["鸜鵒鸜鵒，衆皆如漆，爾獨如玉。", "鸜之鵒之，衆皆蓬蒿下。", "爾自三山來，三山處子下人間。", "綽約不妝冰雪顏，仙鳥隨飛來掌上。", "來掌上，時拂拭。", "人心鳥意自無猜，玉指霜毛本同色。", "有時一去凌蒼蒼，朝遊汗漫暮玉堂。", "巫峽雨中飛暫濕，杏花林裏過來香。", "日夕依仁全羽翼，空欲銜環非報德。", "豈不及阿母之家青鳥兒，漢宮來往傳消息。"]}