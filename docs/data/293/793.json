{"author": "韋應物", "period": "唐", "type": "诗", "title": "五弦行", "paragraphs": ["美人爲我彈五弦，塵埃忽靜心悄然。", "古刀幽磬初相觸，千珠貫斷落寒玉。", "中曲又不喧，徘徊夜長月當軒。", "如伴風流縈豔雪，更逐落花飄御園。", "獨鳳寥寥有時隱，碧霄來下聽還近。", "燕姬有恨楚客愁，言之不盡聲能盡。", "末曲感我情，解幽釋結和樂生。", "壯士有仇未得報，拔劍欲去憤已平。", "夜寒酒多愁遽明。"]}