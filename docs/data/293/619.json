{"author": "韋應物", "period": "唐", "type": "诗", "title": "登高望洛城作", "paragraphs": ["高臺造雲端，遐瞰周四垠。", "雄都定鼎地，勢據萬國尊。", "河岳出雲雨，土圭酌乾坤。", "舟通南越貢，城背北邙原。", "帝宅夾清洛，丹霞捧朝暾。", "葱蘢瑤臺榭，𥦖窱雙闕門。", "十載構屯難，兵戈若雲屯。", "膏腴滿榛蕪，比屋空毀垣。", "聖主乃東眷，俾賢拯元元。", "熙熙居守化，泛泛太府恩。", "至損當受益，苦寒必生溫。", "平明四城開，稍見市井喧。", "坐感理亂迹，永懷經濟言。", "吾生自不達，空鳥何翩翻。", "天高水流遠，日晏城郭昏。", "裴回訖旦夕，聊用寫憂煩。"]}