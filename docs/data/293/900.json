{"author": "岑參", "period": "唐", "type": "诗", "title": "虢中酬陝西甄判官見贈", "paragraphs": ["微才棄散地，拙宦慙清時。", "白髮徒自負，青雲難可期。", "胡塵暗東洛，亞相方出師。", "分陝振鼓鼙，二崤滿旌旗。", "夫子廊廟器，迥然青冥姿。", "閫外佐戎律，幕中吐兵奇。", "前者驛使來，忽枉行軍詩。", "晝吟庭花落，夜諷山月移。", "昔君隱蘇門，浪跡不可羈。", "詔書自徵用，令譽天下知。", "別來春草長，東望轉相思。", "寂寞山城暮，空聞畫角悲。"]}