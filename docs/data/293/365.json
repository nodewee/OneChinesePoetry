{"author": "韋應物", "period": "唐", "type": "诗", "title": "寄中書劉舍人", "paragraphs": ["雲霄路竟別，中年跡暫同。", "比翼趨丹陛，連騎下南宮。", "佳詠邀清月，幽賞滯芳藂。", "迨予一出守，與子限西東。", "晨露方愴愴，離抱更忡忡。", "忽睹九天詔，秉綸歸國工。", "玉座浮香氣，秋禁散涼風。", "應向橫門度，環珮杳玲瓏。", "光輝恨未矚，歸思坐難通。", "蒼蒼松桂姿，想在掖垣中。"]}