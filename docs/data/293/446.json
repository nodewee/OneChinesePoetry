{"author": "韋應物", "period": "唐", "type": "诗", "title": "雜言送黎六郎", "paragraphs": ["冰壺見底未見清，少年如玉有詩名。", "聞話嵩峰多野寺，不嫌黃綬向陽城。", "朱門嚴訓朝辭去，騎出東郊滿飛絮。", "河南庭下拜府君，陽城歸路山氛氳。", "山氛氳，長不見，釣臺水淥荷已生，少姨廟寒花始徧。", "縣閑吏傲與塵隔，移竹疏泉常岸幘。", "莫言去作折腰官，豈似長安折腰客。"]}