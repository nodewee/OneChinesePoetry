{"author": "岑參", "period": "唐", "type": "诗", "title": "尹相公京兆府中棠樹降甘露詩", "paragraphs": ["相國尹京兆，政成人不欺。", "甘露降府庭，上天表無私。", "非無他人家，豈少羣木枝。", "被茲甘棠樹，美掩召伯詩。", "團團甜如[蜜]，皛皛凝若脂。", "千柯玉光碎，萬葉珠顆垂。", "崑崙何時來，慶雲相逐飛。", "魏宮銅盤貯，漢帝金掌持。", "王澤布人和，精心動靈祇。", "君臣日同德，禎瑞方潛施。", "何術令大臣，感通能及茲。", "忽驚政化理，暗與神物期。", "却笑趙張輩，徒稱今古稀。", "爲君天下酒，麴糵將用時。"]}