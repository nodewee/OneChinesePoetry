{"author": "韋應物", "period": "唐", "type": "诗", "title": "寇季膺古刀歌", "paragraphs": ["古刀寒鋒青槭槭，少年交結平陵客。", "求之時代不可知，千痕萬穴如星離。", "重疊泥沙更剝落，縱橫鱗甲相參差。", "古物有靈知所適，貂裘拂之橫廣席。", "陰森白日掩雲虹，錯落池光動金碧。", "知君寶此誇絕代，求之不得心常愛。", "厭見今時繞指柔，片鋒折刃猶堪佩。", "高山成谷蒼海填，英豪埋沒誰所捐。", "吳鉤斷馬不知處，幾度煙塵今獨全。", "夜光投人人不畏，知君獨識精靈器。", "酬恩結思心自知，死生好惡不相棄。", "白虎司秋金氣清，高天寥落雲崢嶸。", "月肅風淒古堂淨，精芒切切如有聲。", "何不跨蓬萊，斬長鯨？世人所好殊遼闊，千金買鉛徒一割。"]}