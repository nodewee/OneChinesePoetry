{"author": "韋應物", "period": "唐", "type": "诗", "title": "秋集罷還途中作謹獻壽春公黎公", "paragraphs": ["束帶自衡門，奉命宰王畿。", "君侯枉高鑒，舉善掩瑕疵。", "斯民本已安，工拙兩無施。", "何以酬明德，歲晏不磷緇。", "時節乃來集，欣懷方載馳。", "平明大府開，一得拜光輝。", "溫如春風至，肅若嚴霜威。", "羣屬所載瞻，而忘倦與飢。", "公堂燕華筵，禮罷復言辭。", "將從平門道，憩車灃水湄。", "山川降嘉歲，草木蒙潤滋。", "孰云還本邑，懷戀獨遲遲。"]}