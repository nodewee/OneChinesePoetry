{"author": "韋應物", "period": "唐", "type": "诗", "title": "送李十四山東遊", "paragraphs": ["聖朝有遺逸，披膽謁至尊。", "豈是貿榮寵，誓將救元元。", "權豪非所便，書奏寢禁門。", "高歌長安酒，忠憤不可吞。", "欻來客河洛，日與靜者論。", "濟世飜小事，丹砂駐精魂。", "東遊無復繫，梁楚多大蕃。", "高論動侯伯，疎懷脫塵喧。", "送君都門野，飲我林中樽。", "立馬望東道，白雲滿梁園。", "踟躕欲何贈，空是平生言。"]}