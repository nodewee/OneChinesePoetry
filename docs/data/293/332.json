{"author": "韋應物", "period": "唐", "type": "诗", "title": "休沐東還胄貴里示端", "paragraphs": ["宦遊三十載，田野久已疎。", "休沐遂茲日，一來還故墟。", "山明宿雨霽，風煖百卉舒。", "泓泓野泉潔，熠熠林光初。", "竹木稍摧翳，園場亦荒蕪。", "俯驚鬢已衰，周覽昔所娛。", "存沒惻私懷，遷變傷里閭。", "欲言少留心，中復畏簡書。", "世道良自退，榮名亦空虛。", "與子終攜手，歲晏當來居。"]}