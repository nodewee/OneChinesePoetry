{"author": "韋應物", "period": "唐", "type": "诗", "title": "經函谷關", "paragraphs": ["洪河絕山根，單軌出其側。", "萬古爲要樞，往來何時息。", "秦皇即恃險，海內被吞食。", "及嗣同覆顛，咽喉莫能塞。", "炎靈詎西駕，婁子非經國。", "徒欲扼諸侯，不知恢至德。", "聖朝及天寶，豺虎起東北。", "下沈戰死魂，上結窮冤色。", "古今雖共守，成敗良可識。", "藩屏無俊賢，金湯獨何力。", "[馳]車一登眺，感慨中自惻。"]}