{"author": "岑參", "period": "唐", "type": "诗", "title": "入劒門作寄杜楊二郎中時二公並爲杜元帥判官", "paragraphs": ["不知造化初，此山誰開坼。", "雙崖倚天立，萬仞從地劈。", "雲飛不到頂，鳥去難過壁。", "速駕畏巖傾，單行愁路窄。", "平明地仍黑，停午日暫赤。", "凜凜三伏寒，巉巉五丁迹。", "與時忽開閉，作固或順逆。", "磅礴跨岷峨，巍蟠限蠻貊。", "星當觜參分，地處西南僻。", "陡覺煙景殊，杳將華夏隔。", "劉氏昔顛覆，公孫曾敗績。", "始知德不脩，恃此險何益。", "相公總師旅，遠近罷金革。", "杜母來何遲，蜀人應更惜。", "暫回丹青慮，少用開濟策。", "二友華省郎，俱爲幕中客。", "良籌佐戎律，精理皆碩畫。", "高文出詩騷，奧學窮討賾。", "聖朝無外戶，寰宇被德澤。", "四海今一家，徒然劒門石。"]}