{"author": "張謂", "period": "唐", "type": "诗", "title": "同孫構免官後登薊樓", "paragraphs": ["昔在五陵時，年少心亦壯。", "嘗矜有奇骨，必是封侯相。", "東走到營州，投身似邊將。", "一朝去鄉國，十載履亭障。", "部曲皆武夫，功成不相讓。", "猶希虜塵動，更取林胡帳。", "去年大將軍，忽負樂生謗。", "北別傷士卒，南遷死炎瘴。", "濩落悲無成，行登薊丘上。", "長安三千里，日夕西南望。", "寒沙榆塞沒，秋水灤河漲。", "策馬從此辭，雲山保閑放。"]}