{"author": "岑參", "period": "唐", "type": "诗", "title": "天山雪歌送蕭治歸京", "paragraphs": ["天山有雪常不開，千峰萬嶺雪崔嵬。", "北風夜捲赤亭口，一夜天山雪更厚。", "能兼漢月照銀山，復逐胡風過鐵關。", "交河城邊飛鳥絕，輪臺路上馬蹄滑。", "晻靄寒氛萬里凝，闌干陰崖千丈冰。", "將軍狐裘臥不暖，都護寶刀凍欲斷。", "正是天山雪下時，送君走馬歸京師。", "雪中何以贈君別，惟有青青松樹枝。"]}