{"author": "韋應物", "period": "唐", "type": "诗", "title": "酬劉侍郎使君", "paragraphs": ["瓊樹凌霜雪，葱蒨如芳春。", "英賢雖出守，本自玉階人。", "宿昔陪郎署，出入仰清塵。", "孰云俱列郡，比德豈爲鄰。", "風雨飄海氣，清涼悅心神。", "重門深夏晝，賦詩延衆賓。", "方以歲月舊，每蒙君子親。", "繼作郡齋什，遠贈荆山珍。", "高閑庶務理，遊眺景物新。", "朋友亦遠集，燕酌在佳辰。", "始唱已慙拙，將酬益難伸。", "濡毫意僶俛，一用寫悁勤。"]}