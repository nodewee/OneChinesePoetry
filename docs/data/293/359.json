{"author": "韋應物", "period": "唐", "type": "诗", "title": "寄令狐侍郎", "paragraphs": ["三山有瓊樹，霜雪色逾新。", "始自風塵交，中結綢繆姻。", "西掖方掌誥，南宮復司春。", "夕燕華池月，朝奉玉階塵。", "衆寶歸和氏，吹噓多俊人。", "羣公共然諾，聲問邁時倫。", "孤鴻既高舉，燕雀在荆榛。", "翔集且不同，豈不欲殷勤。", "一旦遷南郡，江湖渺無垠。", "寵辱良未定，君子豈緇磷。", "寒暑已推斥，別離生苦辛。", "非將會面目，書札何由申。"]}