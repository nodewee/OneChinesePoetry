{"author": "岑參", "period": "唐", "type": "诗", "title": "白雪歌送武判官歸京", "paragraphs": ["北風捲地白草折，胡天八月即飛雪。", "忽然一夜春風來，千樹萬樹梨花開。", "散入珠簾濕羅幕，狐裘不煖錦衾薄。", "將軍角弓不得控，都護鐵衣冷難着。", "瀚海闌干百丈冰，愁雲黲淡萬里凝。", "中軍置酒飲歸客，胡琴琵琶與羌笛。", "紛紛暮雪下轅門，風掣紅旗凍不翻。", "輪臺東門送君去，去時雪滿天山路。", "山迴路轉不見君，雪上空留馬行處。"]}