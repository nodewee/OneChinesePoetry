{"author": "韋應物", "period": "唐", "type": "诗", "title": "漢武帝雜歌三首 三", "paragraphs": ["漢天子，觀風自南國。", "浮舟大江屹不前，蛟龍索鬬風波黑。", "春秋方壯雄武才，彎弧叱浪連山開。", "愕然觀者千萬衆，舉麾齊呼一矢中。", "死蛟浮出不復靈，舳艫千里江水清。", "鼓顰餘響數日在，天吳深入魚鼈驚。", "左有佽飛落霜翮，右有孤兒貫犀革。", "何爲臨深親射蛟，示威以奪諸侯魄。", "威可畏，皇可尊，平田校獵書猶陳。", "此日從臣何不言，獨有威聲振千古，君不見後嗣尊爲武。"]}