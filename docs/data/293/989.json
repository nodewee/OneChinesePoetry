{"author": "岑參", "period": "唐", "type": "诗", "title": "與獨孤漸道別長句兼呈嚴八侍御", "paragraphs": ["輪臺客舍春草滿，潁陽歸客腸堪斷。", "窮荒絕漠鳥不飛，萬磧千山夢猶嬾。", "憐君白面一書生，讀書千卷未成名。", "五侯貴門脚不到，數畝山田身自耕。", "興來浪跡無遠近，及至辭家憶鄉信。", "無事垂鞭信馬頭，西南幾欲窮天盡。", "[奉]使三年獨未歸，邊頭詞客舊來稀。", "借問君來得幾日，到家不覺換春衣。", "高齋清晝卷帷幕，紗帽接䍦慵不着。", "中酒朝眠日色高，彈棋夜半燈花落。", "冰片高堆金錯盤，滿堂凜凜五月寒。", "桂林蒲萄新吐蔓，武城刺蜜未可餐。", "軍中置酒夜撾鼓，錦筵紅燭月未午。", "花門將軍善胡歌，葉河蕃王能漢語。", "知爾園林壓渭濱，夫人堂上泣羅帬。", "魚龍川北盤谿雨，鳥鼠山西洮水雲。", "臺中嚴公於我厚，別後新詩滿人口。", "自憐棄置天西頭，因君爲問相思否。"]}