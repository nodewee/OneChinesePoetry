{"author": "韋應物", "period": "唐", "type": "诗", "title": "過昭國里故第", "paragraphs": ["不復見故人，一來過故宅。", "物變知景暄，心傷覺時寂。", "池荒野筠合，庭綠幽草積。", "風散花意謝，鳥還山光夕。", "宿昔方同賞，詎知今念昔。", "緘室在東廂，遺器不忍覿。", "柔翰全分意，芳巾尚染澤。", "殘工委筐篋，餘素經刀尺。", "收此還我家，將還復愁惕。", "永絕攜手歡，空存舊行迹。", "冥冥獨無語，杳杳將何適。", "唯思今古同，時緩傷與戚。"]}