{"author": "岑參", "period": "唐", "type": "诗", "title": "東歸留題太常徐卿草堂", "paragraphs": ["不謝古名將，吾知徐太常。", "年纔三十餘，勇冠西南方。", "頃曾策匹馬，獨出持兩鎗。", "虜騎無數來，見君不敢當。", "漢將小衛霍，蜀將凌關張。", "卿月益清澄，將星轉光芒。", "復居少城北，遙對岷山陽。", "車馬日盈門，賓客常滿堂。", "曲池蔭高樹，小徑穿叢篁。", "江鳥飛入簾，山雲來到牀。", "題詩芭蕉滑，對酒椶花香。", "諸將射獵時，君在翰墨場。", "聖主賞勳業，邊城最輝光。", "與我情綢繆，相知久芬芳。", "忽作萬里別，東歸三峽長。"]}