{"author": "韋應物", "period": "唐", "type": "诗", "title": "酬鄭戶曹驪山感懷", "paragraphs": ["蒼山何鬱盤，飛閣凌上清。", "先帝昔好道，下元朝百靈。", "白雲已蕭條，麋鹿但縱橫。", "泉水今尚煖，舊林亦青青。", "我念綺襦歲，扈從當太平。", "小臣職前驅，馳道出灞亭。", "翻翻日月旗，殷殷鼙鼓聲。", "萬馬自騰驤，八駿按轡行。", "日出煙嶠綠，氛氳麗層甍。", "登臨起遐想，沐浴懽聖情。", "朝燕詠無事，時豐賀國禎。", "日和絃管音，下使萬室聽。", "海內湊朝貢，賢愚共歡榮。", "合沓車馬喧，西聞長安城。", "事往世如寄，感深迹所經。", "申章報蘭藻，一望雙涕零。"]}