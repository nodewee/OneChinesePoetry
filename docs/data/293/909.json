{"author": "岑參", "period": "唐", "type": "诗", "title": "送李翥遊江外", "paragraphs": ["相識應十載，見君只一官。", "家貧祿尚薄，霜降衣仍單。", "惆悵秋草死，蕭條芳歲闌。", "且尋滄洲路，遙指吳雲端。", "匹馬關塞遠，孤舟江海寬。", "夜眠楚煙濕，曉飯湖山寒。", "砧淨紅鱠落，袖香朱橘團。", "帆前見禹廟，枕底聞嚴灘。", "便獲賞心趣，豈歌行路難。", "青門須醉別，少爲解征鞍。"]}