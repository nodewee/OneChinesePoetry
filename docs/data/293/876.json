{"author": "岑參", "period": "唐", "type": "诗", "title": "登北庭北樓呈幕中諸公", "paragraphs": ["嘗讀西域傳，漢家得輪臺。", "古塞千年空，陰山獨崔嵬。", "二庭近西海，六月秋風來。", "日暮上北樓，殺氣凝不開。", "大荒無鳥飛，但見白龍塠。", "舊國眇天末，歸心日悠哉。", "上將新破胡，西郊絕煙埃。", "邊城寂無事，撫劒空徘徊。", "幸得趨幕中，託身廁羣才。", "早知安邊計，未盡平生懷。"]}