{"author": "韋應物", "period": "唐", "type": "诗", "title": "送褚校書歸舊山歌", "paragraphs": ["握珠不返泉，匣玉不歸山。", "明皇重士亦如此，忽怪褚生何得還。", "方稱羽獵賦，未拜蘭臺職。", "漢篋亡書已暗傳，嵩丘遺簡還能識。", "朝朝待詔青鏁闈，中有萬年之樹蓬萊池。", "世人仰望棲此地，生獨徘徊意何爲。", "故山可往薇可採，一自人間星歲改。", "藏書壁中苔半侵，洗藥泉中月還在。", "春風飲餞灞陵原，莫厭歸來朝市喧。", "不見東方朔，避世從容金馬門。"]}