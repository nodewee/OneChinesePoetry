{"author": "韋應物", "period": "唐", "type": "诗", "title": "答令狐侍郎", "paragraphs": ["一凶廼一吉，一是復一非。", "孰能逃斯理，亮在識其微。", "三黜故無慍，高賢當庶幾。", "但以親交戀，音容邈難希。", "況昔別離久，俱忻藩守歸。", "朝宴方陪廁，山川又乖違。", "吳門冒海霧，峽路凌連磯。", "同會在京國，相望涕沾衣。", "明時重英才，當復列彤闈。", "白玉雖塵垢，拂拭還光輝。"]}