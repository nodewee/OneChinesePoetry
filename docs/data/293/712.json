{"author": "韋應物", "period": "唐", "type": "诗", "title": "始至郡", "paragraphs": ["湓城古雄郡，橫江千里馳。", "高樹上迢遞，峻堞繞欹危。", "井邑煙火晚，郊原草樹滋。", "洪流蕩北阯，崇嶺鬱南圻。", "斯民本樂生，逃逝竟何爲。", "旱歲屬荒歉，舊逋積如坻。", "到郡方逾月，終朝理亂絲。", "賓朋未及讌，簡牘已云疲。", "昔賢播高風，得守愧無施。", "豈待干戈戢，且願撫惸嫠。"]}