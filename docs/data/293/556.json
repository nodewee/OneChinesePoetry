{"author": "韋應物", "period": "唐", "type": "诗", "title": "逢楊開府", "paragraphs": ["少事武皇帝，無賴恃恩私。", "身作里中橫，家藏亡命兒。", "朝持樗蒲局，暮竊東鄰姬。", "司隸不敢捕，立在白玉墀。", "驪山風雪夜，長楊羽獵時。", "一字都不識，飲酒肆頑癡。", "武皇升仙去，憔悴被人欺。", "讀書事已晚，把筆學題詩。", "兩府始收跡，南宮謬見推。", "非才果不容，出守撫惸嫠。", "忽逢楊開府，論舊涕俱垂。", "坐客何由識，惟有故人知。"]}