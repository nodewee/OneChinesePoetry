{"author": "釋紹曇", "period": "宋", "type": "诗", "title": "寧藏主省師兄求語", "paragraphs": ["橘州文學石橋書，妙畫雄才舉世無。", "宗說俱通心眼活，奇哉老蚌出雙珠。", "百年凜有遺風烈，行處同途不同轍。", "癡翁真得虎頭癡，月峰清照峨嵋月。", "分飛雁影各東西，幾對秋風歎離別。", "去去吳天浄如洗，淡墨聯書形字義。", "且教人道渠和儂，好對難兄與難弟。"]}