{"author": "岑參", "period": "唐", "type": "诗", "title": "西蜀旅舍春歎寄朝中故人呈狄評事", "paragraphs": ["春與人相乖，柳青頭轉白。", "生平未得意，覽鏡私自惜。", "四海猶未安，一身無所適。", "自從兵戈動，遂覺天地窄。", "功業悲後時，光陰歎虛擲。", "却爲文章累，幸有開濟策。", "何負當途人，無心矜窘厄。", "回瞻後來者，皆欲肆轥轢。", "起草思南宮，寄言憶西掖。", "時危任舒卷，身退知損益。", "窮巷草轉深，閑門日將夕。", "橋西暮雨黑，籬外春江碧。", "昨者初識君，相看俱是客。", "聲華同道術，世業通往昔。", "早須歸天階，不得安孔席。", "吾先稅歸鞅，舊國如咫尺。"]}