{"author": "韋應物", "period": "唐", "type": "诗", "title": "自尚書郎出爲滁州刺史", "paragraphs": ["少年不遠仕，秉笏東西京。", "中歲守淮郡，奉命乃征行。", "素慙省閣姿，況忝符竹榮。", "効愚方此始，顧私豈獲幷。", "徘徊親交戀，愴悢昆友情。", "日暮風雪起，我去子還城。", "登塗建隼旟，勒駕望承明。", "雲臺煥中天，龍闕鬱上征。", "晨興奉早朝，玉露霑華纓。", "一朝從此去，服膺理庶甿。", "皇恩儻歲月，歸服廁羣英。"]}