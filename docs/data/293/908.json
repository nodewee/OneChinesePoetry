{"author": "岑參", "period": "唐", "type": "诗", "title": "青龍招提歸一上人遠遊吳楚別詩", "paragraphs": ["久交應真侶，最歎青龍僧。", "棄官向二年，削髮歸一乘。", "了然瑩心身，潔念樂空寂。", "名香泛牕戶，幽磬清曉夕。", "往年仗一劒，由是佐二庭。", "於焉久從戎，兼復解論兵。", "世人猶未知，天子願相見。", "朝從青蓮宇，暮入白虎殿。", "宮女擎錫杖，御筵出香爐。", "說法開藏經，論邊窮陣圖。", "忘機厭塵喧，浪迹向江海。", "思師石可訪，惠遠峰猶在。", "今旦飛錫去，何時持鉢還。", "湖煙冷吳門，淮月銜楚山。", "一身如浮雲，萬里過江水。", "相思眇天末，南望無窮已。"]}