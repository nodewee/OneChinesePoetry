{"author": "釋紹曇", "period": "宋", "type": "诗", "title": "靈叟小師悟垓侍者求語", "paragraphs": ["碧落一碑無贋本，非草非真非隸篆。", "鏡樣渝江徹底清，字義炳然人少見。", "靈叟珍藏歲月深，南來吳越人爭尋。", "瘞鶴銘辭匪同調，寒山詩句非知音。", "紛紛問字誰親切，勾不成勾丿不丿。", "爭得盧公賽子雲，一肩擔荷柴衝折。", "臨行密付阿誰邊，妙處休云子不傳。", "索性掃除元字脚，義天雲浄月孤玄。"]}