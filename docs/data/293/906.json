{"author": "岑參", "period": "唐", "type": "诗", "title": "送許拾遺恩歸江寧拜親", "paragraphs": ["詔書下青瑣，駟馬還吳洲。", "束帛仍賜衣，恩波漲滄流。", "微祿將及親，向家非遠遊。", "看君五斗米，不謝萬戶侯。", "適出西掖垣，如到南徐州。", "歸心望海日，鄉夢登江樓。", "大江盤金陵，諸山橫石頭。", "楓樹隱茅屋，橘林繫漁舟。", "種藥疏故畦，釣魚垂舊鈎。", "對月京口夕，觀濤海門秋。", "天子憐諫官，論事不可休。", "早來丹墀下，高駕無淹留。"]}