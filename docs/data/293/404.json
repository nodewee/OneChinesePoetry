{"author": "韋應物", "period": "唐", "type": "诗", "title": "因省風俗與從姪成緒遊山水中道先歸寄示", "paragraphs": ["累宵同燕酌，十舍攜征騎。", "始造雙林寂，遐搜洞府祕。", "羣峰繞盤鬱，懸泉仰特異。", "陰壑雲松埋，陽崖煙花媚。", "每慮觀省牽，中乖遊踐志。", "我尚山水行，子歸棲息地。", "一操臨流袂，上聳干雲轡。", "獨往倦危途，懷沖寡幽致。", "賴爾還都期，方將登樓遲。"]}