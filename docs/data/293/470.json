{"author": "韋應物", "period": "唐", "type": "诗", "title": "送楊氏女", "paragraphs": ["永日方慼慼，出門復悠悠。", "女子今有行，大江泝輕舟。", "爾輩況無恃，撫念益慈柔。", "幼爲長所育，兩別泣不休。", "對此結中腸，義往難復留。", "自小闕內訓，事姑貽我憂。", "賴茲託令門，仁恤庶無尤。", "貧儉誠所尚，資從豈待周。", "孝恭遵婦道，容止順其猷。", "別離在今晨，見爾當何秋。", "居閑始自遣，臨感忽難收。", "歸來視幼女，零淚緣纓流。"]}