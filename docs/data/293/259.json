{"author": "釋紹曇", "period": "宋", "type": "诗", "title": "緣侍者之浙右", "paragraphs": ["一本潼川花瑞菜，全蜀知名誰不愛。", "夜雨叢凝色染藍，春風花噀香如麝。", "不知何處得靈根，栽遍牛頭山後前。", "古佛低頭看不厭，聲聞鼻孔被渠穿。", "上人携種游江浙，味與首陽薇不別。", "伏虎巖前清客嘗，老饕嚼斷娘生舌。", "餘香分餉老芝峰，彷彿家園小摘同。", "此去零星休賣弄，珍藏大作蘇陀供。"]}