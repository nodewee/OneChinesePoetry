{"author": "韋應物", "period": "唐", "type": "诗", "title": "同德寺閣集眺", "paragraphs": ["芳節欲云晏，遊遨樂相從。", "高閣照丹霞，飀飀含遠風。", "寂寥氛氳廓，超忽神慮空。", "旭日霽皇州，岧嶢見兩宮。", "嵩少多秀色，羣山莫與崇。", "三川浩東注，瀍澗亦來同。", "陰陽降大和，宇宙得其中。", "舟車滿川陸，四國靡不通。", "舊堵今即葺，庶甿亦已豐。", "周覽思自奮，行當遇時邕。"]}