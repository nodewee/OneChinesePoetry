{"author": "岑參", "period": "唐", "type": "诗", "title": "北庭貽宗學士道別", "paragraphs": ["萬事不可料，歎君在軍中。", "讀書破萬卷，何事來從戎。", "曾逐李輕車，西征出太蒙。", "荷戈月窟外，擐甲崑崙東。", "兩度皆破胡，朝廷輕戰功。", "十年祗一命，萬里如飄蓬。", "容鬢老胡塵，衣裘脆邊風。", "忽來輪臺下，相見披心胸。", "飲酒對春草，彈棊聞夜鐘。", "今且還龜茲，臂上懸角弓。", "平沙向旅館，匹馬隨飛鴻。", "孤城倚大磧，海氣迎邊空。", "四月猶自寒，天山雪濛濛。", "君有賢主將，何謂泣途窮。", "時來整六翮，一舉凌蒼穹。"]}