{"author": "岑參", "period": "唐", "type": "诗", "title": "登嘉州凌雲寺作", "paragraphs": ["寺出飛鳥外，青峰戴朱樓。", "搏壁躋半空，喜得登上頭。", "始知宇宙闊，下看三江流。", "天晴見峨眉，如向波上浮。", "迥曠煙景豁，陰森椶枏稠。", "願割區中緣，永從塵外遊。", "迴風吹虎穴，片雨當龍湫。", "僧房雲濛濛，夏月寒颼颼。", "回合俯近郭，寥落見遠舟。", "勝概無端倪，天宮可淹留。", "一官詎足道，欲去令人愁。"]}