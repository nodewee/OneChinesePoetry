{"author": "岑參", "period": "唐", "type": "诗", "title": "冬夜宿仙遊寺南涼堂呈謙道人", "paragraphs": ["太乙連太白，兩山知幾重。", "路盤石門窄，匹馬行才通。", "日西倒山寺，林下逢支公。", "昨夜山北時，星星聞此鐘。", "秦女去已久，仙臺在中峰。", "簫聲不可聞，此地留遺蹤。", "石潭積黛色，每歲投金龍。", "亂流爭迅湍，噴薄如雷風。", "夜來聞清磬，月出蒼山空。", "空山滿清光，水樹相玲瓏。", "迴廊映密竹，秋殿隱深松。", "燈影落前谿，夜宿水聲中。", "愛茲林巒好，結宇向谿東。", "相識唯山僧，鄰家一釣翁。", "林晚栗初拆，枝寒梨已紅。", "物幽興易愜，事勝趣彌濃。", "願謝區中緣，永依金人宮。", "寄報乘輦客，簪裾爾何容。"]}