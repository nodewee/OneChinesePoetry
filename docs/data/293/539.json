{"author": "韋應物", "period": "唐", "type": "诗", "title": "酬張協律", "paragraphs": ["昔人鬻舂地，今人復一賢。", "屬余藩守日，方君臥病年。", "麗思阻文宴，芳蹤闕賓筵。", "經時豈不懷，欲往事屢牽。", "公府適煩倦，開緘瑩新篇。", "非將握中寶，何以比其妍。", "感茲棲寓詞，想復痾瘵纏。", "空宇風霜交，幽居情思綿。", "當以貧非病，孰云白未玄。", "邑中有其人，憔倅即我愆。", "由來牧守重，英俊得薦延。", "匪人等鴻毛，斯道何由宣。", "遭時無早晚，蘊器俟良緣。", "觀文心未衰，勿藥疾當痊。", "晨期簡牘罷，馳慰子忡然。"]}