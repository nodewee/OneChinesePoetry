{"author": "岑參", "period": "唐", "type": "诗", "title": "過梁州奉贈張尚書大夫公", "paragraphs": ["漢中二良將，今昔各一時。", "韓信此登壇，尚書復來斯。", "手把銅虎符，身總丈人師。", "錯落北斗星，照耀黑水湄。", "英雄若神授，大材濟時危。", "頃歲遇雷雲，精神感靈祇。", "勳業振青史，恩德繼鴻私。", "羌虜昔未平，華陽積僵屍。", "人煙絕墟落，鬼火依城池。", "巴漢空水流，襃斜惟鳥飛。", "自公布德政，此地生光輝。", "百堵創里閭，千家恤惸嫠。", "層城重鼓角，甲士如熊羆。", "坐嘯風自調，行春雨仍隨。", "芃芃麥苗長，藹藹桑葉肥。", "浮客相與來，羣盜不敢窺。", "何幸承嘉惠，小年即相知。", "富貴情易疎，相逢心不移。", "置酒宴高館，嬌歌雜青絲。", "錦席繡拂廬，玉盤金屈巵。", "春景透高戟，江雲篲長麾。", "櫪馬嘶柳陰，美人映花枝。", "門傳大夫印，世擁上將旗。", "承家令名揚，許國苦節施。", "戎幕寧久駐，台階不應遲。", "別有彈冠士，希君無見遺。"]}