{"author": "岑參", "period": "唐", "type": "诗", "title": "登千福寺楚金禪師法華院多寶塔", "paragraphs": ["多寶滅已久，蓮華付吾師。", "寶塔凌太空，忽如湧出時。", "數年功不成，一志堅自持。", "明主親夢見，世人今始知。", "千家獻黃金，萬匠磨琉璃。", "既空泰山木，亦罄天府貲。", "焚香如雲屯，蟠蓋珊珊垂。", "悉窣神繞護，衆魔不敢窺。", "作禮覩靈境，焚香方證疑。", "庶割區中緣，脫身恆在茲。"]}