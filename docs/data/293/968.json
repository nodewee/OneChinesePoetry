{"author": "岑參", "period": "唐", "type": "诗", "title": "行軍詩二首 一", "paragraphs": ["吾竊悲此生，四十幸未老。", "一朝逢世亂，終日不自保。", "胡兵奪長安，宮殿生野草。", "傷心五陵樹，不見二京道。", "我皇在行軍，兵馬日浩浩。", "胡雛尚未滅，諸將懇征討。", "昨聞咸陽敗，殺戮淨如掃。", "積屍若丘山，流血漲豐鎬。", "干戈礙鄉國，豺虎滿城堡。", "村落皆無人，蕭條空桑棗。", "儒生有長策，無處豁懷抱。", "塊然傷時人，舉首哭蒼昊。"]}