{"author": "岑參", "period": "唐", "type": "诗", "title": "送許子擢第歸江寧拜親因寄王大昌齡", "paragraphs": ["建業控京口，金陵款滄溟。", "君家臨秦淮，傍對石頭城。", "十年自勤學，一鼓遊上京。", "青春登甲科，動地聞香名。", "解榻皆五侯，結交盡羣英。", "六月槐花飛，忽思蓴菜羹。", "跨馬出國門，丹陽返柴荆。", "楚雲引歸帆，淮水浮客程。", "到家拜親時，入門有光榮。", "鄉人盡來賀，置酒相邀迎。", "閑眺北顧樓，醉眠湖上亭。", "月從海門出，照見茅山青。", "昔爲帝王州，今幸天地平。", "五朝變人世，千載空江聲。", "玄元告靈符，丹洞獲其銘。", "皇帝受玉冊，羣臣羅天庭。", "喜氣薄太陽，祥光徹窅冥。", "奔走朝萬國，崩騰集百靈。", "王兄尚謫宦，屢見秋雲生。", "孤城帶後湖，心與湖水清。", "一縣無諍辭，有時開道經。", "黃鶴垂兩翅，徘徊但悲鳴。", "相思不可見，空望牛女星。"]}