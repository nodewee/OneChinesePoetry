{"author": "韋應物", "period": "唐", "type": "诗", "title": "善福精舍荅韓司錄清都觀會宴見憶", "paragraphs": ["弱志厭衆紛，抱素寄精廬。", "皦皦仰時彥，悶悶獨爲愚。", "之子亦辭秩，高蹤罷馳驅。", "忽因西飛禽，贈我以瓊琚。", "始表仙都集，復言歡樂殊。", "人生各有因，契闊不獲俱。", "一來田野中，日與人事疎。", "水木澄秋景，逍遙清賞餘。", "枉駕懷前諾，引領豈斯須。", "無爲便高翔，邈矣不可迂。"]}