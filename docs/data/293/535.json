{"author": "韋應物", "period": "唐", "type": "诗", "title": "答僴奴重陽二甥", "paragraphs": ["棄職曾守拙，翫幽遂忘喧。", "山澗依磽𥕂，竹樹蔭清源。", "貧居煙火濕，歲熟梨棗繁。", "風雨飄茅屋，蒿草沒瓜園。", "羣屬相歡悅，不覺過朝昏。", "有時看禾黍，落日上秋原。", "飲酒任真性，揮筆肆狂言。", "一朝忝蘭省，三載居遠藩。", "復與諸弟子，篇翰每相敦。", "西園休習射，南池對芳樽。", "山藥經雨碧，海榴凌霜飜。", "念爾不同此，悵然復一論。", "重陽守故家，僴子旅湘沅。", "俱有緘中藻，惻惻動離魂。", "不知何日見，衣上淚空存。"]}