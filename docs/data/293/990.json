{"author": "岑參", "period": "唐", "type": "诗", "title": "送費子歸武昌", "paragraphs": ["漢陽歸客悲秋草，旅舍葉飛愁不掃。", "秋來倍憶武昌魚，夢着只在巴陵道。", "曾隨上將過祁連，離家十年恆在邊。", "劒鋒可惜虛用盡，馬蹄無事今已穿。", "知君開館常愛客，樗蒱百金每一擲。", "平生有錢將與人，江上故園空四壁。", "吾觀費子毛骨奇，廣眉大口仍赤髭。", "看君失路尚如此，人生貴賤那得知。", "高秋八月歸南楚，東門一壺聊出祖。", "路指鳳皇山北雲，衣沾鸚鵡洲邊雨。", "勿歎蹉跎白髮新，應須守道勿羞貧。", "男兒何必戀妻子，莫向江村老却人。"]}