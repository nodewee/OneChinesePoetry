{"author": "岑參", "period": "唐", "type": "诗", "title": "送祈樂歸河東", "paragraphs": ["祁樂後來秀，挺身出河東。", "往年詣驪山，獻賦溫泉宮。", "天子不召見，揮鞭遂從戎。", "前月還長安，囊中金已空。", "有時忽乘興，畫出江上峰。", "牀頭蒼梧雲，簾下天台松。", "忽如高堂上，颯颯生清風。", "五月火雲屯，氣燒天地紅。", "鳥且不敢飛，子行如轉蓬。", "少華與首陽，隔河勢爭雄。", "新月河上出，清光滿關中。", "置酒灞亭別，高歌披心胸。", "君到故山時，爲謝五老翁。"]}