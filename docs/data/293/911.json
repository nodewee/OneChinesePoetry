{"author": "岑參", "period": "唐", "type": "诗", "title": "送張秘書充劉相公通汴河判官便赴江外覲省", "paragraphs": ["前年見君時，見君正泥蟠。", "去年見君處，見君已風[摶]。", "朝趨赤墀前，高視青雲端。", "新登麒麟閣，適脫獬豸冠。", "劉公領舟楫，汴水揚波瀾。", "萬里江海通，九州天地寬。", "昨夜動使星，今旦送征鞍。", "老親在吳郡，令弟雙同官。", "鱸鱠賸堪憶，蓴羹殊可餐。", "既參幕中畫，復展膝下歡。", "因送故人行，試歌行路難。", "何處路最難，最難在長安。", "長安多權貴，珂珮聲珊珊。", "儒生直如弦，權貴不須干。", "斗酒取一醉，孤琴爲君彈。", "臨岐欲有贈，持以握中蘭。"]}