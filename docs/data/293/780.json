{"author": "韋應物", "period": "唐", "type": "诗", "title": "溫泉行", "paragraphs": ["出身天寶今年幾，頑鈍如鎚命如紙。", "作官不了却來歸，還是杜陵一男子。", "北風慘慘投溫泉，忽憶先皇遊幸年。", "身騎廐馬引天仗，直入華清列御前。", "玉林瑤雪滿寒山，上昇玄閣遊絳煙。", "平明羽衛朝萬國，車馬合沓溢四鄽。", "蒙恩每浴華池水，扈獵不蹂渭北田。", "朝廷無事共歡燕，美人絲管從九天。", "一朝鑄鼎降龍馭，小臣髯絕不得去。", "今來蕭瑟萬井空，唯見蒼山起煙霧。", "可憐蹭蹬失風波，仰天大呌無奈何。", "弊裘羸馬凍欲死，賴遇主人杯酒多。"]}