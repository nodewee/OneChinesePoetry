{"author": "岑參", "period": "唐", "type": "诗", "title": "輪臺歌奉送封大夫出師西征", "paragraphs": ["輪臺城頭夜吹角，輪臺城北旄頭落。", "羽書昨夜過渠黎，單于已在金山西。", "戍樓西望煙塵黑，漢兵屯在輪臺北。", "上將擁旄西出征，平明吹笛大軍行。", "四邊伐鼓雪海湧，三軍大呼陰山動。", "虜塞兵氣連雲屯，戰場白骨纏草根。", "劒河風急雪片闊，沙口石凍馬蹄脫。", "亞相勤王甘苦辛，誓將報主靜邊塵。", "古來青史誰不見，今見功名勝古人。"]}