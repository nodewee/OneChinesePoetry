{"author": "韋應物", "period": "唐", "type": "诗", "title": "石鼓歌", "paragraphs": ["周宣大獵兮岐之陽，刻石表功兮煒煌煌。", "石如鼓形數止十，風雨缺訛苔蘚澀。", "今人濡紙脫其文，既擊既埽白黑分。", "忽開滿卷不可識，驚潛動蟄走云云。", "喘逶迤，相糾錯，乃是宣王之臣史籀作。", "一書遺此天地間，精意長存世冥寞。", "秦家祖龍還刻石，碣石之罘李斯跡。", "世人好古猶共傳，持來比此殊懸隔。"]}