{"author": "岑參", "period": "唐", "type": "诗", "title": "虢州郡齋南池幽興因與閻二侍御道別", "paragraphs": ["池色淨天碧，水涼雨淒淒。", "快風從東南，荷葉翻向西。", "性本愛魚鳥，未能返巖谿。", "中歲徇微官，遂令心賞睽。", "及茲佐山郡，不異尋幽棲。", "小吏趨竹徑，訟庭侵藥畦。", "胡塵暗河洛，二陝震鼓鼙。", "故人佐戎軒，逸翮凌雲霓。", "行軍在函谷，兩度聞鶯啼。", "相看紅旗下，飲酒白日低。", "聞君欲朝天，駟馬臨道嘶。", "仰望浮與沈，忽如雲與泥。", "夜眠驛樓月，曉發關城雞。", "惆悵西郊暮，鄉書對君題。"]}