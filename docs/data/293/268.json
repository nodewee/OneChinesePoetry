{"author": "釋紹曇", "period": "宋", "type": "诗", "title": "西水浄土庵奉寄具足孤松老師", "paragraphs": ["聞道虛空曾解講，信疑往決西山亮。", "烟雨溟濛蘚石溫，六藏影跡難尋訪。", "小徑披榛扣竹扉，道人一見笑掀眉。", "布衲橫肩瘦如削，口持密語沒停時。", "雲簷掃榻延居夏，白蓮香散東林社。", "澗水松風說苦空，不資中有生清泰。", "殷勤寄問老孤松，具足門中有正宗。", "灼然嫌佛不肯做，鳳栖不在梧桐樹。"]}