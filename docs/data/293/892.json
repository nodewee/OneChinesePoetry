{"author": "岑參", "period": "唐", "type": "诗", "title": "上嘉州青衣山中峰題惠淨上人幽居寄兵部楊郎中", "paragraphs": ["青衣誰開鑿，獨在水中央。", "浮舟一躋攀，側逕緣穹蒼。", "絕頂詣老僧，豁然登上方。", "諸嶺一何小，三江奔茫茫。", "蘭若向西開，峨眉正相當。", "猿鳥樂鐘磬，松蘿泛天香。", "江雲入袈裟，山月吐繩牀。", "早知清淨理，久乃機心忘。", "尚以名宦拘，聿來夷獠鄉。", "吾友不可見，鬱爲尚書郎。", "早歲愛丹經，留心向青囊。", "渺渺雲智遠，幽幽海懷長。", "勝賞欲與俱，引領遙相望。", "爲政媿無術，分憂幸時康。", "君子滿天朝，老夫憶滄浪。", "況值廬山遠，抽簪歸法王。"]}