{"author": "釋紹曇", "period": "宋", "type": "诗", "title": "周上人求語", "paragraphs": ["憶昔周當仁，手握金剛杵。", "憤氣向南方，誓滅諸魔子。", "老婆驀劄點三心，走入龍潭恨轉深。", "掃蕩家私無一窖，胡揮白棒到平人。", "牧閒冷坐思高躅，斷絃爭得鸞膠續。", "扣門聽得簡州人，倒屐相迎幾折足。", "略寒溫外問來端，叉手丁寧覓指南。", "未舉紙燈明說了，隔窗春鳥語綿蠻。"]}