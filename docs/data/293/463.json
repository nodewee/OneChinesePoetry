{"author": "韋應物", "period": "唐", "type": "诗", "title": "始除尚書郎別善福精舍", "paragraphs": ["簡略非世器，委身同草木。", "逍遙精舍居，飲酒自爲足。", "累日曾一櫛，對書常懶讀。", "社臘會高年，山川恣遊矚。", "明世方選士，中朝懸美祿。", "除書忽到門，冠帶便拘束。", "愧忝郎署跡，謬蒙君子錄。", "俯仰垂華纓，飄颻翔輕轂。", "行將親愛別，戀此西澗曲。", "遠峰明夕川，夏雨生衆綠。", "迅風飄野路，廻首不遑宿。", "明晨下煙閣，白雲在幽谷。"]}