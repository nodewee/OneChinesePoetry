{"author": "釋紹曇", "period": "宋", "type": "诗", "title": "簡州性上人求語", "paragraphs": ["春山杜鵑啼，苦勸人歸去。", "聲碎竹林風，血染花梢雨。", "我老無家可得歸，蘿窗睡飽雲黏衣。", "山童推枕破殘夢，報道有僧開竹扉。", "何方聖者來尋討，解包颺下青龍鈔。", "便欲庭前縱火焚，浄地豈容狼藉了。", "問渠何日離飛來，兩月奔馳未到家。", "好勸急歸休歇去，春風落盡武林花。"]}