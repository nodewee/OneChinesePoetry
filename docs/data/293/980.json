{"author": "岑參", "period": "唐", "type": "诗", "title": "敷水歌送竇漸入京", "paragraphs": ["羅敷昔時秦氏女，千載無人空處所。", "昔時流水至今流，萬事皆逐東流去。", "此水東流無盡期，水聲還似舊來時。", "岸花仍自羞紅臉，隄柳猶能學翠眉。", "春去秋來不相待，水中月色長不改。", "羅敷養蠶空耳聞，使君五馬今何在？九月霜天水正寒，故人西去度征鞍。", "水底鯉魚幸無數，願君別後垂尺素。"]}