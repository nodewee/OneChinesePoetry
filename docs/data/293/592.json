{"author": "韋應物", "period": "唐", "type": "诗", "title": "送終", "paragraphs": ["奄忽逾時節，日月獲其良。", "蕭蕭車馬悲，祖載發中堂。", "生平同此居，一旦異存亡。", "斯須亦何益，終復委山岡。", "行出國南門，南望鬱蒼蒼。", "日入乃云造，慟哭宿風霜。", "晨遷俯玄廬，臨訣但遑遑。", "方當永潛翳，仰視白日光。", "俯仰遽終畢，封樹已荒涼。", "獨留不得還，欲去結中腸。", "童稚知所失，啼號捉我裳。", "既事猶倉卒，歲月始難忘。"]}