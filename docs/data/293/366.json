{"author": "韋應物", "period": "唐", "type": "诗", "title": "郡齋感秋寄諸弟", "paragraphs": ["首夏辭舊國，窮秋臥滁城。", "方如昨日別，忽覺徂歲驚。", "高閣收煙霧，池水晚澄清。", "戶牖已淒爽，晨夜感深情。", "昔遊郎署間，是月天氣晴。", "授衣還西郊，曉露田中行。", "采菊投酒中，昆弟自同傾。", "簪組聊掛壁，焉知有世榮。", "一旦居遠郡，山川間音形。", "大道庶無累，及茲念已盈。"]}