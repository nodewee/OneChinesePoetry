{"author": "岑參", "period": "唐", "type": "诗", "title": "出關經華嶽寺訪法華雲公", "paragraphs": ["野寺聊解鞍，偶見法華僧。", "開門對西嶽，石壁青稜層。", "竹徑厚蒼苔，松門盤紫藤。", "長廊列古畫，高殿懸孤燈。", "五月山雨熱，三峰火雲蒸。", "側聞樵人言，深谷猶積冰。", "久願尋此山，至今嗟未能。", "謫官忽東走，王程苦相仍。", "欲去戀雙樹，何由窮一乘。", "月輪吐山郭，夜色空清澄。"]}