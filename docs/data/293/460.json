{"author": "韋應物", "period": "唐", "type": "诗", "title": "謝櫟陽令歸西郊贈別諸友生", "paragraphs": ["結髮仕州縣，蹉跎在文墨。", "徒有排雲心，何由生羽翼。", "幸遭明盛日，萬物蒙生植。", "獨此抱微痾，頹然謝斯職。", "世道方荏苒，郊園思偃息。", "爲歡日已延，君子情未極。", "馳觴忽云晏，高論良難測。", "遊步清都宮，迎風嘉樹側。", "晨起西郊道，原野分黍稷。", "自樂陶唐人，服勤在微力。", "佇君列丹陛，出處兩爲得。"]}