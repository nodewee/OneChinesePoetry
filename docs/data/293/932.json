{"author": "岑參", "period": "唐", "type": "诗", "title": "自潘陵尖還少室居止秋夕憑眺", "paragraphs": ["草堂近少室，夜靜聞風松。", "月出潘陵尖，照見十六峰。", "九月山葉赤，谿雲淡秋容。", "火點伊陽村，煙深嵩角鐘。", "尚子不可見，蔣生難再逢。", "勝愜只自知，佳趣爲誰濃。", "昨詣山僧期，上到天壇東。", "向下望雷雨，雲間見回龍。", "夕與人羣疎，轉愛丘壑中。", "心澹水木會，興幽魚鳥通。", "稀微了自釋，出處乃不同。", "況本無宦情，誓將依道風。"]}