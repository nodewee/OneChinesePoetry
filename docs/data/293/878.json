{"author": "岑參", "period": "唐", "type": "诗", "title": "陪狄員外早秋登府西樓因呈院中諸公", "paragraphs": ["常愛張儀樓，西山正相當。", "千峰帶積雪，百里臨城牆。", "煙氛掃晴空，草樹映朝光。", "車馬隘百井，里閈盤二江。", "亞相自登壇，時危安此方。", "威聲振蠻貊，惠化鍾華陽。", "旌節羅廣庭，戈鋌凜秋霜。", "階下貔虎士，幕中鵷鷺行。", "今我忽登臨，顧恩不望鄉。", "知己猶未報，鬢毛颯已蒼。", "時命難自知，功業豈暫忘。", "蟬鳴秋城夕，鳥去江天長。", "兵馬休戰爭，風塵尚蒼茫。", "誰當共攜手，賴有冬官郎。"]}