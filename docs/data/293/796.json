{"author": "韋應物", "period": "唐", "type": "诗", "title": "漢武帝雜歌三首 二", "paragraphs": ["金莖孤峙兮凌紫煙，漢宮美人望杳然。", "通天臺上月初出，承露盤中珠正圓。", "珠可飲，壽可永，武皇南面曙欲分。", "從空下來玉杯冷，世間綵翠亦作囊。", "八月一日仙人方，仙方稱上藥。", "靜者服之常綽約，柏梁沈飲自傷神，猶聞駐顏七十春。", "乃知甘醲皆是腐腸物，獨有淡泊之水能益人。", "千載金盤竟何處，當時鑄金恐不固。", "蔓草生來春復秋，碧天何言空墜露。"]}