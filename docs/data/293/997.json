{"author": "岑參", "period": "唐", "type": "诗", "title": "燉煌太守後庭歌", "paragraphs": ["燉煌太守才且賢，郡中無事高枕眠。", "太守到來山出泉，黃砂磧裏人種田。", "燉煌耆舊鬢皓然，願留太守更五年。", "城頭月出星滿天，曲房置酒張錦筵。", "美人紅妝色正鮮，側垂高髻插金鈿。", "醉坐藏鉤紅燭前，不知鈎在若箇邊。", "爲君手把珊瑚鞭，射得半段黃金錢，此中樂事亦已偏。"]}