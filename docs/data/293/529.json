{"author": "韋應物", "period": "唐", "type": "诗", "title": "荅崔都水", "paragraphs": ["亭亭心中人，迢迢居秦關。", "常緘素札去，適枉華章還。", "憶在灃郊時，攜手望秋山。", "久嫌官府勞，初喜罷秩閑。", "終年不事業，寢食長慵頑。", "不知爲時來，名籍挂郎間。", "攝衣辭田里，華簪耀頹顏。", "卜居又依仁，日夕正追攀。", "牧人本無術，命至苟復遷。", "離念積歲序，歸途眇山川。", "郡齋有佳月，園林含清泉。", "同心不在宴，罇酒徒盈前。", "覽君陳迹遊，詞意俱悽妍。", "忽忽已終日，將詶不能宣。", "甿稅況重疊，公門極熬煎。", "責逋甘首免，歲晏當歸田。", "勿厭守窮轍，慎爲名所牽。"]}