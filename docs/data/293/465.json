{"author": "韋應物", "period": "唐", "type": "诗", "title": "送郗詹事", "paragraphs": ["聖朝列羣彥，穆穆佐休明。", "君子獨知止，懸車守國程。", "忠良信舊德，文學播英聲。", "既獲天爵美，況將齒位幷。", "書奏蒙省察，命駕乃東征。", "皇恩賜印綬，歸爲田里榮。", "朝野同稱歎，園綺鬱齊名。", "長衢軒葢集，飲餞出西京。", "時屬春陽節，草木已含英。", "洛川當盛宴，斯焉爲達生。"]}