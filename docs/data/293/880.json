{"author": "岑參", "period": "唐", "type": "诗", "title": "潼關鎮國軍句覆使院早春寄王同州", "paragraphs": ["胡寇尚未盡，大軍鎮關門。", "旌旗遍草木，兵馬如雲屯。", "聖朝正用武，諸將皆承恩。", "不見征戰功，但聞歌吹喧。", "儒生有長策，閉口不敢言。", "昨從關東來，思與故人論。", "何爲廊廟器，至今居外藩。", "黃霸寧淹留，蒼生望騰鶱。", "卷簾見西岳，仙掌明朝暾。", "昨夜聞春風，戴勝過後園。", "各自限官守，何由敘涼溫。", "離憂不可忘，襟背思樹萱。"]}