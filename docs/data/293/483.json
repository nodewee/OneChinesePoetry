{"author": "韋應物", "period": "唐", "type": "诗", "title": "送雲陽鄒儒立少府侍奉還京師", "paragraphs": ["建中即藩守，天寶爲侍臣。", "歷觀兩都士，多閱諸侯人。", "鄒生乃後來，英俊亦罕倫。", "爲文頗瓌麗，稟度自貞醇。", "甲科推令名，延閣播芳塵。", "再命趨王畿，請告奉慈親。", "一鍾信榮祿，可以展歡欣。", "昆弟俱時秀，長衢當自伸。", "聊從郡閣暇，美此時景新。", "方將極娛宴，已復及離晨。", "省署慙再入，江海綿十春。", "今日閶門路，握手子歸秦。"]}