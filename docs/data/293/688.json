{"author": "韋應物", "period": "唐", "type": "诗", "title": "題從姪成緒西林精舍書齋", "paragraphs": ["棲身齒多暮，息心君獨少。", "慕謝始精文，依僧欲觀妙。", "冽泉前堦注，清池北窗照。", "果藥雜芬敷，松筠疎蒨峭。", "屢躋幽人境，每肆芳辰眺。", "採栗玄猿窟，擷芝丹林嶠。", "紵衣豈寒禦，蔬食非飢療。", "雖甘巷北單，豈塞青紫耀。", "郡有優賢榻，朝編貢士詔。", "欲同朱輪載，勿憚移文誚。"]}