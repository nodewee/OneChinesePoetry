{"author": "韋應物", "period": "唐", "type": "诗", "title": "漢武帝雜歌三首 一", "paragraphs": ["漢武好神仙，黃金作臺與天近。", "王母摘桃海上還，感之西過聊問訊。", "欲來不來夜未央，殿前青鳥先迴翔。", "綠鬢縈雲裾曳霧，雙節飄颻下仙步。", "白日分明到世間，碧空何處來時路。", "玉盤捧桃將獻君，踟躕未去留彩雲。", "海水桑田幾翻覆，中間此桃四五熟。", "可憐穆滿瑤池燕，正值花開不得薦。", "花開子熟安可期，邂逅能當漢武時。", "顏如芳華潔如玉，心念我皇多嗜欲。", "雖留桃核桃有靈，人間糞土種不生。", "由來在道豈在藥，徒勞方士海上行。", "掩扇一言相謝去，如煙非煙不知處。"]}