{"author": "韋應物", "period": "唐", "type": "诗", "title": "驪山行", "paragraphs": ["君不見開元至化垂衣裳，厭坐明堂朝萬方。", "訪道靈山降聖祖，沐浴華池集百祥。", "千乘萬騎被原野，雲霞草木相輝光。", "禁仗圍山曉霜切，離宮積翠夜漏長。", "玉堦寂歷朝無事，碧樹萎蕤寒更芳。", "三清小鳥傳仙語，九華真人奉瓊漿。", "下元昧爽漏恆秩，登山朝禮玄元室。", "翠華稍隱天半雲，丹閣光明海中日。", "羽旗旄節憩瑤臺，清絲妙管從空來。", "萬井九衢皆仰望，彩雲白鶴方徘徊。", "憑高覽古嗟寰宇，造化茫茫思悠哉。", "秦川八水長繚繞，漢氏五陵空崔嵬。", "乃言聖祖奉丹經，以年爲日億萬齡。", "蒼生咸壽陰陽泰，高謝前王出塵外。", "英豪共理天下晏，戎夷讋伏兵無戰。", "時豐賦斂未告勞，海闊珍奇亦來獻。", "干戈一起文武乖，歡娛已極人事變。", "聖皇弓劍墜幽泉，古木蒼山閉宮殿。", "纘承鴻業聖明君，威震六合驅妖氛。", "太平遊幸今可待，湯泉嵐嶺還氛氳。"]}