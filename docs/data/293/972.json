{"author": "岑參", "period": "唐", "type": "诗", "title": "劉相公中書江山畫障", "paragraphs": ["相府徵墨妙，揮毫天地窮。", "始知丹青筆，能奪造化功。", "瀟湘在簾間，廬壑橫座中。", "忽疑鳳凰池，暗與江海通。", "粉白湖上雲，黛青天際峰。", "晝日恆見月，孤帆如有風。", "巖花不飛落，澗草無春冬。", "擔錫香鑪緇，釣魚滄浪翁。", "如何平津意，尚想塵外蹤。", "富貴心獨輕，山林興彌濃。", "喧幽趣頗異，出處事不同。", "請君爲蒼生，未可追赤松。"]}