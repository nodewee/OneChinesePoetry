{"author": "岑參", "period": "唐", "type": "诗", "title": "東歸發犍爲至泥谿舟中作", "paragraphs": ["前日解侯印，泛舟歸山東。", "平旦發犍爲，逍遙信回風。", "七月江水大，滄波漲秋空。", "復有峨眉僧，誦經在舟中。", "夜泊防虎豹，朝行逼魚龍。", "一道鳴迅湍，兩邊走連峰。", "猿拂岸花落，鳥啼簷樹重。", "煙靄吳楚連，泝沿湖海通。", "憶昨在西掖，復曾入南宮。", "日出朝聖人，端笏陪羣公。", "不意今棄置，何由豁心胸。", "吾當海上去，且學乘桴翁。"]}