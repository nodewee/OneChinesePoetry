{"author": "岑參", "period": "唐", "type": "诗", "title": "冀州客舍酒酣貽王綺寄題南樓", "paragraphs": ["夫子傲常調，詔書下徵求。", "知君欲謁帝，秣馬趨西周。", "逸足何駸駸，美聲實風流。", "學富贍清詞，下筆不能休。", "君家一何盛，赫奕難爲儔。", "伯父四五人，同時爲諸侯。", "憶昨始相值，值君客貝丘。", "相看復乘興，攜手到冀州。", "前日在南縣，與君上北樓。", "野曠不見山，白日落草頭。", "客舍梨花繁，深花隱鳴鳩。", "南鄰新酒熟，有女彈箜篌。", "醉後或狂歌，酒醒滿離憂。", "主人不相識，此地難淹留。", "吾廬終南下，堪與王孫遊。", "何當肯相尋，澧上一孤舟。"]}