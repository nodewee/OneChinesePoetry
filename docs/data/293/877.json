{"author": "岑參", "period": "唐", "type": "诗", "title": "初過隴山途中呈宇文判官", "paragraphs": ["一驛過一驛，驛騎如星流。", "平明發咸陽，暮及隴山頭。", "隴水不可聽，嗚咽令人愁。", "沙塵撲馬汗，霧露凝貂裘。", "西來誰家子，自道新封侯。", "前月發安西，路上無停留。", "都護猶未到，來時在西州。", "十日過沙磧，終朝風不休。", "馬走碎石中，四蹄皆血流。", "萬里奉王事，一身無所求。", "也知塞垣苦，豈爲妻子謀。", "山口月欲出，先照關城樓。", "谿流與松風，靜夜相颼飀。", "別家賴歸夢，山塞多離憂。", "與子且攜手，不愁前路脩。"]}