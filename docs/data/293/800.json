{"author": "韋應物", "period": "唐", "type": "诗", "title": "夏冰歌", "paragraphs": ["出自玄泉杳杳之深井，汲在朱明赫赫之炎辰。", "九天含露未銷鑠，閶闔初開賜貴人。", "碎如墜瓊方截璐，粉壁生寒象筵布。", "玉壺紈扇亦玲瓏，座有麗人色俱素。", "咫尺炎涼變四時，出門焦灼君詎知。", "肥羊甘醴心悶悶，飲此瑩然何所思。", "當念闌干鑿者苦，臘月深井汗如雨。"]}