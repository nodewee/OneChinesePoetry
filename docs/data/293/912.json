{"author": "岑參", "period": "唐", "type": "诗", "title": "冬宵家會餞李郎司兵赴同州", "paragraphs": ["急管雜青絲，玉瓶金屈巵。", "寒天高堂夜，撲地飛雪時。", "賀君關西掾，新綬腰下垂。", "白面皇家郎，逸翮青雲姿。", "明旦之官去，他辰良會稀。", "惜別冬夜短，務歡盃行遲。", "季女猶自小，老夫未令歸。", "且看匹馬行，不得鳴鳳飛。", "昔歲到馮翊，人煙接京師。", "曾上月樓頭，遙見西嶽祠。", "沙苑逼官舍，蓮峰壓城池。", "多暇或自公，讀書復彈棊。", "州縣信徒勞，雲霄亦可期。", "應須力爲政，聊慰此相思。"]}