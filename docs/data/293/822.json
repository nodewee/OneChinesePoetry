{"author": "劉灣", "period": "唐", "type": "诗", "title": "李陵別蘇武", "paragraphs": ["漢武愛邊功，李陵提步卒。", "轉戰單于庭，身隨漢軍沒。", "李陵不愛死，心存歸漢闕。", "誓欲還國恩，不爲匈奴屈。", "身辱家已無，長居虎狼窟。", "胡天無春風，虜地多積雪。", "窮陰愁殺人，況與蘇武別。", "發聲天地哀，執手肺腸絕。", "白日爲我愁，陰雲爲我結。", "生爲漢宮臣，死爲胡地骨。", "萬里長相思，終身望南月。"]}