{"author": "岑參", "period": "唐", "type": "诗", "title": "武威送劉單判官赴安西行營便呈高開府", "paragraphs": ["熱海亙鐵門，火山赫金方。", "白草磨天涯，湖沙奔茫茫。", "夫子佐戎幕，其鋒利如霜。", "中歲學兵符，不能守文章。", "功業須及時，立身有行藏。", "男兒感忠義，萬里忘越鄉。", "孟夏邊候遲，胡國草木長。", "馬疾過飛鳥，天窮超夕陽。", "都護新出師，五月發軍裝。", "甲兵二百萬，錯落黃金光。", "揚旗拂崑崙，伐鼓震蒲昌。", "太白引官軍，天威臨大荒。", "西望雲似蛇，戎夷知喪亡。", "渾驅大宛馬，繫取樓蘭王。", "曾到交河城，風土斷人腸。", "寒驛遠如點，邊烽互相望。", "赤亭多飃風，鼓怒不可當。", "有時無人行，沙石亂飄揚。", "夜靜天蕭條，鬼哭夾道傍。", "地上多髑髏，皆是古戰場。", "置酒高館夕，邊城月蒼蒼。", "軍中宰肥牛，堂上羅羽觴。", "紅淚金燭盤，嬌歌豔新妝。", "望君仰青冥，短翮難可翔。", "蒼然西郊道，握手何慨慷。"]}