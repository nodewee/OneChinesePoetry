{"author": "張謂", "period": "唐", "type": "诗", "title": "代北州老翁荅", "paragraphs": ["負薪老翁往北州，北望鄉關生客愁。", "自言老翁有三子，兩人已向黃沙死。", "如今小兒新長成，明年聞道又徵兵。", "定知此別必零落，不及相隨同死生。", "盡將田宅借鄰伍，且復伶俜去鄉士。", "在生本求多子孫，及有誰知更辛苦。", "近傳天子尊武臣，強兵直欲靜胡塵。", "安邊自合有長策，何必流離中國人。"]}