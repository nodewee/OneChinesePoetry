{"author": "岑參", "period": "唐", "type": "诗", "title": "太一石鱉崖口潭舊廬招王學士", "paragraphs": ["驟雨鳴淅瀝，颼飀谿谷寒。", "碧潭千餘尺，下見蛟龍蟠。", "石門吞衆流，絕岸呀層巒。", "幽趣倏萬變，奇觀非一端。", "偶逐干祿徒，十年皆小官。", "抱板尋舊圃，弊廬臨迅湍。", "君子滿清朝，小人思挂冠。", "釀酒漉松子，引泉通竹竿。", "何必濯滄浪，不能釣嚴灘。", "此地可遺老，勸君來考槃。"]}