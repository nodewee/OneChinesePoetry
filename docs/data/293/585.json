{"author": "韋應物", "period": "唐", "type": "诗", "title": "春月觀省屬城始憩東西林精舍", "paragraphs": ["因時省風俗，布惠迨高年。", "建隼出潯陽，整駕遊山川。", "白雲斂晴壑，羣峰列遙天。", "嶔㟢石門狀，杳靄香爐烟。", "榛荒屢罥罣，偪側殆覆顛。", "方臻釋氏廬，時物屢華妍。", "曇遠昔經始，於茲閟幽玄。", "東西竹林寺，灌注寒澗泉。", "人事即云泯，歲月復已綿。", "殿宇餘丹紺，磴閣峭欹懸。", "佳士亦棲息，善身絕塵緣。", "今我蒙朝寄，教化敷里鄽。", "道妙茍爲得，出處理無偏。", "心當同所尚，跡豈辭纏牽。"]}