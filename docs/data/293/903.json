{"author": "岑參", "period": "唐", "type": "诗", "title": "送王大昌齡赴江寧", "paragraphs": ["對酒寂不語，悵然悲送君。", "明時未得用，白首徒攻文。", "澤國從一官，滄波幾千里。", "羣公滿天闕，獨去過淮水。", "舊家富春渚，嘗憶臥江樓。", "自聞君欲行，頻望南徐州。", "窮巷獨閉門，寒燈靜深屋。", "北風吹微雪，抱被肯同宿。", "君行到京口，正是桃花時。", "舟中饒孤興，湖上多新詩。", "潛虯且深蟠，黃鵠舉未晚。", "惜君青雲器，努力加餐飯。"]}