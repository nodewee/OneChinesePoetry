{"author": "韋應物", "period": "唐", "type": "诗", "title": "酒肆行", "paragraphs": ["豪家沽酒長安陌，一旦起樓高百尺。", "碧疏玲瓏含春風，銀題彩幟邀上客。", "迴瞻丹鳳闕，直視樂遊苑。", "四方稱賞名已高，五陵車馬無近遠。", "晴景悠揚三月天，桃花飄俎柳垂筵。", "繁絲急管一時合，他壚鄰肆何寂然。", "主人無厭且專利，百斛須臾一壺費。", "初醲後薄爲大偷，飲者知名不知味。", "深門潛醞客來稀，終歲醇醲味不移。", "長安酒徒空擾擾，路傍過去那得知。"]}