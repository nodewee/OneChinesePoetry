{"author": "杨子咸", "period": null, "type": "词", "title": "木兰花慢", "paragraphs": ["紫凋红落後，忽十丈，玉虬横。", "望众绿帏中，蓝田璞碎，鲛室珠倾。", "柔条系风无力，更不禁、连日峭寒清。", "空与蝶圆香梦，枉教莺诉春情。", "深深。", "苔径悄无人。", "栏槛湿香尘。", "叹宝髻髼松，粉铅狼藉，谁管飘零。", "不愁素云易散，恨此花、开後更无春。", "安得胡床月夜，玉醅满蘸瑶英。"]}