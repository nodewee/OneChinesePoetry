{"author": "黄升", "period": null, "type": "词", "title": "花发沁园春", "paragraphs": ["晓燕传情，午莺喧梦，起来检校芳事。", "荼䕷褪雪，杨柳吹绵，迤逦麦秋天气。", "翻阶傍砌。", "看芍药、新妆娇媚。", "正凤紫匀染绡裳，猩红轻透罗袂。", "昼暖朱阑困倚。", "是天姿妖娆，不减姚魏。", "随蜂惹粉，趁蝶栖香，引动少年情味。", "花浓酒美。", "人正在、翠红围里。", "问谁是、第一风流，折花簪向云髻。"]}