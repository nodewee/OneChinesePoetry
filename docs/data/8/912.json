{"author": "陈允平", "period": null, "type": "词", "title": "兰陵王", "paragraphs": ["楚天碧。", "秋晚尘清禁陌。", "朝鸡静，班退晓墀，回马金门漏犹滴。", "千官佩如织。", "来作黄扉寿客。", "黑头相，玉虹紫貂，亲奉春慈拜南极。", "丛萱燕堂北。", "正霭护犀帷，香泛鲛额。", "瑶池女伴驻鸾翼。", "拥歌袖笼翠，舞鞯铺锦，屏开家庆怎画得。", "想人在仙宅。", "今夕。", "是何夕。", "正月满槐厅，凉透杶席。", "黄花满地弄寒色。", "喜蛩雨初霁，雁风又息。", "龙楼宣劝，万岁里、宴太液。"]}