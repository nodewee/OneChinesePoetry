{"author": "陈允平", "period": null, "type": "词", "title": "拜星月慢", "paragraphs": ["漏阁闲签，琴窗倦谱，露湿宵萤欲暗。", "雁咽凉声，寂寞芙蓉院。", "画檐外，树色惊霜渐改，澹碧云疏星烂。", "旧约桐阴，问何时重见。", "倚银屏、更忆秋娘面。", "想凌波、共立河桥畔。", "重念酒污罗襦，渐金篝香散。", "翦孤灯、伴宿西风馆。", "黄花梦、对发凄凉叹。", "但怅望、一水家山，被红尘隔断。"]}