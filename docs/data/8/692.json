{"author": "王义山", "period": null, "type": "词", "title": "念奴娇", "paragraphs": ["南昌奇观，最东湖、好景重重叠叠。", "谁瞰湖光新佳阁，横挹翠峰巀嶭。", "十里芙蓉，海神捧出，一镜何明彻。", "鸢鱼飞跃，活机触处泼泼。", "容斋巨笔如椽，迎来一记，赢得芳名独。", "猛忆泛莲前日事，诗社杯盘频设。", "倚看斜阳，檐头燕子，如把兴亡说。", "谁迎谁送，一川无限风月。"]}