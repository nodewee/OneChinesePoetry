{"author": "陈人杰", "period": null, "type": "词", "title": "沁园春", "paragraphs": ["我自无忧，何用攒眉，今忧古忧。", "叹风寒楚蜀，百年受病，江分南北，千载归尤。", "洛下铜驼，昭陵石马，物不自愁人替愁。", "兴亡事，向西风把剑，清泪双流。", "边头。", "依旧防秋。", "问诸将君恩酬未酬。", "怅书生浪说，皇王帝霸，功名已属，韩岳张刘。", "不许请缨，犹堪草檄，谁肯种瓜归故邱。", "江中蜃，识平生许事，吐气成楼。"]}