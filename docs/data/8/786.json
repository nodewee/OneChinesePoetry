{"author": "陈人杰", "period": null, "type": "词", "title": "沁园春", "paragraphs": ["万法皆空，空即是空，佛安在哉。", "有云名妙净，可遮热恼，海名圆觉，堪洗尘埃。", "翠竹真如，黄花般若，心上种来心上开。", "教参熟，是菩提无树，明镜非台。", "偷闲来此徘徊。", "把人世黄粱都唤回。", "算五陵豪客，百年荣贵，何如衲子，一钵生涯。", "俯仰溪山，婆娑松桧，两腋清风茶一杯。", "拿舟去，更扫尘东壁，聊记曾来。"]}