{"author": "周氏", "period": null, "type": "词", "title": "瑞鹤仙", "paragraphs": ["画楼帘卷翠。", "正柳约东风，摇荡春霁。", "缃桃雨才洗。", "似妆临宝镜。", "脂凝铅水。", "云偏髻子。", "坠钗梁、羞看燕垒。", "最堪怜，锦绣香中，早有片红飘砌。", "闲记。", "琴弹古调，曲按清商，旧年时事。", "屏山画里。", "江南信，梦中寄。", "感春浓怀抱，午酲初解，浅酌依然又醉。", "傍阑干、犹怯馀寒，倦和袖倚。"]}