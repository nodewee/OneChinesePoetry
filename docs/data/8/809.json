{"author": "姚勉", "period": null, "type": "词", "title": "贺新郎", "paragraphs": ["长啸山中卧。", "叹从前、二十年来，因循空过。", "自是惺惺并了了，奈这五行尚左。", "遇好事、许多磨挫。", "浩荡醉乡狂莫检，算傍人、笑得唇焦破。", "谁信道，只恁麽。", "从今牢把江湖柁。", "要做些勋业，归来则个。", "不见彭余朱李辈，总是白身人作。", "震耀得、声名许大。", "万一老天青眼顾，又何难、印佩黄金颗。", "时来到，也还我。"]}