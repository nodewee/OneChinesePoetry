{"author": "陈允平", "period": null, "type": "词", "title": "过秦楼", "paragraphs": ["倦听蛩砧，初抛纨扇，隔浦乱钟催晚。", "湘蒲簟冷，楚竹帘稀，窗下乍闻裁翦。", "倦柳梳烟，枯莲蘸水，芙蓉翠深红浅。", "对半床灯火，虚堂凄寂，近书思遍。", "夜漏永、玉宇尘收，银河光烂。", "梦断楚天空远。", "婆娑月树，缥缈仙香，身在广寒宫殿。", "无奈离愁乱织，籍酒销磨，倩花排遣。", "渐江空霜晓，黄芦漠漠，一声来雁。"]}