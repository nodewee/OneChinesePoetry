{"author": "杨泽民", "period": null, "type": "词", "title": "水龙吟", "paragraphs": ["腻金匀点繁英，好风更与花为地。", "梅魂蕙魄，素馨□长，酴醾请避。", "拍塞清香，远闻十里，如何藏闭。", "笑东篱嫩菊，空攒细蕊，祗供得、重阳泪。", "争似青青叶底。", "傍西窗、时复轻吹。", "玉炉换骨，宝瓶熏梦，幽人睡起。", "管领秋光，留连佳景，几多新意。", "怕姮娥、不□蟾宫桂种，□高枝比。"]}