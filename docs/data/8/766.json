{"author": "陈人杰", "period": null, "type": "词", "title": "沁园春", "paragraphs": ["春事方浓，寂寞此君，谁相品题。", "到僝桃僽李，鸠边雨急，埋薇瘗药，燕外泥肥。", "鸟影舒炎，黄埃涨暑，又过绿阴青子时。", "夫然後，向猷家载酒，诩室题诗。", "风标如此清奇。", "叹世俗炎凉真可悲。", "看眼空凡木，云霄直上，心交古干，霜雪相依。", "弹压溪山，留连风月，红紫纷纷谁似之。", "人间世，这澹中风味，儿辈争知。"]}