{"author": "王义山", "period": null, "type": "词", "title": "贺新郎", "paragraphs": ["雅有登山癖。", "觉老来、尚可跻攀，浪游蹑屐。", "险怪称雁荡，争秀群山第一。", "更耸出、穹崖千尺。", "景物深藏长谷里，最上龛，水凿时冲激。", "处，巨□石。", "地生天作谁能识。", "睹江山如故，恨无一时人物。", "灵运当年为太守，佳处都曾游历。", "独不见、此山脚迹。", "风月直须人管领，怎不移、石壁题岩壁。", "今且著，老夫笔。"]}