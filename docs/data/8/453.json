{"author": "杨泽民", "period": null, "type": "词", "title": "宴清都", "paragraphs": ["早作听晨鼓。", "征车动、画桥乘月先度。", "邻鸡唱晓，人家未起，尚扃柴户。", "沙边塞雁声遥，料不见、当时伴侣。", "似怎地、满眼愁悲，秋如宋玉难赋。", "休论爱合暌离，微官系缚，期会良苦。", "封侯万里，金堆北斗，不如归去。", "欢娱渐入佳趣，算画在、屏帏邃处。", "仗小词、说与相思，伊还会否。"]}