{"author": "姚勉", "period": null, "type": "词", "title": "沁园春", "paragraphs": ["四海中间，第一清流，惟有可斋。", "看平生践履，真如冰玉，雄文光焰，不涴尘埃。", "元祐诸贤，纷纷台省，惟有景仁招不来。", "狂澜倒，独中流砥柱，屹立崔嵬。", "挂冠有请高哉。", "但清庙正需梁栋材。", "便撑舟野水，出航巨海，有官鼎鼐，无地楼台。", "制菊龄高，看萸人健，万顷秋江入寿杯。", "经纶了，却驭风骑气，阆苑蓬莱。"]}