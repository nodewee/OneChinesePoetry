{"author": "陈允平", "period": null, "type": "词", "title": "忆旧游", "paragraphs": ["又眉峰碧聚，记得邮亭，人别中宵。", "翦烛西窗下，听林梢叶坠，雾漠烟潇。", "彩鸾梦逐云去，环佩人扶遥。", "但镜裂鸳奁，钗分燕股，粉腻香销。", "迢迢。", "旧游处，向柳下维舟，花底扬镖。", "更忆西风里，采芙蓉江上，双桨频招。", "怨红一叶应到，明月赤阑桥。", "渐泪琼腮，胭脂澹薄羞嫩桃。"]}