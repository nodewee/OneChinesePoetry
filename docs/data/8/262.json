{"author": "王同祖", "period": null, "type": "词", "title": "摸鱼儿", "paragraphs": ["记年时、荔枝香里，深红一片成阵。", "迎风浴露精神爽，谁似阿娇丰韵。", "黄昏近。", "望翠幕玳席，粉面云鬟映。", "娇波微瞬。", "向烛影交相，歌声闲绕，私语画阑并。", "佳期事，好处天还悭吝。", "莺啼燕语无定。", "一轮明月人千里，空梦云温雨润。", "萧郎病。", "恨天阔鸿稀，杳杳沈芳讯。", "日长人静。", "但时把好山，学他媚妩，偷就眉峰印。"]}