{"author": "翁元龙", "period": null, "type": "词", "title": "水龙吟", "paragraphs": ["画楼红湿斜阳，素妆褪出山眉翠。", "街声暮起，尘侵灯户，月来舞地。", "宫柳招莺，水荭飘雁，隔年春意。", "黯梨云，散作人间好梦，琼箫在、锦屏底。", "乐事轻随流水。", "暗兰消、作花心计。", "情丝万轴，因春织就，愁罗恨绮。", "昵沈迷香，占帘看夜，旧游轻醉。", "任孤山、剩雪残梅，渐懒跨、东风骑。"]}