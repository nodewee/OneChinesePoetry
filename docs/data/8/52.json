{"author": "吴文英", "period": null, "type": "词", "title": "花心动", "paragraphs": ["十里东风，袅垂杨、长似舞时腰瘦。", "翠馆朱楼，紫陌青门，处处燕莺晴昼。", "乍看摇曳金丝细，春浅映、鹅黄如酒。", "嫩阴裹，烟滋露染，翠娇红溜。", "此际雕鞍去久。", "空追念邮亭，短枝盈首。", "海角天涯，寒食清明，泪点絮花沾袖。", "去年折赠行人远，今年恨、依然纤手。", "断肠也，羞眉画应未就。"]}