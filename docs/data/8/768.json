{"author": "陈人杰", "period": null, "type": "词", "title": "沁园春", "paragraphs": ["记上层楼，与岳阳楼，酾酒赋诗。", "望长山远水，荆州形胜，夕阳枯木，六代兴衰。", "扶起仲谋，唤回玄德，笑杀景升豚犬儿。", "归来也，对西湖叹息，是梦耶非。", "诸君傅粉涂脂。", "问南北战争都不知。", "恨孤山霜重，梅凋老叶，平堤雨急，柳泣残丝。", "玉垒胜烟，珠淮飞浪，万里腥风吹鼓鼙。", "原夫辈，算事今如此，安用毛锥。"]}