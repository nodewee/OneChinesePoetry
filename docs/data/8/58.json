{"author": "吴文英", "period": null, "type": "词", "title": "新雁过妆楼", "paragraphs": ["阆苑高寒。", "金枢动、冰宫桂树年年。", "翦秋一半，难破万户连环。", "织锦相思楼影下，细钗暗约小帘间。", "共无眠。", "素娥惯得，西坠阑干。", "谁知壶中自乐，正醉围夜玉，浅斗婵娟。", "雁风自劲，云气不上凉天。", "红牙润沾素手，听一曲清歌双雾鬟。", "徐郎老，恨断肠声在，离镜孤鸾。"]}