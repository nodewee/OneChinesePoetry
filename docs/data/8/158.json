{"author": "翁元龙", "period": null, "type": "词", "title": "风流子", "paragraphs": ["天阔玉屏空。", "轻阴弄、淡墨画秋容。", "正凉挂半蟾，酒醒窗下，露催新雁，人在山中。", "又一片，好秋花占了，香换却西风。", "箫女夜归，帐栖青凤，镜娥妆冷，钗坠金虫。", "西湖花深窈，闲庭砌、曾占席地歌钟。", "载取断云归去，几处房栊。", "恨小帘灯暗，粟肌消瘦，薰炉烟减，珠袖玲珑。", "三十六宫清梦，还与谁同。"]}