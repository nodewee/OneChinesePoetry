{"author": "陈允平", "period": null, "type": "词", "title": "解连环", "paragraphs": ["寸心谁托。", "望潇湘暮碧，水遥云邈。", "自绣带、同翦合欢，奈鸳枕梦单，凤帏寒薄。", "澹月梨花，别後伴、情怀萧索。", "念伤春渐懒，病酒未忺，两愁无药。", "魂销翠兰紫若。", "任钗沉鬓影，香沁眉角。", "怅画阁、尘满妆台，但玉佩依然，宝筝闲却。", "旧约无凭，误共赏、西园桃萼。", "正天涯、数声杜宇，断肠院落。"]}