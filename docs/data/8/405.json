{"author": "杨泽民", "period": null, "type": "词", "title": "瑞龙吟", "paragraphs": ["城南路。", "凝望映竹摇风，酒旗标树。", "郊原游子停车，问山崦里，人家甚处。", "去还伫。", "徐见画桥流水，小窗低户。", "深沈绿满垂杨，芳阴娅姹，娇莺解语。", "多谢佳人情厚，卷帘羞得，庭花飘舞。", "可谓望风知心，倾盖如故。", "犹殢香玉，休赋断肠句。", "堪怜处、生尘罗袜，凌波微步。", "底事匆匆去。", "为他系绊，离情万绪。", "空有愁如缕。", "忆桃李春风，梧桐秋雨。", "又还过却，落花飘絮。"]}