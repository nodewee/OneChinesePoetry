{"author": "吴文英", "period": null, "type": "词", "title": "木兰花慢", "paragraphs": ["记琼林宴起，软红路、几西风。", "想汉影千年，荆江万顷，槎信长通。", "金狨。", "锦鞯赐马，又霜横、汉节枣仍红。", "细柳春阴喜色，四郊秋事年丰。", "从容。", "岁晚玉关，长不闭、静边鸿。", "访五昌旧垒，山川相缪，日费诗筒。", "兰宫。", "系书翠羽，带天香、飞下玉芙蓉。", "明月瑶笙奏彻，倚楼黄鹤声中。"]}