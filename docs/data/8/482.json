{"author": "杨泽民", "period": null, "type": "词", "title": "六丑", "paragraphs": ["叹浓欢易散，便忍把、恩情抛掷。", "恁时寸心，惟思生翅翼。", "别後踪迹。", "不定如萍泛，暂抛江沔，又留连京国。", "芳容料见尤光泽。", "共赏青楼，同游绮陌。", "皆曾痛怜深惜。", "纵鳞鸿托意，云水犹隔。", "兰房深寂。", "映轻红淡碧。", "翠竹名花底、同燕息。", "杯盘屡肯留客。", "见真诚厚爱，意深情极。", "乌纱翦为新冠帜。", "谁知道、荏苒尘埃带抹，任他倾侧。", "朝云信、且候潮汐。", "但寸心、未改伊人在，应须近得。"]}