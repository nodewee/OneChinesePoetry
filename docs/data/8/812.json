{"author": "姚勉", "period": null, "type": "词", "title": "贺新郎", "paragraphs": ["月转宫墙曲。", "六更残、钥鱼声亮，纷纷袍鹄。", "黼坐临轩清跸奏，天仗缀行森肃。", "望五色、云浮黄屋。", "三策忠嘉亲赐擢，动龙颜、人立班头玉，胪首唱，众心服。", "殿头赐宴宫花簇。", "写新诗、金笺竞进，绣床争蹙。", "御渥新沾催进谢，一点恩袍先绿。", "归袖惹、天香芬馥。", "玉勒金鞯迎夹路，九街人、尽道苍生福。", "争拥入，状元局。"]}