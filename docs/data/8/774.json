{"author": "陈人杰", "period": null, "type": "词", "title": "沁园春", "paragraphs": ["把酒西湖，花月三年，不见家山。", "想荆州座上，消磨岁月，唐风集里，收卷波澜。", "鹤邑朝帆，鲈乡夕棹，来往菰蒲何处间。", "应思我，似骑驴杜甫，长在长安。", "相逢依旧开颜。", "听玉屑霏霏当暑寒。", "笑髯生如许，尚夸年少，心忙未了，浪说身闲。", "尘梦无凭，菟裘堪老，付子声名吾欲还。", "斜阳外，把平生心事，同倚阑干。"]}