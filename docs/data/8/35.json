{"author": "吴文英", "period": null, "type": "词", "title": "高阳台", "paragraphs": ["修竹凝妆，垂杨驻马，凭阑浅画成图。", "山色谁题，楼前有雁斜书。", "东风紧送斜阳下，弄旧寒、晚酒醒馀。", "自销凝，能几花前，顿老相如。", "伤春不在高楼上，在灯前攲枕，雨外熏炉。", "怕舣游船，临流可奈清臞。", "飞红若到西湖底，搅翠澜、总是愁鱼。", "莫重来，吹尽香绵，泪满平芜。"]}