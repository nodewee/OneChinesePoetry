{"author": "张枢", "period": null, "type": "词", "title": "庆宫春・高阳台", "paragraphs": ["斜日明霞，残虹分雨，软风浅掠苹波。", "声冷瑶笙，情疏宝扇，酒醒无奈秋何。", "彩云轻散，漫敲缺、铜壶浩歌。", "眉痕留怨，依约远峰，学敛双蛾。", "银床露洗凉柯。", "屏掩香销，忍扫裀罗。", "楚驿梅边，吴江枫畔，庾郎从此愁多。", "草蛩喧砌，料催织、回文凤棱。", "相思遥夜，帘卷翠楼，月冷星河。"]}