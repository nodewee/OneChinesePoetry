{"author": "杨泽民", "period": null, "type": "词", "title": "瑞鹤仙", "paragraphs": ["依山仍负郭。", "有松桂扶疏，烟霞渺漠。", "一年自成落。", "奈孤踪还系，蝇头蜗角。", "休嗤句弱。", "赋郊居、何让沈约。", "记乡人过我，傩立阼阶，酒行先酌。", "远映江山奇胜，下瞰重湖，上飞高阁。", "风帘絮幕。", "筑新槛，种花药。", "幸瓜期已近，秋风归去，免得奔驰味恶。", "待开池、剩起林亭，共同宴乐。"]}