{"author": "冯伟寿", "period": null, "type": "词", "title": "木兰花慢", "paragraphs": ["酒醒人世换，碧桃靓、海山春。", "任青鸟沈沈，紫鳞杳杳，有玉林人。", "宫袍掉头未爱，爱荷衣、不染市朝尘。", "仙样蓬莱翰墨，云间鸾凤精神。", "笑呼银汉入金鲸。", "琼苑自由身。", "羡咳唾成章，香薰花雾，音和韵钧。", "六丁夜来捧去，便天人、也自叹尖新。", "那得金笺飞洒，浩歌飞步苍旻。"]}