{"author": "姚勉", "period": null, "type": "词", "title": "沁园春", "paragraphs": ["一叶新凉，又是西风，吹转素商。", "揽玉壶英气，锺为人物，银河精采，融作文章。", "司巧天公，搀先七夕，分付天孙云锦裳。", "骑龙凤，自九霄飞至，万丈光芒。", "早年奏赋长杨。", "饱挹尽瀛洲风露香。", "问石渠天禄，借将班马，荷山锦水，暂作龚黄。", "药省春风，薇垣夜月，合佩仙花侍玉皇。", "明年里，饮寿椒何处，宣劝持觞。"]}