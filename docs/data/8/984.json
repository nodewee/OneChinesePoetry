{"author": "陈允平", "period": null, "type": "词", "title": "玲珑四犯", "paragraphs": ["金屋春深，似灼灼娉婷，真真娇艳。", "洗净铅华，依旧曲眉丰脸。", "犹记舞歇凉州，渐缥缈、碧云缭乱。", "白玉环、宝镜偷换。", "别後甚时重见。", "鸾帏凤席鸳鸯荐。", "但空馀、蕙芳兰茜。", "天涯柳色青青恨，不入东风眼。", "惆怅二十四桥，任落絮、飞花乱点。", "奈翠屏、一枕云雨梦，谁惊散。"]}