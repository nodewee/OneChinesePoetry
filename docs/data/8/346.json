{"author": "利登", "period": null, "type": "词", "title": "过秦楼", "paragraphs": ["眉黛山分，靥朱星合，郁郁夜堂初见。", "芙蓉寄隐，豆蔻传香，便许翠鬟偷剪。", "迎夜易羞，欲晨先怯，风流楚楚未惯。", "正流苏帐掩，绿玉屏深，红香自暖。", "谁信道、媚月难留，惊云易散，从此三桥路远。", "巢燕春归，剪花词在，难寄红题一片。", "料想伊家，如今羞傍琴窗，慵题花院。", "但碧桃影下，应对流红自叹。"]}