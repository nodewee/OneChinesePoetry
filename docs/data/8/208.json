{"author": "厉寺正", "period": null, "type": "词", "title": "万年欢", "paragraphs": ["卫武期颐，与文公福艾，俱号贤相。", "今我元台，齿德又居其上。", "玉立擎天一柱，似泰华、气凌秋庄。", "明良会，千载风云，长为龙衮凭仗。", "清知孔山叠嶂。", "有猿吟鹤舞，日俟鸠杖。", "无忝苍生依依，未容高尚。", "待整顿、乾坤了当，与蓬岛、神仙来往。", "摩铜狄，点检笙歌，菊浮香泛新酿。"]}