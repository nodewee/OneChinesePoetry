{"author": "吴文英", "period": null, "type": "词", "title": "喜迁莺", "paragraphs": ["凡尘流水。", "正春在、绛阙瑶阶十二。", "暖日明霞，天香盘锦，低映晓光梳洗。", "故苑浣花沈恨，化作妖红斜紫。", "困无力，倚阑干，还倩东风扶起。", "公子。", "留意处，罗盖牙签，一一花名字。", "小扇翻歌，密围留客，云叶翠温罗绮。", "艳波紫金杯重，人倚妆台微醉。", "夜和露，翦残枝，点点花心清泪。"]}