{"author": "杨泽民", "period": null, "type": "词", "title": "渡江云", "paragraphs": ["渔乡回落照，晚风势急，骛鹭集汀沙。", "解鞍将憩息，细径疏篱，竹隐两三家。", "山肴野蔌，竞素朴、都没浮华。", "回望时，绕村流水，万点舞寒鸦。", "休嗟。", "明年秋暮，一叶扁舟，望平川北下。", "应免劳、尘巾乌帽，宵炬红纱。", "青蓑短棹长江碧，弄几曲、羌管吹葭。", "人借问，鸣便入芦花。"]}