{"author": "吴文英", "period": null, "type": "词", "title": "六丑", "paragraphs": ["渐新鹅映柳，茂苑锁、东风初掣。", "馆娃旧游，罗襦香未灭。", "玉夜花节。", "记向留连处，看街临晚，放小帘低揭。", "星河潋艳春云热。", "笑靥敧梅，仙衣舞缬。", "澄澄素娥宫阙。", "醉西楼十二，铜漏催彻。", "红消翠歇。", "叹霜簪练发。", "过眼年光，旧情尽别。", "泥深厌听啼鴂。", "恨愁霏润沁，陌头尘袜。", "青鸾杳、细车音绝。", "却因甚、不把欢期，付与少年华月。", "残梅瘦、飞趁风雪。", "向夜永，更说长安梦，灯花正结。"]}