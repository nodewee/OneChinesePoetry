{"author": "陈允平", "period": null, "type": "词", "title": "过秦楼", "paragraphs": ["谷雨收寒，茶烟扬晓，又是牡丹时候。", "浮龟碧水，听鹤丹山，彩屋幔亭依旧。", "和气缥缈人间，满谷红云，德星呈秀。", "向东风种就，一亭兰茁，玉香初茂。", "遥想曲度娇莺，舞低轻燕，二十四帘芳昼。", "清溪九曲，上已风光，觞咏似山阴否。", "翠阁凝清，正宜瀹茗银罂，熨香金斗。", "看双鸾飞下，长生殿里，赐蔷薇酒。"]}