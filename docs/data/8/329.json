{"author": "卫宗武", "period": null, "type": "词", "title": "摸鱼儿", "paragraphs": ["小林峦、一年芳事，乱红还又飞雨。", "生香冉冉花阴转，云擘满空晴絮。", "游宴处。", "看乐意相关，庭下胎仙舞。", "歌声缓度。", "任圆玉敲寒，飞觞传晓，未许放春去。", "闲中趣。", "明月清风当户。", "莘莘容屋陈俎。", "翦裁妙语频赓唱，巧胜郢斤般斧。", "心自许。", "拼凋景颓龄，为莺俦燕侣。", "同盟会取。", "共花下小车，竹间三径，长作老宾主。"]}