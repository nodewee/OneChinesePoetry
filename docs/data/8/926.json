{"author": "陈允平", "period": null, "type": "词", "title": "风流子", "paragraphs": ["阑干休去倚，长亭外、烟草带愁归。", "正晓阴帘幕，绮罗清润，西风环佩，金玉参差。", "深院悄，乱蝉嘶夏木，双燕别春泥。", "满地残花，蝶圆凉梦，半亭落叶，蛩感秋悲。", "兰屏馀香在，销魂处、憔悴瘦不胜衣。", "谁念凤楼当日，星约云期。", "怅倦理鸾筝，朱弦空暗，强临鸳镜，锦带闲垂。", "别後两峰眉恨，千里心知。"]}