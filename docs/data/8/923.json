{"author": "陈允平", "period": null, "type": "词", "title": "瑞鹤仙", "paragraphs": ["燕归帘半卷。", "正漏约琼签，笙调玉琯。", "蛾眉画来浅。", "甚春衫懒试，夜灯慵翦。", "香温梦暖。", "诉芳心、芭蕉未展。", "渺双波、望极江空，二十四桥凭遍。", "葱茜。", "银屏彩凤，雾帐金蝉，旧家坊院。", "烟花弄晚。", "芳草恨，断魂远。", "对东风无语，绿阴深处，时见飞红数片。", "算多情、尚有黄鹂，向人睍睆。"]}