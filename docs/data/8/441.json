{"author": "杨泽民", "period": null, "type": "词", "title": "选官子・选冠子", "paragraphs": ["塞雁呼云，寒蝉噪晚，绕砌夜蛩凄断。", "迢迢玉宇，耿耿银河，明月又歌团扇。", "行客暮泊邮亭，孤枕难禁，一窗风箭。", "念松荒三迳，门低五柳，故山犹远。", "堪叹处。", "对敌风光，题评景物，恶句斐然挥染。", "风埃世路，冷暖人情，一瞬几分更变。", "唯有芳姿为人，歌意尤深，笑容偏倩。", "把新词拍段，偎人低唱，凤鞋轻点。"]}