{"author": "姚勉", "period": null, "type": "词", "title": "水龙吟", "paragraphs": ["芰荷香雨初收，竹风槐日凉清晓。", "年年祝寿，今年不比，常年时候。", "教子收功，五云金殿，初承亲诏。", "早胪传三日，寿称千岁，多应是、如公少。", "遥想寿椿堂上，饮霞觞、捧孙微笑。", "已见儿荣，更看孙贵，茅分蒲召。", "上第归来，彩衣挂绿，兰阶生耀。", "九霄中、一点光明，寿星高照。"]}