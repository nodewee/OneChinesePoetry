{"author": "陈若水", "period": null, "type": "词", "title": "沁园春", "paragraphs": ["拂袖归来，懒踏前回，京华软尘。", "算宦游虽好，何如生处，急流勇退，赢得闲人。", "身羡仙翁，萧然野服，笑咏东溪溪上亭。", "头犹黑、甚丰姿鹤瘦，标致梅清。", "今年转觉精神。", "便次第平头八十人。", "肯又抛渭钓，似周尚父，且来洛社，作宋耆英。", "报答明恩，一时分付，贤子贤孙事业新。", "丹心在，尚瓣香岁岁，遥祝尧龄。"]}