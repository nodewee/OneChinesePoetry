{"author": "陈著", "period": null, "type": "词", "title": "庆春泽", "paragraphs": ["翔凤阑干，啼鹃院宇，相逢似梦才醒。", "谁道无情，飞红舞翠欢迎。", "青春绿发花前饮，醉自歌、记那时曾。", "到如今，心事凄凉，怕说芳盟。", "追思艮岳归来後，稳依山护得，雨翮风翎。", "燕燕莺莺，从他巧舌饶声。", "翩翩一种天然艳，笑向人、不与春争。", "羡花花，好岁寒交，有卧云亭。"]}