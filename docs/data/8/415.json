{"author": "杨泽民", "period": null, "type": "词", "title": "玲珑四犯", "paragraphs": ["韵胜江梅，笑杏俗桃粗，空眩妖艳。", "尽屏铅华，天赋翠眉丹脸。", "门闭昼永春长，看燕子、并飞撩乱。", "叹岁华若箭频换。", "深院有谁能见。", "夜来初得同相荐。", "便门阑、瑞烟葱茜。", "天然素质真颜色，直是惊人眼。", "曾向众里较量，似六个、骰儿六点。", "应自来恨闷，和想忆，都消散。"]}