{"author": "胡翼龙", "period": null, "type": "词", "title": "夜飞鹊・夜飞鹊慢", "paragraphs": ["星桥度情处，地久天长。", "尘世无此匆忙。", "纤云淡荡凉蝉小，家家瓜果钱唐。", "愁人独无那，叹紫箫易断，青翼难将。", "返魂何在，漫空留、荀令馀香。", "忍记穿针儿女，篝尘想都暗，叠损衣裳。", "谁念才情减灭，老来何逊，少日卢郎。", "柳风荷露，黯销凝、罗扇綀囊。", "更银河曲曲，玉签点点，都是凄凉。"]}