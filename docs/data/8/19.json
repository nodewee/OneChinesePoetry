{"author": "吴文英", "period": null, "type": "词", "title": "喜迁莺", "paragraphs": ["江亭年暮。", "趁飞雁、又听，数声柔橹。", "蓝尾杯单，胶牙饧澹，重省旧时羁旅。", "雪舞野梅篱落，寒拥渔家门户。", "晚风峭，作初番花讯，春还知否。", "何处。", "围艳冶、红烛画堂，博簺良宵午。", "谁念行人，愁先芳草，轻送年华如羽。", "自剔短檠不睡，空索彩桃新句。", "便归好，料鹅黄，已染西池千缕。"]}