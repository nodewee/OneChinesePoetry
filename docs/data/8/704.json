{"author": "王义山", "period": null, "type": "词", "title": "乐语", "paragraphs": ["龙楼日永，鹤禁风薰，拂晓寿星光现。", "无限霞裾，欣传帝母，与佛同生华旦。", "佳气慈闱，看龙颜欢动，玉卮亲劝。", "捧祝殷勤，对萱草青松，菖蒲翠软。", "奇香喷，阶前芍药，频繁红深紫浅。", "遥望千官鹭序，晓仗初齐，趋觐慈元宫殿。", "更喜明朝，虹流佳节，同听嵩山呼万。", "湛露重重，燕庆两宫，盛事如今亲见。", "齐祝愿、西凝碧，南山增绿，与天齐算。", "身长好，年年拜舞宫花颤。"]}