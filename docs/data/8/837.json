{"author": "姚勉", "period": null, "type": "词", "title": "贺新郎", "paragraphs": ["薄晚收残暑。", "叹西风、暗换流年，又还如许。", "鸦背斜阳初敛影，云淡新凉天宇。", "人袖手、阑干凝伫。", "邻笛唤将乡思动，听秋声、又入梧桐雨。", "秋到也，尚羁旅。", "故人只在江南渚。", "想应嫌、久恋东华，软红尘土。", "寄远裁衣知念否，新月家家砧杵。", "魂梦想、鹅黄金缕。", "雁影不来天更远，写书成、欲寄恁谁与。", "知客恨，两蛩语。"]}