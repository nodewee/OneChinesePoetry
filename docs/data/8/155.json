{"author": "翁元龙", "period": null, "type": "词", "title": "瑞龙吟", "paragraphs": ["清明近。", "还是递趱东风，做成花讯。", "芳时一刻千金，半晴半雨、酬春未准。", "雁归尽。", "离字向人欲写，暗云难认。", "西园猛忆逢迎，翠纨障面，花间笑隐。", "曲径池莲平砌，绛裙曾与，濯香湔粉。", "无奈燕幕莺帘，轻负娇俊。", "青榆巷陌，蹋马红成寸。", "十年梦、秋千吊影，袜罗尘褪。", "事往凭谁问。", "昼长病酒添新恨。", "烟冷斜阳紧。", "山黛远、曲曲阑干凭损。", "柳丝万尺，不如轻鬓。"]}