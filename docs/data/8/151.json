{"author": "翁元龙", "period": null, "type": "词", "title": "齐天乐", "paragraphs": ["曲廊连苑吹笙道，重来暗尘都满。", "种石生云，移花带月，犹欠藏春庭院。", "年华过眼。", "便梅谢兰销，舞沈歌断。", "露井寒蛩，为谁清夜诉幽怨。", "人生乐事最少，有时得意处，光阴偏短。", "树色凝红，山眉弄碧，不与朱颜相恋。", "临风念远。", "叹蝶梦难追，鹭盟重换。", "一片斜阳，送人归骑晚。"]}