{"author": "刘子实", "period": null, "type": "词", "title": "念奴娇", "paragraphs": ["一门相种，剩河英岳粹，共扶昌录。", "夹辅正宜资鲁卫，左右秉持钧轴。", "缓驾轻车，任回虎节，何事劳山国。", "东民欲靖，作新少借康叔。", "况是鸑鷟佳辰，雪霜深处，秀孕椿松绿。", "天意特教荣晚节，挺挺世臣乔木。", "绣斧功成，衮衣促觐，莫恨公归速。", "一陶和气，要令天下蒙福。"]}