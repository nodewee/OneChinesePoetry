{"author": "李演", "period": null, "type": "词", "title": "贺新凉・贺新郎", "paragraphs": ["笛叫东风起。", "弄尊前、杨花小扇，燕毛初紫。", "万点淮峰孤角外，惊下斜阳似绮。", "又婉娩、一番春意。", "歌舞相缪愁自猛，卷长波、一洗空人世。", "闲热我，醉时耳。", "绿芜冷叶瓜州市。", "最怜予、洞箫声尽，阑干独倚。", "落落东南墙一角，谁护山河万里。", "问人在、玉关归未。", "老矣青山灯火客，抚佳期、漫洒新亭泪。", "歌哽咽，事如水。"]}