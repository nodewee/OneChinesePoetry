{"author": "吴文英", "period": null, "type": "词", "title": "忆旧游", "paragraphs": ["送人犹未苦，苦送春、随人去天涯。", "片红都飞尽，正阴阴润绿，暗裹啼鸦。", "赋情顿雪双鬓，飞梦逐尘沙。", "叹病渴凄凉，分香瘦减，两地看花。", "西湖断桥路，想系马垂杨，依旧敧斜。", "葵麦迷烟处，问离巢孤燕，飞过谁家。", "故人为写深怨，空壁扫秋蛇。", "但醉上吴台，残阳草色归思赊。"]}