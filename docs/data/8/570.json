{"author": "陈著", "period": null, "type": "词", "title": "沁园春", "paragraphs": ["潇洒纶巾，风流野服，红尘外身。", "向南窗听雨，澜翻墨客，北亭恋月，笔走诗神。", "倚竹听琴，逢花倒磕，更得放晴游冠春。", "清闲好，算东洲人物，难得如君。", "华堂瑞气如云。", "西风到帘帷才一分。", "喜星桥鹊语，佳传依旧，缑山鹤舞，仙样翻新。", "箫玉香中，烛花影里，听取捧觞低祝人。", "千千岁，看功名事业，都在儿孙。"]}