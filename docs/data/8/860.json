{"author": "陈允平", "period": null, "type": "词", "title": "秋霁", "paragraphs": ["千顷玻璃，远送目斜阳，渐下林阒。", "题叶人归，采菱舟散，望中水天一色。", "碾空桂魄。", "玉绳低转云无迹。", "有素鸥，闲伴夜深，呼棹过环碧。", "相思万里，顿隔婵媛，几回琼台，同驻鸾翼。", "对西风、恁谁问取，人间那得有今夕。", "应笑广寒宫殿窄。", "露冷烟淡，还看数点残星，两行新雁，倚楼横笛。"]}