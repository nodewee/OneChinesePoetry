{"author": "刘澜", "period": null, "type": "词", "title": "瑞鹤仙", "paragraphs": ["向阳看未足。", "更露立阑干，日高人独。", "江空佩鸣玉。", "问烟鬟霞脸，为谁膏沐。", "情闲景淑。", "嫁东风、无媒自卜。", "凤台高，贪伴吹笙，惊下九天霜鸪。", "红蹙。", "花开不到，杜老溪庄，已公茅屋。", "山城水国。", "欢易断，梦难续。", "记年时马上，人酣花醉，乐奏开元旧曲。", "夜归来，驾锦漫天，绛纱万烛。"]}