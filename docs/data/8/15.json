{"author": "吴文英", "period": null, "type": "词", "title": "木兰花慢", "paragraphs": ["指罘罳晓月，动凉信、又催归。", "正玉涨松波，花穿画舫，无限红衣。", "青丝。", "傍桥浅系，问笛中、谁奏鹤南飞。", "西子冰销冷处，素娥宝镜圆时。", "清奇。", "好借秋光，临水色、写瑶卮。", "向醉中织就，天孙云锦，一杼新诗。", "依稀。", "数声禁漏，又东华、尘染帽檐缁。", "争似西风小队，便乘鲈脍秋肥。"]}