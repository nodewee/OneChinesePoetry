{"author": "姚勉", "period": null, "type": "词", "title": "沁园春", "paragraphs": ["拂剑整装，光射紫霄，斗牛色寒。", "大丈夫不作，儿曹离别，何须更唱，三叠阳关。", "尽锦还乡，油幢佐幕，谁道青天行路难。", "从今去，听声名焰焰，飞动岷山。", "征途少饮加餐。", "要做取功名久远看。", "卷长风吹醒，剑关云气，更须砥柱，三峡惊湍。", "闻道槐庭，已登安石，此去须弹贡禹冠。", "明年里，踏梅花有分，相见长安。"]}