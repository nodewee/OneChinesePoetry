{"author": "李彭老", "period": null, "type": "词", "title": "高阳台", "paragraphs": ["飘粉杯宽，盛香袖小，青青半掩苔痕。", "竹里遮寒，谁念灭尽芳云。", "么凤叫晚吹晴雪，料水空、烟冷西泠。", "感雕零。", "残缕遗钿，迤逦成尘。", "东园曾趁花前约，记按筝筹酒，戏挽飞琼。", "环佩无声，草暗台榭春深。", "欲倩怨笛传清谱，怕断霞、难返吟魂。", "转消凝。", "点点随波，望极江亭。"]}