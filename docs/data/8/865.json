{"author": "陈允平", "period": null, "type": "词", "title": "齐天乐", "paragraphs": ["赤阑桥畔斜阳外，临江暮山凝紫。", "戏鼓才停，渔榔乍歇，一片芙蓉秋水。", "馀霞散绮。", "正银钥停关，画船催舣。", "鱼板敲残，数声初入万松里。", "坡翁诗梦未老，翠微楼上月，曾共谁倚。", "御苑烟花，宫斜露草，几度西风弹指。", "黄昏尽也，有眠月闲僧，醉香游子。", "鹫岭啼猿，唤人吟思起。"]}