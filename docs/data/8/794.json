{"author": "张矩", "period": null, "type": "词", "title": "摸鱼儿", "paragraphs": ["又吴尘、暗斑吟袖，西湖深处能浣。", "晴云片片平波影，飞趁棹歌声远。", "回首唤。", "仿佛记、春风共载斜阳岸。", "轻携分短。", "怅柳密藏桥，烟浓断径，隔水语音换。", "思量遍。", "前度高阳酒伴。", "离踪悲事何限。", "双峰塔露书空颖，情共暮鸦盘转。", "归兴懒。", "悄不似、留眠水国莲香畔。", "灯帘晕满。", "正蠹帙逢迎，沈煤半冷，风雨闭宵馆。"]}