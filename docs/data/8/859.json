{"author": "陈允平", "period": null, "type": "词", "title": "探春・探春慢", "paragraphs": ["上苑乌啼，中洲鹭起，疏钟才度云窈。", "篆冷香篝，灯微尘幌，残梦犹吟芳草。", "搔首卷帘看，认何处、六桥烟柳。", "翠绕才舣西泠，趁取过湖人少。", "掠水风花缭绕。", "还暗忆年时，旗亭歌酒。", "隐约春声，钿车宝勒，次第凤城开了。", "惟有踏青心，纵早起、不嫌寒峭。", "画阑闲立，东风旧红谁扫。"]}