{"author": "陈允平", "period": null, "type": "词", "title": "木兰花慢", "paragraphs": ["江南春信早，问谁是、百花魁。", "过揽桂褰蓉，纫兰采菊，独许寒梅。", "阳和渐回涧底，向水西、先放一枝开。", "潇洒纤琼瘦玉，化工月翦云裁。", "诗催。", "付与雪襟怀。", "消得暗香来。", "算知心惟有，青松瘦竹，白石苍苔。", "年年上林胜赏，拈清芳、蘸入紫金杯。", "须信和羹未晚，岁寒聊自徘徊。"]}