{"author": "姚勉", "period": null, "type": "词", "title": "贺新郎", "paragraphs": ["剑吼蛟龙怒。", "问苍天、功名两字，几时分付。", "生个英雄为世用，须早青云得路。", "却底事、知音未遇。", "两度入天飞折翼，谩教人、欲叹儒冠误。", "竟不晓，是何故。", "休休天也无凭据。", "有如椽健笔，蟾宫须还高步。", "若使长材终困踬，社稷谁教扶助。", "信浅水、留龙不住。", "万顷洪流通大海，向波涛、阔处兴云雾。", "须信道，这回做。"]}