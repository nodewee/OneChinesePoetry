{"author": "卫宗武", "period": null, "type": "词", "title": "酹江月・念奴娇", "paragraphs": ["暮云凝冻，耸玉楼、拈断冰髯知几。", "今岁天公悭破白，未放六呈瑞。", "瘗马发祥，妖麋应祷，终解从人意。", "腊前三白，瑶光一瞬千里。", "便好翦刻漫空，落花飞絮，滚滚随风起。", "莫待东皇催整驾，点点消成春水。", "巧思裁云，新词胜雪，引动眉间喜。", "欺梅压竹，看看还助吟醉。"]}