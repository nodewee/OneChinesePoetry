{"author": "陈允平", "period": null, "type": "词", "title": "八宝妆", "paragraphs": ["望远秋平。", "初过雨、微茫水满烟汀。", "乱荭疏柳，犹带数点残萤。", "待月重帘谁共倚，信鸿断续两三声。", "夜如何，顿凉骤觉，纨扇无情。", "还思骖莺素约，念凤箫雁瑟，取次尘生。", "旧日潘郎，双鬓半已星星。", "琴心锦意暗懒，又争奈、西风吹恨醒。", "屏山冷，怕梦魂、飞度蓝桥不成。"]}