{"author": "陈允平", "period": null, "type": "词", "title": "木兰花慢", "paragraphs": ["爱吟休问瘦，为诗句、几凭阑。", "有可画亭台，宜春帐箔，如寄身闲。", "胸中四时胜景，小蓬莱、幻出五云间。", "一掬苹香暗沼，半梢松影虚坛。", "相看。", "倦羽久知还。", "回首鹭盟寒。", "记步屧寻云，呼灯听雨，越岭吴峦。", "幽情未应共懒，把周郎旧曲谱新翻。", "帘外垂杨自舞，为君时按弓弯。"]}