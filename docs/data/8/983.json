{"author": "陈允平", "period": null, "type": "词", "title": "绮寮怨", "paragraphs": ["满院荼䕷开尽，杜鹃啼梦醒。", "记晓月、绿水桥边，东风又、折柳旗亭。", "蒙茸轻烟草色，疏帘净、乱织罗带青。", "对一尊、别酒初斟，征衫上、点滴香泪盈。", "几度恨沉断云，飞鸾何处，连环尚结双琼。", "一曲琵琶，湓江上、惯曾听。", "依依翠屏香冷，听夜雨、动离情。", "春深小楼，无心对锦瑟、空涕零。"]}