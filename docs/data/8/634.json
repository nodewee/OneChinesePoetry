{"author": "陈著", "period": null, "type": "词", "title": "水龙吟", "paragraphs": ["杜鹃啼正忙时，半风半雨春悭霁。", "酴醾未过，樱甜初熟，梅酸微试。", "一种红芳，九苞真色，舞窗翻砌。", "自仙樊去後，无人题凤，阑干外、成孤媚。", "谁信阳春妙手，锦云机、新番裁制。", "东君冷看，如何描摸，天然艳美。", "浑欲乘风，又如羞日，做双飞体。", "伫骖鸾，称得花前弄玉，与吟箫婿。"]}