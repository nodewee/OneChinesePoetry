{"author": "洪", "period": null, "type": "词", "title": "瑞鹤仙", "paragraphs": ["听梅花吹动，凉夜何其，明星有烂。", "相看泪如霰。", "问而今去也，何时会面。", "匆匆聚散。", "恐便作、秋鸿社燕。", "最伤情、夜来枕上，断云零雨何限。", "因念。", "人生万事，回首悲凉，都成梦幻。", "芳心缱绻。", "空惆怅，巫阳馆。", "况船头一转，三千馀里，隐隐高城不见。", "恨无情、春水连天，片帆似箭。"]}