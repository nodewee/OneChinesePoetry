{"author": "石正伦", "period": null, "type": "词", "title": "霓裳中序第一", "paragraphs": ["凭高快醉目。", "翠拂遥峰相对簇。", "千丈涟漪泻谷。", "爱溶漾坠红，染波芬馥。", "何人笑掬。", "想温泉、初卸绡縠。", "春风荡，六宫丽质，那日赐汤沐。", "双浴。", "绣凫飘逐。", "恍记展、江南数幅。", "而今鬓边渐鹄。", "阮洞音稀，懒访仙躅。", "系船桥畔宿。", "听静夜、泠泠奏曲。", "长安远，渭流香腻，暗忆晚鬟绿。"]}