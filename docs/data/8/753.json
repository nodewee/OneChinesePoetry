{"author": "张绍文", "period": null, "type": "词", "title": "沁园春", "paragraphs": ["数遍时贤，谁似云溪，未老得闲。", "自抽身州县，归休旧隐，灰心名利，跳出尘寰。", "卸却朝衣，笑拈拄杖，日在花阴竹径间。", "身轻健，任高眠晏起，渴饮饥餐。", "垂弧猛省当年。", "且约住春风开寿筵。", "况园亭池馆，新奇佳丽，弟兄子侄，歌笑团栾。", "绿鬓朱颜，纶巾羽扇，做个人间长寿仙。", "霞觞举，愿年年今日，长对南山。"]}