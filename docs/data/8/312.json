{"author": "汤恢", "period": null, "type": "词", "title": "二郎神", "paragraphs": ["琐窗睡起，闲伫立、海棠花影。", "记翠楫银塘，红牙金缕，杯泛梨花冷。", "燕子衔来相思字，道玉瘦、不禁春病。", "应蝶粉半销，鸦云斜坠，暗尘侵镜。", "还省。", "香痕碧唾，春衫都凝。", "悄一似荼䕷，玉肌翠帔，消得东风唤醒。", "青杏单衣，杨花小扇，闲却晚春风景。", "最苦是、蝴蝶盈盈弄晚，一帘风静。"]}