{"author": "胡翼龙", "period": null, "type": "词", "title": "宴清都", "paragraphs": ["梦雨随春远。", "征衫薄、短篷犹逗寒浅。", "裁芳付叶，书愁沁壁，水窗竹院。", "别来被篝梅润，暗尘积、旧题纨扇。", "许多时，闲了阑干，放得藓痕青满。", "谁念。", "杜若还生，苹花又绿，不堪重□。", "山程水记，茶经砚谱，共谁闲展。", "湖山旧曾游遍。", "不怪得、近番心懒。", "恰今朝、水落洲平，江上楚帆风转。"]}