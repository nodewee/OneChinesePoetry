{"author": "张枢", "period": null, "type": "词", "title": "木兰花慢", "paragraphs": ["歌尘凝燕垒，又软语、在雕梁。", "记剪烛调弦，翻香校谱，学品伊凉。", "屏山梦云正暖，放东风、卷雨入巫阳。", "金冷红绦孔雀，翠间彩结鸳鸯。", "银缸。", "焰冷小兰房。", "夜悄怯更长。", "待采叶题诗，含情赠远，烟水茫茫。", "春妍尚如旧否，料啼痕、暗里浥红妆。", "须觅流莺寄语，为谁老却刘郎。"]}