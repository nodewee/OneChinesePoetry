{"author": "陈著", "period": null, "type": "词", "title": "沁园春", "paragraphs": ["人生几何，如何不自，珍重此生。", "向蠹残字上，甘心抛掷，蜗尖争处，著意丁宁。", "箭过时光，剑炊世界，谁带经锄谁笔耕。", "分明似，满一锅汤沸，无处清□。", "输兄。", "练得闲成。", "□无辱无忧惧惊。", "但菜羹粝饭，不求他味，芒鞋竹杖，足畅幽情。", "八十年来，万千看破，胸次春风秋月明。", "梅花帐，称困眠醒起，无打门声。"]}