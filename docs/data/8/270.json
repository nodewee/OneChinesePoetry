{"author": "李彭老", "period": null, "type": "词", "title": "高阳台", "paragraphs": ["石笋埋云，风篁啸晚，翠微高处幽居。", "缥简云签，人间一点尘无。", "绿深门户啼鹃外，看堆床、宝晋图书。", "尽萧闲，浴砚临池，滴露研朱。", "旧时曾写桃花扇，弄霏香秀笔，春满西湖。", "松菊依然，柴桑自爱吾庐。", "冰弦玉柱风流在，更秋兰、香染衣裾。", "照窗明，小字珠玑，重见欧虞。"]}