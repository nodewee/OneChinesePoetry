{"author": "翁元龙", "period": null, "type": "词", "title": "绛都春", "paragraphs": ["花娇半面。", "记蜜烛夜阑，同醉深院。", "衣袖粉香，犹未经年如年远。", "玉颜不趁秋容换。", "但换却、春游同伴。", "梦回前度，邮亭倦客，又拈笺管。", "慵按。", "梁州旧曲，怕离柱断弦，惊破金雁。", "霜被睡浓，不比花前良宵短。", "秋娘羞占东篱畔。", "待说与、深宫幽怨。", "恨他情淡陶郎，旧缘较浅。"]}