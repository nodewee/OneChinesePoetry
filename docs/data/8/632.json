{"author": "陈著", "period": null, "type": "词", "title": "水龙吟", "paragraphs": ["好花天也多悭，放迟留做残春主。", "丰肌弱骨，晴娇无奈，新妆相妒。", "翠幕高张，玉阑低护，怕惊风雨。", "记年时、多少诗朋酒伴，逢花醉、簪花舞。", "那料无情光景，到如今、水流云去。", "残枝剩叶，依依如梦，不堪相觑。", "心事谁知，杜鹃饶舌，自能分诉。", "日西斜，烟草凄凄，望断洛阳何处。"]}