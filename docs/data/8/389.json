{"author": "黄升", "period": null, "type": "词", "title": "酹江月・念奴娇", "paragraphs": ["玉林何有，有一弯莲沼，数间茅宇。", "断堑疏篱聊补葺，那得粉墙朱户。", "禾黍秋风，鸡豚晓日，活脱田家趣。", "客来茶罢，自挑野菜同煮。", "多少甲第连云，十眉环座，人醉黄金坞。", "回首邯郸春梦破，零落珠歌翠舞。", "得似衰翁，萧然陋巷，长作溪山主。", "紫芝可采，更寻岩谷深处。"]}