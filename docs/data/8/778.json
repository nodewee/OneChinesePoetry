{"author": "陈人杰", "period": null, "type": "词", "title": "沁园春", "paragraphs": ["未省吾生，石室云林，金门玉堂。", "但吕公来说，风神清怪，甘公来说，寿禄高强。", "果若人言，自应年少，曳紫鸣珂游帝乡。", "何为者，更风尘牢落，歧路回皇。", "替人缝嫁衣裳。", "奈未遇良媒空自伤。", "岂平生犹欠，阴功活蚁，从前未卜，吉地眠羊。", "岁晏何如，时来便做，但恐鬓毛容易霜。", "今休问，且揆予初度，满引金觞。"]}