{"author": "陈著", "period": null, "type": "词", "title": "瑞鹤仙", "paragraphs": ["云无心出岫。", "游戏间、声名掀揭宇宙。", "红尘事看透。", "任高官惟有，鹤随诗瘦。", "溪山如绣。", "小轩亭、新话旧。", "想时时，梦到家林，但未有归时候。", "知否。", "分明世界，多少经纶，莫轻回首。", "平生抱负。", "金銮殿，有新奏。", "便相扶君相，从头做去，他又谁能出手。", "看明年、此日传宣，赐酴酒。"]}