{"author": "陈景沂", "period": null, "type": "词", "title": "壶中天・念奴娇", "paragraphs": ["江邮湘驿。", "问暮年何事，暮冬行役。", "马首摇摇经历处，多少山南溪北。", "冷著烟扉，孤芳云掩，瞥见如相识。", "相逢相劳，如痴如诉如忆。", "最是近晓霜浓，初弦月挂，傅粉金鸾侧。", "冷淡生涯忧忘乐，不管冰檐雪壁。", "魁榜虚夸，调羹浪语，那里求真的。", "暗香来历，自家还要知得。"]}