{"author": "陈著", "period": null, "type": "词", "title": "真珠帘", "paragraphs": ["纶巾古貌尘寰表。", "风流处、别是英雄才调。", "胸次著乾坤，触景皆诗料。", "金碧楼台新筑就，傍翠麓、旋添花草。", "仙棹。", "更逍遥来访，十洲三岛。", "遮眼富贵人多，算如公有子，人间应少。", "看膝下功名，共月林清皎。", "象简绯袍亲侍策，且胜赏、先春独笑。", "都道。", "馆中书就养，云翘偕老。"]}