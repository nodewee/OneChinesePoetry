{"author": "陈著", "period": null, "type": "词", "title": "水龙吟", "paragraphs": ["玉鳌头上蓬莱，十分好处饶松壑。", "无边风月，阴阴乔木，重重华萼。", "秋水门庭，淡交簪履，随宜斟酌。", "向西风回首，双旌缥缈，从天下、招琴鹤。", "是则阳春有脚。", "被金华、洞天留著。", "相传好语，新来初见，分明鼓角。", "田里相安，裤襦歌了，却来持橐。", "称年年，橘绿橙黄时节，与松乔约。"]}