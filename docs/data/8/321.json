{"author": "李演", "period": null, "type": "词", "title": "摸鱼儿", "paragraphs": ["又西风、四桥疏柳，惊蝉相对秋语。", "琼荷万笠花云重，袅袅红衣如舞。", "鸿北去。", "渺岸芷汀芳，几点斜阳字。", "吴亭旧树。", "又系我扁舟，渔乡钓里，秋色淡归鹭。", "长干路。", "草莽疏烟断墅。", "商歌如写羁旅。", "丹溪翠岫登临事，苔屐尚黏苍土。", "鸥且住。", "怕月冷吟魂，婉冉空江暮。", "明灯暗浦。", "更短笛衔风，长云弄晚，天际画秋句。"]}