{"author": "杨泽民", "period": null, "type": "词", "title": "忆旧游", "paragraphs": ["念区区远宦，带月侵晨，燃烛中宵。", "在昔曾游遍，过三湘下浙，二水通潇。", "小舟暂辍兰棹，羸马复鞭摇。", "但旧日雄图，平生壮气，往往潜消。", "迢迢。", "向年事，记艳质平堤，曾共听镖。", "醉□游沙市，被疏狂伴侣，朝暮相招。", "怎知後约难再，牛女隔星桥。", "待远结双成，他时去窃千岁桃。"]}