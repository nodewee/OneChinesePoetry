{"author": "吴文英", "period": null, "type": "词", "title": "高阳台", "paragraphs": ["淝水秋寒，淮堤柳色，别来几换年光。", "紫马行迟，才生梦草池塘。", "便乘丹凤天边去，禁漏催、春殿称觞。", "过松江，雪弄飞花，冰解鸣珰。", "芳洲酒社词场。", "赋高台陈迹，曾醉吴王。", "重上逋山，诗清月瘦昏黄。", "春风侍女衣篝畔，早鹊袍、已暖天香。", "到东园，应费新题，千树苔苍。"]}