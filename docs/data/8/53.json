{"author": "吴文英", "period": null, "type": "词", "title": "龙山会", "paragraphs": ["石径幽云冷，步障深深，艳锦青红亚。", "小桥和梦过，仙佩杳、烟水茫茫城下。", "何处不秋阴，问谁借、东风艳冶。", "最娇娆，愁侵醉颊，泪销红洒。", "摇落翠莽平沙，竞挽斜阳，驻短亭车马。", "晓妆羞未堕。", "沈恨起、金谷魂飞深夜。", "惊雁落清歌，酹花倩、觥船快泻。", "去未舍。", "待月向井梧梢上挂。"]}