{"author": "陈人杰", "period": null, "type": "词", "title": "沁园春", "paragraphs": ["不恨穷途，所恨吾生，不见古人。", "似道傍郭泰，品题季伟，舟中谢尚，赏认袁宏。", "又似元之，与苏和仲，汲引孙子晁李秦。", "今安在，但高风凛凛，坟草青青。", "江东无我无卿。", "政自要胸中分渭泾。", "叹今人荣贵，祗修边幅，斯文寂寞，终欠宗盟。", "面蹉长江，目迷东野，却笑韩公接後生。", "知音者，恨黄金难铸，清泪如倾。"]}