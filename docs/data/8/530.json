{"author": "柴望", "period": null, "type": "词", "title": "阳关三叠", "paragraphs": ["西风吹鬓，残发早星星。", "叹故国斜阳，断桥流水，荣悴本无凭。", "但朝朝、才雨又晴。", "人生飘聚等浮萍。", "谁知桃叶，千古是离情。", "正无奈、黯黯离情。", "渡头烟暝，愁杀渡江人。", "伤情处，送君且待江头月，人共月、千里难并。", "笳鼓发，戍云平。", "此夜思君，肠断不禁。", "尽思君送君。", "立尽江头月，奈此去、君出阳关，纵有明月，无酒酌故人。", "奈此去、君出阳关，明朝无故人。"]}