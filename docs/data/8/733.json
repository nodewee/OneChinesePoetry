{"author": "刘之才", "period": null, "type": "词", "title": "玲珑四犯", "paragraphs": ["几叠云山，隔不断阑干，天外凝眺。", "秋与愁并，梧迳雨痕先表。", "娇梦半握芙蓉，奈曲曲、翠屏深窈。", "问愁根，当年谁种，漠漠淡烟衰草。", "鸳鸯懒拂苹花影，记眉妩、萦情多少。", "辘轳玉虎牵丝转，听尽秋釭晓。", "算谁念、卧云衣冷，香压金蟾小。", "写新词、先寄江鸿归去，且教知道。"]}