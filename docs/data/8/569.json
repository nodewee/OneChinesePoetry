{"author": "陈著", "period": null, "type": "词", "title": "沁园春", "paragraphs": ["出禁城西，湖光自别，唤醒两瞳。", "有画桥几处，通人南北，绿堤十里，分水西东。", "问柳旗亭，簇山梵所，空翠烟飞半淡浓。", "偏奇处，看笙歌千舫，泛绮罗宫。", "从容。", "莫问城中。", "是则是繁华九市通。", "奈一番雨过，沾衣泥黑，三竿日上，扑面尘红。", "那壁喧器，这边清丽，咫尺中间夐不同。", "休归去，便舣舟荷外，梦月眠风。"]}