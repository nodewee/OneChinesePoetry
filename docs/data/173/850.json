{"author": "孫覿", "period": "宋", "type": "诗", "title": "次韻德發驅虎", "paragraphs": ["三窟憎狡兔，兩端忌首鼠。", "含糊有前却，遺患在養虎。", "操刀貴能斷，坐見皮寢處。", "應須下車搏，不待探穴取。", "恢恢天漏網，洶洶國破斧。", "驚呼咤萬口，走避空一府。", "長圍起伏虚，尺箠下戛敔。", "迷行出漢圏，送死入鄭圃。", "大彘保尻領，童兒聚儔侣。", "枯顱歸閣束，敗鞟實庭旅。", "寧堪裹馬革，但恐汙牛弩。", "三患古所害，一死誰貰汝。", "綠林嘯亡命，首禍自吕母。", "師行費千金，城壞墮百堵。", "踞鞞體欲消，嚢笏頰誰拄。", "要先羣鯨戮，未快一虎去。"]}