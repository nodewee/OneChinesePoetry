{"author": "孫覿", "period": "宋", "type": "诗", "title": "崇仁縣", "paragraphs": ["萬山攢擁天一笠，北風吹雨兩鬢濕。", "饑烏絕叫護巢飛，老蛟怒起拏雲立。", "孤城短日砧杵急，騎驢渺渺衝泥入。", "桑枝倒折機杼空，道旁廢井無人汲。", "遺民到今傳舊邑，擊水華鯨浪三級。", "故物漂流百戰餘，客子起坐萬感集。", "小驛香醪如雪汁，一杯快作長虹吸。", "酒醒寂歷照短檠，幽咽數聲鄰婦泣。"]}