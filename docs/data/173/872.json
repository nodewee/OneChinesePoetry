{"author": "孫覿", "period": "宋", "type": "诗", "title": "臞庵", "paragraphs": ["落日催行客，馬上振短策。", "觸途眉見赤，墮俗眼生白。", "安知青林中，有此江上宅。", "决眥破天藏，盪胸納空光。", "一奩注寒晶，表裏洞八窗。", "風水自吐吞，噴雲忽滿江。", "臞翁目如電，坐閲東海變。", "酒酣跨赤鯉，謁帝通明殿。", "霓裳月中聞，羅襪波上見。", "垂老寄漁商，家風在瀟湘。", "虚舟自不繫，倦鳥寧復翔。", "一榻如見容，拄杖挂鉢嚢。"]}