{"author": "程永奇", "period": "宋", "type": "诗", "title": "與孫自修祝和甫讀宛陵山谷詩", "paragraphs": ["孫君出宛陵，梅詩獨不喜。", "祝黄世通家，於此更訾毀。", "暇日扣我門，相與求正始。", "敢述過庭聞，用告二三子。", "節拍貴詳緩，言語戒浮靡。", "無因內金盤，遂厭古罍洗。", "無惑變徵聲，雅樂成逆耳。", "譬如學書人，牽率宗二米。", "一觀繇羲帖，棄走却千里。", "九方相神駿，肯與驪黄齒。", "紛紛稗官說，而昧洙泗理。", "世事難具陳，豈必在文士。", "不鼓無成虧，吾欲師昭氏。"]}