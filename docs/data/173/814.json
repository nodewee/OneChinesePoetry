{"author": "孫覿", "period": "宋", "type": "诗", "title": "别象州陳守容德", "paragraphs": ["三年客殊方，榮悴不堪說。", "迢迢家萬里，奄奄命一髮。", "使君古丈夫，興哀在縲絏。", "平生風馬牛，舊職比鶼蹷。", "欣然一笑粲，彼此百憂結。", "皇恩下天扉，淚泣孤臣血。", "行廚洗玉盤，載酒助歡悦。", "庖珍問五鯖，餅字炊十裂。", "徙突今未黔，班草永一訣。", "何須更秉燭，端是夢中别。"]}