{"author": "陳藻", "period": "宋", "type": "诗", "title": "劉公父新理花畦約賞菊因成樂軒行", "paragraphs": ["舊屋早易主，新椽辦無錢。", "帡幪託親友，蹉跎經歲年。", "碎累入安宅，隻身出隨緣。", "引腹挂蛛網，移簷餌羽鮮。", "所愧歷游賞，不勞携饌筵。", "美名吾敢僣，茂實衆推先。", "但名長樂郡，誰擬地行仙。", "玉融未遍眼，銀髮久垂肩。", "何況縣十二，欲周里數千。", "軒齋或寄寓，宿食輒留連。", "公父白日暇，後園清興牽。", "種花成趣易，席草覺情宣。", "犬雞交巷陌，風月自林泉。", "匼匝山圍野，晴明霞散天。", "紅萸把雖過，黄菊采猶憐。", "詠我昔文賦，泛渠今酒舡。"]}