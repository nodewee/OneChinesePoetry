{"author": "孫覿", "period": "宋", "type": "诗", "title": "德清龜谿亭遇大雨", "paragraphs": ["崩雲四合千嶂重，奔電一掣十里紅。", "土囊叱吸萬竅風，江翻石走昏相蒙。", "疾雷破柱鞭老龍，百賈顛沛市井空。", "銀河倒傾千丈谼，魚鼈欲取山爲宫。", "洪濤舂天怒相攻，大舸吹簸如飛蓬。", "醉臥掀舞一葉中，洗我雲夢芥蒂胸。", "忽然變滅何匆匆，雷公收聲電改容。", "霞舒霧卷縈長虹，紺碧萬頃磨青銅。", "溪邊結網南巷翁，白髮黄馘射兩瞳。", "赤鱗騰出無留蹤，刻舟求劍何時逢。"]}