{"author": "孫覿", "period": "宋", "type": "诗", "title": "贈曹山長老了如", "paragraphs": ["一念挂世網，平生誤儒冠。", "笑看蠅穴紙，坐待鮎緣竿。", "薨薨醯醬瓿，豈識天壤寛。", "老如本逢掖，詩肩尚儒酸。", "久纒冠蓋蔓，忽作泡影觀。", "堂堂人天師，三世一指彈。", "身閑雲月出，骨老霜松寒。", "我生飽憂患，將心覓人安。", "目擊有妙寄，語樂非世歡。", "坐穩且復留，火芋分懶殘。"]}