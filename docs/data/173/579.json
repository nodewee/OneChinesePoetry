{"author": "陳克", "period": "宋", "type": "诗", "title": "遊善權山留題三首 乾洞", "paragraphs": ["神仙何時開，中虛仰縈盤。", "呀然九地低，怪此天壤寬。", "窈窅闢瓊戶，璁瓏綴珠鬘。", "陰道差險絕，真形謝雕剜。", "閬風安在哉，突兀浮雲端。", "天高鬼神惡，欲往良獨難。", "空飛遽未暇，穴處如何安。", "相將三重茅，勢面玄都壇。", "仙田滿嘉植，玉彩長闌干。", "心空腹自實，寧計米鹽殘。"]}