{"author": "孫覿", "period": "宋", "type": "诗", "title": "張全真大資四老堂", "paragraphs": ["真人東方行，攜幼坐小輦。", "五星聚光炯，八龍臥偃蹇。", "張公世忠孝，七葉冠蟬冕。", "翹翹麟一角，濯濯蕙九畹。", "聲名大小馮，門巷南北阮。", "壎篪自鳴和，滿耳聽睍睆。", "舂粟悲漢謠，然萁笑魏褊。", "詎聞華亭鶴，空憶上蔡犬。", "堂堂鼎軸老，秉道迪天顯。", "寧投千金璧，不踐九折坂。", "飛飛鴻雁行，戀戀桑榆暖。", "草木商山村，煙波洞庭晚。", "芝老正堪茹，橘熟行可搴。", "連床話團欒，共此一笑莞。", "當年伯仲氏，衫鬢綠婉婉。", "彩衣戲翁側，玉立盡瑚璉。", "峥嶸六門闕，突兀今在眼。", "歲月知幾何，華皓森雪巘。", "扶顛屬匠石，起死待和扁。", "富貴挽不來，拄頰但手板。", "談間鋸屑霏，酒伴金荷卷。", "舞茵翔兩鸞，歌板曳猶繭。", "冰壺明月吐，琪樹清風滿。", "起尋赤松遊，仙籍標閬苑。"]}