{"author": "孫覿", "period": "宋", "type": "诗", "title": "華亭朱師實中大燕超堂", "paragraphs": ["海禺納萬艘，市區沸百賈。", "黄塵翳白日，千騎騰一鼓。", "蛟巢十字路，四顧盡曠土。", "蝸角兩大國，一怒有漂杵。", "角名眩多盧，聚訟攻衆楚。", "昏昏氣成霧，濯濯汗浹雨。", "朱公誤涉世，吏隱寄圭組。", "俗緣墮人境，心大接天宇。", "搴芳採蓮舟，擷秀藝藥圃。", "山寒石稜紫，樹老松鬛古。", "風牽碧羅卷，雨壓翠纛舞。", "寧須鳥催酤，自有花解語。", "觀魚樂洋洋，夢蝶飛栩栩。", "坐令遊俠窟，化作仙佛土。", "高臥水國秋，静憩月庭午。", "不解壺公龍，天上有官府。"]}