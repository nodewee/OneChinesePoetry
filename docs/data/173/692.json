{"author": "孫覿", "period": "宋", "type": "诗", "title": "宿妙覺竹庵贈静老", "paragraphs": ["青山映落日，澹澹煙中明。", "出門無所投，曳杖隨意行。", "破裓僧兩三，喜笑争邀迎。", "曾巢俯修竹，飛星動高甍。", "老人如宿昔，真契同三生。", "遇人無戚疏，出語惡不情。", "寥寥風馬牛，肝胆欲盡傾。", "怪我胸中山，硉兀尚不平。", "邯鄲樂無度，短夢一餉榮。", "蠻觸怒不休，暴骨千里横。", "微言起我病，內愧面汗騂。", "蚤知天宇大，豈有世網嬰。", "舉扇障西風，浣此滄浪纓。"]}