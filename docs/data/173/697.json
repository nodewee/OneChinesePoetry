{"author": "孫覿", "period": "宋", "type": "诗", "title": "招鄒次魏", "paragraphs": ["客舍風雨交，庭蕪蔓春草。", "蓐食悲王孫，戛釜厭邱嫂。", "吾人才傑立，一障狂瀾倒。", "湯湯捍滔天，澟澟塊絕島。", "奇音閑大樸，妙語發天藻。", "壁間見蝎喜，屋上瞻烏好。", "跫然聽足音，自足慰衰老。", "出門泥活活，所向碍行潦。", "懷人心不展，厭亂跡如掃。", "仲子過我廬，肩輿白雲道。"]}