{"author": "孫覿", "period": "宋", "type": "诗", "title": "詩贈竹庵静老人", "paragraphs": ["争名計身後，逐利了目前。", "道人一彈指，永斷三生緣。", "起滅水上漚，聚散風中煙。", "紛紛閲凋謝，東海今桑田。", "縞髮茁枯顱，秀眉覆兩顴。", "已超人天上，遂拍佛祖肩。", "茅齋立萬竹，蔭此碧玉椽。", "綠暗雲擾擾，清涵露娟娟。", "我老無家舍，餘地寄一廛。", "不辭供井磑，辛苦送華顛。"]}