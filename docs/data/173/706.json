{"author": "孫覿", "period": "宋", "type": "诗", "title": "吳益先攜文見過以詩爲謝", "paragraphs": ["千里之馬初服輈，風騣霧鬛跨九州。", "駕鹽挽磨三千秋，俯首尚與駑駘遊。", "吳郎人中第一流，文采絢爛珊瑚鈎。", "陽春白雪和者少，夜光明月暗中投。", "魯人不貴東家邱，吾髯凜凜青兩眸。", "摐金戛玉聲相求，属鏤雙蟠九地幽。", "有氣夜出干斗牛，忽然化作長黄虬。", "睚眦之怨何足讎，一麾立斷樓蘭頭。"]}