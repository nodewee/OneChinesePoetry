{"author": "孫覿", "period": "宋", "type": "诗", "title": "鄭惇老謙老寄示四賦小詩爲謝", "paragraphs": ["三椽容膝地，一枕曲肱眠。", "手把故人畫，起行夢相牽。", "明河天上落，一派墮我前。", "溶溶注銀海，浩浩瀉玉川。", "老眼眩欲迷，今在第幾天。", "堂堂通德門，種德今百年。", "齋房九莖芝，岳井十丈蓮。", "連枝挺奇秀，見此兩謫仙。", "詩成粲珠玉，紙落生雲煙。", "一飛看昂霄，雲中雁行連。"]}