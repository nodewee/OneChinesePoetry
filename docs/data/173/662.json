{"author": "孫覿", "period": "宋", "type": "诗", "title": "曹山寺", "paragraphs": ["石棧梯空一綫横，路窮臺殿兩崢嶸。", "日光澹澹鳥飛沒，雲氣茫茫龍隨行。", "道人西歸餘隻履，結茅宴坐千巖底。", "草根瀝瀝暗泉鳴，樹外騰騰青瘴起。", "翠竹掩冉蒼雲屯，老藤蔽虧白晝昏。", "天低尺五雷雨上，身强丈六祖佛尊。", "我老栖栖厭行旅，逢人欲問前三語。", "不見高僧錫杖飛，山下空留千斛乳。"]}