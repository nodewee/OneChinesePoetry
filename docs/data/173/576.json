{"author": "陳克", "period": "宋", "type": "诗", "title": "謝瘧鬼", "paragraphs": ["皇天分四時，寒暑代翕張。", "折膠與流金，民生以爲常。", "伊坎離何神，爲帝司一方。", "如何縱孽鬼，乘時盜陰陽。", "睢盱四五輩，欻東西跳踉。", "詭祕各有名，爲人作炎涼。", "或燔以炬火，或吹以鞴囊。", "初噤如立雪，俄赫如探湯。", "炎洲抵陰壑，那得在一床。", "閼伯追實沈，左右分寇攘。", "須臾異冬春，裘扇安可當。", "番休數汗粟，冰炭沸我腸。", "怫鬰不自聊，災疢未渠央。", "非針艾所及，區區事祈禳。", "犧牲一物無，祝祠甚荒唐。", "殷勤謝衆鬼，汝計誠未良。", "汝利在嘔泄，藜莧焉足嘗。", "我貧乏錢財，調汝徒披猖。", "來汝豈不聞，儒生類強梁。", "子美雖老瘦，靦顔事新粧。", "退之稍奸黠，百藥更臭香。", "身病易語言，咄咄多謗傷。", "吾將援此例，勉作新詩章。", "詩以榮汝歸，自可捐糗糧。", "資送於汝足，此外何所望。", "汝也寧慚，急急去我旁。"]}