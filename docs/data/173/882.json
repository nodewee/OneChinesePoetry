{"author": "孫覿", "period": "宋", "type": "诗", "title": "洞庭善慶堂置酒小詩寄之", "paragraphs": ["幽絕小蓬壺，參差見畫圖。", "亂青山四出，一碧水平鋪。", "洲蕊紅相照，沙茸細欲無。", "蓮房駢百子，橘圃聚千奴。", "布穀休催種，提壺且勸酤。", "楚腰飛燕燕，秦缶和烏烏。", "便旋驚回雪，連娟引貫珠。", "西風催畫鷁，落日詠驪駒。", "浩蕩川原隔，驚呼歲月徂。", "寥寥清夜夢，直擬控摶扶。"]}