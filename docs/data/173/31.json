{"author": "陳藻", "period": "宋", "type": "诗", "title": "送陳智叔舍人赴召", "paragraphs": ["紫袍入手閏兩周，黄紙除書作郡侯。", "後薪莫訝還居上，巨魚直是能吞舟。", "蕭何乃知天下信，魯人祇道東家丘。", "到了公評難嫉忌，遠皆敬服近何尤。", "器識高明官令顯，羞作軟媚隨波流。", "膽略肯因權勢屈，事機果中日前籌。", "鴻飛似退正仙翼，不蓍不龜心有眸。", "兵形敵計何英識，胍絡豈從經外紬。", "友于根自惟孝發，論語尚書政所由。", "君於骨髓已先得，字是皮毛剝便投。", "强收老淚且分袂，情共斯文苑囿留。"]}