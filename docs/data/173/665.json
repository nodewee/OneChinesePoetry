{"author": "孫覿", "period": "宋", "type": "诗", "title": "明水逵老以黄甘荔子土芋爲餉小詩答謝", "paragraphs": ["客居莽牢落，幽絕無四鄰。", "歲窮有衣結，日晏猶甑塵。", "偪仄戎馬間，敢厭薪水勤。", "故人情義重，采采青泥芹。", "小摘持寄遠，分餘爲情親。", "丹荔擘輕圓，黄柑破芳辛。", "蹲鴟勸加餐，風味亦可人。", "渺渺山澗曲，浩浩水雲晨。", "踞罏有前諾，兩翁對然薪。", "眼纈眩紅綠，共此無邊春。"]}