{"author": "陳克", "period": "宋", "type": "诗", "title": "遊善權山留題三首 寺後湫水", "paragraphs": ["岡巒誰穿空，脈液互吞吐。", "憑虛倚翠巖，發地涵潼乳。", "哀絃響崖寺，清鏡照林塢。", "縈坻驟曲折，嚙石猶飛舞。", "津涯浩無窮，神怪傳自古。", "參差見坤軸，晃蕩連水府。", "微生寄荒絕，多病厭鹹苦。", "永懷宅清泠，戮力事農圃。", "青秧漸出水，紫筍新過雨。", "無慚種秫陶，更似煎茶羽。"]}