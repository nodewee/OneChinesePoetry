{"author": "孫覿", "period": "宋", "type": "诗", "title": "洞庭沈氏園亭", "paragraphs": ["雲根瘴滔天，萬疊如連環。", "峨峨一鏡中，綰結十二鬟。", "壇殿歲月古，敝石蒼苔斑。", "毛公已仙去，故物尚人間。", "羣胡射漢月，獵火焮百蠻。", "安知橘中樂，避世真商山。", "英英東陽孫，高情寄人寰。", "誅茅擇地勝，斬崖破天慳。", "開軒疊蒼玉，亂峰刻孱顔。", "循除繞羅带，淺溜鳴潺湲。", "意行雲共出，地坐草可班。", "興至亦乘桴，一簔臥滄灣。"]}