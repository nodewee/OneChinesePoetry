{"author": "陳克", "period": "宋", "type": "诗", "title": "曹夫人牧羊圖", "paragraphs": ["日長永巷車音細，插竹灑鹽紛妬恃。", "美人零落涇水寒，兩鬢風鬟一揮涕。", "柔毛𧤏𧤏與人羣，兒女恩怨徒紛紛。", "洞房那復知許事，但畫遠牧連空雲。", "槲葉飄蕭晚風勁，羖䍽相追寒鵲並。", "短童何處沙艸深，族走羣飛各天性。", "向來鞍馬曹将軍，文采班班今尚存。", "林下夫人更超絕，新圖不作五花文。"]}