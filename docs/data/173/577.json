{"author": "陳克", "period": "宋", "type": "诗", "title": "陽羨春歌", "paragraphs": ["石亭梅花落如積，吐鮫斕斑竹茹赤。", "祝陵有酒清若空，煮糯蒸魚作寒食。", "長橋新晴好天氣，兩市兒郎櫂船戲。", "溪頭饒鼓狂殺儂，青蓋紅裙偶相值。", "風光何處最可憐，邵家高樓白日邊。", "樓下遊人顔色喜，溪南黄帽應羞死。", "三月未有二月殘，靈龜可信渰水乾。", "葑草青青促歸去，短蕭橫笛說明年。"]}