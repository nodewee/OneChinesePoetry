{"author": "孫覿", "period": "宋", "type": "诗", "title": "讀沈德潤詩卷", "paragraphs": ["繫馬門前柳，投鞭息吾駕。", "青林合扶疏，木杪抗風榭。", "沈郎天骨清，衆垤立嵩華。", "閉閣臥讀書，一榻過僧夏。", "尤工五字律，句法窺鮑謝。", "無窮真炙輠，有味乃食蔗。", "我老復何爲，齒髪日夜化。", "寅緣葦間見，拊髀起一咤。", "懸知擲地響，自欲補天罅。", "坐令長安楮，頓起千金價。"]}