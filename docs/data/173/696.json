{"author": "孫覿", "period": "宋", "type": "诗", "title": "徙寓妙覺佛舍胥乂民襆被相過賦夜坐", "paragraphs": ["客居厭窮獨，蓬艾翳環堵。", "莊舄尚越吟，鍾儀猶楚語。", "吾人有奇操，空洞見城府。", "相逢逆旅中，霧豹初一睹。", "拘囹賦囚山，避謗憎市虎。", "褰裳肯顧我，崖嶠走風雨。", "微吟對清夜，破此五月暑。", "墜露挹金莖，空花堕犀麈。", "孤燈映籠紗，泠灧翳復吐。", "耿耿遂不眠，逢逢聽晨鼓。"]}