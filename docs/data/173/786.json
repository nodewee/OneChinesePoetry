{"author": "孫覿", "period": "宋", "type": "诗", "title": "回雁峰", "paragraphs": ["三年踐蛇虺，一命抵豺虎。", "悠悠故園心，萬里崖嶠阻。", "祝融方司南，巨嶽鎮全楚。", "滄波噴石壁，白日灑飛雨。", "寥寥蒼梧帝，髯斷泣二女。", "斕斑竹上泪，濺血今如許。", "沈文弔湘纍，魚葬得死所。", "寂寞千載魂，故物但角黍。", "吾生將安歸，隨此瘴江浦。", "逐臣正南遊，倦鳥已北翥。", "放身秋崖上，萬壑赴一睹。", "干戈浩茫茫，安得兩翅羽。"]}