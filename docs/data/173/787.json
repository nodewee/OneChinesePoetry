{"author": "孫覿", "period": "宋", "type": "诗", "title": "愚溪", "paragraphs": ["羣休眩鹿馬，獨覺辨澠淄。", "蟲鳥豈知道，斷尾畏爲犧。", "草木詎有靈，衛足不如葵。", "智嚢樗里子，痴絕顧愷之。", "成壞繫所遭，何必陋昨非。", "儀曹天下士，失身蹈危機。", "一斥臥江海，南冠繫湘纍。", "不思蛇起陸，便作鳥擇栖。", "匿智以爲愚，更欲名其溪。", "溪山清可厲，溪上碧相圍。", "石底行翠虯，煙中抹修眉。", "一朝纊息定，白日斷履綦。", "叢祠翳篁竹，秋風生網絲。", "凜凜望千載，避世真吾師。", "故物不可尋，山川尚華滋。", "永懷西州動，興言北山移。", "欣然解其會，了了不復疑。", "獨醒亦何事，誓將餔糟醨。", "舉酒酹一觴，宛宛度兩旗。", "蕉黄配丹荔，歌此迎神詩。"]}