{"author": "江緯", "period": "宋", "type": "诗", "title": "和李處勱題萃清閣", "paragraphs": ["于嗟道力淺，日恐世緣熟。", "身雖走朝市，夢輒在巖麓。", "歸來濯塵纓，築室淺流瀑。", "簷宿謫仙雲，徑荒陶令菊。", "吟哦格調古，衛養神氣肅。", "遐觀狹宇宙，幽討遍山谷。", "林泉無俗韻，松檜有清馥。", "悠然夢幻身，忍把利名束。", "吾人藴長才，未肯策高足。", "朅來金溪上，共奏紫芝曲。", "永結忘形交，何須醉醽醁。"]}