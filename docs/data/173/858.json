{"author": "孫覿", "period": "宋", "type": "诗", "title": "寄題胡茂老樞密横山堂", "paragraphs": ["古縣水山國，萬室蟠其中。", "環成千嶂合，並合不泉通。", "我公擅一壑，曾雲生盪胸。", "放神八極外，坐駕兩腋風。", "峨峨十二環，半出簾幕重。", "修眉畫新就，一抹翠掃空。", "欣對愜平生，似爲悦已容。", "百金置酒地，窗户浮青紅。", "高陵拄笏見，採菊籬下逢。", "坡陀逕千丈，横絕垂天雄。", "日麗鶯谷晚，沙喧燕泥融。", "悠然命巾車，往往載客從。", "大句琢天巧，朱絃奏三終。", "溪山久寂寥，高辭擅無窮。", "天王駕羣英，長轡係九戎。", "安知横山下，一榻似老龍。", "功名方鼎來，龜祥兆飛熊。", "勒石誦中興，浯臺兩穹崇。", "西州歸謝傅，東海表太公。", "千年丁令威，騎鶴還故宫。"]}