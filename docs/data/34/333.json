{"author": "蔡戡", "period": "宋", "type": "诗", "title": "病中紀事", "paragraphs": ["我生天地間，甲子倏一周。", "歲與命相迫，災釁非人謀。", "抱病卧漳浦，荏苒久不瘳。", "傴僂腰欲折，偃仰筋如抽。", "痛楚徹心膂，呻吟損咽喉。", "浹背汗淋瀝，環膝寒颼飀。", "晨興服絺綌，夜卧重衾裯。", "垢膩生蟣蝨，爬搔變瘡疣。", "寢食殆俱廢，起處寧自由。", "跬步遠千里，窘局如拘囚。", "艾火既妄灼，藥劑還輕投。", "以此千金軀，寄命庸醫流。", "展轉幾十旬，初夏俄清秋。", "去死一間耳，自歎如浮漚。", "有身即有患，無生乃無憂。", "彭殤齊壽夭，螻蟻同王侯。", "四大非我有，外物何勞求。", "委心以待盡，死生任浮休。"]}