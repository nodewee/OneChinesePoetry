{"author": "彭龜年", "period": "宋", "type": "诗", "title": "別劉寺簿子澄赴岳州倅", "paragraphs": ["新蟬鳴高柳，輕鷗弄晴川。", "浮家作遠遊，觸熱豈所便。", "武昌古都會，形勝兩國肩。", "貔貅雜民居，烽火照敵邊。", "朝廷重牧守，尤需治中賢。", "君侯文章家，班馬不敢先。", "墨莊一種子，落實今幾年。", "瞠乎出其後，獨得道學傳。", "誠身自孝悌，玩理潛天淵。", "悠然靜中春，洶洶風濤前。", "四海滿譽望，諸公爭挽牽。", "容臺志不舒，別駕用未專。", "去就抑何心，行可吾亦然。", "余也溝瀆質，誤辱青黄妍。", "工夫懇切切，習氣猶拘攣。", "居然作別離，欲別思綿綿。", "歸鴻幾時來，江樹底晚烟。"]}