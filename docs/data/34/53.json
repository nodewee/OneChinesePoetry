{"author": "敖陶孫", "period": "宋", "type": "诗", "title": "次韵馮孔武雪中簡聞人簿乞炭", "paragraphs": ["君不見朱門煌煌多近臣，豹胎煮蘼蠟爲薪。", "庭中盛設潑寒戲，炙手欲近還嗔人。", "誰知曝背茆簷下，欲獻要是山林真。", "兒童抑搔皮肉軟，日輪過中方欠伸。", "懸鶉結駟兩相笑，百年俱成一窖塵。", "先生自是冷官樣，要看入火紅麒麟。", "撚鬚自作詠雪句，秘思蚤與相如親。", "蒲團擁裘結僧坐，別有絺綌君南鄰。", "願迴六龍照后土，施與萬國無邊春。", "屑瓊鏤玉入肺腑，拍手一笑未吾貧。"]}