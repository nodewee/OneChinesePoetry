{"author": "楊簡", "period": "宋", "type": "诗", "title": "送黄文叔侍郎赴三山", "paragraphs": ["某信人心即大道，先聖遺言茲可考。", "心之精神是謂聖，詔告昭昭復皜皜。", "如何後學尚生疑，職由起意而支離。", "自此濫觴至滔襄，毋惑懷玉不自知。", "何思何慮心思靈，不識不知洞光明。", "意萌微動雪沾水，泯然無際澄且清。", "侍郎日用所自有，總是本原非左右。", "舉而措之於三山，的然民仰如父母。", "鑑明水止燭絲釐，變化云爲奇復奇。", "斯妙可言不可思，矧可傾耳而聽之。", "然而臯禹尚兢業，不作好惡生枝葉。", "聖賢相與告戒尚有斯，某也何敢不於侍郎之前獻此詩。"]}