{"author": "蔡戡", "period": "宋", "type": "诗", "title": "再次前韻上呈", "paragraphs": ["雲幙四垂頭上黑，微霰飛霙初摵摵。", "衾裯不暖夜更寒，庭戶無聲曉仍積。", "漫空龍鳳落萬家，入地螟蝗想千尺。", "因風作響爭敲窗，得月交光先透隙。", "園林巧綴鬭新奇，樓觀勻鋪失金碧。", "今朝知是謫仙來，門前踏作瓊瑶迹。", "雪車句好憶劉叉，縞带詩成走張籍。", "但得同傾北海尊，不妨屢過揚雄宅。", "須知里社樂有餘，正恐太倉米徒索。", "愁吟時作郊島寒，飽食幸無陳蔡色。", "破賊空慙李常侍，仗節未許蘇屬國。", "祇今力穡學老農，剩喜流膏滋宿麥。", "杜陵一飯不忘君，憂國丹心老彌劇。", "願言玉燭常均調，萬物忻忻俱自得。"]}