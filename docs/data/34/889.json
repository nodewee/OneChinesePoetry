{"author": "彭龜年", "period": "宋", "type": "诗", "title": "別宜春柯宰", "paragraphs": ["秋風掠梧桐，歲月去如擲。", "功名趁强健，君子有行役。", "朝家政急賢，黼座不滿席。", "巍巍廟堂望，留客良獨惜。", "誰爲君蘭言，亦有子公力。", "居然懷墨綬，懽喜動顔色。", "宰邑世情難，指作富貴厄。", "公嘗爲我言，百里豈擯斥。", "雖無槐鼎貴，均是代天職。", "人方事趣辦，聲譽已赫赫。", "公獨安其常，容與不可迫。", "靜觀物議定，豈止較尋尺。", "願公充此心，壽此一世脈。", "行行見天子，清問下文石。", "區區嘗試語，要不若親歷。", "公看江南貧，此豈州縣責。"]}