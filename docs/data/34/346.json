{"author": "蔡戡", "period": "宋", "type": "诗", "title": "大雪不止再次前韻", "paragraphs": ["玄冥一怒天地黑，巽二前驅聲摵摵。", "須臾白帝振軒裳，龍鳳幡旂交委積。", "舊傳洛邑深丈餘，今比常山纔數尺。", "天公作意逞陰機，翦水裁霜巧無隙。", "雲濤萬頃俱浩蕩，海風吹散琉璃碧。", "坤軸摧壓幾欲頹，日輪埋沒渾無跡。", "定知謫墮萬玉妃，紫府清都削名籍。", "可惜飛瓊天不管，等閒幻作神仙宅。", "詩人嘲弄困萬象，苦思不妨閉門索。", "攢眉呵手撚凍髯，得意忻然見顔色。", "英詞逸氣吞江湖，竊比君才如楚國。", "看花君子待新晴，又見春風摇燕麥。", "我方疊石築小坡，人笑老翁似兒劇。", "何當躡履共登臨，一覽山川皆盡得。"]}