{"author": "楊簡", "period": "宋", "type": "诗", "title": "張時可惠示甲乙藁", "paragraphs": ["凌晨带月上竹輿，荷君封送兩卷書。", "朦朧未省何文字，中道曉色來徐徐。", "乃是約齋甲乙藁，驚喜遽讀味新好。", "一篇一篇奇益奇，閒姿雅態雲生島。", "石泉竹月風蕭蕭，斗牛劍氣秋空高。", "意度橫出不可速，灑灑落落真詩豪。", "慇懃厚意何以報，熟復謹藏永爲好。", "大雅不作繼者誰，恐非少陵所可到。", "君心自是思無邪，何假於中植奇葩。", "男兒要當追配古聖賢，豈能更與凡卉爭春華。"]}