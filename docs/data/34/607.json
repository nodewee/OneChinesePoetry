{"author": "楊簡", "period": "宋", "type": "诗", "title": "偶作  其一八", "paragraphs": ["道心非動靜，學者何難易。", "癡雲欲掃除，迅霆無異擬。", "無妄而徵疾，勿藥斯有喜。", "一輪秋月明，云爲豈思慮。", "太極奚可圖，可圖非太極。", "矧復贅無極，哀哉可太息。", "何不觀古聖，一一已默識。", "胡爲復作圖，交擾而曲屈。", "是孰知五行，五行皆妙質。", "不可離合論，渾渾體自一。", "安得孔子生，邪說俱蕩滌。", "哀哉復哀哉，太息復太息。"]}