{"author": "敖陶孫", "period": "宋", "type": "诗", "title": "次韵謝李秘校", "paragraphs": ["大雅熄自鄶，續絃久無人。", "中間翰墨場，名字俱已堙。", "江山亦何助，東海真揚塵。", "我笑李夫子，缾無半合陳。", "人書兩俱亡，何用語逼真。", "作詩來起予，欲卜二仲鄰。", "依然送鴻目，衮衮天機新。", "莫欺鬢眉蒼，持護應有神。", "狗鬚侯舞陽，羝角相平津。", "皇天信平分，萬物各得春。", "但願閲世心，孤特凜箭筠。", "日者鶴飛書，江漢起隠淪。", "三物論鄉國，六藝程成均。", "秋風入帝閑，錯落騅駓驎。", "君曾讀詔否，却枕方欠伸。", "勿驚作詩面，酒纈吹微鱗。", "唾手洗衰陋，一返姚姒純。", "稽古不無力，政復昌其身。", "它時玉堂夢，與問三生因。", "盟我良不難，欲託孫子親。", "贄君以黄耳，附書莫辭頻。", "再拜賦斷章，水石俱磷磷。"]}