{"author": "彭止", "period": "宋", "type": "诗", "title": "四賢古風壽帥閫 老聃子", "paragraphs": ["昔在羲皇前，遂有鬰華子。", "蒼姬握圖籙，更出爲柱史。", "應世抑何久，萬有千餘祀。", "一日將度關，崑崙且西指。", "短車駕青犢，上有紫雲起。", "占風知聖人，再拜勤尹喜。", "授之五千言，試一撮玄旨。", "是身求不殆，其要在知止。", "萬事皆倘來，軒冕直寄耳。", "乘雲遊太清，坐進長生理。"]}