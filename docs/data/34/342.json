{"author": "蔡戡", "period": "宋", "type": "诗", "title": "和楊廷秀游蒲澗之什", "paragraphs": ["我來戲作南海游，兩驚落葉鳴新秋。", "文書暇日得勝侶，登臨清賞追遨頭。", "萬壑爭流如爪裂，天公幻出神仙窟。", "巖前滴水七月寒，巖下飛濤四時雪。", "要當躡履携枯藤，躋攀石磴褰裳行。", "勿令俗物敗人意，暫止喝道聽松聲。", "安期已去寧復見，井竈漫傳丹九轉。", "尚餘玉舄在人間，特特追尋不辭遠。", "脚力已盡病莫興，好山無窮相送迎。", "山林鐘鼎雖異趣，嶔崎犖确皆勞生。", "更上危樓臨峭壁，時見疎林鳥飛白。", "一峰突兀鬰相望，萬頃滄波湛空碧。", "此身疑是在蓬壺，下瞰城郭如盤盂。", "恨無詩才可八斗，領略羣山但巵酒。", "人生上壽不百年，白雲駕我我即仙。", "從此去天只尺五，俯仰人間自今古。"]}