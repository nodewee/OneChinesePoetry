{"author": "蔡戡", "period": "宋", "type": "诗", "title": "又自詠效樂天體", "paragraphs": ["我家曾高來，享年稀六十。", "吾祖逾九齡，屈指十之一。", "嗟予蒲柳姿，不覺開七秩。", "雖幸延殘年，其奈嬰末疾。", "人生一世間，無異駒過隙。", "孔跖俱塵埃，彭殤漫欣戚。", "苟免饑寒憂，况又婚嫁畢。", "生亦何可戀，死固不足惜。", "棺槨已素具，墳壠漸加葺。", "委順以待時，臘月三十日。"]}