{"author": "辛棄疾", "period": "宋", "type": "诗", "title": "周氏敬榮堂詩", "paragraphs": ["泰伯古至德，以遜天下聞。", "周公去未遠，二叔乃流言。", "春風棠棣萼，秋日脊令原。", "豈無良友生，歲晏誰急難。", "當年召公詩，慮缺兄弟恩。", "賢哉首陽子，此粟久不餐。", "末俗益可嗟，有貨無天倫。", "倉卒競錙銖，或不暇掩親。", "朝從官府去，暮與妻妾論。", "手植父桑柘，俄頃楚越分。", "口澤母杯圈，改作脣齒寒。", "我觀天地間，孰不知愛身。", "有伐其左臂，那復右者存。", "君看百足蟲，至死身不顛。", "一矢折甚易，累十力則艱。", "世其有不知，利欲令智昏。", "周君千載士，金玉四弟昆。", "狀如商山皓，雍雍古衣冠。", "又如孔門科，行義皆可尊。", "我行前岡上，人指孝友門。", "邀我飲其家，本末能具陳。", "我家所自出，嘉祐劉三元。", "至今起俗說，聞者薄夫醇。", "逮我先君子，仁孝儉且文。", "室有相乳貓，庭有同心蘭。", "推梨更遜棗，左右兒曹歡。", "尺布與斗粟，咄哉彼何人。", "比屋二百年，試比東西隣。", "東家餘破釜，西里今頹垣。", "萁豆自煎煮，拔地無本根。", "逼逼守遺戒，豈不在子孫。", "矧復學聖賢，遑恤後富貧。", "誰書百忍字，何不一笑溫。", "我老悲古道，聞此摧肺肝。", "洗盞前致詞，福善天匪慳。", "聖朝重揖遜，欲堯舜此民。", "請君大其門，車馬行便蕃。", "長歌謫仙李，茂記文公韓。", "我詩聊復再，語拙意則真。", "此書君勿嗤，儻俟採詩官。"]}