{"author": "蔡戡", "period": "宋", "type": "诗", "title": "筇竹杖歌", "paragraphs": ["我有一枝筇，夭矯如游龍。", "由來博望使西域，萬里持寄衰病翁。", "自蜀歷楚入吳越，名山勝地多留蹤。", "先排衡山雲，直上南臺升祝融。", "次登峴山首，北望京洛浮塵中。", "白鷺洲前弄明月，黄鶴樓上迎清風。", "東遊秦望探禹穴，天台鴈蕩觀奇峰。", "孤根端有歲寒操，勁節肯染京塵紅。", "飄然飛去不可執，西山南浦聊從容。", "放行天地無障礙，倚觀宇宙皆虛空。", "橫挑斜曳任所適，去來無定如飛鴻。", "提携九節常在手，四方上下俱相從。", "我常病足不能履，頼汝左右扶持功。", "老形已具身傴僂，詎可一日無此公。", "杖兮切勿化龍去，留取百歲扶衰慵。"]}