{"author": "彭龜年", "period": "宋", "type": "诗", "title": "慈順堂", "paragraphs": ["我官廣文館，門巷正蕭索。", "王孫幸過我，開口有請託。", "索詩慈順堂，一再不可却。", "人心有太平，此豈易描摸。", "夭夭吹棘心，韡韡燦棣萼。", "君方大歡足，天地費酬酢。", "而我獨零丁，詩復那可作。", "因君索詩苦，謾薦嘗試藥。", "中庸十五章，此理非外鑠。", "反身若不誠，爲善終未樂。"]}