{"author": "彭龜年", "period": "宋", "type": "诗", "title": "題王仲顯梅谷", "paragraphs": ["樓前梅十圍，負背花千樹。", "種花識花性，培養隨好惡。", "花無十日好，不憚千日慮。", "那知花已嬌，疲憊風能蠱。", "爭如歲寒操，盤結不擇土。", "時當氣栗烈，天地閉其戶。", "蓬蓬起南海，呼吸萬竅怒。", "向來桃李輩，縮氣不敢吐。", "惟有冰玉姿，秀發略不沮。", "靜觀萬物理，參差乃如許。", "不見千金子，宴坐危堂廡。", "一朝遇變故，倉猝失所措。", "不見陋巷士，脫齒甘捽茹。", "翛然天地間，了不識憂懼。", "達人善觀物，在我乃不喻。", "須上最高樓，方能了真趣。"]}