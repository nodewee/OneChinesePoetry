{"author": "王亙", "period": "宋", "type": "诗", "title": "次胡澹庵題挹翠軒韻", "paragraphs": ["西山排闥來，周遭自環翠。", "俗眼少見之，一覽忘世味。", "平生三徑心，盍早賦歸計。", "縱落塵土居，不與草木敝。", "公餘事幽尋，清風拂衣袂。", "最喜軒中人，所挹多爽氣。", "蓬蒿天地寬，萬境發詩思。", "白雲未能閒，時出過窗几。", "簷雨聽夜語，池草生春媚。", "山靈若相知，好風爲裂眥。", "餘光雖力挽，回次那得致。"]}