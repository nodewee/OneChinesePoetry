{"author": "蔡戡", "period": "宋", "type": "诗", "title": "瓊花", "paragraphs": ["平生湖海氣，浪自青雲期。", "一爲蓬萊遊，時動泉石思。", "徒糜太倉粟，飽食終日嬉。", "尸素亦已甚，勇退夫何疑。", "直道無所愧，願學柳士師。", "歸來食不足，三歎汝墳詩。", "親老尚擇祿，富貴當何時。", "捧檄强自喜，安敢辭驅馳。", "顧我性蕭散，軒裳縛伊尼。", "何當出幕府，還把江海麾。", "思親匪懷土，此意惟君知。", "君抱四方志，扁舟羨鴟夷。", "要先句踐霸，乃以西子隨。", "不妨食肉相，兼有絕俗姿。", "暫淹芙蓉幕，亟歸鳳凰池。"]}