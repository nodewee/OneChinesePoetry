{"author": "彭止", "period": "宋", "type": "诗", "title": "四賢古風壽帥閫 廣成子", "paragraphs": ["崆峒鬰岧嶢，直上萬丈强。", "中有廣成居，白石砌華房。", "抱神靡自役，室靜藹生光。", "歲丁千二百，來今詎可量。", "土德方在御，齋心造其旁。", "至道顧何在，願一示其方。", "雲飛不待族，木落不待黄。", "形勞精則摇，於道未相當。", "失之下爲士，得者上爲皇。", "妙訓閟玄局，爲公發天藏。", "誠能守其一，智故兼相忘。", "往遊無極樂，二儀久相長。"]}