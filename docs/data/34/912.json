{"author": "彭龜年", "period": "宋", "type": "诗", "title": "讀書吟示鉉", "paragraphs": ["吾聞讀書人，惜氣勝惜金。", "累累如貫珠，其聲和且平。", "忽然低復昂，似絕反可聽。", "有時靜以默，想見紬繹深。", "心潛與理會，不覺詠歎淫。", "昨夕汝讀書，厲響驚四鄰。", "方其氣盛時，聲能亂狂霖。", "倏忽氣已竭，口亦遂絕吟。", "體疲神自昏，思慮那得清。", "安能更雋永，溫故而知新。", "永歌詩有味，三復意轉精。", "勉汝諷誦餘，且學思深湛。"]}