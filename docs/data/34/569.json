{"author": "楊簡", "period": "宋", "type": "诗", "title": "明堂禮成詩", "paragraphs": ["去臘陳三劄，茲秋奉九筵。", "羣英俱有賦，孤跡敢無篇。", "宗祀新隆禮，宸衷上格天。", "虛明融寂寞，大化合敷宣。", "近駭邊烽急，前驚內寇連。", "鬼神雖然佑，刑政謹將然。", "咸謂公私雜，希聆宰相賢。", "積深千萬弊，任止二三年。", "苟且姑循舊，嗟咨亦屢傳。", "旱蝗難熟視，殍殣慘相聯。", "寒後裘方索，薪間火已然。", "冕旒幾咫尺，軒陛隔天淵。", "善頌無諛語，愚衷有至虔。", "願兢兢業業，安止出剛乾。"]}