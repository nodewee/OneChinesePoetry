{"author": "游九言", "period": "宋", "type": "诗", "title": "秋雨歎", "paragraphs": ["戊午七月陰氣寒，重雲低濕天漫漫。", "高簷流瀉下簷溢，旅人愁絕居人冤。", "市井滂沱豈足計，老農涕泣猶辛酸。", "兩年巨川舟楫亂，田萊風過生微瀾。", "會稽湧溢鑑湖水，黄岩移徙陶家山。", "積骸荒溝如敝屣，餘生骨立皮膚乾。", "秋來黄雲蔽滿野，瘦妻弱稚期朝餐。", "誰知造化不可料，恩加魚鱉嬉禾田。", "日光弗覩動逾月，瓦鳴晝夜愁珊珊。", "安得長梯掃氛翳，雲漢萬里清光還。", "腐儒撫事泥災變，頻搔白首空𩯮𩯮。"]}