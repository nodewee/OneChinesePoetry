{"author": "辛棄疾", "period": "宋", "type": "诗", "title": "和趙國興知錄贈琴", "paragraphs": ["趙君胸中何瑰奇，白日照耀珊瑚枝。", "新詩哦成七字句，孤桐贈我千金資。", "人間皓齒蛾眉斧，箏笛紛紛君未許。", "自言工作古離騷，十指黄鍾挾大呂。", "芙蓉清江薜荔塘，靈均一去乘鸞凰。", "君試一彈來故鄉，荷衣蕙带芳椒堂。", "往時嵇阮二三子，能以遺音還正始。", "誰令窈窕從戶窺，曾聞長卿心好之。", "低頭兒女調音節，此器豈因渠輩設。", "勸君往和薰風絃，明光珮玉聲璆然。", "此時高山與流水，應有鍾期知妙旨。", "只今欲解無絃嘲，聽取長松萬壑風蕭騷。"]}