{"author": "楊簡", "period": "宋", "type": "诗", "title": "蒙訓", "paragraphs": ["父母生子身，身是父母箇。", "如何却言我，言我大不可。", "父母在此坐，子則不敢坐。", "不坐乃當然，父母如天大。", "男兒立父旁，女兒立母旁。", "男兒拱手立，女兒斂衣裳。", "捧盥兼灑掃，將茶及奉湯。", "言語須低軟，依前立正方。", "兄姊惟恭敬，弟妹常愛慈。", "飲食先尊長，不敢遽有之。", "尊長若嗔我，嗔我是愛我。", "欲我爲君子，所以約束我。", "語話須誠實，步履學疎遲。", "頭容常正直，四體莫邪欹。"]}