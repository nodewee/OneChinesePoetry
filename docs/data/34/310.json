{"author": "彭止", "period": "宋", "type": "诗", "title": "四賢古風壽帥閫 和安老人", "paragraphs": ["煌煌王侯族，富貴甘如蜜。", "飄飄學仙侶，翅舉自蓬蓽。", "且如王子晉，玉笙吹已畢。", "白鶴忽來尋，乘虛氣何逸。", "劉安振其後，飛騰聞舉室。", "微如雞犬類，雲間詎相失。", "斯乃帝王孫，安在岩穴出。", "至今和安老，千載與相匹。", "沙土暨雲陽，聞諸經所述。", "此地可長生，得之養形質。", "乃知朝市隠，勝彼山林日。", "和平能毓氣，安靜常抱一。", "號名豈虛假，是謂練形術。", "焉用採昌陽，寧須茹芝朮。", "從今列仙傳，當續更生筆。"]}