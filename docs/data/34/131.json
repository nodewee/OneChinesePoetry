{"author": "辛棄疾", "period": "宋", "type": "诗", "title": "和趙晉臣敷文積翠巖去纇石", "paragraphs": ["兩峰如長喉，有石鯁其內。", "千金隨侯珠，磊落見微纇。", "何言西子美，捧心作顰態。", "夷齊立著肩，欲間使分背。", "小虧或大全，知惡及真愛。", "堂堂老充國，荒尋得幽對。", "朝夕與山語，俯仰彌三載。", "謂我知子心，茅塞厭薈薱。", "有美玉於斯，雕琢那可廢。", "芝蘭生當戶，雖芳亦芟刈。", "邑有從事賢，聞之重慷慨。", "太清點浮雲，誰令久滓穢。", "指揮俄頃間，急雨破春塊。", "開豁喜新闢，偪仄忘舊礙。", "得非神禹手，勇鑿恥不逮。", "又如持金篦，刮膜生美睞。", "渠言農去草，見惡佩前誨。", "主人吟古風，格調劇清裁。", "我評此章句，真是杜陵輩。", "入蜀脚未定，欲擲石笋退。", "火與金水同，其石爲鑠焠。", "勸君莫放手，玉石恐俱碎。", "纍然頸下癭，割之命隨潰。", "此石幸勝之，此舉君勿再。", "姑置毋多談，俱想增勝槩。", "會當携酒去，物理剖茫昧。", "此邦劉知道，光焰文章在。", "今將清風峽，與巖傳百代。"]}