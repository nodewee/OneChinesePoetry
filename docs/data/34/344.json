{"author": "蔡戡", "period": "宋", "type": "诗", "title": "奉和子真學士詠雪之什", "paragraphs": ["千里同雲欲曛黑，風掠寒郊聲摵摵。", "初疑窗外忽增明，俄見階前已紛積。", "曉來戲作漫天飛，臘後喜占平地尺。", "回飆凌亂競穿簾，作態橫斜巧投隙。", "乾坤浩蕩迷俯仰，唯有寒江湛空碧。", "扁舟遠訪漫乘興，敗履徐行間留跡。", "向晚漁蓑入畫圖，清夜雞窗映文籍。", "從教高卧野人廬，未饒低謁王侯宅。", "灞橋才子更清絕，强把枯腸苦搜索。", "最憐擾擾雪中人，晨突無煙有饑色。", "何當三白兆豐年，盡挽八荒歸樂國。", "不但新春壓災瘴，且喜明年飫麩麥。", "我家頼有二頃田，老去功名慵轉劇。", "人生一飽復何求，卒歲優游聊自得。"]}