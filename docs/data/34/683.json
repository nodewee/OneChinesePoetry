{"author": "楊簡", "period": "宋", "type": "诗", "title": "偶書  其二", "paragraphs": ["無聲之樂聞四方，純德孔明即就將。", "哀樂相生不可見，衾裘非燠箑非涼。", "秋毫莫大泰山小，殤子上壽彭祖夭。", "入門金作示吾情，於衛磬聲今不了。", "春秋冬夏風雨霜露無非教，胡爲自古學者恁莫曉。", "二十年來寖多曉，是殆天欲亨吾道。", "屈指何止數十人，知及仁守或可保。", "曲禮三千不可思，至哉忠信與孝慈。", "水哉水哉也大奇，孔聖無語孟不知。"]}