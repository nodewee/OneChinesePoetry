{"author": "蔡戡", "period": "宋", "type": "诗", "title": "再用前韻酬端約", "paragraphs": ["君才千丈騰彩虹，揮毫落紙萬象空。", "我猶頑石不可攻，愁吟嘈雜鳴寒蟲。", "典刑况有先文恭，短檠終夜臨書櫳。", "騷雅不減陶謝風，簫韶迭奏鼓與鏞。", "顧我羞澀難爲容，鉛刀一割無餘鋒。", "古人相遇如雲龍，交情自得氣槩中。", "翛然坐對兩臞翁，一笑莫逆醉臉紅。", "世間萬事空牢籠，信知我輩情所鍾。", "舉杯屬君無匆匆，人生聚散西復東。"]}