{"author": "蔡戡", "period": "宋", "type": "诗", "title": "有感", "paragraphs": ["人生一世間，常苦不自足。", "冬寒但重裘，日食唯一肉。", "所須能幾何，甘心事馳逐。", "何郎費萬錢，徒令厭僮僕。", "長卿乘駟馬，祇欲誇世俗。", "于我何有哉，浮榮不償辱。", "回思五鼎烹，焉用萬鍾祿。", "朱紫蒙陷穽，簪笏如桎梏。", "勿爲觳觫牛，寧作擁腫木。", "君看白玉堂，未比黄茅屋。", "卧聽元戎報五更，何如日高三丈春睡熟。"]}