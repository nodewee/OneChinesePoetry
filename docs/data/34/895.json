{"author": "彭龜年", "period": "宋", "type": "诗", "title": "送楊誠齋赴江東漕", "paragraphs": ["愛公喜公去，愛國喜公住。", "公去不可留，一節江東路。", "停杯與公別，瑣瑣不足疏。", "金陵古都會，形勢天所付。", "江淮有前蔽，荆楚無後顧。", "矯首對山河，亦足發外懼。", "錢唐六十年，帖帖泰山措。", "繁華視舊都，無復郇瑕慮。", "郇瑕僅憂貧，雖貧猶未斁。", "安得小范老，前席借一箸。", "重畫汴洛謀，起此宴安痼。", "金粟互輸送，甲兵更守戍。", "去來徜習慣，緩急乃暇豫。", "耳聞不如見，公見況超悟。", "願公細平章，心期一言寤。", "從此日暮雲，不外錦囊句。"]}