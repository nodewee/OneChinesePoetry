{"author": "游九言", "period": "宋", "type": "诗", "title": "聽鄭三彈雙韻子歌", "paragraphs": ["寒窗積雪生虛明，玉壺風折層簷冰。", "朱霞秀色妙公子，理絃燈下聲亭亭。", "遊絲兩兩掛孤月，雙聲應手無留停。", "月寒照戶砌蟲泣，雲凍出浦邊鴻征。", "蒼蠅撲紙窗欲透，蜾蠃穴桑兒未成。", "琵琶寬詳雙韻切，含凄盡向絃中說。", "酒酣疏綺雜娛嬉，誰道壯夫心更折。", "一從敵騎下河南，學得聲容難辨別。", "鷓鴣金屋沸歌吹，鼠頭寶陌行靴襪。", "帕腰慢舞作彎弧，捉耳釂觴真折馘。", "眼前猶聽舊歌辭，鳳韶豈獨鏘虞時。", "罷彈三喟寢不熟，風定寒江靜夜悲。"]}