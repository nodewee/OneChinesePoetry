{"author": "蔡戡", "period": "宋", "type": "诗", "title": "趙季若染髭走筆簡之", "paragraphs": ["趙子方五十，鬚鬢何斑斑。", "身老心未伏，攬鏡嗟衰殘。", "染髭學年少，整容向雲鬟。", "世間有仙訣，坐使壯歲還。", "霜華喜頓改，霞脚驚先斕。", "乃知人力窮，欲奪造化難。", "黑白變朝暮，相對真面謾。", "眉目且作僞，而况方寸間。", "勸君循天理，頹然任蒼顔。", "漢廷方貴老，白首尚握蘭。"]}