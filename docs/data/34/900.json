{"author": "彭龜年", "period": "宋", "type": "诗", "title": "送張少卿知漢州用漢字韻", "paragraphs": ["家傳張長公，直節可敬嘆。", "居官不取容，安有鄙夫患。", "奏劾司馬門，乃翁寧可犯。", "驚蹕當罰金，法令戒反汗。", "奈何盜環人，使遭滅族難。", "惟摯有父風，彼美淵明贊。", "由來陰德深，雲仍繼名宦。", "西州清河家，簪紱誇里閈。", "我公翰墨英，蚤歲擢三館。", "立朝物望歸，駸駸歷華貫。", "蓴羹忽思歸，周邦喜良翰。", "三節歌皇華，風采肅廉按。", "召歸一再遷，卿月光有粲。", "廷尉天下平，異論乃冰炭。", "守道當守官，聞風志立懦。", "分符復西歸，顧憂寬宵旰。", "廣漢最繁麗，地望蜀郡冠。", "房湖天下稀，公餘可吟玩。", "十頃玻璃風，和氣來隔岸。", "過家亦足榮，觸熱去不憚。", "三世居此官，盛事聞見罕。", "甘棠百年思，蔽芾陰更滿。", "少城我從公，轉首歲六換。", "人生一浮萍，誰料聚與散。", "荒涼更寂寞，一笑得承款。", "柬之宰相材，自是一好漢。", "大手當調羹，先試五花判。", "願言堅晚節，功倍事則半。", "衰病卧漳濱，尚念劉公幹。"]}