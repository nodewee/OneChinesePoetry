{"author": "蔡戡", "period": "宋", "type": "诗", "title": "效白樂天體自詠二十韻", "paragraphs": ["人生七十稀，我今六十六。", "幼小承門資，長大竊科目。", "平步登瀛洲，超遷應郎宿。", "省寺久徊翔，京華厭馳逐。", "七持使者節，三剖刺史竹。", "晚玷兩禁班，濫紆三品服。", "游宦四十年，徒糜太倉粟。", "君恩無以報，捫心自慙恧。", "吾聞老氏言，知足乃不辱。", "力辭會稽組，願賦祠庭祿。", "舉首謝鵷鴻，甘心友麋鹿。", "家有十頃田，居多數椽屋。", "長子通朝籍，二女歸仕族。", "貤恩沾弟姪，餘俸贍親屬。", "始望豈及此，平生不啻足。", "無奈百病侵，齒豁頭已禿。", "指攣足蹣跚，背駝腰屈曲。", "消長自乘除，禍福多倚伏。", "枚數親舊間，十九登鬼錄。", "自憐衰病翁，詎知不爲福。"]}