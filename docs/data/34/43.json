{"author": "敖陶孫", "period": "宋", "type": "诗", "title": "以入定大士太乙真人像送莞晦叔", "paragraphs": ["真人與大士，蘭菊而異芳。", "坐卧得定力，銅眼鐵脊梁。", "是中有佳趣，山海俱茫茫。", "或時現神妙，塵蹟生怪光。", "云何得此本，有僧吳下狂。", "飲酒不計斗，褚無一絲藏。", "興來高閉門，落筆如追亡。", "走送臞庵室，洗心一鑪香。", "盤陀旃林闊，枕藉玉井凉。", "蒙頭帔衲古，遮眼經論長。", "不知幾陵谷，睡穩坐不僵。", "君家定吉夢，二士相迎將。", "辟除寒具油，靜展垂中堂。", "會當同一龕，寒泉薦空觴。", "夜窗摇茶煙，駝褐依繩牀。", "楊枝灑寥闃，蔾杖輝森芒。", "與君六根靜，讀書到虞唐。"]}