{"author": "彭龜年", "period": "宋", "type": "诗", "title": "藥翁吟", "paragraphs": ["有翁憂思深，挾藥救一世。", "大聲疾其呼，負篋即都市。", "凝視徹河漢，覘色見腸胃。", "巍峨一男子，面澤勝粉膩。", "翁前亟與語，腠理中邪沴。", "再三猶不聞，掉臂若欲避。", "塗人競揶揄，毋乃太逐利。", "那知此翁心，肝腦作布施。", "厭見大官醫，十謁九不值。", "高車索禮貌，疑疾致金幣。", "侵尋疾已深，鍼達不可暨。", "却推主人癡，疾欲勝砭劑。", "天寒日以深，衰態日以至。", "稍覺念翁來，西風政憔悴。"]}