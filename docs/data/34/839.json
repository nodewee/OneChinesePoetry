{"author": "游九言", "period": "宋", "type": "诗", "title": "讀法華經示巽上人", "paragraphs": ["上上不須說，我法妙難思。", "汝師釋迦文，深欲警羣癡。", "有如優曇花，可玩不可持。", "瑶車駕大武，火宅鳴狐狸。", "中道息化城，寶坊須竟躋。", "將令脫塵網，誘設華多辭。", "吾事不須爾，父子相恬嬉。", "常行存日用，妙處參天倪。", "一性本昭徹，春臺自熙熙。", "汝亦有父母，棄去他人依。", "免懷報何日，敬養終無時。", "先靈爲餒鬼，由汝身披緇。", "如云識此心，有生皆秉彝。", "謂升兜率天，無路誰能知。", "試于清夜闌，回首誦吾詩。"]}