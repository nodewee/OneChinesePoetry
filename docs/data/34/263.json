{"author": "趙汝愚", "period": "宋", "type": "诗", "title": "神秀樓落成", "paragraphs": ["魯侯作南門，春秋書不時。", "嗟予春暮來，復遣秋暮歸。", "巖巖龍固山，迢迢括蒼溪。", "孤城煨燼餘，棟宇烟塵飛。", "悠悠客行路，一夕固藩籬。", "城中十萬家，奠枕將何期。", "賓僚賈馬儔，邑下循良師。", "經營有餘地，所就踰前規。", "西風散黄菊，天宇澄清暉。", "浩歌留飛仙，擊鼓驚馮夷。", "分題雜險怪，醉墨翻淋漓。", "別來冊府英，往往夢見之。", "恍然今夕游，似夢疑復非。", "夜深燈火闌，露下星斗移。", "父老呼童兒，挽裳或褰衣。", "來飲史君酒，聽歌史君詞。", "有淚不忍彈，恐遂行人悲。"]}