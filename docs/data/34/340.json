{"author": "蔡戡", "period": "宋", "type": "诗", "title": "送莫子漳還朝", "paragraphs": ["長安車馬聲隆隆，千官朝入明光宮。", "我時迹通金閨籍，猥以麋鹿參鵷鴻。", "魏闕聯鑣競趨走，漢殿屬袂陪肅雍。", "銀章朱紱赤縣令，一見傾蓋稠人中。", "搢紳交口譽盛美，政有三異如魯恭。", "不勞烹鮮撫赤子，不憚拔薤鋤强宗。", "二年惠澤洽百里，一日治行聞九重。", "帝曰卿才當大用，乃使驥騄試蟻封。", "毗陵今日股肱郡，往來水陸當其衝。", "比年積蠹寖不治，公私赤立帑廩空。", "與我共理二千石，無以踰此强項公。", "割鷄焉用庖丁手，斲鼻乃見匠石工。", "公初下車問疾苦，萬家和氣生春風。", "政平訟理百廢舉，昔襦今袴喧兒童。", "鈴齋宴坐未暖席，宣室趣召還追鋒。", "公來邦人歎何暮，不謂公去仍匆匆。", "依劉多士願莫遂，借寇千里嗟無從。", "聖朝籲俊方重內，此行自與登仙同。", "高士不妨爲主簿，先儒蓋亦嘗司農。", "功名富貴儻來物，寧論小釜與大鍾。", "古人立朝有始末，出處進退常雍容。", "君家伯氏典刑在，願君勉力追前蹤。", "贈言敢竊仁者號，聊以寫我磊磈胸。", "方今天子堯舜上，安得稷契輸誠衷。", "士氣委靡思苟得，民力彫弊屢告窮。", "聞君欲草三千牘，宜以此語裨宸聰。"]}