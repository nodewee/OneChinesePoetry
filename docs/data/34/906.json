{"author": "彭龜年", "period": "宋", "type": "诗", "title": "送范文叔知彭州", "paragraphs": ["吾友范文叔，家世岷峨州。", "忠純自性分，耿耿明月秋。", "朅來聲利場，況與造物侔。", "汲引如不及，不進不肯休。", "酸鹹性難齊，委曲能調柔。", "一朝善類合，人亦多君謀。", "或者以己量，謂君相比周。", "在我亦何感，太空雲自浮。", "俄然動歸興，瞥去輕于鷗。", "始知進退間，君子得自由。", "聖主羅衆俊，巖穴窮冥搜。", "何以斗大州，著我第一流。", "無人子思側，殷勤爲王留。", "謬當豹尾間，對此誠包羞。", "五馬豈不貴，吾非爲君籌。", "君儻知我心，毋忘天下憂。"]}