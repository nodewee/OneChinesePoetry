{"author": "彭龜年", "period": "宋", "type": "诗", "title": "別孫隠甫", "paragraphs": ["君家金石臺，我家富壽岡。", "十馹苦不遠，半世成相望。", "我爲一貧驅，觸熱來帝鄉。", "塵垢面未頮，鬰結志不强。", "下馬忽見君，喜劇幾欲狂。", "未語心已傾，既坐形俱忘。", "醒我醉夢中，祓我冰雪旁。", "主人知客深，對著夜雨牀。", "猶恐客意短，渠渠羅酒漿。", "蟹螯擘新肥，荔子含生香。", "晚歸候月影，早游趁湖光。", "都城六月中，公卿簿書忙。", "而我乃與君，專此風露涼。", "笑語雖雜亂，理到味自長。", "平生區區願，恰此一月償。", "遽然委我去，令人熱中腸。", "兒女惜別離，丈夫重行藏。", "敢因杯酒行，感慨徒悲傷。", "君去起我思，綵衣拜重陽。", "願言各努力，白髮行中堂。"]}