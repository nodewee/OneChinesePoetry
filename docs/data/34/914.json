{"author": "彭龜年", "period": "宋", "type": "诗", "title": "臨江郡齋邀凉亭分韻得居字", "paragraphs": ["子猷猶愛竹，愛竹意已疎。", "著脚踏危機，肉相元未除。", "要識竹情性，顧我求其初。", "是中儻虛明，處處我與居。", "公侯胸中竹，不受富貴鋤。", "平生對此君，意足不願餘。", "炎天憩斯亭，灑灑涼風諸。", "涼風不可招，招得還躊躇。", "悠然忽相會，我適還似渠。", "明朝有公事，此意當何如。"]}