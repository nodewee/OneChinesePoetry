{"author": "彭龜年", "period": "宋", "type": "诗", "title": "送趙使君老父吟", "paragraphs": ["使君朝天騎霜蹄，朔風獵獵吹裳衣。", "鉦鐃聒天山谷應，旌旂弄日龍蛇飛。", "邦人遮留留不得，壯兒截鐙小兒泣。", "老翁數十相扶携，喘若筒吹行轉疾。", "且行且止相歎嗟，若怨若慕言紛拏。", "一翁指我門前土，向時蓁莽今桑麻。", "自言新年年九十，舊使姓名多記憶。", "從頭屈指細平章，清靜安寧今第一。", "狡胥每欲挑民爭，能令衽席生五兵。", "我公平易與民近，智巧有盡苦難行。", "里中少年號刀筆，曾向公庭瞯消息。", "歸來語我使君明，胸中是非紙上律。", "吾農疾苦年來多，公今歸去誰撫摩。", "留公無計可奈何，呼兒起舞吾當歌。", "官家神聖似堯禹，蠖濩宮深有言路。", "借留誰格向來書，猶有民謠能取否。", "或聞朝廷虛柄臣，須公經濟難逡巡。", "延英奏對刻易下，囊封且說江南貧。"]}