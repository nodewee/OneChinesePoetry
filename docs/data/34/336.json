{"author": "蔡戡", "period": "宋", "type": "诗", "title": "題端約喜神詩", "paragraphs": ["高樓結蜃橋垂虹，人間夢幻色即空。", "何勞愚智徒相攻，無異蠻觸戰蝸蟲。", "先生學道尤溫恭，皎然明月來窗櫳。", "幅巾宛有林下風，身雖隠約聲如鏞。", "何人爲寫冰雪容，屹若山立凝神鋒。", "長松詰曲盤虯龍，朱藤緩步行松中。", "治世乃有商山翁，青鞋不踏京塵紅。", "宦遊已悟禽入籠，誰能薄祿仰釜鍾。", "百年駒隙成匆匆，一廛可老荆谿東。"]}