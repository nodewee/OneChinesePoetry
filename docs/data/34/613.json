{"author": "楊簡", "period": "宋", "type": "诗", "title": "乾道撫琴有作", "paragraphs": ["蕭蕭指下生秋風，漸漸幽響颼寒空。", "月明夜氣清入骨，何處仙佩摇丁東。", "野鶴驚起舞，流水噎復鳴。", "一唱三歎意未已，幽幽話出太古情。", "龍吟虎嘯遽神怪，千山萬壑風雨晦。", "海濤震蕩林木響，亂撒金盤冰雹碎。", "和氣囘春陽，縹緲孤鸞翔。", "三江五湖烟水闊，波聲飋飋鳴漁榔。", "悲猿臨澗欲渡不敢渡，但聞澗下蕭颯松風長。", "閒雲曳碧落，勢去還囘薄。", "神仙恍惚無定所，微吟似欲止所作。", "御風一笑歸蓬瀛，猶有餘音遶寥廓。"]}