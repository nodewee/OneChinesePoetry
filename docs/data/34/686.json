{"author": "楊簡", "period": "宋", "type": "诗", "title": "大哉", "paragraphs": ["大哉孔聖之言，哀樂相生不可見，傾耳聽之不可聞。", "不見乃真見，不聞乃真聞。", "子夏雖曰敢不承，實莫之承終於昏，誤認有子爲師道。", "曾子覺雖小，而悟孔聖之皜皜。", "濯之暴之覺之虧，即濯即暴無不妙。", "子思孟子亦近之，惜乎小覺而大非，其言多害道。", "二子名聲滿天下，指其非者何其少，滋惑後學何時了。", "安得朝家專主孔聖言，盡削異說明大道。", "比一二十年覺者寖寖多，幾二百人其天乎。", "春秋冬夏風雨霜露無非教，風霆流形庶物露生無非教。", "君子不必相與言，雖在畎畝之中，默然即聖無他巧。", "大哉孔聖之至言，罔極之德何以報。"]}