{"author": "錢聞詩", "period": "宋", "type": "诗", "title": "三峽橋", "paragraphs": ["生平有志在山水，得紱此邦非偶爾。", "行行白鹿書院來，小輿竹逕松陰裏。", "輕雷急鼓山前聞，飛梁截截水下噴。", "有如蛟龍捲滄海，怒氣直欲山前吞。", "勸客倚欄同把盞，低頭千夫眩雙眼。", "自非建始决金隄，端是晉陽徹三板。", "手摩題石苔蘚斑，駐看未飽不忍還。", "誰能挽之出廬山，一洗塵俗清人間。"]}