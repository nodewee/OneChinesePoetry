{"author": "彭龜年", "period": "宋", "type": "诗", "title": "登上封半山而霧大起歎而有作", "paragraphs": ["憶昨雨霽投招提，五峰幻出如新沐。", "僧言一月無此奇，正直由公感通速。", "傾曦已沒暝靄生，竚立危亭看不足。", "遂扶晨策陵嶇嶔，要識祝融真面目。", "輕陰閣雨日將升，淺霧噴雲生半腹。", "晦明變化在俄頃，山鬼無端太翻覆。", "東西南北杳不知，天柱諸峰固難矚。", "因思世事無不然，氛垢時多少清淑。", "良辰一遇信可欣，濁世相遭匪予辱。", "湘纍爲此賦遠遊，要待棋終看結局。", "嗟我寧能待汝清，原隰征夫駕方趣。", "安得韓公劍倚天，決斷浮雲取新旭。"]}