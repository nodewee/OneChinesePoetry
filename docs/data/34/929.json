{"author": "彭龜年", "period": "宋", "type": "诗", "title": "送任守赴邕管", "paragraphs": ["吾聞廣南東西四十州，諸蠻錯處如蚍蜉。", "東州之蠻富珠貝，西州有馬供羣騶。", "一從隴右失芻牧，萬里山蹊來作足。", "部分驛使視行廄，路遠疲農輸食粟。", "邊頭給估不敢慳，內地供億那得閒。", "匹馬中人五家産，歲入不足充軍頒。", "天子擇侯嚴五管，橫山之雄視方面。", "大賢不合著炎方，一馬直應勞遠算。", "往時此地驚智高，四海俶擾如抑搔。", "要荒易動古所畏，況復立制爭錐刀。", "年來馬質亂三物，廊廟謀深匹夫忽。", "達官喜事失拊循，機矢銛矛變倉猝。", "遠利安蠻福及人，公行公行南中春。", "一篇駉頌誰能寫，足用愛民功到馬。"]}