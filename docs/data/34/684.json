{"author": "楊簡", "period": "宋", "type": "诗", "title": "偶書  其三", "paragraphs": ["自古挑才揚，暨漢多書木。", "才木雖不同，一音貫吳蜀。", "大道無異同，奚庸析耳目。", "千載覺者幾，邇來帝錫福。", "所知餘百人，宗祖慈湖麓。", "天地吾施生，四時吾繼續。", "日月吾光明，變化吾機軸。", "夫人同此機，宇內皆吾族。", "惟日用不知，被褐而懷玉。", "禮三百三千，是誰不備足。", "父母誰不愛，弟幼誰不育。", "事上誰不敬，對賓誰不肅。", "步步在杏壇，句句香芬馥。", "羣峰穿白雲，碧流響松谷。", "諄諄帝誨我，敢不拱承囑。", "夙興筆此詩，既復從首讀。", "此讀人不聞，惟有庭前菊。"]}