{"author": "彭龜年", "period": "宋", "type": "诗", "title": "和向倅韻  其一", "paragraphs": ["誤身利名場，無異一釜甑。", "置之水火間，謬以力取勝。", "人生具天則，發見亦有證。", "如水行地中，投隙即流迸。", "但恐人欲縱，勃若一民橫。", "志師儻自强，萬慮當退聽。", "誰能學禪伯，絕物以求定。", "吾聞至人言，當識動中靜。", "萬變不可齊，一念終難正。", "口耳固在我，視聽復誰令。", "須從事上學，寧有物外性。", "能用使太平，不用我何病。", "斯言聞亦多，究竟終未瑩。", "從今三爇香，願以公爲鏡。"]}