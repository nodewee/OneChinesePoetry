{"author": "彭龜年", "period": "宋", "type": "诗", "title": "送呂子約赴天台倅", "paragraphs": ["少讀麗澤書，投老未盡識。", "譬如涉大海，渺不見其極。", "去之若有失，從之了無得。", "約兄自西來，爲我倒胸臆。", "始知公輸巧，要不外繩墨。", "從茲往來頻，不辨主與客。", "去住寧有定，長恐使南北。", "誰題治中輿，別日忽相偪。", "欲留留不可，把袂三歎息。", "送君浙河西，狂濤立如植。", "君其穩駕浪，我亦理行幅。", "斯意莽無窮，所願各努力。"]}