{"author": "趙善悉", "period": "宋", "type": "诗", "title": "題靈岩寺", "paragraphs": ["江南多名山，雁蕩最崒嵂。", "山中多古寺，靈岩渺無匹。", "天柱高摩雲，展旗巧障日。", "風榻卧石屏，霧窗涵卓筆。", "上有小龍湫，龍鼻清泉出。", "異哉諾詎羅，來此坐疊膝。", "我亦蕩中人，景象頗能悉。", "獨秀翫蒼翠，重臺聽蕭瑟。", "却穿水簾谷，衣襟寒慄慄。", "還入新月洞，意氣何飄逸。", "安期指瓜棗，羨門獻梨栗。", "飄瓦孰是非，臨歧置得失。", "平生方外遊，茲遊爲第一。", "謾登嶺三三，休跨盤七七。", "豈意山盡頭，時復有禪室。", "門並雙峰尖，路爽千榕密。", "觸石淺溪鳴，投林飛鳥入。", "傍人應笑我，觀山何時畢。", "笑話傍人道，恨我少登陟。", "作詩寄行役，吾非貪著述。"]}