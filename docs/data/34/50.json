{"author": "敖陶孫", "period": "宋", "type": "诗", "title": "一日復一日", "paragraphs": ["一日復一日，來如赴海波。", "今晨我無糧，未卜晡夕過。", "辛苦幸一飽，知復有明何。", "平生實愚闇，慮淺憂則多。", "雀鼠偷太倉，田野蜚螟蛾。", "至尊尚旰食，邊防望投戈。", "我欲瀝血訴，官府多譴呵。", "進退羝觸藩，屈鬰鵬在羅。", "壯心一不遂，六龍奄蹉跎。", "所以憂世人，散髮歸巖阿。", "長生儻可學，吾其駐羲娥。"]}