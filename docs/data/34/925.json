{"author": "彭龜年", "period": "宋", "type": "诗", "title": "送王仲顯赴瓊州", "paragraphs": ["朔風獵獵搜離思，千山木葉飛東西，山聲互答轟鼓鼙。", "日影倒亂摩旌旗，瓊山太守行赤帷，父老出餞相扶携。", "把袂惜別車去遲，仙都散吏挈榼隨，洗醆酌酒歌別離。", "別離之歌歌聲希，兒女子態不願爲，聖皇擇守先南陲。", "朱崖況復環生黎，黎山插天海四圍，黎人出沒如鬼魑。", "兇鯨蚋集不可羈，無異生縛虎與羆，乃令錯處海一涯。", "一日萬變藏幾微，趙張縮手龔黄癡，良二千石非公誰。", "公行南方易如歸，公舉南事易如携，向來鹽筴一局棋。", "白黑紛亂楊朱岐，公能辨晰是與非，袖有長疏天下知。", "口不可惜人可悲，鬼魑虎羆日夜伺，此時此事分安危。", "想公再拜辭玉墀，睿意懇惻亦在茲，九重寄公萬里師。", "紛紛獄訟不足治，從馹遽聽東南馳，定知召節封金泥。", "不然鹽筴更疇咨，服嶺以南公一夔。", "與公離別歌此詞，愧不以頌而以規。"]}