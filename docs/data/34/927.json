{"author": "彭龜年", "period": "宋", "type": "诗", "title": "送曾無瑕改常州", "paragraphs": ["夫君愛民如愛己，不愛公卿愛刺史。", "得州如斗喜不禁，拍手催兒治行李。", "朝家急賢不惜官，日日中書有除旨。", "周南留滯太史歎，目斷子公書一紙。", "夫君却不薄淮陽，此見寧輸三十里。", "庖丁雖欲善刀去，無奈世間多巨髀。", "晉陵繁夥視三輔，歷徧屏風無可使。", "未央對罷天一笑，今日無憂惠山水。", "未容遠去引自近，早晚賜環差易耳。", "九華却恐怨君王，誤我明年花柳喜。"]}