{"author": "彭龜年", "period": "宋", "type": "诗", "title": "壽張京尹", "paragraphs": ["紫巖天下志，勇決如百川。", "一身扶三綱，百醜妬獨妍。", "南軒經世學，仰嗣千聖傳。", "匆匆造膝陳，衆鳥驚虛弦。", "油幢入楚澤，不復夢細旃。", "公乘一節朝，遇合君適然。", "物弛久必張，後美開諸先。", "區區人力衰，今乃還其天。", "夷夏早知名，家國嗟獨賢。", "用大力有餘，入細心愈研。", "三年尹王都，警柝清夜眠。", "忠言出荷橐，妙斡天機旋。", "反視班伯輩，但覺口語譞。", "要知源流異，孰似周公前。", "江湖秋已多，宇宙清無邊。", "氣凝萬類實，人亦體其全。", "況是嵩降辰，誰頌舂容篇。", "願公如紫巖，而復得君專。", "願公如南軒，而享箕翼年。", "赤手洗甲兵，黑頭出貂蟬。", "却從祝融峰，高處尋偓佺。"]}