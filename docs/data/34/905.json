{"author": "彭龜年", "period": "宋", "type": "诗", "title": "送何同叔赴湖南漕", "paragraphs": ["疇昔登賢書，夫子持文衡。", "每見輒忽別，問端不能更。", "一從齒周行，後先佐司成。", "未幾奉辟書，復接臺中評。", "詞色陶春和，風味浥秋清。", "人生事好乖，歲晚意始傾。", "云何千里去，一節湘中行。", "留行我無說，脫去公方榮。", "人言轉輸重，我視錙銖輕。", "望之拾遺願，公豈少此情。", "向來否泰疏，上亦知忠誠。", "公身有內外，公意無虧盈。", "雁來書可慰，細數新豐程。"]}