{"author": "楊簡", "period": "宋", "type": "诗", "title": "內丹歌", "paragraphs": ["某聞內丹不可見，不待施工自成煉。", "羲皇以上幾春秋，何啻千千萬萬轉。", "到今晝夜流光湧，金烏夜照廣寒殿。", "餘輝散發綴碧落，稀稠紛糾珠玉濺。", "沖氣祥精騰太虛，舒卷飛浮態累變。", "映空曉景綠拖藍，錯綺晚凝紅染茜。", "有時震響轟冥濛，有時熠燿盤飛線。", "有時清潤垂冰絲，有時怱舞瓊花片。", "其間秀結成山川，密木繁林飛鳥蟲魚次第現。", "龍翔鳳鳴寶藏興，絪縕孕瑞生羣英。", "四明之麓鄞之曲，育神含和備五福。", "中有祥光兩派明，內虛外應無不燭。", "能聽能言能往復。", "屈伸俯仰天然奇，不知手舞蹈與足。", "二十年前忽轉移，驀過慈川天寶山之西。", "翠微曲複烟霞深，變化遊徙誰復知端倪。", "石魚樓閣雲氣低，比年往往暫此棲。", "御風兩渡浙河去，又尋歸路從桃蹊。", "桃源深處無人識，縱復經從當面迷。", "天實秘此丹，所見惟童顔。", "暫時一語露一班，不直知音又復還。"]}