{"author": "彭止", "period": "宋", "type": "诗", "title": "四賢古風壽帥閫 赤松子", "paragraphs": ["古之得道士，住世詎可期。", "吾觀赤松子，宛在神農時。", "隨飈欻上下，分職爲雨師。", "炎皇女得仙，馭氣常追隨。", "帝降以逮王，嬴氏接蒼姬。", "更革非一代，隠見不可知。", "赤精制六合，子房定王基。", "功成應天道，挺身往從之。", "名列太玄童，玉女如嬰兒。", "願言踵高躅，壽命一如斯。"]}