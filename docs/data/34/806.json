{"author": "錢聞詩", "period": "宋", "type": "诗", "title": "愛蓮堂", "paragraphs": ["懿哉周濂溪，昔攬星江符。", "四時花卉多，獨以蓮自娛。", "公見太極初，學業周孔徒。", "如何心清浄，愛與釋氏俱。", "理是吾即爾，理非爾異吾。", "理與愛適同，彼釋我自儒。", "只疑牡丹時，貴客笑我愚。", "又恐菊花開，隠士斥我迂。", "彼此一是非，能問莊生無。", "坐看萬朵紅，翠蓋爭相扶。", "晚凉微雨來，亂落明月珠。"]}