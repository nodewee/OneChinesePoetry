{"author": "木待問", "period": "宋", "type": "诗", "title": "火後寄詮老", "paragraphs": ["攙槍墮九霄，列缺亂阡陌。", "西城若黔廬，東墟已堆甓。", "幽栖僅容膝，隠市意自適。", "天公不我相，同此編戶厄。", "平生一丘壑，未信天地窄。", "終焉感窮途，萬慮集中夕。", "載觀宇宙內，在在等公宅。", "鄙夫六尺軀，俯仰歎逼仄。", "炙手事當路，快意已爛額。", "野子今兀然，乘除付陳迹。", "此身亦何有，而復身外惑。", "相逢肯分山，試面九年壁。"]}