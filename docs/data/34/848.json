{"author": "游九言", "period": "宋", "type": "诗", "title": "楊忠襄墓", "paragraphs": ["山雲起兮陰陰，木嘯風兮蕭森。", "骨荒榛兮頹隧，野鳥怨兮清音。", "噫丙午兮燕安，藹薦紳兮多盤。", "繫苞桑兮弗戒，渝舊好兮開邊。", "釁生兮召戎，澒大地兮塵蒙。", "粲承干兮百載，莽夷門兮廟宮。", "我踰邠兮梁山，蛇洊食兮江干。", "擁貔貅兮首鼠，紛雅拜兮後先。", "獨立兮慨陳，人自靖兮此身。", "寧爲鬼兮趙氏，肯涅緇兮虜庭。", "肴醑飼兮苟哺，弗自知兮貌頳。", "握玉麟兮拜犬豕，曾莫嗅兮羶腥。", "豈曰余兮獨死，汝尸坐兮偷生。", "振英聲兮階下，氣烈動兮清寧。", "凜名義兮身世，九鼎重兮一羽輕。", "翳翳兮幽藏，頹陽照兮山荒。", "髮毛爪齒兮一世同腐，廟貌圭衮兮千古之光。", "春秋兮代謝，勿替兮烝嘗。"]}