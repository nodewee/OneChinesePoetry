{"author": "蔡戡", "period": "宋", "type": "诗", "title": "送張安國舍人", "paragraphs": ["若有人兮下天陬，乘雲戲作人間遊。", "飄飄逸氣橫九州，明光射策動冕旒。", "一揮坐遣千人休，老生瑟縮徒包羞。", "餘子走僵汗且流，自顧跛鼈驚驊騮。", "大兒文舉小兒脩，眼高四海非吾儔。", "堂堂人物傾曹劉，冰壺玉尺懸清秋。", "胸次二十八宿周，筆力乃與造化侔。", "揮毫落紙蟠龍虯，殘篇醉墨人爭收。", "蚤年嬉笑登瀛洲，螭坳鳳閣增皇猷。", "出典方面分顧憂，昔襦今袴歡成謳。", "六州父老思故侯，往往在處甘棠留。", "祠庭均逸心夷猶，祇恐富貴來相求。", "公今起自曲江頭，蒲帆十幅風颼飀。", "微官拘縛如楚囚，雖欲從公嗟無由。", "君王仄席勤咨諏，姓字當已覆金甌。", "入登廊廟參籌謀，勳庸併使書銀鈎。", "他時東閣羅枚鄒，賤子還許登門不。"]}