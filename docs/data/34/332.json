{"author": "蔡戡", "period": "宋", "type": "诗", "title": "朱丈朝宗索壺村落成之集次韻簡之", "paragraphs": ["我本巖壑姿，浪謂蓬瀛客。", "下惠猶三黜，孟公甘百謫。", "况如腹背毛，敢意青雲翮。", "一麾江海去，自分仙凡隔。", "稅駕荆溪東，屏居在幽穴。", "雖無二頃田，頼有一區宅。", "壺村咫尺地，聊以適其適。", "公家百畝園，下視雲夢窄。", "風雲滿襟袖，煙霞拂巾幘。", "清溪一派流，端疑巨靈擘。", "桃李自成蹊，皆公手封植。", "顧我鄶無譏，敢比齊楚國。", "大厦未落成，何事先促迫。", "一笑真莫逆，兩賢豈相厄。", "我貧釜生魚，傳家尚清白。", "八珍絕肥甘，一枕但甜黑。", "抹月批清風，客至聊具食。", "乃知造物公，獨此每無擇。", "書生耳目寒，得之即聲色。", "公若肯一來，與公分所得。"]}