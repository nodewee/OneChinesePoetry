{"author": "林師蒧", "period": "宋", "type": "诗", "title": "熊守子復左史刻九朝宸翰寘于台學賦詩記之", "paragraphs": ["皇天祐宋實歷昌，列聖功德高虞唐。", "萬機餘暇不自逸，銀鈎鐵畫揮天章。", "洋洋謨訓揭日月，留心庶事寧少忘。", "當時賜予皆賢傑，至今緹襲爲珍藏。", "丹邱史君武夷仙，快凌紫清登玉堂。", "親從芸閣獲墨本，寶如金玉留巾箱。", "承明厭直暫出守，邦人盡喜來龔黄。", "公餘鈴齋靜無事，祖宗盛烈思發敭。", "編摩允屬大手筆，白玉鏤牒陳膠庠。", "要令衿佩覩盛事，端拜伏讀思激昂。", "明如星斗麗霄漢，奎躔壁宿紛光芒。", "翻如和氣結雲霧，氛氳融液爲嘉祥。", "龍蛇委迤欲飛舉，鸞鳳宛轉爭翺翔。", "晉唐數君無出右，王顔諸子難比方。", "史君一旦出奇祕，豈與劉洎爭升床。", "亟聆飛詔下丹闕，指日入覲登明光。", "雲龍風虎慶會遇，股肱元首歌明良。", "邦人頌戴自今始，爲公紀德龜趺旁。"]}