{"author": "敖陶孫", "period": "宋", "type": "诗", "title": "放船", "paragraphs": ["柳邊放船試南風，揚溪荷花能艷紅。", "一川雲錦步不盡，我舟正在繁香中。", "午天無雲青脈脈，枕舷哀歌醉脫幘。", "更將綠葉穿碧筒，欲臣屈巵奴太白。", "風前一笑玉麈橫，蜻蜓側翅潜魚驚。", "騎馬貴人多內熱，此歡勿語長安城。", "須臾客醉船亦醉，信流一抹西村外。", "翁媼負牆樵牧奔，拾薪供茶初不記。", "還家鼻息撼四鄰，閬風接夢疑非真。", "清遊何時記三人，臞庵與弟拙鄉陳。"]}