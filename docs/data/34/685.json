{"author": "楊簡", "period": "宋", "type": "诗", "title": "慈溪金沙岡歌", "paragraphs": ["岡湧金沙來幾里，貼天衮衮白雲裏。", "雄峰健隴四奔馳，每每囘顧慈溪水。", "慈溪慈溪孝名美，即天之經地之義。", "子思不知萬物我發育，推與聖人自固蔽。", "己自固蔽禍猶小，固蔽後學禍甚大。", "孔子沒近二千年，未有一人措其愆，汩汩昏昏到今日。", "所幸慈溪却不然，灼見子思孟子病同源。", "不得已指其蔽，寫出世所不傳。", "大道蕩蕩而平平，聖訓至明至坦夷，一無荆棘相維纏。", "學子首肯斑斑焉，靜明莊敬非强參。", "學者多覺近二百，事體大勝於已前。", "學徒轉相啟告又未已，大道行乎詎非天。"]}