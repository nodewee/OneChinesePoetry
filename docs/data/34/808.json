{"author": "錢聞詩", "period": "宋", "type": "诗", "title": "佚老亭", "paragraphs": ["膠膠朝路七書考，請紱星江恨不早。", "昔詫廬山心未然，今見廬山真是好。", "子卜子家廬山傍，龐眉鶴髮商山皓。", "老而欲佚不得佚，此佚由來錫穹昊。", "江聲山色紛亭前，溢架詩書對花草。", "心閑日月自舒長，此身到處蓬萊島。", "不妨留客醉幕天，浩歌大笑尊罍倒。", "寄言五峰盍定交，伴此一翁呼六老。"]}