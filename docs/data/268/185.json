{"author": "王之道", "period": "宋", "type": "诗", "title": "追和韋蘇州詩呈周守敦義", "paragraphs": ["江城五月雨，千里荷花香。", "清風吹葛衣，鈴齋有餘凉。", "日晏吏卒散，槐陰掃高堂。", "歸來欲偃仰，歎息不敢康。", "設醴致佳客，論交到相忘。", "高文如大烹，未慣染指嘗。", "何當侍函文，獲賦蔓草章。", "君方扶揺摶，我獨蓬蒿翔。", "生平一壑美，未見北海洋。", "願言承至教，雖老當自强。"]}