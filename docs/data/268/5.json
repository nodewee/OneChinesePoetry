{"author": "陳棣", "period": "宋", "type": "诗", "title": "送李明甫召除奉常簿", "paragraphs": ["睿主臨軒達四聰，皎如麗日明高穹。", "傾葵發蔀燭幽隠，熙然萬物還春風。", "鼎新百度躋時雍，西垣東省羅鵷鴻。", "鋒車趣召無虛日，高陽才子咸登庸。", "古桃小壘江之東，邇來慶事何其豐。", "使君已秉螭坳筆，尺一于今召我公。", "我公智畧真夔龍，劍佩合侍明光宮。", "昇平雅樂欲大備，暫借筆管調笙鐘。", "奉常地峻位望隆，不與列棘監寺同。", "文傳章句羣經外，器識錞于衆樂中。", "不願封侯食萬鍾，不羨乘雲遊樊桐。", "羨公此行登仙去，蜚聲直上徹九重。", "上方更化歸醇醲，論思獻納宜舂容。", "凝旒若訪草茅士，餘論無忘采菲葑。"]}