{"author": "王之道", "period": "宋", "type": "诗", "title": "大柿行", "paragraphs": ["君不見鄭虔學書晚彌篤，歲收柿葉貯三屋。", "興來寢食兩俱忘，但覺毛公老而秃。", "又不見梓人造車度群木，木中無火柿所獨。", "舊言盖軫象乾坤，須信斡旋歸一軸。", "美哉此果有常德，結實何曾問荒熟。", "霜餘萬顆綴寒林，下視黄柑類奴僕。", "牛心取象庶彷彿，熨斗得名何凂瀆。", "火乾既許暖闗膈，冰冷當知解煩燠。", "今年夏秋足時雨，盡道和氣鍾百穀。", "西成僅得十之五，亦見陰陽有盈縮。", "就中朱實繁且大，照野煌煌駭人目。", "較之常歲遠不侔，正似斗勝難趁斛。", "國家運厄困强敵，一紀於兹事弓韣。", "空庭喋血在今年，我已不疑何更卜。", "禾和鞋諧古云讖，大柿之祥天下福。", "請賡繼伐獻吾君，王者功成四方服。"]}