{"author": "李若水", "period": "宋", "type": "诗", "title": "寄敦夫弟", "paragraphs": ["秋風秀庭槐，舉子勤朝課。", "丹詔日邊下，收攬不貲貨。", "小陸富才藻，振筆追楚些。", "朱絲有知音，白雪定寡和。", "銳氣壓同流，龍泉不容剉。", "芥視青紫榮，未語手先唾。", "我昔游詞場，一飛脫轗軻。", "咫尺看青霄，三年困巡邏。", "虛名損富貴，此生分寒餓。", "輸他阿買輩，官高金印大。", "造物端戲人，益知吾道左。", "願爾早著勳，替我雲山卧。"]}