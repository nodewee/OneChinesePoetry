{"author": "王之道", "period": "宋", "type": "诗", "title": "再用前韵謝張濟之見和", "paragraphs": ["我欲訪蓬萊，長笑挹浮丘。", "此身插兩翼，泠然御颼飀。", "樓臺聳瓊瑶，草木叢珠球。", "周旋於其間，不知塵世憂。", "願言久未遂，俛仰今白頭。", "茅齋夜飛雪，碎玉敲風甌。", "平生鐡石腸，化作繞指柔。", "年饑百無贏，接新待來麰。", "君才似鵰鶚，脩翎正横秋。", "沖天在不日，入侍巖廊游。"]}