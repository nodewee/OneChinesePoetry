{"author": "王之道", "period": "宋", "type": "诗", "title": "一經堂爲王亦顔題", "paragraphs": ["我生非我有，天地暫委形。", "諦觀子若孫，相值如浮萍。", "崔昭與李兼，甚矣愚不靈。", "積錢遺芸窟，轉手還星星。", "何如散籯金，人遺以一經。", "韋賢不可作，高風看典型。", "公家世植德，蘭玉滋芳馨。", "三鱣偶墮砌，伯魚初過庭。", "明明有聖訓，言之爾其聽。", "退而學詩禮，齋扉晝長扄。", "矻矻對月牖，孜孜守風櫺。", "冬映孫子雪，夜聚車公螢。", "有時聞誦詩，流泉韵泠泠。", "懸知睟見面，巖電仍雙熒。", "行當擢賢科，發策驚天廷。", "致君此其術，何獨取紫青。"]}