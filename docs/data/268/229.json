{"author": "王之道", "period": "宋", "type": "诗", "title": "告春亭詩爲江寧令荀晉仲作", "paragraphs": ["淵明晉高士，從官非所好。", "當時令彭澤，爲米聊寄傲。", "公田三百畆，一稔足炊䤖。", "明年春二月，農以仲春告。", "爲言當舉趾，西疇雨如膏。", "雨後春日遲，不寒亦不暴。", "欣欣木争榮，民析肯居隩。", "感此萬物時，吾年廹衰眊。", "餘生復幾許，遑遑近顛倒。", "翩然賦歸去，豈爲折腰躁。", "兄也今淵明，强盛當遠到。", "學問窮古始，文章配盤誥。", "十年宰兩邑，五月政三報。", "去冬得兄書，憐我加慰勞。", "仁言暖於帛，失喜至舞蹈。", "其間何所云，作亭縣之奥。", "爲農榜告春，此意在勸導。", "我欲求子詩，併以示倪耄。", "春作苟盡力，秋成可無禱。", "先當起疲瘵，次用振凋耗。", "别來忽九載，觸緒增戀嫪。", "塞命敢不勉，一笑一杯犒。"]}