{"author": "王之道", "period": "宋", "type": "诗", "title": "國清化人示寒山", "paragraphs": ["師從天台來，示我一集詩。", "開編未及讀，涕淚已交頤。", "紛紛世間人，迷妄覺者誰。", "浮沉苦海中，欲出無端涯。", "寒山與拾得，旁觀爲興悲。", "作詩三百篇，勸戒仍嘲嗤。", "覺此未覺者，當下成牟尼。", "此意亦良厚，柰何人罕知。", "師持國清鉢，欲救雲堂饑。", "贈言亦安用，聊以報所貽。"]}