{"author": "王之道", "period": "宋", "type": "诗", "title": "題李夢發知足齋", "paragraphs": ["荀卿重無禍，老氏貴不辱。", "不辱非暫榮，無禍乃長福。", "咄哉名利場，甚矣身世梏。", "得侯方丏公，懷金未忘玉。", "經營蛾赴火，奔走蝇嗜肉。", "方當從後摶，寧復念前覆。", "李斯悲黄犬，揚雄誚丹轂。", "二者倘胥失，萬此亦何足。", "是理甚易知，允蹈君所獨。", "使人之意銷，豈止我心服。", "不貪子罕寶，屬厭女寛腹。", "庶幾聞高風，將遂變流俗。"]}