{"author": "王之道", "period": "宋", "type": "诗", "title": "次韵徐伯源九日閒居追和淵明", "paragraphs": ["閒居遇重九，對酒懷陶生。", "陶生不可見，愛此重九名。", "清霜肅時令，天宇增高明。", "依依遠山色，隠隠賓鴻聲。", "泛酒黄金花，人言可延齡。", "嗟予不解飲，酒到從之傾。", "嫣然木芙蓉，揺風倚東榮。", "雖無窈窕歌，自足娛吾情。", "鼓琴復何爲，年來泯虧成。"]}