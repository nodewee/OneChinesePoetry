{"author": "王之道", "period": "宋", "type": "诗", "title": "史佐才讀書堂", "paragraphs": ["我聞輪人扁，妙解書中義。", "當其聽讀書，默識聖人意。", "忽然釋椎鑿，有問發兹秘。", "雖云聖人語，糟粕豈精粹。", "齊侯詰其說，無說當致死。", "請以斵輪觀，固入要非易。", "不徐仍不疾，心手在相契。", "是中有數存，非言所能既。", "扁也亦何人，所得乃至此。", "固知斯道在，天下本無二。", "觀君榜斯堂，令我端拜議。", "想見堂中書，填箱溢巾笥。", "縱橫三萬卷，一覧悉能記。", "左右逢其原，下筆不能綴。", "我昔攝東城，君時尚童穉。", "如聞侍先公，往矣江之涘。", "崎嶇三十載，於此忽相值。", "出示諸公詩，圭璧爛庭瑞。", "君家依水竹，亭臺繚幽邃。", "作堂於其間，讀書乃其事。", "嗜好與人殊，可以見君志。", "明年冠群英，先正秘書字。"]}