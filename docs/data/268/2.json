{"author": "陳棣", "period": "宋", "type": "诗", "title": "食枸杞菊", "paragraphs": ["君不見天隨有宅松江曲，屋隙牆陰多杞菊。", "課兒採掇入杯盤，匕箸芳香勝粱肉。", "又不見坡公昔佩刺史符，賓客少至無與娛。", "偶餐杞菊作後賦，捫腹噎嘔猶軒渠。", "散人枯腸真食杞，居士戲筆聊爾耳。", "膠西自古號侯邦，齋厨縱乏寧需此。", "我今作掾長苦饑，一區不異耕田時。", "太倉紅腐才五斗，舉家食粥寧忍炊。", "頹城草木迷荒榭，綠穎芳苕羅舍下。", "官閒擷取芼春羹，未棘未莎皆不赦。", "三年享此似無饜，二者誰云不可兼。", "行趣歸裝耕谷口，此物猶堪饁南畝。"]}