{"author": "王之道", "period": "宋", "type": "诗", "title": "次韵因老胡避遊", "paragraphs": ["新詩滚滚江流東，一瀉萬里誰能窮。", "平生清峭不近俗，雪山突兀江頭峰。", "相逢一笑莫相避，自古高人苦難致。", "涪翁骨冷喚不醒，且向新詩求筆勢。", "君於涪翁真後身，有同次律前身僧。", "語言直下見理窟，何須辛苦從張凴。", "對君令我思秋菊，三月褒山如一宿。", "君看玉局感秋吟，嘆息流光豈予獨。"]}