{"author": "王之道", "period": "宋", "type": "诗", "title": "次韵畢少董游西湖", "paragraphs": ["西湖春晚未全熱，湖上山光互明滅。", "往來冠盖競駢闐，斷續笙簫共伊咽。", "我憐湖山山見憐，波間湧出佳人鈿。", "太真一去不復返，圓荷萬點臙脂錢。", "船頭美眄珠的皪，不必洞房深處覔。", "忽然相值更相呼，嫩藍衫子山争碧。", "腸斷騷人一軸詩，細看煙柳想腰肢。", "明年我亦西湖去，遲日光風二月時。"]}