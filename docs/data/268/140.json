{"author": "王之道", "period": "宋", "type": "诗", "title": "送無爲倅張南仲歸吉州", "paragraphs": ["吾友李粹老，少也游膠庠。", "六年得一第，自謂貴且昌。", "衽席不知戒，飛黄中道僵。", "三閲大淵獻，歲月亦已長。", "嗟嗟死非所，至今未能忘。", "忠言類良藥，苦口不見嘗。", "那知兵火餘，獲見同舍郎。", "來丞濡須郡，兩歲依餘光。", "邂逅偶及此，爲之淚淋浪。", "高義藉激薄，美政稱扶傷。", "康沂富邦國，何獨歌王祥。", "江城四月盡，麥熟梅子黄。", "歸歟佐吾君，談笑躋羲皇。", "遥應不可留，船頭鼔其鏜。"]}