{"author": "王之道", "period": "宋", "type": "诗", "title": "題璋老清閟軒", "paragraphs": ["典午接曹氏，其風扇浮虚。", "當時波浪從，高談乃其餘。", "竹誠松柏流，一日不可無。", "子猷爲此語，千古誰能渝。", "堂堂韓退之，議論荀揚徒。", "詠竹美清閟，長篇載諸書。", "吉祥在無爲，隠若西南隅。", "我来過梅雨，新竹環精廬。", "風梢弄蒼筤，日影穿扶疏。", "高標挺直節，勁特凌萬夫。", "道人謂予言，吾方葺吾居。", "公其爲吾名，要令與實符。", "清閟退之詠，是軒良不孤。", "何當對此君，搜吟更躊躇。"]}