{"author": "王之道", "period": "宋", "type": "诗", "title": "寄題魯如晦需堂", "paragraphs": ["魯僖有賢裔，家在吳江東。", "宏詞與奥學，浩渺江無窮。", "魁然棟梁姿，久困荆棘中。", "抱能未施邦，殆與張籍同。", "人皆盲於心，我目昏不矇。", "而君乃勇退，奉祠環堵宫。", "築圃號通隠，花竹羅青紅。", "郡山湧其前，湖光湛冲瀜。", "日哦松菊間，志氣驕王公。", "客來醉需堂，飲食霑奴童。", "嗟予老且倦，齒豁仍頭童。", "田蕪未能歸，慚愧通隠翁。"]}