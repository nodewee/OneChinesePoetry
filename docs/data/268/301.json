{"author": "王之道", "period": "宋", "type": "诗", "title": "送神童胡元弼元英從其父胡庭俊歸秋浦", "paragraphs": ["西湖清麗春雨餘，子今欲去其焉如。", "九華插天遠在望，三月不見愁容舒。", "二兒奔逸汗血駒，輩視長離與鵷雛。", "去年冒雪來其俱，一鳴上國驚群儒。", "書不負人人負書，公卿豈應終犁鋤。", "惠然過我騎甚都，蕭蕭晚吹飄襟裾。", "借問能留旬月無，吾亦理棹其歸夫。", "爲言與君不同塗，藹峰松竹鳴笙竽。", "奇童小友良不誣，異哉老蚌生雙珠。", "君之是行亦榮歟，三胡盛事喧州閭。"]}