{"author": "王之道", "period": "宋", "type": "诗", "title": "題王亦顔清心閣", "paragraphs": ["湖光浩無際，遠與列岫并。", "風澄烟霧開，炯若鏡面平。", "高人對萬變，寸田常默耕。", "擾擾亦何爲，豈容方寸攖。", "有時鑒湖光，愛其静而明。", "那知水是物，心清物還清。", "徘徊不忍去，傑閣指顧成。", "閣成何所喜，畫棟連朱甍。", "大江西南來，群山東北橫。", "江山不待招，宛轉趨簷楹。", "諏度多暇日，登臨有餘情。", "論文一樽酒，對客手自傾。", "酒闌復徜徉，觀書弄潁泓。", "使人之意消，鄙吝何由萌。", "嗟予頑鈍姿，栖栖亦勞生。", "從今事疏瀹，永守清心盟。"]}