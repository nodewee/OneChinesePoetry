{"author": "王之道", "period": "宋", "type": "诗", "title": "送趙端質歸朝", "paragraphs": ["聖治中興日，宗藩第一流。", "九重資共理，三載頼分憂。", "昨日交符虎，當時競带牛。", "咄嗟成藥石，談笑獲鋤耰。", "善政稱無擾，罷民遂有瘳。", "教風興子弟，膏澤被田疇。", "士論高强漢，王功繼屏周。", "外臺書課最，禁從表才猷。", "往矣登青瑣，宜哉建碧油。", "瘡痍爭借寇，憔悴獨依劉。", "我願攀鱗進，人思卧轍留。", "是行端可喜，名姓在金甌。"]}