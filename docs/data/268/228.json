{"author": "王之道", "period": "宋", "type": "诗", "title": "苦雨呈蘄守徐次公", "paragraphs": ["涉春苦淫雨，連綿過梅夏。", "西來二十日，終朝走泥溠。", "林霏欲開戶，簷溜又淙夜。", "勢如黄河翻，聲若滄海瀉。", "頽垣就崩摧，敗屋遂傾卸。", "垂成麥傷潦，將老蠶病柘。", "那知困羈旅，正恐害耕稼。", "痛哉兵火餘，人物久凋謝。", "瘡痍索撫養，嵬瑣煩教化。", "方推中牟恭，復獲潁川覇。", "是行良不惡，漸美同噉蔗。", "况承雙魚書，敢緩千里駕。", "平生慕山水，尋勝每偷暇。", "何妨見君子，大厭顧榮炙。", "一舉欣兩得，重趼輕百舍。", "登臨興何窮，吟詠樂無價。", "猿鶴互酬對，雲煙競邀迓。", "巖松升龍矯，溪橋斷虹跨。", "尚恨阻豐隆，未果訪姑射。", "須煩段文昌，一出補天罅。"]}