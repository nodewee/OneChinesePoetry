{"author": "王之道", "period": "宋", "type": "诗", "title": "酬潘縣尉", "paragraphs": ["堯明文采燦星宿，子全道義高金玉。", "傷哉二子不可見，墓上悲風號拱木。", "逢君論友話偶及，令我呑聲爲渠哭。", "因渠感君不我鄙，遠寄錦囊詩一軸。", "有如貝闕羅珠璣，東攫西拏厭吾欲。", "又如康衢走騏驥，朝越暮燕惟爾逐。", "匹夫獲罪坐懷璧，誰使夜光衝蔀屋。", "仲尼知本故稱水，請看懸崖瀉飛瀑。", "我從二子方弱冠，俛仰三終同轉轂。", "壯年登第今已老，碌碌無奇堪齒錄。", "羨君節操似松筠，雪裏高標仍絕俗。", "已將義命等窮途，肯爲身名强榮辱。", "高情慷慨憐衰晚，妙句縱横丐膏馥。", "開緘反復讀數過，骨竦毛森頭觳觫。", "施隆報蔑君勿誚，明月輕投得魚目。", "人生遇合會有日，行矣鳴騶入空谷。", "燮調元化坐廟堂，長使斯民歌鼓腹。"]}