{"author": "王之道", "period": "宋", "type": "诗", "title": "秋日訪程元明喜雨而作", "paragraphs": ["去年夏六月，我來自臨安。", "滂沲一夜雨，原隰俱瀰漫。", "俛仰忽再秋，秋旱畎澮亁。", "嘉穀槁垂盡，萬口空長歎。", "我從相山來，朝雲起巑岏。", "油然遍寰宇，半道濡征鞍。", "亭午至君家，簷聲落驚湍。", "詰旦視大田，青青已堪看。", "會見百室盈，陋巷飽一簞。", "何獨解君憂，我心其少寛。", "襲芳富卉木，秋炎苦摧殘。", "柯葉頓欣榮，秀色良可餐。", "速宜置尊酒，一洗儒生酸。", "我雖不解飲，醒狂佐君歡。"]}