{"author": "王之道", "period": "宋", "type": "诗", "title": "次韵寄荀晉仲簡陳夫子", "paragraphs": ["二老亭亭雙屬玉，交映霜餘半溪綠。", "才高一世妙言語，落筆珠璣爛盈掬。", "時來釣叟爲三公，傅巖莘野誰雌雄。", "紛紛俗態任冷煖，風雲早晚騰蛟龍。", "中興復見宣和盛，須信人心協天命。", "真從僵仆正邦基，更向膏肓起民病。", "尺書寄我三長篇，管中窺豹非其全。", "墨渝紙敝未釋手，晴窗飛盡沉香煙。", "嗟予留滯濡須塢，夢寐斯文屬燕許。", "何當單騎造齋榻，遂使高軒出城府。", "春風回首歸萌芽，又促畦丁種早瓜。", "我心傾寫會有日，爲言已辦浮江槎。"]}