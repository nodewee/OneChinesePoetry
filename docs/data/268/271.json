{"author": "王之道", "period": "宋", "type": "诗", "title": "春晚書懷", "paragraphs": ["十年萍梗三到吳，走俗未暇觀西湖。", "是行信步至湖上，水光山色開天壺。", "游人雜遝半羅綺，一徑不憚穿雲紆。", "歸來神思頓清發，詩中寫出錢塘圖。", "張侯妙語何所似，青玉爲案黄金鋪。", "要當聨轡事幽討，邂逅得句相招呼。", "東坡已死不可作，因君對景還嗟吁。", "水仙配食竟莫舉，但見舊隠環菰蒲。", "山間有寺過三百，終期徧走參能儒。", "還家兒輩若問我，庶免不知空囁嚅。"]}