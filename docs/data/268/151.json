{"author": "王之道", "period": "宋", "type": "诗", "title": "西靈鷲", "paragraphs": ["我聞西靈鷲，幽奇冠龍舒。", "山神知我來，夜雨自滌除。", "籃舁犯霏微，敢惮石徑紆。", "清風偃林柯，征衣盡霑濡。", "樵人向我言，君行欲何如。", "松杉已在望，尚有七里餘。", "崎嶇雨過水，蹊雲上天衢。", "飛樓及湧殿，崢嶸映浮屠。", "幽鳥若相喜，好音弄笙竽。", "爲言一宿覺，何妨更踟蹰。"]}