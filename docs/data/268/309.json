{"author": "王之道", "period": "宋", "type": "诗", "title": "次韵陶監丞茂安見贈", "paragraphs": ["三年重見須川湄，捨舟東去何驅馳。", "王事靡盬莫遑息，人生所貴心相知。", "經從往返兩過我，一言意厚何多爲。", "向來江夏傾盖日，翕然譽望推麟儀。", "才猷伏火丹九轉，用之功效堪扶衰。", "重陽初過雨新霽，乾坤六合方平夷。", "邊城殘寇何足滅，廟堂勝算那容窺。", "相逢問我出世法，嗟我茅塞同荒陂。", "因君扣擊發深省，沉迷可笑群昏隨。", "我聞摩詰老居士，後身樓至今王維。", "忽然惠顧有緣契，怳若宿霧青天披。", "願君爲我取妙善，此界示現無邊慈。"]}