{"author": "王之道", "period": "宋", "type": "诗", "title": "奉送果上人住開先寺", "paragraphs": ["我昔遊成均，年少心猶童。", "倒床即甘寢，寧問達與窮。", "精爽忽飛越，夢到廬山中。", "廬山最佳處，二林占西東。", "開先在其間，泉石清而雄。", "分明我所記，古刹磨碑豐。", "長銜似持節，覺來夢還空。", "俛仰殆三絕，蹭蹬老更癃。", "貴賤等夢爾，覺夢一理同。", "持節何足道，得時可三公。", "說夢乃夢語，笑殺懶散翁。", "翁今往開先，憑何警盲聾。", "將此一轉語，截斷雙石谼。", "源源自何來，其去何所終。"]}