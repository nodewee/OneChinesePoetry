{"author": "王之道", "period": "宋", "type": "诗", "title": "和呂叔恭題和州香林湯", "paragraphs": ["新詩等絺繡，文采照座右。", "尤憐繼絕唱，峥嶸競高秀。", "詞源眉山長，句法杜陵舊。", "相從今老矣，豈獨歌邂逅。", "香林在何許，溢沸發巖竇。", "其流漸清温，脈助草木茂。", "歲旱添苗槁，一溉十倍收。", "追游記疇昔，我僕苦痛疚。", "别來隔兵火，荆榛挂猿狖。", "温温自然湯，蠲痾古非謬。", "我聞泉所發，江海遠相透。", "其温本硫黄，氣味自同臭。", "大哉無礙浴，天地不輕授。", "嚴霜與烈日，冬夏特異候。", "人生困凌薄，往往少中壽。", "飄飄澡雪力，狴犴忽蒙宥。", "春寒不喜出，塊坐撥殘槱。", "晦陰又連朔，夜雨屢通晝。", "誰能慰窮愁，邵州有賢守。", "開箧出大軸，令我和其後。", "此意重虚辱，勉彊忘固陋。", "呂侯卿相家，博學靡不究。", "會當似前人，嘉猷日告后。", "君看華清宮，誨淫似招寇。", "當年從千官，車馬所奔輳。", "漁陽一炬火，曾不半錢售。", "争如寄僧房，泠泠灔苔甃。", "常遂塵土濯，永免脂粉漱。"]}