{"author": "王之道", "period": "宋", "type": "诗", "title": "四祖山", "paragraphs": ["黄梅西去一舍許，奔走龍天瞻四祖。", "師今何往昔何來，占斷金沙長作主。", "須知至道本不滅，豈獨高名固非取。", "偶傳衣鉢繼三世，遂配雲中詔千古。", "寺藏巖腹蟠地軸，塔據峰巔立天柱。", "稜層石棧斜甕玉，繚繞溪流緩縈組。", "月明飛瀑百虹掛，風撼長松萬蛟舞。", "路通澗谷横略彴，樹靄烟霞團縷數。", "清陰掃徑初入夏，蒼蘚封庭新過雨。", "留連歸客獲聨轡，邂逅主僧還接武。", "請觀異事花五葉，願結勝緣香一縷。", "何人爲作錦鷄夢，此意他年銘肺腑。"]}