{"author": "王之道", "period": "宋", "type": "诗", "title": "次韵王山甫春日出郊探梅", "paragraphs": ["倚竹有佳人，天寒玉肌温。", "永懷經年别，及此春日暄。", "幽閒誰與娱，依依映丘樊。", "計臺二三友，才高工撥繁。", "幕府公事退，聯鑣出郊原。", "城南富卉木，勝處陳家園。", "東風發萌芽，柳眼暗若昏。", "昨宵一陣雨，清爽到乾坤。", "植杖芳草徑，繫馬枯桑根。", "觀梅不忍去，錯爼羅金樽。", "主人笑揖客，徘徊倚朱門。", "指麾群兒輩，薪水相撫存。", "鄰婦抹紅粧，来覘攀籬援。", "酒酣詩思逸，筆力華旗搴。", "薑鹽芼蕪菁，絕勝瓠葉幡。", "蕭然出塵姿，飄飄欲騰掀。", "桃李分當避，蜂蝶那敢喧。", "誰能移將歸，栽培擁高垣。", "要令百種花，俯伏争趨奔。", "不煩頻出游，正恐嘲短轅。", "太簇初應律，飛霙尚翩翩。", "何妨醉瑶舟，大嚼供炮燔。", "手撚一枝春，吟笑窮曛暾。", "可憐廊廟具，沉滯三家村。", "和羮似不晚，作詩與招魂。"]}