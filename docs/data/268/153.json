{"author": "王之道", "period": "宋", "type": "诗", "title": "追和老杜種萵苣詩", "paragraphs": ["我有數畝園，荒穢索鋤理。", "干戈何許久，生意困屠燬。", "道也其興與，時哉亦甚矣。", "去年失短吕，培植乏驅使。", "今年得老楊，衰病更臨起。", "晚菘已蕪没，早韭就茅靡。", "菁菁何所有，萵苣獨牛耳。", "縱苦可自珍，供盤况瀟洒。", "銀條直且甘，風味胡伯始。", "其視李太尉，小人與君子。", "明明如古鑑，不慮纖塵止。", "廓廓若太清，强欲浮雲滓。", "老氏有遺訓，重去彼取此。", "方今向太平，皋夔正端委。", "臺省登碩德，要荒竄誣毁。", "擊寇豈無人，蕃將來黑齒。", "破齊在不日，逆以誅正已。", "停觀勞還役，杖杜顒采芑。", "萬邦遇有道，貧賤古人耻。", "文王來呂夷，漢祖致園綺。", "異時免溝坑，願附織貝篚。"]}