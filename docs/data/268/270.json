{"author": "王之道", "period": "宋", "type": "诗", "title": "用子藺韵賦九日小酌", "paragraphs": ["春日歸來忽重九，潦旱相仍歲無有。", "庭前巖桂獨青青，此意於人亦良厚。", "欲酬佳節拚一醉，會有白衣來送酒。", "須臾殽核第羅列，無蟹猶空把螯手。", "坐來靈雨灑珠璣，洗出湖山競高秀。", "三公在望無百里，咫尺銀屏擁其後。", "長篇落紙箭離筈，大白浮醪簷注溜。", "細看黄菊與紅茱，想像年時還話舊。", "登高何必須人扶，我有笻杖頗堅痩。", "明朝寫出醉中語，牽帥不知誰唱首。"]}