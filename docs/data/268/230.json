{"author": "王之道", "period": "宋", "type": "诗", "title": "次韵同年蔡仲平察院遊西湖", "paragraphs": ["朝日不受霧，晴光似暉暉。", "忽然快我心，清風爲解圍。", "坐見九里松，旌幢碧相依。", "天竺了在望，上有祥雲微。", "西湖一千頃，圓荷覆青衣。", "輕舟競遊覽，往往俗客稀。", "幸及新雨霽，欣逢露初晞。", "水光與山色，高低映郊畿。", "佳哉氣葱鬰，觀闕何巍巍。", "誰云門庭遠，咫尺永天威。", "諸公萃俊傑，高論玉麈揮。", "載酒旨且多，不醉無庸歸。", "餘歡到獻酢，灔灔雙鴛飛。", "新詩爛錦段，想見勞心機。", "顧我雖百拙，續貂重相違。", "明年若重來，種種當如幾。"]}