{"author": "王之道", "period": "宋", "type": "诗", "title": "追和元微之春餘遣興示王覺民", "paragraphs": ["物態有榮悴，時令互消長。", "墮身名利場，魚鳥在羅網。", "豈無金屈巵，聽此石方響。", "殘花日晴陰，落絮風下上。", "春事雖已闌，餘芳尚堪賞。", "我有臨溪亭，疏櫺爲君敞。", "青青小荷錢，雅與水相養。", "狂吟醉題壁，縱步懶扶杖。", "仰止李謫仙，筆端走群象。", "九原不可作，夜夢見精爽。", "栖栖亦固矣，君子坦蕩蕩。", "相期醉酴醿，偕來衆無鞅。"]}