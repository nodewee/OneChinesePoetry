{"author": "王之道", "period": "宋", "type": "诗", "title": "次韵陳勉仲登群山觀", "paragraphs": ["十年放江湖，親朋益疏散。", "不知跬步間，游覽有奇觀。", "因君寄新詩，心目益悽斷。", "東城俯荻洲，下有魚鳥亂。", "想見江南山，終日對書案。", "小立笻杖倚，兀坐葛巾岸。", "高情渺雲外，竑議涉唐漢。", "嗟予衰且老，兒輩逼婚冠。", "豈復敢言詩，觀詩重增歎。", "舂容來大軸，玩味起頑懦。", "窮愁欲誰知，富貴當自斷。", "探虎愧吕蒙，思鱸抗張翰。", "别來能幾時，鬢髪暗凋換。", "養成杜甫懶，甘作元結漫。", "何當遂拂衣，疲馬解韁絆。", "卜鄰大期東，攜酒日相看。"]}