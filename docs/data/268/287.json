{"author": "王之道", "period": "宋", "type": "诗", "title": "次韵秦壽之雷江阻風", "paragraphs": ["君之是行亦不惡，到處名山得佳作。", "江神好事欲援例，横起狂風捲帆脚。", "要求詩句須少駐，故戲舟師令暫泊。", "雷江正在淮南岸，萬頃黄蘆映青廓。", "不知眼界闊多少，但見炊煙耿墟落。", "歸心浩浩孰撩動，歸夢忡忡予忖度。", "怒濤底事强留滯，清夜無眠屢驚愕。", "遡游初冀日千里，今比驅車反成錯。", "人生離合自有數，誰謂江神能見謔。", "新詩入筆走驊騮，奔逸絕塵那可卻。", "何妨有酒發妙思，坐對陶泓自斟酌。", "韵嚴語險屬和難，顧我才慳子非虐。"]}