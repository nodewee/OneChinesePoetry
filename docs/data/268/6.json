{"author": "陳棣", "period": "宋", "type": "诗", "title": "鬻婦歎", "paragraphs": ["凶年老弱難相保，歸與婦謀謀不早。", "啼饑滿耳不忍聞，待得麥秋人已槁。", "有辭欲說重酸辛，欲說未說眉再顰。", "就令相視饑餓死，何當持汝歸富人。", "朝歸富人夕得粟，數口尚堪同食粥。", "愁容斂袂哽不言，稚子牽衣驚且哭。", "答云至此奈若何，離別孰與性命多。", "他年豐稔五穀熟，勿吝百金來相贖。"]}