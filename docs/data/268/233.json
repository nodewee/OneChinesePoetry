{"author": "王之道", "period": "宋", "type": "诗", "title": "和天寧因上人韵送僧用懿住桐城金繩山", "paragraphs": ["老松如蛟龍，秋來露鱗甲。", "雷霆昨夜雨，奮迅以時發。", "道人粲可流，出世雨相法。", "至今獅子吼，狐兔尚驚怛。", "金繩小金山，突兀一峰拔。", "桐城舊知音，相招遺書札。", "世情强輕重，祖道無廣狹。", "天寧有佳句，鐘磬鬬鏗戞。", "嗟予丘壑姿，晚歲麋鹿狎。", "屬和良不工，前詩萬鈞壓。"]}