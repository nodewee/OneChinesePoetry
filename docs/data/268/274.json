{"author": "王之道", "period": "宋", "type": "诗", "title": "次韵張文伯喜雨", "paragraphs": ["新詩句句堪流傳，令人讀之神凜然。", "孟君已死不可見，如公筆力今無前。", "天生百穀養萬姓，暄潤稍闕功難全。", "江城秋旱望一溉，斯民窮極伊誰憐。", "滂沱忽澍三尺雨，稿苗厭厭藨緜緜。", "不知何以遽得此，有賢太守方承宣。", "焚香默禱辭未絕，精誠已格高高天。", "油雲垂布若可攬，沾濡車盖初言旋。", "西成指日多黍稌，頌歌未負賡豐年。", "豚蹄盂酒謝神貺，鼓腹一笑非予偏。"]}