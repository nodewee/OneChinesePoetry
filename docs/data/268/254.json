{"author": "王之道", "period": "宋", "type": "诗", "title": "宿彰教寺", "paragraphs": ["過市欲投宿，穢隘非所安。", "人言五里餘，有寺潔且寛。", "驅駑犯泥淖，敢憚風雨寒。", "稻塍與兔逕，縈紆度千盤。", "衣裘被沾濕，脚膝加蹣跚。", "因思聖人語，後獲當先難。", "壯哉古道場，翬飛映層巒。", "秀色藹松檜，清香馥芝蘭。", "我心大有得，豈惟厭遊觀。", "行行勿躊躇，霽日升雲端。"]}