{"author": "王之道", "period": "宋", "type": "诗", "title": "送管養正長歌", "paragraphs": ["餞别宜有酒，我無一杯潄君口。", "送行當以贐，我無一物藉我手。", "與君意氣真相知，君嘗謂予可言詩。", "獨有詩句堪送别，欲賦復止空嗟咨。", "送君胡爲三歎息，文酒從今失三益。", "干戈日尋雅道衰，吾徒一别真可惜。", "問君四海無家歸，飄然此去將何之。", "答云南陽善城守，屢以孤壘攘重圍。", "我今欲往誠有以，主帥好賢同邑里。", "輜車儻許載病翁，長策猶能靖多壘。", "騏驥君看伏櫪姿，髪雖種種心不衰。", "胸中之奇老未吐，忍死山谷甘寒饑。", "君不見元龍豪氣真磊落，卧見許生自旁若。", "時危康濟乃丈夫，問舍求田匪餘樂。", "又不見越石夜半聞雞鳴，披衣起舞賀友生。", "風塵澒洞四海亂，英雄攘臂收功名。", "古人相期盖如此，豈效世間兒女子。", "出門惘惘色可憐，君亦爲之殊可鄙。", "壯君此語膽忽張，群憂散盡增激昂。", "西風獵獵天落霜，千山凋林松檜蒼。", "寒菊始花黄且香，高空無雲老鵰翔。", "登山臨水秋興長，行人欲行送者傷。", "我獨不復傷，知君壯志殊未央。", "爲君援筆寫長句，一洗古今離别腸。"]}