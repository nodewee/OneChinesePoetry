{"author": "王之道", "period": "宋", "type": "诗", "title": "和董令升喜雨用前韵", "paragraphs": ["夜聽簷聲翻急雨，想見膏潤均率土。", "先生休戚共斯民，憂在惔焚非憚暑。", "人情類被饑所移，我爾相忘自甘苦。", "寧從禱旱身暴日，肯對驅蝗歌侑俎。", "用心何獨追老杜，大庇寒儒歡廣宇。", "要令匹夫被惠澤，上致吾君堯舜數。", "嗟予糞朽伏邱壑，尺短寸長無足取。", "洊蒙珠玉過稱揚，丈夫殆以氣相許。"]}