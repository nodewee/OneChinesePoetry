{"author": "王之道", "period": "宋", "type": "诗", "title": "夏日雨霽郊行次韵劉春卿", "paragraphs": ["皇天久不雨，既雨晴亦好。", "食已得從容，偕行石城道。", "桑麻光似潑，山林淨如澡。", "蒼苔長綠髮，嫩竹揺翠葆。", "離離實攅椅，蔌蔌花褪棗。", "風梢水中蒲，烟葉湖外草。", "新秧良可喜，勃然見興槁。", "老農競耘耔，出作恨不早。", "誰家列午餉，蔬筍雜鮮薧。", "田頭立婦子，柳下坐翁媪。", "寧能擇豐甘，放筯等一掃。", "旁觀猶快意，想見慰傾倒。", "嗟予少力穯，自取宦遊惱。", "何當賦歸來，鬚髪已華皓。"]}