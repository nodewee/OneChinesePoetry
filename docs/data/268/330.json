{"author": "王之道", "period": "宋", "type": "诗", "title": "贈堅上人", "paragraphs": ["岷峩何處在目前，怳惚萬里惟心田。", "道人遐想對縑素，毫端亹亹生雲烟。", "不煩捫參更歷井，坐見紫翠摩蒼天。", "崔嵬絕頂明積雪，崎嶇幽澗縈流泉。", "當時神禹導江處，隨山刋木知何年。", "竹齋言語妙天下，山情水思何緜緜。", "想當落筆快揮掃，精神如到岷峨巔。", "師誠乞詩我丐畫，不然無用徒相煎。"]}