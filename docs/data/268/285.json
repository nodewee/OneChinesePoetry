{"author": "王之道", "period": "宋", "type": "诗", "title": "送趙仲達", "paragraphs": ["人生邂逅非偶耳，一面豈容輕愠喜。", "白首如新傾盖歡，誰解乘閒究斯理。", "君家江南我江北，南北相望殆千里。", "惠寵顧我端有由，衰滯不應能致此。", "爲言前歲在金沙，幽討窮探徧山水。", "論文獲與阿逢游，賸馥殘膏丐猶子。", "是行來赴徐卿召，昨日扁舟方戾止。", "阿逢聞是公僧彌，予乃阿逢門下士。", "知公閒放今杜門，所舍與公殊密邇。", "何妨旦夕侍杖屨，執經仍與諸郎齒。", "過從彈指見周星，入室芝蘭被蕸薳。", "須知四海皆兄弟，高義似君誰可比。", "徐卿報政趣歸朝，畫鷁高檣艤江涘。", "明朝車騎遂東還，有便時時遺雙鯉。"]}