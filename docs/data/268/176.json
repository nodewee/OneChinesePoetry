{"author": "王之道", "period": "宋", "type": "诗", "title": "和陳阜卿爲湯與立壽次韵", "paragraphs": ["我聞無量壽，世作天人師。", "有禱必應感，如形影隨之。", "吾見盛德士，吏隠江之湄。", "巖巖棟梁材，爲桷豈所宜。", "守道心自適，怡然見雙眉。", "何當日千里，整頓黄金羈。", "嗟予拙無用，正坐千林姿。", "荷兄獨青眼，少雪群兒欺。", "蘭菊雖異芳，春秋莫予遺。", "相逢一尊酒，駐馬聊共持。", "偶觀香霧鬰，彷彿初生時。", "願兄壽無量，登庸侍彤墀。", "年年遇今日，酌酒共瑶巵。"]}