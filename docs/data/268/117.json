{"author": "李若水", "period": "宋", "type": "诗", "title": "贈捉殺官馬謹", "paragraphs": ["伏波將種材無敵，高談指日期凌烟。", "團花戰袍隨萬乘，胡爲落此荒塞邊。", "憲臺郎中忠報國，徑奏姓名丹扆前。", "聞道偷兒敢恣睢，怒髯森森張兩肩。", "三石强弓如屈肘，丈五長戈如弄鞭。", "指揮健兒誓死戰，酒酣一呼聲動天。", "霸陵醉尉苦短弱，大似燕雀逐鷹鸇。", "何當遇賊拭塵眼，看爾躍馬殘賊咽。"]}