{"author": "王之道", "period": "宋", "type": "诗", "title": "追和東坡郭熈秋山示王覺民", "paragraphs": ["平生最愛烟水閒，不知歲月磨江山。", "干戈七載厭奔走，清霜夜入飛蓬間。", "我家山水擅平遠，未向郭熙見秋晚。", "驚鴻斷處抹微雲，野水盡頭横翠巘。", "林塘綠浄明拒霜，似與楓葉驕秋陽。", "東坡山谷妙言語，珠玉倍增山水光。", "亂離記得承平日，政出多門事如髪。", "傷心北猗歸何時，園苑荒涼萬年石。"]}