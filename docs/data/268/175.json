{"author": "王之道", "period": "宋", "type": "诗", "title": "題李夢發揺碧堂", "paragraphs": ["群山俯平湖，冰壺浸蒲璧。", "奫淪五千頃，岝峉一萬尺。", "蒼松偃旌蓋，翠竹森劍戟。", "纖塵不可到，湛湛見沙磧。", "詩人嗜好異，方寸富泉石。", "堂成欲臨賦，牋管羅几席。", "偶然對漣漪，微風緩揺碧。", "高吟寓動静，真賞廢晨夕。", "璇題壯簷楹，玉軸走賓客。", "清商入葱蒨，積雨洗炎赫。", "翺翔下幽鷺，從容出圓鯽。", "穿荷過獨舸，傍柳倚輕策。", "此興復不淺，何日當有獲。", "君方事閒放，佳處勿輕擲。", "明年谷鳴騶，金閨遂通籍。"]}