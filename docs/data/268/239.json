{"author": "王之道", "period": "宋", "type": "诗", "title": "游白雲山海會寺", "paragraphs": ["龍舒富山水，白雲又其角。", "七峰互回環，仰見天一握。", "古木森建幢，蒼藤大張幄。", "初疑翠黛掃，頗類青玉琢。", "飛泉何處來，其勢自天落。", "舂撞吼雷霆，激射紛雪雹。", "田家承下流，伐石競耕鑿。", "揺風麥初齊，泛水秧尚弱。", "怳若桃花源，誤入不容卻。", "況有古道場，碧瓦照丹雘。", "樓臺鎖煙霞，松杉聚猿鶴。", "我來孟夏初，征衫汗如濯。", "行行不知勞，梯雲上青廓。", "入門寂無人，幽鳥自相樂。", "登堂趙州出，此意亦不惡。", "徐徐叩其端，善巧萬金藥。", "銷除愛欲惱，澡浣塵土濁。", "山神似相留，入夜雨還作。", "明朝出山去，欲去更盤礴。", "何當賦歸來，寄傲酬素約。"]}