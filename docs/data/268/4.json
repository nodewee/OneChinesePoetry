{"author": "陳棣", "period": "宋", "type": "诗", "title": "驟雨呈質夫兄", "paragraphs": ["屏翳驅馳雲陣疾，西山猶銜半輪日。", "迅雷震地窗戶摇，急雨翻盆溝澮溢。", "紫電燒空天爲低，黑風逆浪海欲立。", "縱多虐魃未爲殃，直使長鯨那暇吸。", "草木號呼山鬼驚，珠璣亂迸鮫人泣。", "曲畦走水白紛紛，稚穗抽芒青戢戢。", "童稚休傳蜥蜴歌，倉箱行貯生民粒。", "枝端發翠喜濯枝，池面凝漚占戴笠。", "猛省呼晴鳩婦鳴，旋看突漲魚兒出。", "窗扉共賞一襟凉，屋漏俄驚半床濕。", "鷗鷺盟邊引望遥，芭蕉聲裏催詩急。", "請君速著瑞雨頌，要上新編華萼集。"]}