{"author": "王之道", "period": "宋", "type": "诗", "title": "因納上人寄題望江張氏春暉亭詩", "paragraphs": ["青青原上草，初生殆毫芒。", "邇來没蓬蒿，似有三尺强。", "春暉主發生，萬物資餘光。", "遲遲雖不暴，萋萋自能長。", "條風與糓雨，其功固難量。", "予嘗優劣之，豈得相輩行。", "大哉發生恩，欲報不可償。", "東野古純孝，作詩本肝腸。", "懷親感春暉，義見遊子章。", "凱風亦遠矣，此道何茫茫。", "惟餘東野詩，千古遥相望。", "張公雷江人，鷄群鶴昂昂。", "冰魚與冬笋，志慕孟與王。", "結廬守松楸，至行稱淮鄉。", "我不識君面，因詩得其詳。"]}