{"author": "王之道", "period": "宋", "type": "诗", "title": "贈筆工柳之庠", "paragraphs": ["我昔丞歷陽，好筆得柳生。", "維時習治久，群盜方縱橫。", "生售數毛頴，一一簡擇精。", "作字可人意，爲我供筆耕。", "不知二十年，天下乃復平。", "爾貧技不售，我困功無成。", "布衫負篛笠，羸然過柴荆。", "我老廢讀書，無意游管城。", "千錢與斗米，聊爾餉此行。", "歸家飽妻子，一笑嘲彭亨。"]}