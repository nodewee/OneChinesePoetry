{"author": "王之道", "period": "宋", "type": "诗", "title": "次韵魏定文", "paragraphs": ["半年去城府，寤寐溪東扉。", "有時得君書，想像抉石猊。", "豈知紀渻子，養氣如養鷄。", "應響與疾視，一洗三旬非。", "我生坐窮困，哆侈傷南箕。", "鼷鼠亦何物，焉用千鈞機。", "封侯絣澼絖，藥等手不龜。", "所用有異耳，此言寓非巵。", "梅蕾良可人，如椒綴南枝。", "芬芳想不晚，太皥方執視。"]}