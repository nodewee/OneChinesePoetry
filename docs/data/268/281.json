{"author": "王之道", "period": "宋", "type": "诗", "title": "次韵胡德輝松軒時乞兵戍淮", "paragraphs": ["伐蛟生得鬚髯蒼，隠然爲屋分三梁。", "廣寒恍若東西廂，清風入座衣披猖。", "蕭蕭終日聲奏篁，一洗鄭衞無伊涼。", "嗟予頑鈍鐵石腸，時危命蹇甘皇皇。", "江城正苦夏烈日，淮甸已懼秋飛霜。", "綠尊翠杓且徑醉，喜與夫子參翺翔。", "平生邱壑老增劇，夢想朝露珠璣香。", "何時元戎北渡森旗章，料敵制勝一一盡所長，鷄群野鶴看昂昂。"]}