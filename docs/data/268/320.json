{"author": "王之道", "period": "宋", "type": "诗", "title": "再用奴字韵寄李廷吉", "paragraphs": ["霜餘菊暗荷葉枯，千頭喜見君家奴。", "離離丹實照綠葉，不減五松官大夫。", "邇來萬木凍欲死，東君信到梅花鬚。", "一枝亞竹斜照水，便覺清香無處無。", "李君江南我江北，正如員嶠鄰方壺。", "操修逈與世俗異，政事賴有神明扶。", "文書甚簡民甚喜，老吏往往寒無襦。", "項侯秀發西楚後，作詩語带山仙癯。", "願因徐辟見孟子，折簡未敢先招呼。", "異時鼎社遂酣暢，會使王衍悲黄壚。"]}