{"author": "王之道", "period": "宋", "type": "诗", "title": "華亭風月堂避暑", "paragraphs": ["大哉天休何穹窿，惟王配天居域中。", "東西南北乃四裔，盛德可使車書同。", "吾皇中興繼商武，小雅不復歌車攻。", "年來幽障滅烽燧，梯航萬里來夷戎。", "華亭瀕海古巖邑，商民填委百貨通。", "雕題交趾在何許，但見巨艦浮蒼龍。", "國家懷遠固有道，緩征薄稅垂無窮。", "名官市舶司置長，往往所任多名公。", "洪侯才望在人右，暫此出使良忡忡。", "使臺雄勝壓湖水，飛橋百尺如垂虹。", "作堂枕水傍風月，想見浩氣盤高空。", "我來五月過淫雨，炎雲烈日方爞爞。", "登臨不獨眼界豁，一洗煩暑清心胸。", "偕行相遇二三子，吳趙與我并王鍾。", "高談亹亹到莫逆，圍碁把酒還從容。", "輕風拂拂動襟袖，明月炯炯窺簾櫳。", "湖光十頃碧上下，身世怳在玻瓈宫。", "何人倚檻正横笛，數聲裂石開雲峰。", "忽然琵琶又繼作，罄此百榼誰能供。", "夜闌歸去不成寢，卧聽湖外鳴豐隆。"]}