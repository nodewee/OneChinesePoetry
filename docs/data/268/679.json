{"author": "王之道", "period": "宋", "type": "诗", "title": "追和韓退之雪韵", "paragraphs": ["一時符衆望，七尺騐童謠。", "人喜豐穰兆，吾知瘴癘銷。", "戲看還撲面，閒試欲齊腰。", "堕絮紛辭萼，飛花半惹條。", "松篁低到地，溪澗合平橋。", "月牖潜争入，風簾静自揺。", "紅金延坐夜，綠蟻送行朝。", "暗上歌茵隰，輕随舞袖飄。", "千林翻魯縞，萬里藉鮫綃。", "燈市堪行樂，何妨酒價饒。"]}