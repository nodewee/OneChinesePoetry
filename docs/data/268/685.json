{"author": "王之道", "period": "宋", "type": "诗", "title": "對雪和子𨗨用歐陽子韵", "paragraphs": ["散漫來天際，高吟正倚門。", "遠山雲母合，芳樹柳花繁。", "匝地銀無價，冰湖鑑有痕。", "何人穿敝履，有客擁高軒。", "訪戴從東棹，游梁快北轅。", "鼎寒香屢撥，杯冷酒重温。", "風力千林吼，雲容萬騎屯。", "食餘鹽虎卧，坐久炭猊蹲。", "觀舞更三疊，論文罄一樽。", "清芬難揜覆，端的屬梅園。"]}