{"author": "王之道", "period": "宋", "type": "诗", "title": "次韓子雲白蓮韵", "paragraphs": ["金縷不相稱，紈素新裁衣。", "坐令時世粧，屏跡從招揮。", "施粉定太白，增分卻成肥。", "須知冰雪肌，秋月揚明輝。", "來從姑射山，一洗百念非。", "何煩障青綾，高談解郎圍。", "亭亭翠盖中，老眼省見稀。", "揺風自披拂，照水相因依。", "傍觀慎無前，恐犯丞相威。", "不如太華巔，食藕家翠微。"]}