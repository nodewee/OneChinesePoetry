{"author": "王之道", "period": "宋", "type": "诗", "title": "次韵子厚弟喜雨行贈趙守端質", "paragraphs": ["我生畏暑如畏焚，奈此歲旱風塵昏。", "十年廢放卧巖壑，名雖八品身黎元。", "恒暘乞雨雨乞霽，雨轉爲淫暘轉熾。", "不知此理果何如，每訝天心異人意。", "去年避地還家園，蒿萊滿目高侵天。", "秋陽肆虐冬益甚，涉春陂澤皆平川。", "邇來焦稿遍區宇，黄金融液膠流弩。", "趙侯日爲疲瘵憂，應怪魯書三不雨。", "天人大抵常相資，顧我錄錄傷無奇。", "鬻漿苦涼屠苦熱，敢望屏翳從招麾。", "聖主東巡群后覲，萬里江淮方水運。", "折衝禦侮賴親賢，何獨爲霖福斯郡。", "精誠昭格吾誰欺，頃間禱雨人所知。", "忽然簷溜瀉河漢，數聲霹靂轟相隨。", "公堂六月清無暑，旋磑龍團試分乳。", "官曹相賀復何言，且戒農夫築場圃。", "小人托庇安村墟，獲同野老歌而呼。", "願公玉带懸金魚，奉報得雨禾生稃。", "霏霏不厭沾衣裾，稍晴欲自躬犂鋤。", "斯民食足吾其俱，何妨把酒仍觀書。"]}