{"author": "王之道", "period": "宋", "type": "诗", "title": "次韵慧上人見寄", "paragraphs": ["别來六改歲，想遍江南山。", "江南二百州，雲水相往還。", "秦望冠吳越，嵯峨俯塵寰。", "法華在其側，參差擁高鬟。", "幽花自芬芳，好鳥時緍蠻。", "傳聞發夢寐，登覽忘劬艱。", "去年謁老聰，默坐焚金顔。", "忽然獅子吼，頓覺醒冥頑。", "子今從之游，舊習須夷刪。", "人人自有分，既悟不我慳。", "請看釣魚翁，滿船載魴鰥。"]}