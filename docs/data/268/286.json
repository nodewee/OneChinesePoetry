{"author": "王之道", "period": "宋", "type": "诗", "title": "贈李廷吉知縣", "paragraphs": ["李侯入境憐焦枯，指麾屏翳如家奴。", "坐令大旱變霖雨，一時凋瘵歌巖夫。", "我思東坡不可見，夜諷新詩還撚鬚。", "慶源老人骨已朽，愛民似子當今無。", "稻田上下水聲接，農家凖擬相攜壺。", "南鄰敗屋欹欲倒，君來往往人争扶。", "流離復合燕相賀，向人競欲嘲解襦。", "吏民莫恠吾面瘠，耄倪艱食方饑癯。", "政聲不必家置喙，自然和氣成歡呼。", "何當相聚飲一斗，高吟大笑臨卭壚。"]}