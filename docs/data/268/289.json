{"author": "王之道", "period": "宋", "type": "诗", "title": "和李似矩馬圖歌次韵", "paragraphs": ["畫工妙處稱毛羽，我欲論功第先兔。", "不知心手會天機，象管紛紛誰比數。", "寥寥千載一曹霸，墨妙于今傳二馬。", "龔生重馬輕尺璧，蔑視韓韋復何者。", "爾來一顧遇孫陽，奔走侯門日無暇。", "一匹騰驤一匹嘶，先生愛駿非愛奇。", "有如霓裳第三疊，按圖知拍逢王維。", "新詩邁絕今老杜，作經未必多馬蹄。", "先生馳騁金馬裏，口角雌黄即公是。", "欲知早晚定登庸，步武風雲起平地。", "偉哉驊騮世英物，一日早行三萬里。"]}