{"author": "王之道", "period": "宋", "type": "诗", "title": "對雪二首再用前韵  其一", "paragraphs": ["同雲晝暗空，孤城早休市。", "行人失道路，賀客擁堦砌。", "翻縞語亦工，飛絮思争媚。", "飄飄何所似，想見六銖袂。", "盈尺信爲大，三白乃成瑞。", "梅花不畏寒，點綴若相慰。", "高吟撚凍鬚，詩社頗增氣。", "薫然一杯酒，神速功力倍。", "來麰被餘潤，預可占有歲。", "便當呼老農，潑醅取沉醉。"]}