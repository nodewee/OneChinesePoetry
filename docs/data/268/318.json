{"author": "王之道", "period": "宋", "type": "诗", "title": "定慧院海棠追和東坡呈虞季然陳德夫", "paragraphs": ["春來何處無花木，偶向招提見君獨。", "一枝着雨濕紅粧，便覺群芳自塵俗。", "嚶嚶幽鳥競遷喬，皎皎縶駒聊在谷。", "人生富貴會有日，莫以青雲輕白屋。", "固應遺策暫駐馬，況復過屠宜得肉。", "無心杜老吟不到，半醉楊妃睡難足。", "態濃意遠誰得似，空想當年麗人淑。", "嗟予坎壈世所鄙，正坐甲壬無背腹。", "少甘糠籺老葵藿，自笑清癯類霜竹。", "看花把酒發浩歎，反復新詩三過目。", "仇池老人已仙去，千載東坡與西蜀。", "思之展轉不可見，夜夢乘風跨黄鵠。", "朱唇翠袖妙今古，我欲宫商歌作曲。", "翻愁刻鵠難復工，唐突西施卻成觸。"]}