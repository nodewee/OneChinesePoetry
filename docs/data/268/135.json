{"author": "王之道", "period": "宋", "type": "诗", "title": "和富公權送行詩韵", "paragraphs": ["叨塵四十年，静計所得禄。", "十分才二三，清餓似饑鵠。", "中昨守義陽，一時苦窮促。", "忽聞柏臺長，表薦徹聰目。", "不惟免罪戾，英游許追逐。", "接武憲漕間，寒庖見粱肉。", "從兄逮兩載，種種荷推轂。", "容我數百輩，大矣空洞腹。", "爲憐昔同升，相看日不足。", "芳時木芙蓉，唱酬動成軸。", "燒香每開奩，惠茗屢傾簏。", "青青閲冬夏，高視松柏獨。", "顧我如碔砆，詎敢比良玉。", "而兄不我鄙，步驟俾繼躅。", "是行集霰候，霜威日增肅。", "解維在朝夕，離緒可堪觸。", "戀戀重摻袪，移庖過吾屋。", "紫嚢出巨編，還我海陵錄。", "全家被燕衎，日盡繼以燭。", "何人鱠紅鮮，想見鯿項縮。", "腹腴愧偏勸，佐此一杯綠。", "實筐出越羅，幣帛更加束。", "酒闌兒女曹，起舞應歌曲。", "殷勤藥石誨，美疢肯滋毒。", "新詩追古作，高義激頽俗。", "臨岐沐寵貺，固陋敢虚辱。", "但慚水底蛙，勉趁絲與竹。", "正爾無足道，聊用資報復。", "謙謙古君子，厚德卑自牧。", "請歌伐木篇，敬謝釃藇速。"]}