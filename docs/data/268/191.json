{"author": "王之道", "period": "宋", "type": "诗", "title": "聞蟬和彦時兄", "paragraphs": ["浮光我家尉，近處惟高安。", "嘗欲爲親擇，敢作非意干。", "憶昔從東來，飛雪凌羈單。", "青春不可挽，明月裁齊紈。", "三釡竟何地，一囊今屢殚。", "我有醉翁吟，試從徽外彈。", "古人骨已朽，知音果哉難。", "攣拳抱枝蟬，未露先號寒。", "緬想江南山，瓊梳碧成攅。", "僧窗開南薫，俯仰天地寛。", "詩成有佳句，往往勝得官。"]}