{"author": "王之道", "period": "宋", "type": "诗", "title": "用東坡三峽橋韵贈源上人", "paragraphs": ["解衣振林霏，欹枕聽簷溜。", "饑腸欲雷鳴，病耳忽牛鬬。", "自嗟兵火餘，十載困淮右。", "崎嶇窮水石，邂逅遍巖竇。", "山遊雜麋鹿，野處狎猿狖。", "那知膏粱肥，但覺蔬筍瘦。", "寶林吾北鄰，晨夕鐘鼓奏。", "疏篁玉森列，樛木弓半彀。", "來爲聖人祝，歌唄發清晝。", "歸餘雨脚稀，溪流静如漱。"]}