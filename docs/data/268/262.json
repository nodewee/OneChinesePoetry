{"author": "王之道", "period": "宋", "type": "诗", "title": "次韵因老見贈", "paragraphs": ["扁舟歷陽來，訪君得少息。", "登堂默無語，見者稱目擊。", "去年糝江上，群盜羅劍戟。", "君時濡須游，入山笑相揖。", "肩擔祖師禪，問答揮即栗。", "豈惟警聾瞶，亦足慰岑寂。", "春容褪丹青，雨意鋪水墨。", "定將儻赴感，澄霽自端的。", "麥秋數日間，饑腸頗貪得。", "兵餘敝廬盡，何獨空四壁。", "維摩幸無恙，胡避有新室。", "白雲夲無心，能歸定能出。", "巋然三傑峰，況是舊相識。", "我有半仙丹，和劑等菖术。", "爲言山中人，蟠桃已成實。"]}