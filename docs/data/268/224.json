{"author": "王之道", "period": "宋", "type": "诗", "title": "對雪二首再用前韵  其二", "paragraphs": ["我笑袁司徒，閉戶雪中市。", "高眠罷炊爨，冰榻對瑶砌。", "豈如王孝伯，鶴氅鬬清媚。", "隨風楊柳花，縱横撲襟袂。", "冬温犯春令，破白已爲瑞。", "何妨盈地尺，萬井共歡慰。", "草木含餘滋，山川鬰佳氣。", "清寒入詩骨，敢問酒價倍。", "日月同過鳥，燔烈又興歲。", "老大不足悲，吾今但心醉。"]}