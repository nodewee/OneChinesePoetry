{"author": "王之道", "period": "宋", "type": "诗", "title": "追和東坡喜雪用王覿韵", "paragraphs": ["長安一夜雪，酒價湧朝市。", "何人獨耐寒，翛然立庭砌。", "盈盈竹間梅，靚粧欲誰媚。", "冰肌與玉骨，似不勝風袂。", "豐年貴三白，麟鳳敢稱瑞。", "要令輿論協，庶遂我心慰。", "春回在朝夕，枯荄動和氣。", "尤憐麥蓋錦，秀發功必倍。", "憂葵亦何爲，度日同度歲。", "不如擁百城，陶然六經醉。"]}