{"author": "王之道", "period": "宋", "type": "诗", "title": "和袁望回春雪", "paragraphs": ["白雪嫌春晚，縱横布玉霙。", "柳花隨處發，瑶砌逐門成。", "旌别寒松茂，摧殘凍芋萌。", "飄颻無限思，料峭有餘清。", "舞袂朝猶濕，吟窗夜自明。", "色疑侵兩鬢，光欲眩雙睛。", "曭晃干林曉，潺湲萬壑晴。", "江梅含故態，山鳥弄新聲。", "雅與詩情惬，應憐病骨輕。", "澆腸一杯酒，風力鬬峥嶸。"]}