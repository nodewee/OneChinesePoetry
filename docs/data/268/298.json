{"author": "王之道", "period": "宋", "type": "诗", "title": "次韵孫興宗秋懷", "paragraphs": ["秋山赫赫明丹楓，秋天隠隠分玄鴻。", "不知眼界闊多少，九華突兀撐晴空。", "嗟予老病百事懶，誰能强勉追兒童。", "讀書既苦齒多豁，屬文益覺心如蓬。", "年來衰甚更齟齬，乘舟賣麵皆遭風。", "茫茫有類墮雲海，躊躇四顧迷西東。", "感君賦秋肯寄我，開緘反覆歌三終。", "如痿忽起盲忽視，角力未易分雌雄。", "寒郷冰雪正凝沍，暖回愛日何烘烘。", "驚濤巨浸浩無際，安流利涉輸艨艟。", "蓽門圭竇僅容膝，規模敢擬阿房宫。", "生平未慣新斧鑿，斲削便許從共工。", "偉哉歐梅兩黄鵠，逃名詩酒俱稱翁。", "余生顧後八十載，賢愚雖異襟期同。", "知君尚友取前哲，言之聊復輸丹衷。", "何爲規規事騷雅，乃欲索我章句中。", "舂容大軸爛錦繡，令人一睹情融融。", "清新嫵麗似鮑謝，豈徒奥學稱淹通。", "人能平地覆一簣，不輟會致邱山崇。", "披雲俛仰三百日，相逢底事常怱怱。", "去年江上識君處，鑿冰初見陽冲冲。", "分攜不覺秋又晚，向來旱氣方藴隆。", "君如鎮西我淝水，我往無事還何功。", "而君被檄試多士，考覈曲盡權衡公。", "作詩惡用求好語，好語正自添詩窮。", "有時嗣響姑趁韵，兹意祇欲安微躬。", "争如閉門絕慶弔，著書遠繼吾家充。", "静言培塿亦何罪，不韙正坐睎衡嵩。", "茅齋雨過風露肅，青燈夜諷賡秋蟲。", "更闌耿耿不成寐，卧聽江城鳴畫筒。"]}