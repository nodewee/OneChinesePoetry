{"author": "王之道", "period": "宋", "type": "诗", "title": "春雪和袁望囘三首  其三", "paragraphs": ["稜稜威正肅，浩浩意無涯。", "雨息風還怒，霜餘雪更加。", "氍毺還席地，薝蔔競分葩。", "虎餓豺狼摶，烏窮鳥雀拿。", "木冰鳴玉佩，簷溜軋蘆芽。", "鶴集疑驚露，羊群憶卧沙。", "晚餐甘當肉，夘酒薄勝茶。", "盈尺其多矣，踰旬果是耶。", "日車行自駕，雲障欲何遮。", "坐想傳柑飲，千官從翠華。"]}