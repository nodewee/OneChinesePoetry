{"author": "陳棣", "period": "宋", "type": "诗", "title": "次韻章堯文梅花", "paragraphs": ["先生讀書常閉戶，卒歲優游娛藝圃。", "風雷筆舌待時攄，錦繡肝腸終日吐。", "鳴騶未驗北山文，絳帳且爲東道主。", "忽作尋梅得得來，南枝未落北枝開。", "攀條弄英不能去，只愁白日空西頹。", "臨池照影都無伴，偶挂幽昏不用媒。", "主人生來幾傳癖，道耕德獵無遺力。", "形模奇古每起予，議論縱橫時奪席。", "但喜書橫孔聖編，那知梅怨桓伊笛。", "正值清霜爛漫晴，賓從滿目皆豪英。", "未開東閣緣何事，要見詩鳴訴不平。", "明日定拚花下醉，想公不負白鷗盟。"]}