{"author": "王之道", "period": "宋", "type": "诗", "title": "春雪和袁望囘三首  其一", "paragraphs": ["殘歲連人日，同雲暗海涯。", "晨開才曭晃，暮集復交加。", "野色鋪霜縞，秋光散玉葩。", "老夫僵不掃，稚子走争拿。", "皎潔欺梅萼，嚴凝禁草芽。", "餓彪迷舊穴，驚雁失圓沙。", "有客方誇酒，何人欲鬬茶。", "南山歌禹甸，西國想毗耶。", "弄日烏薪熟，圍風翠幙遮。", "豈知春霽好，萬物動芳華。"]}