{"author": "王之道", "period": "宋", "type": "诗", "title": "送張仲甫赴江西參議", "paragraphs": ["我生坐疏拙，逢人輒傾倒。", "語言無淺深，出口被伊惱。", "爲孽匪天作，受攻本誰造。", "懲非每嚼舌，事已復自蹈。", "可憐愚不靈，蹭蹬到今老。", "識君無幾時，底裏見襟抱。", "古人重傾蓋，相從恨不早。", "是行若登仙，江山爲君好。", "無繇挽畫鷁，此意增戀嫪。", "何當寄相思，臨風慰衰槁。"]}