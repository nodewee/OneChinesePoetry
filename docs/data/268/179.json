{"author": "王之道", "period": "宋", "type": "诗", "title": "九江解舟順風追和張文潛", "paragraphs": ["朝來轉西風，天巧借吾便。", "解維溢江口，去若弦上箭。", "水光漾朝曦，過浪掣驚電。", "周旋謝神貺，冠坐敢不變。", "斯須走四驛，俛仰驀二縣。", "誰知久留滯，一旦乃適願。", "吾聞信由中，溪毛可羞薦。", "咄哉和氏璞，底事待三獻。", "亨否自有時，時亨百無譴。", "雷聲在淵默，若訥故大辨。", "千巖與萬壑，左右供几硯。", "落帆風亦止，璧月熨江練。"]}