{"author": "王之道", "period": "宋", "type": "诗", "title": "大梁食李有感呈彦時兄", "paragraphs": ["葵花已過荷花繁，南風入户清而温。", "擔頭有李初入眼，令人引脰懷家園。", "三年爲客在兩處，李熟未果登清樽。", "翻思整冠誠可樂，何苦鑚核輒不存。", "急宜買冰致凝凜，全勝汲井供潺湲。", "小床方簟嚼春雪，一實自可輕璵璠。", "扁舟行逐東南奔，回首稻粱江上村。", "相歡孰若弟與昆，古來唱和須箎塤。"]}