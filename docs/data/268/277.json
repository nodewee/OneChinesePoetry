{"author": "王之道", "period": "宋", "type": "诗", "title": "西湖遊次韵趙見燭", "paragraphs": ["山鎮在越澤在吳，東南形勢憑江湖。", "不知弱水竟何處，恍若員嶠連方壺。", "海門潮至飛雪湧，天竺雨過遥青紆。", "十年不見看愈好，正復妙筆那能圖。", "蒼松揺風翠盖偃，芳草藉地柔茵鋪。", "僧舍朝遊恣登覽，酒樓夕醉争歌呼。", "朅來俛仰春又曉，對花無語空長吁。", "作詩既非拙者事，强欲寫書編澤蒲。", "偉哉得志佐明主，進退百辟稱鴻儒。", "應憐伺候奔走輩，終日趦趄仍囁嚅。"]}