{"author": "王之道", "period": "宋", "type": "诗", "title": "贈浮屠勤上人", "paragraphs": ["隔宿不問道，此語幼所聞。", "汨没塵土中，歲晚方得君。", "學道戒怠惰，成功在精勤。", "勤哉勤道者，取名不徒云。", "别來十二秋，東遊遍温鄞。", "持呪動至暮，坐禪常達昕。", "寸陰古所惜，君今惜餘分。", "兢兢窮晝夜，直欲忘齋薫。", "軒昂冲天鶴，那容混鷄群。", "我老懶成癖，見君但歡欣。", "茅齋無一物，坐對柏子焚。", "忽然捨我去，翩若風中雲。"]}