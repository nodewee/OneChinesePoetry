{"author": "王之道", "period": "宋", "type": "诗", "title": "題智果寺", "paragraphs": ["呂侯妙章句，珠玉走鄰境。", "想當落筆時，豪邁不淹頃。", "智果古精舍，松篁轉岡嶺。", "幽人所盤礴，俗客作遠屏。", "春雲忽解剥，林日光炯炯。", "門迎有高僧，烏用賦渴井。", "開緘讀數過，令我發深省。", "老來習懶放，萬事廢不整。", "猶憐閒中趣，日月頗增永。", "何當遂浮家，百口具舴艋。", "不見六一翁，夢寐在清潁。", "人生會如意，歲晚果得請。"]}