{"author": "王之道", "period": "宋", "type": "诗", "title": "天寶歌和魏定公文次韵", "paragraphs": ["連昌宫中馬爲樂，一時舞馬黄金絡。", "君王養欲臣養文，忠鯁漫多寧救藥。", "嗷嗷萬國風中船，檣傾柂壞夫何言。", "潼闗莫拒范陽賊，傷哉天廐空連錢。", "翠華西去遥指蜀，應念霓裳舊家曲。", "六軍敢怒誰敢呵，馬足空污太真肉。", "始皇布漆徒堅城，元海斬木徒輕兵。", "驅魚驅雀强鸇獺，乃使後世蒙佳聲。", "亂離每憶昇平日，忽對新詩重嗟泣。", "望仙花草自春秋，怊悵六龍歸未得。"]}