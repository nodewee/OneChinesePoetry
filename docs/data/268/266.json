{"author": "王之道", "period": "宋", "type": "诗", "title": "贈淮西運幹徐伯遠", "paragraphs": ["嗟予偃伏淮南村，十年不踐公侯門。", "誰令金印入魂夢，平章六字承君恩。", "左手人頭右手印，此理未可輕易論。", "丈夫盖棺事始定，擒戎會使來稱藩。", "争如徐子擅騷雅，筆力豪縱今文園。", "楊君收印六十載，細觀制作同新翻。", "爲言常侍故家物，其先得自南昌潘。", "珠還合浦有時節，餘慶未艾鍾仍昆。", "子今得之類摘鵲，此貺重可輕璵璠。", "便當凖擬佩三印，併與文安遺子孫。"]}