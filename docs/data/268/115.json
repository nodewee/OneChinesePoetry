{"author": "李若水", "period": "宋", "type": "诗", "title": "御筆免房錢一旬", "paragraphs": ["風摇庭樹雲拍天，雪花亂拋如翦綿。", "舉頭三日不見日，屋檐已欹街已填。", "富兒圍爐笑浮頰，坐繞笙歌飛酒船。", "儒生屈膝凍欲死，猶呵禿筆書長牋。", "詩成吟哦不知了，兒饑索飯厨無煙。", "太平君子萬民父，身居天上心民邊。", "重懷長安桂玉費，急飛宸翰蠲屋錢。", "門前賣報走如水，家家頂祝神霄仙。", "小人猶有負暄見，輕繇薄稅今當先。", "楚人得弓未爲大，願將此施均八埏。"]}