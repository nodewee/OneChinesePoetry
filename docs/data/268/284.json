{"author": "王之道", "period": "宋", "type": "诗", "title": "贈曾桑中彈琴", "paragraphs": ["春寒沍連冬，春雪深數尺。", "千門擁瓊瑰，跬步燕越隔。", "朝來有情意，淡日透雲隙。", "殷勤貴公子，訪我跨龍脊。", "登堂笑不休，爲言督詩責。", "君嘗許我詩，俛仰歲三易。", "至今猶未償，無乃言遂食。", "我老苦健志，百不記六七。", "公子誠有意，何吝話疇昔。", "昔也君過我，我方事琴歷。", "嘗爲陽春弄，次第長短側。", "君乎鍾子期，此舉不輕擲。", "聞之思茫然，彷彿見擘趯。", "我有朱絲絃，塵埃久侵蝕。", "試煩一再鼓，助我毛頴力。", "公子不我拒，抱琴枕雙膝。", "須臾扣商絃，當春變秋律。", "凉風着草木，離離盡成實。", "我貧人不知，陋巷家四壁。", "何幸空乏中，登此黍與稷。", "但恐時令乖，瘡痍至生疾。", "公子其反是，叩角夾鍾激。", "不然總四絃，命宫以調適。", "坐令景風與慶雲，爲福爲祥遍方國。"]}