{"author": "王之道", "period": "宋", "type": "诗", "title": "春雪和袁望囘三首  其二", "paragraphs": ["誰謂過殘臘，餘寒遂有涯。", "雪來風益横，冰着雨還加。", "萬里隋堤絮，千山庾嶺葩。", "袁門晨尚閉，剡艇夜應拿。", "百蟄猶含土，群芳敢放芽。", "嬌紅還玉茗，新綠借金沙。", "力勝榴花酒，功高雀舌茶。", "人心愁甚矣，天意欲何耶。", "好放朝陽出，休從宿霧遮。", "青腰誠念我，明日變霜華。"]}