{"author": "王之道", "period": "宋", "type": "诗", "title": "次韵劉春卿書懷", "paragraphs": ["老去宜安分，年來强競辰。", "功名雖自許，心腹欲誰陳。", "頼有金谿彦，相從錦水濵。", "詞華三鳯蔚，詩律八音純。", "風月論交舊，雲山發興新。", "鄙懷煩澡雪，高義歎傾囷。", "李嶠真才子，唐邕實異人。", "感時悲鶴戰，憂國賦車轔。", "寤寐思摧敵，行藏冀澤民。", "廉高辭鄭粟，狂笑取韓銀。", "松柏迷荆棘，琳琅雜珷珉。", "北游觀赤幘，西走避黄巾。", "端木謀存魯，長沙論過秦。", "江湖雙醉眼，天地一閒身。", "遵海嗟黄屋，垂衣想紫宸。", "擒王須李靖，抗賊付張巡。", "尚緩三城役，方馳六轡詢。", "兩河蜂伴蟻，多壘介和鱗。", "烽火青淮隔，樓船古汴堙。", "離宫埋茂草，禁籞掩荒榛。", "典冊尊諸夏，戎羌守四鄰。", "如何來醜類，容易破重闉。", "大厦煙焚突，長堤蟻潰漘。", "複垣閶闔夜，層觀景龍春。", "蔑視排姦魏，空聞識反甄。", "傷哉無止鼠，甚矣不由鶉。", "天啟中興運，時當外侮賓。", "此生那習坎，吾道已康屯。", "黄卷何妨對，青燈正可親。", "侏儒歸櫽括，苦窳入陶鈞。", "夸父勞追日，顔囘悵絕塵。", "廟堂資贊輔，巖穴忍跧踆。", "炳煥文中虎，玲瓏席上珍。", "肯終虞澗築，聊滯越山薪。", "君壯勤非勉，予衰懶是真。", "會看鳴鸑鷟，相慶畫麒麟。", "簪紱行當貴，虀鹽莫厭貧。", "仲尼憂悄悄，揚子惡頻頻。", "守節身何屈，移忠道自伸。", "秋吟足佳句，飛動筆如神。"]}