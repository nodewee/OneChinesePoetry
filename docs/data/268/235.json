{"author": "王之道", "period": "宋", "type": "诗", "title": "送遵禪者", "paragraphs": ["阿遵我輩人，相從十年舊。", "行肥形愈瘠，身貧道常富。", "厥初爲天衣，持鉢化淮右。", "袖攜維衛錄，訪我過蓬陋。", "若言法華山，有象金所就。", "其來自西土，隠現不可究。", "我時嘗記之，爾耳亦聊復。", "誰令慈悲師，鏤板播疏謬。", "向來天衣遊，追隨遍巖竇。", "高談屢絕倒，寢食廢宵晝。", "歸歟又同舟，半道過濠壽。", "是行寄先塋，一再獲邂逅。", "清霜殞群木，凄勁搗衣候。", "翩然不我留，雲山挺高秀。"]}