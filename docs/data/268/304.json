{"author": "王之道", "period": "宋", "type": "诗", "title": "次韵袁望回見贈兼簡楊德潤", "paragraphs": ["長堤十里荷花雨，隠約塵頭南去路。", "故人戀戀不能忘，又遣長須寄新語。", "錦嚢玉軸纒朱絲，開緘怳覺雲烟飛。", "青山未許松柏老，綠野會致牛羊肥。", "嗟予衰滯煩訾相，十年相對江湖上。", "苦吟猛省爆鴨脚，劇論旋驚爛熊掌。", "分攜令我重回首，日月漂流易成久。", "因風頻寄數行書，毋蹈從前作詩痩。", "比鄰先生倦不出，德齒俱尊時第一。", "何妨杖屨日過逢，白酒黄鷄醉秋色。"]}