{"author": "王之道", "period": "宋", "type": "诗", "title": "沈湯輔隠軒詩", "paragraphs": ["小隠山林大朝市，夫子命軒良有意。", "仕途捷徑固無取，泉石膏肓亦猶次。", "不知朝隠誰得之，我恐曼倩爲近似。", "公卿百執各有職，豈容妄隠但充位。", "古人禄仕所不免，意在全身近於智。", "莊周梅福此其流，吏隠之名可無愧。", "沈君有弟今休文，咳唾成章數千字。", "恥從舉子事進取，逸韵高情寓吟醉。", "乃兄宦達方强仕，翠竹停鸞想風致。", "君侯才業伯仲間，退以求名名亦遂。", "方今堯舜理四海，巖穴彈冠求自試。", "朝廷既治群吏肅，何處堪爲隠者地。", "不如市隠最得策，大勝山林自憔悴。", "花源繚繞轉紅綠，竹洞深沉入幽邃。", "我聞此風頗健羨，圖成未可日月冀。", "他時儻作江西游，兄曰能來訪予季。"]}