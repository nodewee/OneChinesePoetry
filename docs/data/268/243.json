{"author": "王之道", "period": "宋", "type": "诗", "title": "題澄上人頤庵", "paragraphs": ["我生困語言，老大猶棲遲。", "咄哉一言失，雖悔何能追。", "常欲說向人，到口還忸怩。", "不如静中坐，此理吾所知。", "春風入城郭，古寺花開時。", "廣庭積雨過，紅紫初紛披。", "偶逢頤庵人，强丐頤庵詩。", "是庵清而虚，底事名爲頤。", "南陵有徐子，頃嘗吏於斯。", "作字妙羲獻，學易深坎離。", "慎言與節飲，卦象不可欺。", "君看命名意，往往只在兹。"]}