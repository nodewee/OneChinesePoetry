{"author": "王之道", "period": "宋", "type": "诗", "title": "贈術士羅世忠", "paragraphs": ["春秋有羅國，之子豈其後。", "家傳錦嚢書，相地走淮右。", "爲問何所宗，此法古所授。", "卜瀍與卜宅，周孔語非謬。", "用能游公卿，所至術輒售。", "有時過吾廬，乘間得頻扣。", "談詩涉坡谷，說卦本爻繇。", "是名陰陽家，未可容易詬。", "歸歟春雨霽，飛花撲襟袖。", "遥憐玉笥峰，巋然插天秀。"]}