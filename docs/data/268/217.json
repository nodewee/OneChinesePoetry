{"author": "王之道", "period": "宋", "type": "诗", "title": "再用前韵謝潘壽卿見和二首  其二", "paragraphs": ["新詩清絕俗，想見胸中丘。", "飛泉落高峰，風聲助颼飀。", "又如清廟中，河圖見天球。", "不惟竦觀瞻，玩之可忘憂。", "是行何處來，楚尾連吳頭。", "一杯聊效芹，大似勝茶甌。", "賡我喜雪章，詞情和且柔。", "久旱民苦饑，重憐來與麰。", "勃焉來争春，富哉麰向秋。", "吾君德無邊，今與和氣游。"]}