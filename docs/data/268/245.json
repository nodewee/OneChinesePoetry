{"author": "王之道", "period": "宋", "type": "诗", "title": "黄梅東禪寺", "paragraphs": ["南晉今黄梅，東禪舊青蓮。", "曹溪竟何許，龍朔知幾年。", "我聞二祖師，屬袂兹褊褼。", "片言道有契，千古衣相傳。", "栽松與舂磑，爲此一大緣。", "朝追固若廹，夜度亦大遄。", "邇来五百載，兵火數變遷。", "惟餘墜腰石，繩竅徒空穿。", "堂堂吳生畫，筆法世所賢。", "絹素雖朽蠧，丹青尚依然。", "嗟予二三子，平生慕真詮。", "來游獲瞻仰，投老當周旋。", "獨恨走俗狀，明朝又加鞭。", "臨池更徘徊，圓荷汎漪漣。"]}