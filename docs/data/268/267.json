{"author": "王之道", "period": "宋", "type": "诗", "title": "和王覺民梅花詩", "paragraphs": ["梅花似是東君客，漏洩春風犯寒坼。", "冰肌玉骨照雙泉，應爲孤根借泉脈。", "先生狂得次公醒，詩思藹藹飄晴雲。", "爲憐老拙有舊分，俾預勝賞沾清芬。", "我時被酒酒初透，香撲鼻端曾一嗅。", "别來飛雪往未能，想見精神愈高痩。", "西湖處士真詩仙，東坡老人所推先。", "豈知此花自奇絕，神助妙語相争妍。", "浪言投李報瓊玖，牛後何如作鷄口。", "我今無物報投瓊，木李雖輕聊藉手。", "先生標致良可人，此詩不減花娉婷。", "相當欹枕初得句，夜興冠坐如驚霆。", "願君追作淮夷雅，換取公卿重文價。", "嗟予衰矣不復論，但欲高門容駟馬。"]}