{"author": "王之道", "period": "宋", "type": "诗", "title": "曾欽道家山圖", "paragraphs": ["永叔愛清潁，明仲樂陽羡。", "投老獲所歸，爲計亦良便。", "何如强健時，從官山水縣。", "升虚得吉卜，怳若地祗薦。", "曾侯卿相種，才業固邦彥。", "而况盛德後，世祀乃天眷。", "式古吾畏友，被命按郵傳。", "來歸自濠梁，訪我出詩卷。", "爲言有華宗，疇昔無半面。", "相逢遂相喜，笑語至舞忭。", "其家負家山，山水家可戀。", "松篁遞森列，岡巒互縈轉。", "臺池及花草，高下爛明絢。", "粲然圖一幅，規橅坐中見。", "予嘗賦此詩，好事敢獨擅。", "縱横一千字，把玩不知倦。", "桐廬在何許，東望眼欲眩。", "子陵亦往矣，釣瀨清練練。", "家山亘今昔，昔隠今始現。", "彼美曾侯賢，何當睹巖電。"]}