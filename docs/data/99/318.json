{"author": "杜牧", "period": "唐", "type": "诗", "title": "題池州弄水亭", "paragraphs": ["弄水亭前溪，颭灩翠綃舞。", "綺席草芊芊，紫嵐峯伍伍。", "螭蟠得形勢，翬飛如軒戶。", "一鏡匳曲堤，萬丸跳猛雨。", "檻前燕鴈棲，枕上巴帆去。", "叢筠侍修廊，密蕙媚幽圃。", "杉樹碧爲幢，花駢紅作堵。", "停樽遲晚月，咽咽上幽渚。", "客舟耿孤燈，萬里人夜語。", "漫流罥苔槎，飢鳧曬雪羽。", "玄絲落鉤餌，冰鱗看吞吐。", "斷霓天帔垂，狂燒漢旗怒。", "曠朗半秋曉，蕭瑟好風露。", "光潔疑可攬，欲以襟懷貯。", "幽抱吟九歌，羈情思湘浦。", "四時皆異狀，終日爲良遇。", "小山浸石稜，撑舟入幽處。", "孤歌倚桂巖，晚酒眠松塢。", "紆餘帶竹村，蠶鄉足砧杵。", "塍泉落環珮，畦苗差纂組。", "風俗知所尚，豪強耻孤侮。", "隣喪不相舂，公租無詬負。", "農時貴伏臘，簪瑱事禮賂。", "鄉校富華禮，征行產強弩。", "不能自勉去，但媿來何暮。", "故園漢上林，信美非吾土。"]}