{"author": "杜牧", "period": "唐", "type": "诗", "title": "分司東都寓居履道叨承川尹劉侍郎大夫恩知上四十韻", "paragraphs": ["命世須人瑞，匡君在岳靈。", "氣和薰北陸，襟曠納東溟。", "賦妙排鸚鵡，詩能繼鶺鴒。", "蒲親香案色，蘭動粉闈馨。", "周孔傳文教，蕭曹授武經。", "家童諳禁掖，廐馬識金鈴。", "性與姦邪背，心因啓沃冥。", "進賢光日月，誅惡助雷霆。", "閶闔開時召，簫韶奏處聽。", "水精懸御幄，雲母展宮屏。", "捧詔巡汧隴，飛書護井陘。", "先聲威虎兕，餘力活蟭螟。", "榮重秦軍箭，功高漢將銘。", "戈鋋迴紫塞，干戚散彤庭。", "順美皇恩洽，扶顛國步寧。", "禹謨推掌誥，湯網屬司刑。", "穉榻蓬萊掩，膺舟鞏洛停。", "馬羣先去害，民籍更添丁。", "猾吏門長塞，豪家戶不扃。", "四知臺上鏡，三惑井中瓶。", "雅韻憑開匣，雄鋩待發硎。", "火中膠綠樹，泉下斸青萍。", "五岳期雙節，三台空一星。", "鳳池方注意，麟閣會圖行。", "寒暑逾流電，光陰甚建瓴。", "散曹分已白，崇直眼由青。", "賜第成官舍，傭居起客亭。", "松筠侵巷陌，禾黍接郊坰。", "宿雨回爲沼，春沙淀作汀。", "魚罾棲翡翠，蛛網掛蜻蜓。", "遲曉河初轉，傷秋露已零。", "夢餘鐘杳杳，吟罷燭熒熒。", "字小書難寫，桮遲酒易醒。", "久貧驚早鴈，多病放殘螢。", "雪勁孤根竹，風彫數莢蓂。", "轉喉空婀娜，垂手自娉婷。", "脛細摧新履，腰羸減舊鞓。", "海邊慵逐臭，塵外怯吞腥。", "隱豹窺重巘，潛虯避濁涇。", "商歌如不顧，歸棹越南{氵雨/品}。"]}