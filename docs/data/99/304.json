{"author": "杜牧", "period": "唐", "type": "诗", "title": "洛中送冀處士東遊", "paragraphs": ["處士有儒術，走可挾車輈。", "壇宇寬帖帖，符彩高酋酋。", "不愛事耕稼，不樂干王侯。", "四十餘年中，超超爲浪遊。", "元和五六歲，客於幽魏州。", "幽魏多壯士，意氣相淹留。", "劉濟願跪履，田興請建籌。", "處士拱兩手，笑之但掉頭。", "自此南走越，尋山入羅浮。", "願學不死藥，粗知其來由。", "却於童頂上，蕭蕭玄髪抽。", "我作八品吏，洛中如繫囚。", "忽遭冀處士，豁若登高樓。", "拂榻與之坐，十日語不休。", "論今星璨璨，考古寒颼颼。", "治亂掘根本，蔓延相牽鉤。", "武事何駿壯，文理何優柔。", "顏回捧俎豆，項羽橫戈矛。", "祥雲遶毛髪，高浪開咽喉。", "但可感神鬼，安能爲獻酬。", "好入天子夢，刻像來爾求。", "胡爲去吳會，欲浮滄海舟。", "贈以蜀馬箠，副之胡罽裘。", "餞酒載三斗，東郊黃葉稠。", "我感有淚下，君唱高歌酬。", "嵩山高萬尺，洛水流千秋。", "往事不可問，天地空悠悠。", "四百年炎漢，三十代宗周。", "二三里遺堵，八九所高丘。", "人生一世內，何必多悲愁。", "謌闋解攜去，信非吾輩流。"]}