{"author": "杜牧", "period": "唐", "type": "诗", "title": "夏州崔常侍自少常亞列出領麾幢十韻", "paragraphs": ["帝命詩書將，登壇禮樂卿。", "三邊要高枕，萬里得長城。", "對客猶褒博，填門已斾旌。", "腰間五綬貴，天下一家榮。", "野水差新燕，芳郊哢夏鶯。", "別風嘶玉勒，殘日望金莖。", "榆塞孤煙媚，銀川綠草明。", "戈矛虓虎士，弓箭落鵰兵。", "魏絳言堪採，陳湯事偶成。", "若須垂竹帛，靜勝是功名。"]}