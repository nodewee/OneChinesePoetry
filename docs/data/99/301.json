{"author": "杜牧", "period": "唐", "type": "诗", "title": "張好好詩", "paragraphs": ["君爲豫章姝，十三纔有餘。", "翠茁鳳生尾，丹葉蓮含跗。", "高閣倚天半，章江聯碧虛。", "此地試君唱，特使華筵鋪。", "主人顧四座，始訝來踟蹰。", "吳娃起引贊，低徊映長裾。", "雙鬟可高下，纔過青羅襦。", "盼盼乍垂袖，一聲雛鳳呼。", "繁弦迸關紐，塞管裂圓蘆。", "衆音不能逐，褭褭穿雲衢。", "主人再三歎，謂言天下殊。", "贈之天馬錦，副以水犀梳。", "龍沙看秋浪，明月遊朱湖。", "自此每相見，三日已爲疎。", "玉質隨月滿，豔態逐春舒。", "絳脣漸輕巧，雲步轉虛徐。", "旌斾忽東下，笙歌隨舳艫。", "霜凋謝樓樹，沙暖句溪蒲。", "身外任塵土，罇前極歡娛。", "飄然集仙客，諷賦欺相如。", "聘之碧瑤珮，載以紫雲車。", "洞閉水聲遠，月高蟾影孤。", "爾來未幾歲，散盡高陽徒。", "洛城重相見，婥婥爲當壚。", "怪我苦何事，少年垂白鬚。", "朋遊今在否，落拓更能無。", "門館慟哭後，水雲秋景初。", "斜日挂衰柳，涼風生座隅。", "灑盡滿襟淚，短歌聊一書。"]}