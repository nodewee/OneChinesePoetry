{"author": "杜牧", "period": "唐", "type": "诗", "title": "赴京初入汴口曉景即事先寄兵部李郎中", "paragraphs": ["清淮控隋漕，北走長安道。", "檣形櫛櫛斜，浪態迤迤好。", "初旭紅可染，明河澹如掃。", "澤闊鳥來遲，村飢人語早。", "露蔓蟲絲多，風蒲燕雛老。", "秋思高蕭蕭，客態長褭褭。", "因懷京洛間，宦遊何戚草。", "什伍持津梁，澒湧爭追討。", "翾便詎可尋，幾秘安能考。", "小人乏馨香，上下將何禱。", "唯有君子心，顯豁知幽抱。"]}