{"author": "杜牧", "period": "唐", "type": "诗", "title": "李甘詩", "paragraphs": ["太和八九年，訓注極虓虎。", "潛身九地底，轉上青天去。", "四海鏡清澄，千官雲片縷。", "公私各閑暇，追遊日相伍。", "豈知禍亂根，枝葉潛滋莽。", "九年夏四月，天誡若言語。", "烈風駕地震，獰雷驅猛雨。", "夜於正殿階，拔去千年樹。", "吾君不省覺，二凶日威武。", "操持北斗柄，開閉天門路。", "森森明庭士，縮縮循牆鼠。", "平生負奇節，一旦如奴虜。", "指名爲錮黨，狀跡誰告訴。", "喜無李杜誅，敢憚髡鉗苦。", "時當秋夜月，日值曰庚午。", "喧喧皆傳言，明晨相登注。", "予時與和鼎，官班各持斧。", "和鼎顧予言，我死知處所。", "當庭裂詔書，退立須鼎俎。", "君門曉日開，赭案橫霞布。", "儼雅千官容，勃鬱吾累怒。", "適屬命鄜將，昨之傳者誤。", "明日詔書下，謫斥南荒去。", "夜登青泥坂，墜車傷左股。", "病妻尚在牀，稚子初離乳。", "幽蘭思楚澤，恨水啼湘渚。", "怳怳三閭魂，悠悠一千古。", "其冬二兇敗，渙汗開湯罟。", "賢者須喪亡，讒人尚堆堵。", "予於後四年，諫官事明主。", "常欲雪幽冤，於時一裨補。", "拜章豈艱難，膽薄多憂懼。", "如何干斗氣，竟作炎荒土。", "題此涕滋筆，以代投湘賦。"]}