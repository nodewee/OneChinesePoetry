{"author": "杜牧", "period": "唐", "type": "诗", "title": "題吳興消暑樓十二韻", "paragraphs": ["晴日登攀好，危樓物象饒。", "一溪通四境，萬岫饒層霄。", "鳥翼舒華屋，魚鱗棹短橈。", "浪花機乍織，雲葉匠新雕。", "臺榭羅嘉卉，城池敞麗譙。", "蟾蜍來作鑑，螮蝀引成橋。", "燕任隨秋葉，人空集早潮。", "楚鴻行盡直，沙鷺立偏翹。", "暮角淒遊旅，清歌慘泬寥。", "景牽遊目困，愁託酒腸銷。", "遠吹流松韻，殘陽渡柳橋。", "時陪庾公賞，還悟脫煩囂。"]}