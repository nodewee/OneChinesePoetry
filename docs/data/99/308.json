{"author": "杜牧", "period": "唐", "type": "诗", "title": "雪中書懷", "paragraphs": ["臘雪一尺厚，雲凍寒頑癡。", "孤城大澤畔，人疎煙火微。", "憤悱欲誰語，憂慍不能持。", "天子號仁聖，任賢如事師。", "凡稱曰治具，小大無不施。", "明庭開廣敞，才雋受羈維。", "如日月縆昇，若鸞鳳葳蕤。", "人才自朽下，棄去亦其宜。", "北虜壞亭障，聞屯千里師。", "牽連久不解，他盜恐旁窺。", "臣實有長策，彼可徐鞭笞。", "如蒙一召議，食肉寢其皮。", "斯乃廟堂事，爾微非爾知。", "向來躐等語，長作陷身機。", "行當臘欲破，酒齊不可遲。", "且想春候暖，甕間傾一巵。"]}