{"author": "杜牧", "period": "唐", "type": "诗", "title": "春日言懷寄虢州李常侍十韻", "paragraphs": ["岸蘚生紅藥，巖泉漲碧塘。", "地分蓮嶽秀，草接鼎原芳。", "雨派潀漴急，風畦芷若香。", "織蓬眠舴艋，驚夢起鴛鴦。", "論吐開冰室，詩陳曝錦張。", "貂簪荆玉潤，丹穴鳳毛光。", "今日還珠守，何年執戟郎。", "且嫌遊晝短，莫問積薪長。", "無計披清裁，唯持祝壽觴。", "願公如衛武，百歲尚康強。"]}