{"author": "雍陶", "period": "唐", "type": "诗", "title": "盧岳閑居十韻", "paragraphs": ["擾擾走人寰，爭如占得閑。", "防愁心付酒，求靜力登山。", "見藥芳時採，逢花好處攀。", "望雲開病眼，臨澗洗愁顏。", "春色流巖下，秋聲碎竹間。", "錦文苔點點，錢樣菊斑斑。", "路遠朝無客，門深夜不關。", "鶴飛高縹緲，鶯語巧綿蠻。", "養拙甘沈默，忘懷絕險艱。", "更憐雲外路，空去又空還。"]}