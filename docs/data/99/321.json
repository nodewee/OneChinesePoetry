{"author": "杜牧", "period": "唐", "type": "诗", "title": "自宣州赴官入京路逢裴坦判官歸宣州因題贈", "paragraphs": ["敬亭山下百頃竹，中有詩人小謝城。", "城高跨樓滿金碧，下聽一溪寒水聲。", "梅花落徑香繚繞，雪白玉璫花下行。", "縈風酒斾挂朱閣，半醉遊人聞弄笙。", "我初到此未三十，頭腦釤利筋骨輕。", "畫堂檀板秋拍碎，一引有時聯十觥。", "老閑腰下丈二組，塵土高懸千載名。", "重遊鬢白事皆改，唯見東流春水平。", "對酒不敢起，逢君還眼明。", "雲罍看人捧，波臉任他橫。", "一醉六十日，古來聞阮生。", "是非離別際，始見醉中情。", "今日送君話前事，高歌引劒還一傾。", "江湖酒伴如相問，終老烟波不計程。"]}