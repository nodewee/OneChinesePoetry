{"author": "杜牧", "period": "唐", "type": "诗", "title": "郡齋獨酌", "paragraphs": ["前年鬢生雪，今年鬚帶霜。", "時節序鱗次，古今同鴈行。", "甘英窮西海，四萬到洛陽。", "東南我所見，北可計幽荒。", "中畫一萬國，角角棊布方。", "地頑壓不穴，天逈老不僵。", "屈指百萬世，過如霹靂忙。", "人生落其內，何者爲彭殤。", "促束自繫縛，儒衣寬且長。", "旗亭雪中過，敢問當壚娘。", "我愛李侍中，標標七尺強。", "白羽八扎弓，䏶壓綠檀槍。", "風前略橫陣，紫髯分兩傍。", "淮西萬虎士，怒目不敢當。", "功成賜宴麟德殿，猨超鶻掠廣毬場。", "三千宮女側頭看，相排踏碎雙明璫。", "旌竿幖幖旗㸌㸌，意氣橫鞭歸故鄉。", "我愛朱處士，三吳當中央。", "罷亞百頃稻，西風吹半黃。", "尚可活鄉里，豈唯滿囷倉。", "後嶺翠撲撲，前溪碧泱泱。", "霧曉起鳧鴈，日晚下牛羊。", "叔舅欲飲我，社甕爾來嘗。", "伯姊子欲歸，彼亦有壺漿。", "西阡下柳塢，東陌繞荷塘。", "姻親骨肉舍，烟火遙相望。", "太守政如水，長官貪似狼。", "征輸一云畢，任爾自存亡。", "我昔造其室，羽儀鸞鶴翔。", "交橫碧流上，竹映琴書牀。", "出語無近俗，堯舜禹武湯。", "問今天子少，誰人爲棟梁。", "我曰天子聖，晉公提紀綱。", "聯兵數十萬，附海正誅滄。", "謂言大義小不義，取易卷席如探囊。", "犀甲吳兵鬬弓弩，虵矛燕戟馳鋒鋩。", "豈知三載幾百戰，鉤車不得望其牆。", "荅云此山外，有事同胡羌。", "誰將國伐叛，話與釣魚郎。", "溪南重迴首，一徑出修篁。", "爾來十三歲，斯人未曾忘。", "往往自撫己，淚下神蒼茫。", "御史詔分洛，舉趾何猖狂。", "闕下諫官業，拜疏無文章。", "尋僧解憂夢，乞酒緩愁腸。", "豈爲妻子計，未去山林藏。", "平生五色線，願補舜衣裳。", "弦歌教燕趙，蘭芷浴河湟。", "腥膻一掃灑，兇狠皆披攘。", "生人但眠食，壽域富農桑。", "孤吟志在此，自亦笑荒唐。", "江郡雨初霽，刀好截秋光。", "池邊成獨酌，擁鼻菊枝香。", "醺酣更唱太平曲，仁聖天子壽無疆。"]}