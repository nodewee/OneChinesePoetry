{"author": "杜牧", "period": "唐", "type": "诗", "title": "題桐葉", "paragraphs": ["去年桐落故溪上，把筆偶題歸燕詩。", "江樓今日送歸燕，正是去年題葉時。", "葉落燕歸真可惜，東流玄髪且無期。", "笑筵歌席反惆悵，明月清風愴別離。", "莊叟彭殤同在夢，陶潛身世兩相遺。", "一丸五色成虛語，石爛松薪更莫疑。", "哆侈不勞文似錦，進趨何必利如錐。", "錢神任爾知無敵，酒聖於吾亦庶幾。", "江畔秋光蟾閣鏡，檻前山翠茂陵眉。", "樽香輕泛數枝菊，簷影斜侵半局棊。", "休指宦遊論巧拙，秪將愚直禱神祇。", "三吳煙水平生念，寧向閑人道所之。"]}