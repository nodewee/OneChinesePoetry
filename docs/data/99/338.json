{"author": "杜牧", "period": "唐", "type": "诗", "title": "東兵長句十韻", "paragraphs": ["上黨爭爲天下脊，邯鄲四十萬秦坑。", "狂童何者欲專地，聖主無私豈翫兵。", "玄象森羅搖北落，詩人章句詠東征。", "雄如馬武皆彈劒，少似終軍亦請纓。", "屈指廟堂無失策，垂衣堯舜待昇平。", "羽林東下雷霆怒，楚甲南來組練明。", "即墨龍文光照曜，常山蛇陣勢縱橫。", "落鵰都尉萬人敵，黑矟將軍一鳥輕。", "漸見長圍雲欲合，可憐窮壘帶猶縈。", "凱歌應是新年唱，便逐春風浩浩聲。"]}