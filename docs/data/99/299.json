{"author": "杜牧", "period": "唐", "type": "诗", "title": "杜秋娘詩", "paragraphs": ["京江水清滑，生女白如脂。", "其間杜秋者，不勞朱粉施。", "老濞即山鑄，後庭千雙眉。", "秋持玉斝醉，與唱金縷衣。", "濞既白首叛，秋亦紅淚滋。", "吳江落日渡，灞岸綠楊垂。", "聯裾見天子，盼眄獨依依。", "椒壁懸錦幕，鏡奩蟠蛟螭。", "低鬟認新寵，窈裊復融怡。", "月上白璧門，桂影涼參差。", "金階露新重，閑捻紫簫吹。", "莓苔夾城路，南苑鴈初飛。", "紅粉羽林仗，獨賜辟邪旗。", "歸來煮豹胎，饜飫不能飴。", "咸池昇日慶，銅雀分香悲。", "雷音後車遠，事往落花時。", "燕禖得皇子，壯髪綠緌緌。", "畫堂授傅姆，天人親捧持。", "虎睛珠絡褓，金盤犀鎮帷。", "長楊射熊羆，武帳弄啞咿。", "漸拋竹馬劇，稍出舞雞奇。", "嶄嶄整冠珮，侍宴坐瑤池。", "眉宇儼圖畫，神秀射朝輝。", "一尺桐偶人，江充知自欺。", "王幽茅土削，秋放故鄉歸。", "觚稜拂斗極，回首尚遲遲。", "四朝三十載，似夢復疑非。", "潼關識舊吏，吏髪已如絲。", "却喚吳江渡，舟人那得知。", "歸來四隣改，茂苑草菲菲。", "清血灑不盡，仰天知問誰。", "寒衣一匹素，夜借隣人機。", "我昨金陵過，聞之爲歔欷。", "自古皆一貫，變化安能推。", "夏姬滅兩國，逃作巫臣姬。", "西子下姑蘇，一舸逐鴟夷。", "織室魏豹俘，作漢太平基。", "誤置代籍中，兩朝尊母儀。", "光武紹高祖，本係生唐兒。", "珊瑚破高齊，作婢舂黃糜。", "蕭后去揚州，突厥爲閼氏。", "女子固不定，士林亦難期。", "射鉤後呼父，釣翁王者師。", "無國要孟子，有人毀仲尼。", "秦因逐客令，柄歸丞相斯。", "安知魏齊首，見斷簀中屍。", "給喪蹶張輩，廊廟冠峩危。", "珥貂七葉貴，何妨戎虜支。", "蘇武却生返，鄧通終死飢。", "主張既難測，翻覆亦其宜。", "地盡有何物，天外復何之。", "指何爲而捉，足何爲而馳。", "耳何爲而聽，目何爲而窺。", "己身不自曉，此外何思惟。", "因傾一樽酒，題作杜秋詩。", "愁來獨長詠，聊可以自怡。"]}