{"author": "杜牧", "period": "唐", "type": "诗", "title": "感懷詩一首", "paragraphs": ["高文會隋季，提劒徇天意。", "扶持萬代人，步驟三皇地。", "聖云繼之神，神仍用文治。", "德澤酌生靈，沈酣薰骨髓。", "旄頭騎箕尾，風塵薊門起。", "胡兵殺漢兵，屍滿咸陽市。", "宣皇走豪傑，談笑開中否。", "蟠聯兩河間，燼萌終不弭。", "號爲精兵處，齊蔡燕趙魏。", "合環千里疆，爭爲一家事。", "逆子嫁虜孫，西隣聘東里。", "急熱同手足，唱和如宮徵。", "法制自作爲，禮文爭僭擬。", "壓階螭鬬角，畫屋龍交尾。", "署紙日替名，分財賞稱賜。", "刳隍𣤮萬尋，繚垣疊千雉。", "誓將付孱孫，血絕然方已。", "九廟仗神靈，四海爲輸委。", "如何七十年，汗赩含羞恥。", "韓彭不再生，英衛皆爲鬼。", "凶門爪牙輩，穰穰如兒戲。", "累聖但日吁，閫外將誰寄。", "屯田數十萬，隄防常慴惴。", "急征赴軍須，厚賦資凶器。", "因隳畫一法，且逐隨時利。", "流品極蒙尨，網羅漸離弛。", "夷狄日開張，黎元愈憔悴。", "邈矣遠太平，蕭然盡煩費。", "至於貞元末，風流恣綺靡。", "艱極泰循來，元和聖天子。", "元和聖天子，英明湯武上。", "茅茨覆宮殿，封章綻帷帳。", "伍旅拔雄兒，夢卜庸真相。", "勃雲走轟霆，河南一平盪。", "繼于長慶初，燕趙終舁襁。", "攜妻負子來，北闕爭頓顙。", "故老撫兒孫，爾生今有望。", "茹鯁喉尚隘，負重力未壯。", "坐幄無奇兵，吞舟漏疎網。", "骨添薊垣沙，血漲滹沱浪。", "秖云徒有征，安能問無狀。", "一日五諸侯，奔亡如鳥往。", "取之難梯天，失之易反掌。", "蒼然太行路，翦翦還榛莽。", "關西賤男子，誓肉虜杯羹。", "請數繫虜事，誰其爲我聽。", "蕩蕩乾坤大，曈曈日月明。", "叱起文武業，可以豁洪溟。", "安得封域內，長有扈苗征。", "七十里百里，彼亦何嘗爭。", "往往念所至，得醉愁蘇醒。", "韜舌辱壯心，叫閽無助聲。", "聊書感懷韻，焚之遺賈生。"]}