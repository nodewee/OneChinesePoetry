{"author": "杜牧", "period": "唐", "type": "诗", "title": "昔事文皇帝三十二韻", "paragraphs": ["昔事文皇帝，叨官在諫垣。", "奏章爲得地，齚齒負明恩。", "金虎知難動，毛釐亦恥言。", "掩頭雖欲吐，到口却成吞。", "照膽常懸鏡，窺天自戴盆。", "周鐘既窕槬，黥陣亦瘢痕。", "鳳闕觚稜影，仙盤曉日暾。", "雨晴文石滑，風暖戟衣翻。", "每慮號無告，長憂駭不存。", "隨行唯跼蹐，出語但寒暄。", "宮省咽喉任，戈矛羽衛屯。", "光塵皆影附，車馬定西奔。", "億萬持衡價，錙銖挾契論。", "堆時過北斗，積處滿西園。", "接櫂隋河溢，連蹄蜀棧刓。", "漉空滄海水，搜盡卓王孫。", "鬬巧猴雕刺，誇趫索挂跟。", "狐威假白額，梟嘯得黃昏。", "馥馥芝蘭圃，森森枳棘藩。", "吠聲嗾國猘，公議怯膺門。", "竄逐諸丞相，蒼茫遠帝閽。", "一名爲吉士，誰免弔湘魂。", "間世英明主，中興道德尊。", "崑岡憐積火，河漢注清源。", "川口隄防決，陰車鬼怪掀。", "重雲開朗照，九地雪幽冤。", "我實剛腸者，形甘短褐髠。", "曾經觸蠆尾，猶得凭熊軒。", "杜若芳洲翠，嚴光釣瀨喧。", "溪山侵越角，封壤盡吳根。", "客恨縈春細，鄉愁壓思繁。", "祝堯千萬壽，再拜揖餘罇。"]}