{"author": "杜牧", "period": "唐", "type": "诗", "title": "大雨行", "paragraphs": ["東垠黑風駕海水，海底卷上天中央。", "三吳六月忽悽慘，晚後點滴來蒼茫。", "錚棧雷車軸轍壯，矯躩蛟龍爪尾長。", "神鞭鬼馭載陰帝，來往噴灑何顚狂。", "四面崩騰玉京仗，萬里橫互羽林槍。", "雲纏風束亂敲磕，黃帝未勝蚩尤強。", "百川氣勢苦豪俊，坤關密鏁愁開張。", "太和六年亦如此，我時壯氣神洋洋。", "東樓聳首看不足，恨無羽翼高飛翔。", "盡召邑中豪健者，闊展朱盤開酒場。", "奔觥槌鼓助聲勢，眼底不顧纖腰娘。", "今年闒茸鬢已白，奇遊壯觀唯深藏。", "景物不盡人自老，誰知前事堪悲傷。"]}