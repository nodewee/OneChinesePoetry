{"author": "杜牧", "period": "唐", "type": "诗", "title": "寄內兄和州崔員外十二韻", "paragraphs": ["歷陽崔太守，何日不含情。", "恩義同鍾李，塤篪實弟兄。", "光塵能混合，擘畫最分明。", "臺閣仁賢譽，閨門孝友聲。", "西方像教毀，南海繡衣行。", "金橐寧迴顧，珠簟肯一棖。", "秪宜裁密詔，何自取專城。", "進退無非道，徊翔必有名。", "好風初婉軟，離思苦縈盈。", "金馬舊遊貴，桐廬春水生。", "雨侵寒牖夢，梅引凍醪傾。", "共祝中興主，高歌唱太平。"]}