{"author": "杜牧", "period": "唐", "type": "诗", "title": "送沈處士赴蘇州李中丞招以詩贈行", "paragraphs": ["山城樹葉紅，下有碧溪水。", "溪橋向吳路，酒旗誇酒美。", "下馬此送君，高歌爲君醉。", "念君苞材能，百工在城壘。", "空山三十年，鹿裘挂窓睡。", "自言隴西公，飄然我知己。", "舉酒屬吳門，今朝爲君起。", "懸弓三百斤，囊書數萬紙。", "戰賊即戰賊，爲吏即爲吏。", "盡我所有無，惟公之指使。", "予曰隴西公，滔滔大君子。", "常思掄羣材，一爲國家治。", "譬如匠見木，礙眼皆不棄。", "大者麤十圍，小者細一指。", "㨝橛與棟梁，施之皆有位。", "忽然豎明堂，一揮立能致。", "予亦何爲者，亦受公恩紀。", "處士有常言，殘虜爲犬豕。", "常恨兩手空，不得一馬箠。", "今依隴西公，如虎傅兩翅。", "公非刺史材，當坐巖廊地。", "處士魁奇姿，必展平生志。", "東吳饒風光，翠巘多名寺。", "疎煙亹亹秋，獨酌平生思。", "因書問故人，能忘批紙尾。", "公或憶姓名，爲說都憔悴。"]}