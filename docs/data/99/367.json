{"author": "杜牧", "period": "唐", "type": "诗", "title": "早春寄岳州李使君李善棊愛酒情地閑雅", "paragraphs": ["城高倚峭巘，地勝足樓臺。", "朔漠暖鴻去，瀟湘春水來。", "縈盈幾多思，掩抑若爲裁。", "返照三聲角，寒香一樹梅。", "烏林芳草遠，赤壁健帆開。", "往事空遺恨，東流豈不回。", "分符潁川政，弔屈洛陽才。", "拂匣調珠柱，磨鉛勘玉杯。", "棊翻小窟勢，壚撥凍醪醅。"]}