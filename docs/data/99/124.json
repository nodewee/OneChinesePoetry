{"author": "楊乘", "period": "唐", "type": "诗", "title": "南徐春日懷古", "paragraphs": ["六代驕奢地，三春物象繁。", "靈湖通漲海，天塹隔中原。", "曉渡高帆駛，陰風巨艦翻。", "旌旗西日落，戈甲夏雲屯。", "豹變資陳武，龍飛擁晉元。", "風流前事盡，文物舊儀存。", "邪侮嘗移潤，忠貞幾度冤。", "興亡山兀兀，今古水渾渾。", "露滴蜂偷蘂，鶯啼日到軒。", "酒腸堆麴糵，詩思遶乾坤。", "愁夢全無蝶，離憂每愧萱。", "形骸勞大塊，玉石任炎崑。", "出處寧由己，升沈未足言。", "且應中聖樂，坐起任昏昏。"]}