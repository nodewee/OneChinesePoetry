{"author": "杜牧", "period": "唐", "type": "诗", "title": "題茶山", "paragraphs": ["山實東吳秀，茶稱瑞草魁。", "剖符雖俗吏，修貢亦仙才。", "溪盡停蠻櫂，旗張卓翠苔。", "柳村穿窈窕，松澗渡喧豗。", "等級雲峰峻，寬平洞府開。", "拂天聞笑語，特地見樓臺。", "泉嫩黃金湧，牙香紫璧裁。", "拜章期沃日，輕騎疾奔雷。", "舞袖嵐侵澗，歌聲谷答回。", "磬音藏葉鳥，雪豔照潭梅。", "好是全家到，兼爲奉詔來。", "樹陰香作帳，花徑落成堆。", "景物殘三月，登臨愴一盃。", "重遊難自尅，俛首入塵埃。"]}