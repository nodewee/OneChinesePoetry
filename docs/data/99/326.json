{"author": "杜牧", "period": "唐", "type": "诗", "title": "華清宮三十韻", "paragraphs": ["繡嶺明珠殿，層巒下繚牆。", "仰窺丹檻影，猶想赭袍光。", "昔帝登封後，中原自古強。", "一千年際會，三萬里農桑。", "几席延堯舜，軒墀接禹湯。", "雷霆馳號令，星斗煥文章。", "釣築乘時用，芝蘭在處芳。", "北扉閑木索，南面富循良。", "至道思玄圃，平居厭未央。", "鉤陳裹巖谷，文陛壓青蒼。", "歌吹千秋節，樓臺八月涼。", "神仙高縹緲，環珮碎丁當。", "泉暖涵窓鏡，雲嬌惹粉囊。", "嫩嵐滋翠葆，清渭照紅粧。", "帖泰生靈壽，懽娛歲序長。", "月聞仙曲調，霓作舞衣裳。", "雨露偏金穴，乾坤入醉鄉。", "玩兵師漢武，迴手倒干將。", "黥鬣掀東海，胡牙揭上陽。", "喧呼馬嵬血，零落羽林槍。", "傾國留無路，還魂怨有香。", "蜀峰橫慘澹，秦樹遠微茫。", "鼎重山難轉，天扶業更昌。", "望賢餘故老，花萼舊池塘。", "往事人誰問，幽襟淚獨傷。", "碧簷斜送日，殷葉半凋霜。", "迸水傾瑤砌，疎風罅玉房。", "塵埃羯鼓索，片段荔枝筐。", "鳥啄摧寒木，蝸涎蠹畫梁。", "孤煙知客恨，遙起泰陵傍。"]}