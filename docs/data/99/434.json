{"author": "杜牧", "period": "唐", "type": "诗", "title": "除官歸京睦州雨霽", "paragraphs": ["秋半吳天霽，清凝萬里光。", "水聲侵笑語，嵐翠撲衣裳。", "遠樹疑羅帳，孤雲認粉囊。", "溪山侵兩越，時節到重陽。", "顧我能甘賤，無由得自強。", "悮曾公觸尾，不敢夜循墻。", "豈意籠飛鳥，還爲錦帳郎。", "網今開傅燮，書舊識黃香。", "姹女真虛語，飢兒欲一行。", "淺深須揭厲，休更學張綱。"]}