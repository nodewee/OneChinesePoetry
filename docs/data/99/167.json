{"author": "雍陶", "period": "唐", "type": "诗", "title": "蜀中戰後感事", "paragraphs": ["蜀道英靈地，山重水又回。", "文章四子盛，道路五丁開。", "詞客題橋去，忠臣叱馭來。", "臥龍同駭浪，躍馬比浮埃。", "已謂無妖土，那知有禍胎。", "蕃兵依𣾴柳，蠻斾指江梅。", "戰後悲逢血，燒餘恨見灰。", "空留犀厭怪，無復酒除災。", "歲積萇弘怨，春深杜宇哀。", "家貧移未得，愁上望鄉臺。"]}