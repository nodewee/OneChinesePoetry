{"author": "杜牧", "period": "唐", "type": "诗", "title": "爲人題贈二首 一", "paragraphs": ["我乏青雲稱，君無買笑金。", "虛傳南國貌，爭奈五陵心。", "桂席塵瑤珮，瓊鑪燼水沈。", "凝魂空薦夢，低耳悔聽琴。", "月落珠簾卷，春寒錦幕深。", "誰家樓上笛，何處月明砧？蘭徑飛蝴蝶，筠籠語翠襟。", "和簪拋鳳髻，將淚入鴛衾。", "的的新添恨，迢迢絕好音。", "文園終病渴，休詠白頭吟。"]}