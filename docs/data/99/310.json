{"author": "杜牧", "period": "唐", "type": "诗", "title": "偶遊石盎僧舍", "paragraphs": ["敬岑草浮光，句沚水解脉。", "益鬱乍怡融，凝嚴忽頹坼。", "梅纇暖眠酣，風緒和無力。", "鳧浴漲汪汪，雛嬌村冪冪。", "落日美樓臺，輕烟飾阡陌。", "瀲綠古津遠，積潤苔基釋。", "孰謂漢陵人，來作江汀客。", "載筆念無能，捧籌慙所畫。", "任轡偶追閑，逢幽果遭適。", "僧語淡如雲，塵事繁堪織。", "今古幾輩人，而我何能息。"]}