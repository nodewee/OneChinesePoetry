{"author": "雍陶", "period": "唐", "type": "诗", "title": "和河南白尹西池北新葺水齋招賞十二韻", "paragraphs": ["二室峯前水，三川府右亭。", "亂流深竹逕，分遶小花汀。", "池角通泉脈，堂心豁地形。", "坐中寒瑟瑟，牀下細泠泠。", "雨夜思巫峽，秋朝想洞庭。", "千年孤鏡碧，一片遠天青。", "魚戲搖紅尾，鷗閑退白翎。", "荷傾瀉珠露，沙亂動金星。", "藤架如紗帳，苔牆似錦屏。", "龍門人少到，仙棹自多停。", "游憶高僧伴，吟招野客聽。", "餘波不能惜，便欲養浮萍。"]}