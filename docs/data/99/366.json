{"author": "杜牧", "period": "唐", "type": "诗", "title": "朱坡", "paragraphs": ["下杜鄉園古，泉聲繞舍啼。", "靜思長慘切，薄宦與乖暌。", "北闕千門外，南山午谷西。", "倚川紅葉嶺，連寺綠楊堤。", "迥野翹霜鶴，澄潭舞錦雞。", "濤驚堆萬岫，舸急轉千溪。", "眉點萱牙嫩，風條柳幄迷。", "岸藤梢虺尾，沙渚印麑蹄。", "火燎湘桃塢，波光碧繡畦。", "日痕絙翠巘，陂影墮晴霓。", "蝸壁斕斑蘚，銀筵豆蔻泥。", "洞雲生片段，苔徑繚高低。", "偃蹇松公老，森嚴竹陣齊。", "小蓮娃欲語，幽笋稚相攜。", "漢館留餘趾，周臺接故蹊。", "蟠蛟岡隱隱，班雉草萋萋。", "樹老蘿紆組，巖深石啓閨。", "侵窓紫桂茂，拂面翠禽棲。", "有計冠終挂，無才筆謾提。", "自塵何太甚，休笑觸藩羝。"]}