{"author": "杜牧", "period": "唐", "type": "诗", "title": "池州送孟遲先輩", "paragraphs": ["昔子來陵陽，時當苦炎熱。", "我雖在金臺，頭角長垂折。", "奉披塵意驚，立語平生豁。", "寺樓最鶱軒，坐送飛鳥沒。", "一罇中夜酒，半破前峰月。", "烟院松飄蕭，風廊竹交戛。", "時步郭西南，繚徑苔圓折。", "好鳥響丁丁，小溪光汃汃。", "籬落見娉婷，機絲弄啞軋。", "烟濕樹姿嬌，雨餘山態活。", "仲秋往歷陽，同上牛磯歇。", "大江吞天去，一練橫坤抹。", "千帆美滿風，曉日殷鮮血。", "歷陽裴太守，襟韻苦超越。", "鞔鼓畫麒麟，看君擊狂節。", "離袖颭應勞，恨粉啼還咽。", "明年忝諫官，綠樹秦川闊。", "子提健筆來，勢若夸父渴。", "九衢林馬撾，千門織車轍。", "秦臺破心膽，黥陣驚毛髪。", "子既屈一鳴，余固宜三刖。", "慵憂長者來，病怯長街喝。", "僧爐風雪夜，相對眠一褐。", "暖灰重擁瓶，曉粥還分鉢。", "青雲馬生角，黃州使持節。", "秦嶺望樊川，秖得回頭別。", "商山四皓祠，心與樗蒲說。", "大澤蒹葭風，孤城狐兔窟。", "且復考詩書，無因見簪笏。", "古訓屹如山，古風冷刮骨。", "周鼎列瓶罌，荆璧橫拋摋。", "力盡不可取，忽忽狂歌發。", "三年未爲苦，兩郡非不達。", "秋浦倚吳江，去檝飛青鶻。", "溪山好畫圖，洞壑深閨闥。", "竹岡森羽林，花塢團宮纈。", "景物非不佳，獨坐如韝紲。", "丹鵲東飛來，喃喃送君札。", "呼兒旋供衫，走門空踏襪。", "手把一枝物，桂花香帶雪。", "喜極至無言，笑餘翻不悅。", "人生直作百歲翁，亦是萬古一瞬中。", "我欲東召龍伯翁，上天揭取北斗柄。", "蓬萊頂上斡海水，水盡到底看海空。", "月於何處去，日于何處來？跳丸相趁走不住，堯舜禹湯文武周孔皆爲灰。", "酌此一杯酒，與君狂且歌。", "離別豈足更關意，衰老相隨可奈何。"]}