{"author": "杜牧", "period": "唐", "type": "诗", "title": "和野人殷潛之題籌筆驛十四韻", "paragraphs": ["三吳裂婺女，九錫獄孤兒。", "霸主業未半，本朝心是誰。", "永安宮受詔，籌筆驛沈思。", "畫地乾坤在，濡毫勝負知。", "艱難同草創，得失計毫釐。", "寂默經千慮，分明渾一期。", "川流縈智思，山聳助扶持。", "慷慨匡時畧，從容問罪師。", "褒中秋鼓角，渭曲晚旌旗。", "仗義懸無敵，鳴攻故有辭。", "若非天奪去，豈復慮能支。", "子夜星纔落，鴻毛鼎便移。", "郵亭世自換，白日事長垂。", "何處躬耕者，猶題殄瘁詩。"]}