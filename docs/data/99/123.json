{"author": "楊乘", "period": "唐", "type": "诗", "title": "甲子歲書事", "paragraphs": ["豎子未鼎烹，大君尚旰食。", "風雷隨出師，雲霞有戰色。", "犒功椎萬牛，募勇懸千帛。", "武士日曳柴，飛將競執馘。", "喜氣迎捷書，懽聲送羽檄。", "天兵日雄強，桀犬稍離析。", "賊臂既已斷，賊喉既已搤。", "樂禍但鯨鯢，同惡爲肘腋。", "小大勢難侔，逆順初不敵。", "違命固天亡，恃險乖長策。", "蠆毒久萌牙，狼顧非日夕。", "禮貌忽驕狂，疏奏遂指斥。", "動衆豈佳兵，含忍恐無益。", "鴻恩既已孤，小效不足惜。", "腐儒一鉛刀，投筆時感激。", "帝閽不敢干，恓恓坐長畫。"]}