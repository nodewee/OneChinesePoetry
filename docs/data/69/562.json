{"author": "釋寶曇", "period": "宋", "type": "诗", "title": "送傅道士兼呈吳明可給事", "paragraphs": ["往時大斗供一沃，既醉而顛顛可卜。", "得錢乞人如棄泥，風雨叢祠夜深宿。", "省中諸公六七輩，貴人只許丞相獨。", "入門穿靴一脚泥，亟今便要道士服。", "虎皮冠兒象牙簡，感恩扣齒三十六。", "今年來自鐵柱宮，道許旌陽猶萬福。", "連燈并床一月語，拊枕歌吟聽不足。", "有時得酒不肯醉，醉裏親言道機熟。", "南昌史君有仙骨，我欲憑風一薰沐。", "崇真坊中歸去來，卧聽玉龍吟一曲。"]}