{"author": "李洪", "period": "宋", "type": "诗", "title": "菁山觀梅歌", "paragraphs": ["菁茅山底梅花村，無人惜花與招魂。", "西子猶疑逐范蠡，玉兒寧肯負東昏。", "數枝含愁月邊吐，似隔鮫綃向人語。", "欲訴江南萬斛愁，一笑嫣然絕媚嫵。", "道人買山今幾年，山高春早花爭先。", "開門幻出香世界，坐覺孤山落案前。", "東皇萬里開疆域，掌中菴摩妙喜國。", "喚取維摩方丈人，問我本來何所得。"]}