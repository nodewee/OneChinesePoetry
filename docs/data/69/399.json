{"author": "釋寶曇", "period": "宋", "type": "诗", "title": "上葉丞相", "paragraphs": ["天子五載登群公，今年執圭殊有容。", "帝前興俯丞相同，金石一律鳴黄鐘。", "君臣合德通玄穹，四方和氣來溶溶。", "仲山之衮歸彌縫，隻手可以扶六龍。", "甲兵凈洗天河空，獄市芳日移簾櫳。", "大州小縣寬租庸，婦閑夜織農星春，牲肥酒香歌歲豐。", "官事生理無缺供，潔廉淳厚俱成風。", "無心造物真天工，民生西南如蟄蟲。", "閉戶不見雷充充，願公一震驚群聾。", "某也蘇息還里中，載歌盛德昭無窮。"]}