{"author": "釋寶曇", "period": "宋", "type": "诗", "title": "爲高芝大卿壽", "paragraphs": ["江南江北梅雨村，山東山西將相門。", "謝天爲産此英傑，一洗瘴霧中黄昏。", "斯文槃槃古都會，象犀珠玉如雲屯。", "富商巨賈不易售，獨許王謝窺藩垣。", "周家草木本忠厚，幾遭雨橫春風顛。", "試將尺箠付其手，定御六轡馳幽燕。", "天回地轉誠有日，小屈皂蓋仍朱幡。", "風流太守民父母，向來獄市多平反。", "圜扉寂寞度晴書，鼠輩亦復環諸孫。", "太平無象此其象，亟輓畫鼓當華軒。", "黄金百鎰錦千兩，半以壽客餘歌樽。", "功名富貴兩成就，我亦雞犬隨騰騫。"]}