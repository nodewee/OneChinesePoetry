{"author": "李洪", "period": "宋", "type": "诗", "title": "次子清貧居十韻因以述志", "paragraphs": ["貧病同原憲，輕肥誚子華。", "耽書祇糟粕，學海淼津涯。", "孤嶼亭何遠，葵丘戍復賒。", "捄窮無髻寶，絕粒餌胡麻。", "壯歲徒干祿，兒時不稱家。", "已諳蕉覆鹿，何預鳥銜花。", "世態多讒疾，心安免怨嗟。", "幕巢同社燕，雉堞接昏鴉。", "當食思頗牧，遺忠想尚奢。", "安能效狡獪，擲米變丹砂。"]}