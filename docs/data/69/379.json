{"author": "釋寶曇", "period": "宋", "type": "诗", "title": "嗣秀王生日楚辭", "paragraphs": ["攝提之歲兮厥月惟寅，蓂誰商略兮六莢發春。", "揆王初度兮箕橫翼陳，紛吾先驅兮康護帝茵。", "謂太平本無象兮，何爲而生鳳麟。", "藝蘭之九畹兮蕙茞同芬，河潤九里兮其源駿奔。", "春風兮桃李，芳菲菲兮襲人。", "綬纍纍兮萬石，孰前脩兮後塵。", "閬風兮縣圃，歸來兮隠淪。", "芰車兮荷屋，倚桂枝兮輪囷。", "聞韶兮屢舞，鳳將九子兮其來下。", "玉節兮旌幢，世世兮茆土。", "職道德兮維垣，友夔龍兮方虎。", "鼂騁兮扶桑，夕望舒兮延佇。", "援北斗兮爲觴，飲南山兮墜露。", "製芙蓉兮裳衣，佩水蒼兮陸離。", "采芳馨兮杜若，遺雲仍兮以時。", "問喬松兮安在，將並駕兮焉之。", "植大椿兮八千爲歲，方蘗芽兮吾其庶幾。"]}