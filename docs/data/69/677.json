{"author": "李洪", "period": "宋", "type": "诗", "title": "松皮香鼎", "paragraphs": ["南山長鬣五大夫，峩冠織翠華襟裾。", "老藏山澤骨相臞，捐軀鼎鼐計不踈。", "偶向寒窗伴腐儒，坦腹聳身止坐隅。", "鼻觀如與芝蘭俱，非烟非霧時有無。", "愧爾不及清廟瑚，竊蒙顧盼承吹噓。", "彌明不解世俗書，啞然尚能賦此乎。", "我慙劉侯敢詆渠，明窗晝永勤三餘。", "三生結習痛掃除，尚餘聞熏六鑿俱。", "篆煙起滅凌太虛，嗒然隠几兼忘吾。"]}