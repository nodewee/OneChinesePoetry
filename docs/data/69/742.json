{"author": "李洪", "period": "宋", "type": "诗", "title": "偶成律句十四韻", "paragraphs": ["白雪人誰和，朱絃世所輕。", "薄才慙吐鳳，豪氣欲騎鯨。", "豈有江山助，應無風雨驚。", "雕龍寧可學，刻鵠歎無成。", "韻險元非絮，詞新敢效顰。", "何如一盃水，難比五言城。", "七步才空敏，千言敵必勍。", "固羞鶴膝病，莫繼鳳雛清。", "徒溢牛腰軸，誰題鴈塔名。", "清新希庾信，巧律漫陰鏗。", "鳥過言難補，魚勞尾自頳。", "只憂生白髮，有志撫青萍。", "伯樂方知駿，鍾期善聽聲。", "敢將嘔心作，試就屑談評。"]}