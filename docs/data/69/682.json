{"author": "李洪", "period": "宋", "type": "诗", "title": "送徐致州交代賜第歸親庭", "paragraphs": ["九五飛龍闡文化，明光親策穿楊射。", "重瞳左右列臯夔，鵠立臚傳玉階下。", "乙科首冠持橐門，衣鉢家聲傳子舍。", "扶陽一經世青氈，天語褒嘉增寵假。", "衣冠盛事耀儒紳，馬走牛醫皆衒咤。", "君才端合連八科，麗藻明璣美無價。", "他年落筆中書堂，更分跋燭金鑾夜。", "詔成速招贊普朝，感動寧須奉天赦。", "廼翁東山傾士望，內集風流繼諸謝。", "買船徑度子陵灘，不待瓊林霑玉斚。", "謂言歸心馳寢門，戲綵趨庭及槐夏。", "顧我慚稱李耳孫，冗散時遭官長罵。", "效顰累月漫笞兒，行矣歸田老耕稼。"]}