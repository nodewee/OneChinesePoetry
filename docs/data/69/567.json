{"author": "釋寶曇", "period": "宋", "type": "诗", "title": "送王性之子仲言倅公赴泰州", "paragraphs": ["山陰故侯家，受射幾世世。", "袖有換鵝經，父子固多藝。", "日高卧東床，吾祖得佳婿。", "春風鏡湖波，一夜雨新霽。", "得句見眉睫，鬰鬰正相似。", "先秦多古書，歲晚足奇字。", "盡載米家船，長虹貫都市。", "平章要風月，幡然適千里。", "論士當及時，鹽車有騄駬。", "善護千金軀，斯民望桃李。"]}