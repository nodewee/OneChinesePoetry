{"author": "釋寶曇", "period": "宋", "type": "诗", "title": "賀李大著", "paragraphs": ["眉山縣前江可憐，昔人飲此俱成仙。", "只今獨數蘇與李，豈伊親濯玻璃川。", "功名事業天所靳，况復真宰持其權。", "先公用舍誠有道，不愁軻後真無傳。", "道山人物今第一，蒹葭玉樹猶依然。", "東南弱水三萬里，亦有跨鶴來翩躚。", "至人活國豈無術，丹砂烏喙堪同年。", "衆工可笑不解事，顛倒規矩求方圓。", "向來賁育嘗賈勇，彼豈有力能回天。", "公今已不負世學，盍先鷗鷺高騰鶱。", "窗間借取董狐筆，父子相繼書凌煙。"]}