{"author": "釋寶曇", "period": "宋", "type": "诗", "title": "送伯才伯仲之官", "paragraphs": ["浣花溪頭春可憐，兩鳬一鳬飛上天。", "曉窗清浄易一卷，兄弟過午無炊煙。", "大鳬白首古人上，小鳬綠鬢東風前。", "簡書不畏畏泥滓，黄金污人須棄捐。", "故山民病公所見，門前萬里東吳船。", "曩時雷電泣真宰，後世兒女成嫣然。", "人生固有浪自許，毛髮便窺肝膽全。", "主家無地置弦索，妾身已爲他人妍。", "相携感慨一墮淚，唯我與汝非同年。", "出門大笑亦不惡，此意嘿寄飛鴻邊。"]}