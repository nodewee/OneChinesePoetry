{"author": "釋寶曇", "period": "宋", "type": "诗", "title": "中庭霜夜月明如晝效李長吉體", "paragraphs": ["庭空若無地，霜月不自寒。", "姮娥天上人，臘月猶冰紈。", "放開玻璃鏡，轉向碧玉盤。", "人間水晶域，萬象梨花團。", "骨冷不成寐，起行自槃珊。", "巡簷不敢下，恐墮江海寬。", "沆瀣入毛骨，清風生肺肝。", "有鶴東南來，飛鳴墮我前。", "吾與汝仙去，仙家無歲年。"]}