{"author": "釋寶曇", "period": "宋", "type": "诗", "title": "和史魏公燔黄", "paragraphs": ["東城十月天未霜，小輿初學江濫觴。", "出門千乘波低昂，酒壚厨傳公爲航。", "潛魚出聽笑語香，月明夜避燈燭光。", "羲和催日升扶桑，擊鼓駭駭旗央央。", "天機滿湖雲錦張，青山十里松髯蒼。", "下有種玉人堂堂，公如晨興拊公床。", "再拜有詔來帝行，溫詞寶墨俱琳琅。", "此不肖子七不遑，錦標玉軸家襲藏。", "敬薪誠火來燔黄，須臾樂作三獻嘗。", "山川鬼神如抑揚，其間翁仲涕泗滂，聖恩寬大不可量。", "天子謂公國津梁，如泰山雲覆其陽。", "公九頓首不敢當，崑崙源深流且長。", "公祈寵靈德不忘，忠孝乃可環吾傍。", "周用禮樂須文章，世世報國如其吭。", "壽公千歲汔小康，尚可憑軾還侵疆。"]}