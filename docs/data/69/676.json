{"author": "李洪", "period": "宋", "type": "诗", "title": "題水墨羅漢", "paragraphs": ["大士神通超一切，果成道備棲覺地。", "龐眉山立孰寫真，水墨良因作遊戲。", "明窗棐几氎巾浄，竹爐柏子香雲細。", "絛繩乍解目增明，短幅溪藤聯數紙。", "當年意匠寄高遠，慘澹風雲生眼底。", "穹巖怪石隨步奇，嶽鬼蠻奴凜生意。", "僧繇未貌錦幪像，道子曾罷長安市。", "手携貝多口忘言，缾瑩琉璃瞻舍利。", "或嘿或語或慈威，亦躡芒鞋將渡水。", "天女獻供顔如蓮，結習自空花墮袂。", "神閒態逸讚莫窮，墨妙筆精足珍祕。", "蕭然著我巖壑中，雁蕩經行恍能識。", "詩成倒挽兩龍湫，不用韓公爲畫記。"]}