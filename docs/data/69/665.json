{"author": "李洪", "period": "宋", "type": "诗", "title": "卜居飛英坊", "paragraphs": ["束書辭都門，整棹還苕川。", "羈遊二十春，寓農安一廛。", "家無卓錐地，三挈囊衣遷。", "移居古城隅，開門枕漪漣。", "容膝居易安，環堵地自偏。", "水竹慚履道，風物異平泉。", "掃軌謝奔競，面壁參枯禪。", "仰愧此坊名，飛英馳日邊。", "吾方師老圃，樊須無間然。", "何當畢婚嫁，四十在明年。"]}