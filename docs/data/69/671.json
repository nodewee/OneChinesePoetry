{"author": "李洪", "period": "宋", "type": "诗", "title": "新交行", "paragraphs": ["君不見洛陽拜塵友，欲取金印繫肘後。", "又不見長安輕薄兒，誰道青雲不可梯。", "雨露翻覆豈無意，炙手新交舊交棄。", "華軒丹轂照青春，列屋娥眉妬寵新。", "若非大夫嘗便客，亦是丞相拂鬚人。", "車如雞栖馬如狗，疾惡今無朱伯厚。", "甘向青陵老種瓜，肯效南山歌落豆。", "直如弦，死道邊。", "杵臼論交世誰數，翟公勒門吁可憐。"]}