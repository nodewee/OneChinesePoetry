{"author": "釋寶曇", "period": "宋", "type": "诗", "title": "觀潮行", "paragraphs": ["八月十八錢塘時，潮頭攪海雷怒飛。", "更遭風日薄於紙，海山數點青依依。", "爛銀斜侵雲鬢脚，生綃直下鮫人機。", "玉龍宛轉一千丈，卧噀殘雪吹人衣。", "天關擊鼓地軸折，想見水府驚顛隮。", "紅幡綠蓋弄潮者，出沒散亂同鳬鷖。", "操舟之子誇第一，倏忽東湧還沉西。", "萬人揶揄等兒戲，我說性命如湯雞。", "似聞潮生到彭蠡，伹輥暗浪中黄泥。", "不知珠宮貝闕何世乃居此，亦有霓旌素節日夜朝京師。", "又疑春秋戰罷兩蝸角，凍血不洗鋒差差。", "至今官渡賣牌者，莫雨不管吳儂悲。"]}