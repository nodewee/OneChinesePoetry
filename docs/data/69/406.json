{"author": "釋寶曇", "period": "宋", "type": "诗", "title": "瑞巖行者寫華嚴經求僧", "paragraphs": ["荷屋老子僧中龍，平生眼裏無諸公。", "莫年愈覺氣深穩，木寒霜浄天無風。", "朅來精進復精進，焚香却掃大圓鏡。", "數十萬偈堆如山，從頭一唱一加敬。", "波瀾散入諸子中，華藏海與川源通。", "秋毫繭紙快收拾，百城烟水行無窮。", "善財再見文殊日，一臂黄金摩頂訖。", "選佛場中及第歸，便是西來好消息。", "石林道與鞔峯齊，老子晚與諸孫期。", "雲霄羯鼓到汝手，打底打兮吹底吹。"]}