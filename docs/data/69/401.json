{"author": "釋寶曇", "period": "宋", "type": "诗", "title": "書四祖大醫巖", "paragraphs": ["大醫巖巖石所護，大醫無恙石無故。", "此時醫去石亦隳，我知造物本無迕。", "一生老脇不即床，更欲得飽知無方。", "禹三過門不及室，僅有一髮傳之湯。", "丈夫事難有如此，子嘗折肱父墮齒。", "我寧忍死不忍欺，坐聽寒巖落松子。", "東山舊食西山薇，許身長作山中歸。", "白頭司馬有家法，童子雖弱勝吾衣。", "我來拊石三慟哭，莓苔不驚雨新沐。", "山空寂寥醫不來，蚍蜉大樹空崔嵬。"]}