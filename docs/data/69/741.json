{"author": "李洪", "period": "宋", "type": "诗", "title": "臘雪", "paragraphs": ["寂寞江村客，彌漫大雪天。", "愁雲紛密羃，虛籟極饕顛。", "坐聽天窗落，時將書幌褰。", "胎禽羞潔白，閒客失明鮮。", "勢急鵝毛墮，寒欺鴈翅翩。", "鼠形方誚璞，蠟貌遽摧鞭。", "鮫室綃盈軸，陽公玉種田。", "蝶衣勻膩粉，蠶繭剝吳綿。", "近柳橫飛絮，穿榆併墜錢。", "後庭迷玉樹，清禁覆花磚。", "帝子剪湘水，銅仙泣淚鉛。", "銀床漫辱井，粉水媚房川。", "繁麗真難比，縈盈似乞憐。", "玉京樓十二，金界地三千。", "秦國占烏白，遼東獻豕豜。", "尺圍飄洛浦，席大記幽燕。", "憶昨逢殘臘，呈祥慶有年。", "冷侵東郭履，寒逼廣文氈。", "喜極塤箎和，吟餘鹽絮聯。", "長城歸大阮，巨軸屬羣賢。", "思跨藍關馬，將乘剡曲船。", "恨拘崇讓里，思逸灞橋邊。", "斟酒觴慵舉，烹茶鼎旋煎。", "尋盟淡生活，凍筆尚如椽。"]}