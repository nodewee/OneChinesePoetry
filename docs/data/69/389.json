{"author": "釋寶曇", "period": "宋", "type": "诗", "title": "悼明教嵩禪師", "paragraphs": ["旋縛陰崖屋，去裹北山飯。", "饑寒十萬讀，甚盛若禁臠。", "南越古象犀，明月萬金産。", "逢人不易售，一見待天眼。", "我馬幾覆車，公乃獨力挽。", "襄羊萬夫上，直往勢不返。", "白首不願餘，光明自優遠。", "晚生既浪出，壁間識怒面。", "未能續公書，聊爾執役賤。", "更須酌巖泉，隻字日三嚥。"]}