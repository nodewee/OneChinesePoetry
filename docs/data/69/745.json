{"author": "李洪", "period": "宋", "type": "诗", "title": "子永弟寄都下大雪律詩", "paragraphs": ["快雪頻占瑞，饕風併助豪。", "白銀天上闕，組練浙江濤。", "拓地龍沙遠，瞻山羣玉高。", "齊宮延孟叟，楚些誦離騷。", "絕塞綿應折，深閨蠒獨繅。", "半穿東郭履，盡落漢臣旄。", "光射埋豐劒，銛藏切玉刀。", "月楂迷犯斗，嵌洞漫尋嶆。", "禪几巾翻氎，書帷冊散絛。", "詩盟頻敗北，酒醵屢逋逃。", "客去氈鋪坐，梅顰萼尚彫。", "圓壇足珪邸，夜獵滿弓韜。", "阿閣來儀鳳，滄溟復斷鼇。", "三英陪兔苑，五騎聚神臯。", "蠖屈深拳跼，龜腸更鬰陶。", "烏饑聲嚄嚄，狐聽響溞溞。", "漁父擁蓑笠，園公扶桔槔。", "翩翾振鷺集，排拶孔鸞翺。", "內集詩聯謝，回風舞逐曹。", "鵠鮮形誚鶩，狐白袖垂羔。", "素髮瞻商皓，粉袍踵弁髦。", "藍關無去馬，剡曲有回舠。", "佛剎瓔鬘墜，仙庭鸛鶴號。", "寂寥閒自適，澹泊喜相遭。", "目眩花空委，頭童手獨搔。", "觀空翻貝葉，瀹茗侍方袍。", "家窶羹憂絮，賓稀釜肯轑。", "投人真拱璧，屬和禿纖毫。", "夢到湖邊寺，重尋觀裏桃。", "東郊宜擇勝，聯騎許追遨。"]}