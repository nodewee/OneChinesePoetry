{"author": "釋寶曇", "period": "宋", "type": "诗", "title": "和史魏公荔枝韵", "paragraphs": ["炎州草木誠可憐，荔枝六月生蠻煙。", "瞿聃不出盛明世，星斗一粲黄昏天。", "憧憧翠蓋下平地，井井絳幘羅群仙。", "囊封白玉倍晶瑩，手挹甘露加清圓。", "檳榔却悞染猩血，末利更欲薰龍錢。", "可人風味自不惡，動地身價來何年。", "楊梅盧橘定臣妾，河豚瑶柱微芳鮮。", "故家奕世富青紫，石蜜一味忘中邊。", "傳聞火山考下下，似隔秋水餘娟娟。", "南人兒時解評品，北客老去空流涎。", "紅塵一騎煩笑粲，黄屋萬里驚回旋。", "豺狼不厭林甫肉，海嶽空带胡兒羶。", "交州驛置餘毒在，洛陽花事相珠連。", "吾曹豈不識天意，尤物自是生海壖。", "長安道近子午谷，閩粵歲駕東南船。", "色香味變只三日，風馬牛奔須數千。", "只今上方亦玉食，不忍束帛疲民編。", "冰盤恰恰薦親壽，頳汗納納愁夫肩。", "秋來銜子定鴻鵠，日莫得飽同烏鳶。", "錦衾何必卷還客，我自與汝心安然。"]}