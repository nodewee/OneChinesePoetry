{"author": "釋寶曇", "period": "宋", "type": "诗", "title": "送李提幹兼簡李知幾太博", "paragraphs": ["伯仲天下士，慣識山中饑。", "幾年食君粟，一飯書百匙。", "謂此真飽否，此飽誰安之。", "伯氏昔在京，飯瘦崖書肥。", "至今方舟上，兒啼婦褰衣。", "仲氏亦遠來，裹糧復能幾。", "賣金買書冊，僕夫輟晨炊。", "安能問饑飽，自信了不疑。", "歲晚盍行道，西風頗勸歸。", "大賢事業定，試學摩腰圍。"]}