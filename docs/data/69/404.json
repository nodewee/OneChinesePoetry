{"author": "釋寶曇", "period": "宋", "type": "诗", "title": "送汪仲嘉尚書帥隆興兼簡王公明樞密", "paragraphs": ["又冬一月方歲除，適當公歸開府初。", "汝離前驅土牛後，我天子律公吹噓。", "臂端橐籥元自如，與民歲年無負租。", "民癡望公不願餘，願公夕馬先朝車。", "高牙大纛如浴鳬，出沒千里來哺雛。", "西山莫雨知有無，使君兩眼吞江湖。", "廬山老子霜髯鬚，如世界闊造物爐。", "兩翁故人肯情疏，誠知握粟不可呼，待作二鳳鳴韶圖。"]}