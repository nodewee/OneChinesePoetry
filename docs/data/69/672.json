{"author": "李洪", "period": "宋", "type": "诗", "title": "子清弟赴丹陽賦古調餞之", "paragraphs": ["酌君以烏程若下之酒，贈君以魯山于蒍之聲。", "酒以惜在原兄弟之別，歌以見愛民父母之情。", "大江襟喉城鐵甕，萬旅連營地勢重。", "天弧北射掃欃槍，雲陽健令時方用。", "從官四十腰銅章，萊衣弄孫娛高堂。", "未妨朿溼先馭吏，立去敗羣如牧羊。", "繭絲保障優租賦，甌窶汙邪飽禾黍。", "冠盖使客應薦賢，不日姓名徹當宁。", "索別作惡殊匆匆，呻吟病卧號秋蛩。", "松竹讀書得新句，緘題數寄北來鴻。"]}