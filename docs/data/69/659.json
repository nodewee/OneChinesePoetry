{"author": "李洪", "period": "宋", "type": "诗", "title": "贈史康時二首  其一", "paragraphs": ["史侯眉山英，壯歲陪戎旃。", "胸蟠九雲夢，筆倒三峽泉。", "封侯直易爾，唾手平幽燕。", "相國昔分陝，幕府羅雋賢。", "公於二三子，骯髒孰差肩。", "綸巾白羽扇，談笑清渭汧。", "功名晚蹉跎，肯著祖逖鞭。", "南游上會稽，却泛洞庭船。", "九嶷多隠逸，千里跨馬韉。", "邂逅闔閭城，傾蓋欣忘年。", "誦我阮籍詩，三歎涕泗漣。", "客懷已趣裝，握手臨道邊。", "歸歟指衡麓，未辦買山錢。", "他年遇回雁，寄我湘中篇。"]}