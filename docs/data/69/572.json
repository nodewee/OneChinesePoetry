{"author": "釋寶曇", "period": "宋", "type": "诗", "title": "張約齋生日", "paragraphs": ["何年麒麟飛上天，下視平地爲秦川。", "九關虎豹不敢去，爲作南渡中興年。", "扶持斯文一鳴世，金鐘大鏞方在懸。", "百年人物有如此，舊山喬木今依然。", "人言廣平心鐵石，梅花作賦猶清便。", "爭如萬象落吾手，顛倒捃拾無留妍。", "曉窗沉水旋和墨，雜花落紙如雲煙。", "問渠少室果何事，一笑粲粲成真傳。", "春風正墮散花手，亦有舞雪相回旋。", "願公道眼皎如日，我欲以壽東家禪。"]}