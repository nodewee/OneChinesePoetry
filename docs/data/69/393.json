{"author": "釋寶曇", "period": "宋", "type": "诗", "title": "登石頭城", "paragraphs": ["春潮不到石城脚，十丈樓船淺沙閣。", "楚天衮入秦淮流，白日黄塵亦冥漠。", "胡兒走馬沙上歸，青兕豪豬載氈橐。", "旌旗不動弓矢閑，百金硨磲作瓔珞。", "龍盤虎踞天地靜，稽首清明可終託。", "當時被髮飲此水，鐵騎如山照秋郭。", "鳥驚獸駭人莫知，天欲以血洗伊洛。", "三山砥礪水濯磨，萬夫相望在鵰鶚。", "東風兩鬢今蕭蕭，何當以此叩寥廓。"]}