{"author": "釋寶曇", "period": "宋", "type": "诗", "title": "送潘恭叔提幹往潭州省侍", "paragraphs": ["父子湖海心，歲月易波蕩。", "長沙固艱難，不在九天上。", "風塵護衣篝，花柳謝屏障。", "車行無多乘，雷動有餘壯。", "閬風吾故游，弱水恨新漲。", "詩書飽丘壑，翁事來獻狀。", "入門視顔閒，一笑挾繒纊。", "官池鳬雁深，洗盞發家釀。", "人生果何樂，此樂天所貺。", "故山在何許，夢寐或東嚮。", "公如問云何，報我今跌踢。"]}