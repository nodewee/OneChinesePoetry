{"author": "釋寶曇", "period": "宋", "type": "诗", "title": "和陶彭澤詠二疏", "paragraphs": ["人生天地間，賓鴻自來去。", "歲晚洲渚空，稻粱適歸趣。", "秋風在羽翮，吾寧且高舉。", "老倒商山翁，爲人作師傅。", "二疏於此時，都人壯歸路。", "登車一慷慨，墮甑誰復顧。", "黄金壽故人，不爲鄉曲譽。", "明朝間其餘，麴糵最先務。", "徑醉無缺供，餘歡話情愫。", "賢愚貴通達，父子無悔悟。", "先人有弊廬，衣食不足慮。", "此道今寂寥，寄聲謝朝著。"]}