{"author": "釋寶曇", "period": "宋", "type": "诗", "title": "題李磐庵西潛圖", "paragraphs": ["何人意行山水重，草木驚笑來天風。", "茅簷雞飛犬升屋，屐聲疾奏鄰家翁。", "逢迎初非乃翁事，盆盎浄潔求無同。", "一犁春雨飽膏沐，千頃秋日加曈曨。", "恭惟耕稼我自出，敢與造物論豐凶。", "樹間井亦頗寒冽，門前石不煩磨礲。", "願公藉石飲此水，鴨豬肥大牛羊豐。", "杖藜吾父坐吾祖，日望四海寬租庸。", "太平果在放船手，此詩與畫當無窮。"]}