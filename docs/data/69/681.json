{"author": "李洪", "period": "宋", "type": "诗", "title": "和柯山先生讀中興碑", "paragraphs": ["曲江罷相迹如掃，滿朝媕娿無諫草。", "動地漁陽鼙鼓驚，舊將半死哥舒老。", "蜀道乘騾萬里來，不識平原濟世才。", "倉皇靈武送玉冊，豈顧九廟蒙塵埃。", "天開地闢扶皇紀，李郭功成安史死。", "一日三朝有深意，臣結胸中老文字。", "麻鞵詩老脫賊來，北征自足配磨崖。", "我思瀟湘不易到，誰持墨本心眼開。", "鑒古評詩增感慨，無逸圖亡山水在。", "君不見阿忠少日歷艱貧，湯餠曾持半臂賣。"]}