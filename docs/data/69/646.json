{"author": "釋寶曇", "period": "宋", "type": "诗", "title": "送燈老住翠山", "paragraphs": ["我家凌雲君蔣城，古佛小大猶弟兄。", "我癡如佛君甚武，一日放光來四明。", "人皆謂君佛出世，趺坐說法如雷霆。", "翠山自古龍象窟，春風十里開林坰。", "鐘聲况近王謝宅，一見爲君須眼青。", "全提佛祖末後句，無敗吾事由叮嚀。", "扶摇直上九萬里，頃刻變化摶青冥。"]}