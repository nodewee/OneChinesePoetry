{"author": "釋寶曇", "period": "宋", "type": "诗", "title": "送費恭父", "paragraphs": ["擔頭蜀貨無錙銖，兩籠只載先君書。", "但知不敗乃翁事，報與不報君何須。", "渥洼一日新生駒，黄金羈勒安用渠。", "西風千里飽芻秣，養此汗血傾京都。", "我營北山瓜芋區，君來飲水同飯蔬。", "明朝笑出白雲去，我恐塵土粘君鬚。", "就中行李愁僮奴，一束詩稿牛腰粗。", "是誠癡絕天下無，此子費子西歸圖。"]}