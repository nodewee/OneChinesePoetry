{"author": "釋寶曇", "period": "宋", "type": "诗", "title": "上魏南夫丞相", "paragraphs": ["浩如都會藏槃槃，靜若江漢捐濤瀾。", "公手不動安如山，人在廣莫行寬閑。", "昨朝齋戒謁帝還，精禱默際天人間。", "風雨燠寒吾臂端，此道不遠求諸難。", "異時談笑聞斑斑，王門至今人扣鬭。", "翕然四海忘家艱，父歌母嬉兒團圞。", "深耕熟耰輸上官，倉廩府庫堆層巒。", "下窺王謝規摹慳，蜀山萬里逾人寰。", "桃李不識春風顔，殘膏自可蘇痹頑。", "真宰於我夫何癏，百身報以期銜環。"]}