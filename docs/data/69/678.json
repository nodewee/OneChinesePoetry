{"author": "李洪", "period": "宋", "type": "诗", "title": "憶雪歌", "paragraphs": ["前年吳興雪三尺，街頭十日無行跡。", "南山千峰蟠玉虬，太湖萬頃鎔銀色。", "腐儒凍死但長哦，男呻女吟空四壁。", "去年强鄰窺淮淝，鐵馬成羣來塞北。", "將軍授鉞橫琱戈，雪滿弓韜對勍敵。", "捷書夜到甘泉宮，玉靶角弓自天錫。", "已觀積甲熊耳齊，坐覺洗兵天河窄。", "今年臘盡寓東甌，地接炎方少三白。", "梅梢柳眼漏泄春，笋茁蘭芽遽堪摘。", "冬深未省見冰霜，挾纊無施况狐腋。", "朝來北風吹石裂，海氣嵐烟亂山碧。", "遐想瑞葉舞層霄，剪裁不費造化力。", "豐年一飽戴君恩，比屋千家消癘疫。", "長江遠近要舒發，深恐陽驕無宿麥。", "徒披鶴氅懷兔園，速遣祥霙慰北客。"]}