{"author": "李洪", "period": "宋", "type": "诗", "title": "東嘉倦雨遣興有懷浙右兄弟二十韻", "paragraphs": ["南國地卑濕，兼旬雨不停。", "氣昏江練白，雲蔽石崖青。", "倦聽涔涔霤，全遮渺渺汀。", "柳低齊戶牖，竹密亞窗櫺。", "壞壁蝸成字，衡門犬守扃。", "莓苔侵座榻，鳥雀聚寒廳。", "欹卧淮南枕，淋漓座右銘。", "向空書咄咄，搔首歎星星。", "乳燕穿簾入，子規和恨聽。", "消憂須酒聖，破睡問茶經。", "異俗徒雞卜，鄉書頼鵲靈。", "蓴羹懷笠澤，鶴唳憶華亭。", "旅夢驚蝴蝶，原情念鶺鴒。", "彈冠即臺閣，通籍在朝廷。", "徼福成虛誕，忘機契杳冥。", "蛙喧私鼓吹，蚊鬭幻雷霆。", "藥裹開空籠，山泉汲小缾。", "研蜍臨古蠒，香篆讀黄庭。", "林屋連蒼弁，松根長茯苓。", "江湖長在眼，何日遂揚舲。"]}