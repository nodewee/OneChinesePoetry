{"author": "李洪", "period": "宋", "type": "诗", "title": "和家叔察院巨魚詩", "paragraphs": ["滄溟浩淼浮寰區，八紘九野水所儲。", "介蟲族類信衆夥，窮極詭怪堪嗟吁。", "巨鼇屭贔冠靈島，應龍連蜷頷驪珠。", "異哉斯魚盈百尺，失水安得波濤俱。", "妖蜃疑遭旌陽縶，長蛟端被周處誅。", "井蛙不識東海若，鸒斯寧信北溟魚。", "聚觀堵牆駭莫辨，妄意其名能自呼。", "鬐鬣堅頑侔鐵角，肌肉碩大爭翦除。", "真成潜虬厄水㵝，誰謂王鮪惟山居。", "矧過屠門快大嚼，况鼓庖刀砉投虛。", "罔能深藏類谷鮒，忽從變化同隙駒。", "獨蠒豈羨詹何巧，巨犗還笑任公踈。", "灘涘寄命在頃刻，神龍魚服喪厥軀。", "嗣宗詩成出月脇，博考傳記蒐秘圖。", "餓氓殍腹屬厭幸，臠取凌晨俄過晡。", "老饕染指飫黿鼎，里閭載酒行以車。", "阿咸得句不敢出，身同惠子方據梧。", "暴殄天物古所戒，志怪泚筆將特書。"]}