{"author": "釋寶曇", "period": "宋", "type": "诗", "title": "爲李方舟題東坡赤壁圖", "paragraphs": ["大江赤壁黄州村，魚龍吹血波濤渾。", "腥風不洗賊臣淚，暗濕官樹旌旗昏。", "城南啞啞一笑入，愁日動地回春溫。", "夜闌魑魅不敢舞，璧月如水舟如盆。", "客親饋魚婦致酒，北斗可挹天可捫。", "當時跨鶴去不返，水仙王家真畫存。", "百年畫史有眼力，東坡曉挂扶桑暾。"]}