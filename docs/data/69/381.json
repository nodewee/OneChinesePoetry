{"author": "釋寶曇", "period": "宋", "type": "诗", "title": "梅花", "paragraphs": ["春風不念人寒槁，故遣梅花爲掀倒。", "溪間隴首欲歸時，月淡雲低著香惱。", "豈知造物亦兒戲，我苦學詩嫌不早。", "十分孤瘦爲誰妍，一樹半開應更好。", "竹君從旁代渠說，萬恨千愁俱一掃。", "半生何遜夢可憐，日暮西湖心獨老。", "歲寒鐵石乃吾事，水仙弟兄誠小草。", "更須喚取謫仙來，細與平章答蒼昊。"]}