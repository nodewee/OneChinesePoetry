{"author": "釋寶曇", "period": "宋", "type": "诗", "title": "曾知閤相宜堂", "paragraphs": ["竹不解俗語，頗識天語香。", "經年北窗夢，十倍西湖凉。", "隠几湖上人，恰恰脩竹長。", "有時共竹語，風雨撼一床。", "屋間恐飛去，著繡圍上方。", "念君愛臣心，如愛竹在傍。", "亦如夜深月，照我冰雪腸。", "閑官固自好，要地庸何傷。", "約束萬卷書，提携雙錦囊。", "日邊有新宅，不種一畝桑。", "朝回碧幢底，真上相宜堂。"]}