{"author": "釋寶曇", "period": "宋", "type": "诗", "title": "次韵孫季和知縣游西湖", "paragraphs": ["何人熨冰紈，弄趁春晝晴。", "東風有底急，不容縠紋平。", "堤回柳陰直，鷗鷺時合并。", "無端櫂謳發，驚飛度微明。", "山固以畫勝，湖應以詩鳴。", "雲煙小潤色，草木同欣榮。", "憶昔二妙俱，中有五字城。", "打門看脩竹，拄杖時一橫。", "鱗差幾飛觀，幽花亦多情。", "老眼眩金碧，何年費經營。", "應憐處士家，鶴亦太瘦生。", "臨風一長嘯，荒田絕人耕。"]}