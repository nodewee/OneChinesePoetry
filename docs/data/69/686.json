{"author": "李洪", "period": "宋", "type": "诗", "title": "莫春過吳松垂虹用聞人伯封韻", "paragraphs": ["具區吳松同一水，季鷹英靈呼不起。", "波平風靜落日明，一碧青銅三萬里。", "幻成水墨思范寬，點綴卧虹排雕欄。", "曜晻楓林带煙雨，白鶴飛去何時還。", "老子登臨屢春晚，胸吞雲夢極荒遠。", "鞭笞鸞鳳恣遨遊，幾日蓬萊又清淺。", "何時膾鱸平波秋，湘娥鼓瑟纖指柔。", "却跨玉虹朝汗漫，誰能直釣無垂鈎。"]}