{"author": "李洪", "period": "宋", "type": "诗", "title": "題戚仲騾綱圖", "paragraphs": ["北風吹雪飛千山，雪深山徑難往還。", "長林喬木斂秀色，層崖疊嶂彫蒼顔。", "山腹癡雲結寒潤，山巔去天不盈寸。", "溪湍岩瀑爭喧豗，獸蹄鳥跡皆逃遁。", "中有驛使輸皇綱，羣騾任重人束裝。", "旌旗不展嵐氣濕，鞍轡穩馭鑾聲鉠。", "危橋當道不可過，怒揮鞭箠驅慵惰。", "棧閣縈紆鐵勒寒，荆榛暗刺氈衣破。", "騾行迢遰風蕭颾，倦來誰復鳴鞭梢。", "忽逢大渡凜毛骨，深沉時若潜虬蛟。", "作急呼舟渡斯水，尋得舟人來數里。", "一舟已去一舟行，掉入深潭浪花起。", "舟移岸曲人爭先，牽騾束貨行揮鞭。", "蘆深峽束積雪滑，十步九止愁其顛。", "騾行隤敗人枵腹，民家借爨黄粱熟。", "人餐騾飼幸平恬，其奈門前去程促。", "山前山後開梅花，卧溪枯樹寒槎牙。", "關情一片青煙下，深閉柴門三四家。", "行行漸出平川路，回首千山暝雲霧。", "自知驛舍更一程，指點山坳深處住。", "解鞍摘貨驛舍寬，地爐榾柮煙辛酸。", "羣騾入廐人飽睡，明朝一驛可輸官。", "絹落并刀慳數尺，衡從筆墨開胸臆。", "盡將此景作此圖，輕描濃抹無凝積。", "古來摩詰傳天真，此手那知復入神。", "好將一本獻天子，能信邦家本兆民。"]}