{"author": "釋寶曇", "period": "宋", "type": "诗", "title": "病寓靈芝寺夜聞講律有作", "paragraphs": ["鐘鼓考擊殷夜床，我方咽藥不下吭。", "苦思一語緩吾縛，重遭縛急如縛羊。", "平生兩眼大如鏡，白首讀律無精光。", "商君入秦禍始大，文武之道幾滅亡。", "文人廢經寧廢律，何者百穀無稻粱。", "春風二月錦官寺，夢繞十年新學場。", "蓮房密室僅千講，傳疏狼籍酬朱黄。", "如恒山蛇救首尾，弗學饑鼠吟空牆。", "我生不願文字習，亦不願學屠龍方。", "半窗睡美君勿聒，自有雲月供平章。"]}