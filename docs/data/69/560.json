{"author": "釋寶曇", "period": "宋", "type": "诗", "title": "賦楊知縣道夫四知堂", "paragraphs": ["萬家即吾廬，一室誠吾身。", "窗明古肺腑，壁立真天人。", "心語駟奔軼，風行牛鬭嗔。", "吾今亦忘我，何者爲一塵。", "起看屋角懸，聊當座右箴。", "我初衣壞絮，疾驅荆棘林。", "鍼孔與線蹊，老眼親補紉。", "而今著襦袴，左書而右琴。", "吾兒亦溫飽，鞭箠亡呻吟。", "唯餘故時習，詩病山水淫。", "會當更祓除，兩楠共森森。"]}