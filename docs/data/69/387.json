{"author": "釋寶曇", "period": "宋", "type": "诗", "title": "病餘用前韵呈魏公", "paragraphs": ["蓬萊仙人雙鬢霜，有蔬一豆酒一觴。", "長歌勸客聲激昂，車如流水門如航。", "幾生道德爲腥香，今年入謝朝明光。", "歸心有如三宿桑，抱琴一笑江中央。", "曰余此琴吾翕張，越山入手脩眉蒼。", "不容散花來後堂，毗耶室空唯一床。", "誰家金釵十二行，春風環佩鳴璆琅。", "斯須吐握曾未遑，自謂山穩舟深藏。", "不知有力來昏黄，如人裹飯不得嘗。", "吾寧萬籟同敷揚，四時花雨仍紛滂，山高水深未易量。", "可人啼鳥聲繞梁，六窗濯濯如秋陽。", "天人境界誰適當，我自襪線無他長。", "唯餘習氣不可忘，有時睥睨如無傍。", "爐薰茗碗供平章，一機直欲舂其吭。", "戰酣意定心泰康，依舊爾界還吾疆。"]}