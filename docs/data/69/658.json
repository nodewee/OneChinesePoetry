{"author": "李洪", "period": "宋", "type": "诗", "title": "殘春雨夜讀陳子高詩用其韻", "paragraphs": ["春事忽已闌，年華何駛急。", "客子困窮年，卧若蛇蚓蟄。", "泥深沒屐齒，市橋燈熠熠。", "殘缸玉蟲綴，簷雨泫如泣。", "歸期儻有徵，緩我百憂集。", "余生本畸人，三年楚囚縶。", "經商逐毫末，索米慁畿邑。", "君門深九重，無籍豈敢入。", "涸轍望斗升，然桂炊玉粒。", "妻孥寄田廬，誅茆冬未葺。", "朅來幾弦晦，漏屋想沾濕。", "但喜一犁足，犉犢起𧤏𧤏。", "耕耨貴及時，歸歟具籉笠。"]}