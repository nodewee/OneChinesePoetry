{"author": "李洪", "period": "宋", "type": "诗", "title": "移居", "paragraphs": ["僦屋東甌城，爽氣挹西山。", "颶風忽作惡，柴荆不容關。", "再徙得陋巷，藩拔井亦眢。", "稍畢塗塈功，已覺容膝安。", "庭前木亦嘉，修竹纔數竿。", "幽豔海榴紅，翠幄霜苞丹。", "明窗置棐几，荒畦整藥欄。", "兒曹頗解事，掃徑見秋蘭。", "鄰里來相賀，知我非熱官。", "使令勿狙詐，辦此良獨難。", "未祭孫寶竈，且樂陶令閒。", "今日我重九，一酌還酡顔。"]}