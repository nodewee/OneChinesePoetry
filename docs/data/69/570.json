{"author": "釋寶曇", "period": "宋", "type": "诗", "title": "送孫季和知縣赴常熟", "paragraphs": ["援琴不怕春風顛，已許桃李同嫣然。", "今人政自無此手，昔也子賤今琴川。", "爭名固淺丈夫事，公益走避如雲煙。", "共惟聖學本心授，不敬莫大中無傳。", "吾行敢後天下士，百年人物猶拳拳。", "風流往往入詩笥，經濟一一歸民編。", "板輿扶上醉鄉日，竹溪便喚姑蘇船。", "誰云弱水不可到，政成我是蓬萊仙。"]}