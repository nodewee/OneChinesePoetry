{"author": "釋寶曇", "period": "宋", "type": "诗", "title": "送判院楊道夫", "paragraphs": ["君詩如周郎，年少新將兵。", "阿瞞不及語，夜半火到明。", "金屋小喬在，國色傾人城。", "不見今十年，詩已如此成。", "愈談聽愈好，俗間未能評。", "石渠苦無詩，日者上意傾。", "西南老臣去，不復聞姓名。", "公今賦渝州，將與山月鳴。", "亦須慰華髮，過家濯塵纓。", "我有一紙書，山林爲子情。", "黄金作人累，珍重煩寄聲。"]}