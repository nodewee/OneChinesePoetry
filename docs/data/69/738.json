{"author": "李洪", "period": "宋", "type": "诗", "title": "送莫子齊知溫州十韻", "paragraphs": ["左省塗歸地，嶄然德望優。", "夕辭清禁月，高掛白蘋洲。", "丹扆深求舊，東嘉慶選侯。", "玉堂曾視草，滄海豈乘桴。", "奕葉甘棠在，中州雪浪浮。", "讙謠五馬貴，題賞大龍湫。", "顔謝宜方駕，龔黄以上求。", "側聆宣室召，寧效賈胡留。", "賤子嘗羈宦，名山悔夢游。", "黄柑仁壽酒，猶足助觥籌。"]}