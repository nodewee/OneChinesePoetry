{"author": "釋寶曇", "period": "宋", "type": "诗", "title": "拳毛騧唐太宗所乘馬御墨親題其下", "paragraphs": ["太宗自是人中龍，黑闥未當鬼蜮雄。", "穀城洺水龍自若，天遣此馬收全功。", "欻然一舉雷電起，智名勇力不入耳。", "身當矢石不忍嘶，我寧飲血不飲水。", "人間只作拳毛看，誰知忠義事所難。", "歸來四海一家日，錦茵却覆黄金鞍。", "萬金頼有不死藥，御手摩挲箭痕落。", "西風顧影一長鳴，身在天閑意沙漠。", "驌驦在御臣的盧，郭家師子誠僕奴。", "畫師畫肉不畫骨，權奇無乃天之徒。", "寶墨淋漓三十六，幾代流傳到華屋。", "真人固在馬不亡，堪愧駑駘費君粟。"]}