{"author": "李洪", "period": "宋", "type": "诗", "title": "慶陵季文尚書休致會者三十一人各賦詩", "paragraphs": ["尚書妙德望，曳履聞直聲。", "獻納雨露邊，斯文有統盟。", "重席侍經幄，藻鑒持銓衡。", "不憚推轂士，規摹漢西京。", "五色深補衮，三入厭承明。", "欻起蓴鱸思，徑作吳松行。", "名位九牧聳，富貴一毫輕。", "徜徉霅溪上，結廬依化城。", "擺落軒冕累，白屋倒屣迎。", "實際契禪宗，虛靜合僊經。", "聖朝亟圖舊，世臣重典刑。", "蒼生望東山，鹽梅待調羹。", "引年章屢却，勇决非矯情。", "雍容進退間，夷惠和且清。", "出綸冠奎文，安車示尊榮。", "樂天宅池臺，翁仲金餘籯。", "公貴無留資，韓宣有卿名。", "時方需大老，復當佐昇平。", "它年秉旄地，堂上有奇兵。", "恢復還舊都，翠華駕云亭。", "賤子荷英盼，鍊句愧陰鏗。", "請歌公歸兮，盍使季札聽。"]}