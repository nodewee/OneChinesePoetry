{"author": "釋寶曇", "period": "宋", "type": "诗", "title": "送樓尚書", "paragraphs": ["九關何爲視荒荒，鵷鷺不汝爲津梁。", "剛風一上九萬里，我豈無因來帝旁。", "君看玉皇香案上，臣有抹月批雲章。", "春秋自與易表裏，九師三傳俱亡羊。", "人言夫子身九尺，我謂椽筆聊相當。", "斯文豈不妙一世，如御琴瑟思更張。", "大夫人今八十六，百拜上賜千秋觴。", "朱旛皂蓋映華髮，鼓舞萬籟爲笙簧。", "如聞民病思藥石，可忍歲饑無稻粱。", "行行不待勤報政，會有詔書來未央。"]}