{"author": "趙與檳", "period": "宋", "type": "诗", "title": "白鶴巖", "paragraphs": ["六丁開兩壁，不知始何年。", "中間一崆峒，可爲幾客延。", "我來拂石坐，傾耳聽潺湲。", "古榕蔽天罅，一瀑穿峽懸。", "四時宿雨露，亭午飲虹煙。", "神公忽震怒，想將潛蛟鞭。", "至今空山驚，莽草連飛泉。", "宜調松琴操，更聞鐵笛傳。", "山僧避儂賦，飲溜枕苔眠。", "興懷內訌日，鼎鼎百餘年。"]}