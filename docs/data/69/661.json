{"author": "李洪", "period": "宋", "type": "诗", "title": "贈支提德最", "paragraphs": ["我昔觀華嚴，心熟毘盧境。", "東南有支提，千聖會巖嶺。", "欲從善財問，悵此路悠永。", "朅來縻王事，勝處每參請。", "彈指開重樓，結願發深省。", "寄謝德雲師，相見在別頂。", "禪翁游江湖，傳衣自雙徑。", "向來梅子熟，一衲伴千聖。", "十年此趺坐，樓閣方鼎盛。", "夜闌撥爐灰，衲也吾所敬。", "我如老摩詰，到處扣禪病。", "接淅復過雲，林端隔清磬。"]}