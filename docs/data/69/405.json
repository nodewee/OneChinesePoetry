{"author": "釋寶曇", "period": "宋", "type": "诗", "title": "送張漢卿左藏", "paragraphs": ["溪間曾語離，夜雨忽悲壯。", "俄頃山月明，照我蓬背上。", "欹枕念此行，變化或萬狀。", "江湖大圓鏡，有此白鳥樣。", "公言早崛奇，平處謝堤障。", "劃嚴如行師，百萬未可傍。", "疇昔粲可間，發此無盡藏。", "我饑寒欲死，甘露扶繒纊。", "目視飛鴻卑，未易蒙此貺。", "西風束書至，闢戶問亡恙。", "吾事公所知，它人雜嘲謗。"]}