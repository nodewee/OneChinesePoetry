{"author": "李洪", "period": "宋", "type": "诗", "title": "贈史康時二首  其二", "paragraphs": ["霜飈何凄冽，歲晏同漂泊。", "男兒志四方，寧久怨落魄。", "懷忠思報國，結義重然諾。", "死生貧賤間，交情今寂寞。", "差觀世態澆，未遇所立卓。", "英衮卧東山，南極仰衡霍。", "復期宇縣清，重使混沌鑿。", "會見官儀修，再卜東邑洛。", "否運行當傾，宇宙見開拓。", "他年功名逼，豈但持禁橐。", "堂堂蒼鬚眉，形貌畫麟閣。", "如何决此行，徑欲就邱壑。", "五十非無聞，斯文猶木鐸。", "願保千金軀，百鳥見一鶚。"]}