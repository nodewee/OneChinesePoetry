{"author": "李洪", "period": "宋", "type": "诗", "title": "迎送神辭  其一", "paragraphs": ["惟龍湫兮其源莫窮，利萬物兮精神可通。", "歲大旱兮我民之恫，酌彼泉兮神聽孔聰。", "擊鼓坎坎兮于神之宮，薄采溪毛兮饋進兩公。", "神欣欣兮鑒我民衷，神之來兮雨其濛。", "念我稼穡兮滌去爞爞，缾罌甚小兮膏澤甚豐。", "驕陽摧威兮奔走豐霳，民之謳歌兮千古英風。"]}