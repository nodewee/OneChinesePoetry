{"author": "何鎬", "period": "宋", "type": "诗", "title": "七臺山", "paragraphs": ["一上青雲梯，杖藜披素襟。", "追隨同聲客，不作殊方音。", "過雨飛重泉，積煙昏茂林。", "疊嶂杳峭崿，竦峰起嶇嶔。", "仰闞天門開，俯窺地戶深。", "丹壑收暝色，絳霞結幕輕。", "天空抗高館，嵐散凌孤岑。", "滄海飛赤舄，疎林散黄金。", "彷彿天仙來，逍遥上帝臨。", "雷電屢興滅，日月相深沈。", "遐討挹元氣，冥搜清道心。"]}