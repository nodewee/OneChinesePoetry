{"author": "李洪", "period": "宋", "type": "诗", "title": "過分水嶺", "paragraphs": ["江南山盡處，開闢如石門。", "下有琴筑聲，哀湍激箭奔。", "殘雪護峯頂，篁竹如四垣。", "老翁僅百歲，曝背抱兒孫。", "問之不我譍，嗒然而忘言。", "疑爾秦人徒，此類桃花源。", "寒日欲西頹，不容駐短轅。", "驅車下山去，逼耳聞清猿。", "回顧但烟靄，路絕無攀援。", "他年儻再逢，共醉老瓦盆。"]}