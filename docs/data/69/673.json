{"author": "李洪", "period": "宋", "type": "诗", "title": "送錢進思倅吳郡", "paragraphs": ["繁雄茂苑侔漢輔，森戟凝香古佳處。", "鵷鷺行除半刺賢，萬井提封頼摩拊。", "公家名德世有人，伯仲于今見伊呂。", "妙齡籍甚馳日邊，粉闈握蘭將振羽。", "故爲補外便親養，知已家庭真內舉。", "畫鷁鳴鐃催去程，垂虹松江對煙雨。", "西北高樓插暮霞，荷芰池光破炎暑。", "平分風月助詩興，一諾無事留公府。", "却尋館娃歌舞地，麋鹿臺荒盡禾黍。", "劍池古色湛寒泉，響屧採香迷島嶼。", "仙鬼遺踪杳茫昧，臨賦餘情時訪古。", "治中別駕稱展驥，末俗媕娿譏越俎。", "簡書獄市抵胡粵，末界馬牛視齊楚。", "欲了官事兒輩癡，鉗柅吏欺租賦簿。", "退食蕭然絕點埃，亦有佳客酬談麈。", "想席未煖詔已頒，穩上丹墀看布武。", "故人貧病寄江湖，一衲蒙頭參馬祖。", "時憑尺素問沉綿，臨別索詩愧吳語。"]}