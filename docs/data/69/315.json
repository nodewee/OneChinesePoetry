{"author": "鄭昺", "period": "宋", "type": "诗", "title": "題閻立本十八學士圖", "paragraphs": ["閻公十八學士圖，當時妙筆分錙銖。", "惜哉名姓不題別，但可以意推形模。", "十二匹馬一匹馿，五士無馬應直廬。", "五鞍施狨乃禁從，長孫房杜王魏徒。", "一人醉起小史扶，一人欠伸若挽弧。", "一人觀鵝憑欄立，一人運筆無乃虞。", "樹下樂工鳴瑟竽，八士環列按四隅。", "笑談散漫若飲徹，盤盂杯勺一物無。", "坐中題筆清而癯，似是率更閒論書。", "其中一著道士服，又一道士倚枯株。", "三人傍樹各相語，一人繫带行徐徐。", "後有一人豐而鬍，獨吟芭蕉立踟躕。", "一時登瀛客若是，貞觀治效真不誣。", "書林我曾昔曳裾，三局腕脫幾百儒。", "雄文大筆亦何有，餐錢但日靡公厨。", "邦家治亂一無補，正論出口遭非辜。", "時危玉石一焚掃，覽畫思古爲嗟吁。"]}