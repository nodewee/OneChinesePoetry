{"author": "宇文師獻", "period": "宋", "type": "诗", "title": "梅林分韻得酒字", "paragraphs": ["平生慕英游，望公真山斗。", "一見開心誠，已落諸人後。", "龍門豈甄擇，大小俱容受。", "聯轡尋勝踐，春風倚尊酒。", "惟公對江梅，端若同志友。", "玉色洗塵沙，幽姿出藜莠。", "命客花下坐，相與沃醇酎。", "非公無此客，譬諸草木臭。", "向晚入深巷，蒼根倚甕牖。", "始知水西頭，卧梅勝卧柳。", "有客三歎息，此樹警老醜。", "一笑客誠癡，萬法要經久。", "奇卉如尤物，過眼不必有。", "惠我終日香，重來香在否。", "但從此理悟，那復長搔首。", "念公捧召節，修名當不朽。", "艤舟未忍去，拓尋訪林藪。", "中心甚虛明，外慕厭紛糾。", "杖屨循古岸，細話猶開誘。", "再拜誦公詩，一洗芻豢口。"]}