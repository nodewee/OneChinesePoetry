{"author": "釋寶曇", "period": "宋", "type": "诗", "title": "樓尚書生日", "paragraphs": ["歲行丁巳生公年，一周甲子初回旋。", "壺中日月自長久，我身曾作蓬萊仙。", "霓旌何爲下南國，伊傅事業須林泉。", "胸中抱負五色石，晴窗撫弄供磨沿。", "古今成敗幾頭緒，酒澆不下仍橫咽。", "援琴一鼓天地靜，萬象起舞加清圓。", "新詩往往到紅葉，門前流水人爭傳。", "世間樂事唯我有，錦衣鶴髮同歡然。", "天公有意誰得解，功名自古俱華顛。", "鹽梅霖雨入吾手，母子共醉春風前。"]}