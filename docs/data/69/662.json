{"author": "李洪", "period": "宋", "type": "诗", "title": "送江叔源除太府丞柯山需次", "paragraphs": ["威鳳翔千仞，覽輝以來儀。", "天驥渥洼種，籋雲不受羈。", "江侯南國珍，劒佩光陸離。", "三道對清問，萬言敷箴規。", "雲霄跬步躡，分教小差池。", "中都冠蓋躔，屈處金穀司。", "奏課應遷格，騰達當在茲。", "元樞國士賞，天子前席咨。", "一言寤凝旒，致主躋軒羲。", "抱負經濟才，凜然諫諍姿。", "朝陽慶鳳鳴，冀北空騧驪。", "士爲知己用，素藴得盡施。", "丞貳須要劇，臺閣未應遲。", "需次指柯山，買船泛釣磯。", "暑行戒接淅，江邊遠風披。", "病夫困塵土，倚玉慙葭枝。", "分携莫能送，別酒何堪持。", "儻經子陵瀨，掃壁尋題詩。", "前途得好句，慰我別後思。"]}