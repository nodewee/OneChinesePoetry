{"author": "釋寶曇", "period": "宋", "type": "诗", "title": "訪孤山林和靖梅塢陳迹", "paragraphs": ["西湖湖水清可𣂏，孤山山人瘦有餘。", "梅花五更清夜夢，周易一卷前身書。", "經年竹戶與僧語，僧房繞湖三百區。", "客來放鶴未忍去，更爲脩竹聊須臾。", "衡山道士古鬚髮，苦語不似公膚腴。", "芙蓉爲裳月爲佩，荷芰結屋游龍車。", "朝馳八紘莫四極，上挈太古中唐虞。", "子房自是赤松後，淵明初無彭澤趨。", "平生自謂公不死，意不一見成空虛。", "買舟今夕定不寐，直恐長嘯來清都。"]}