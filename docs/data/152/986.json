{"author": "劉攽", "period": "宋", "type": "诗", "title": "舟中夜飲憶和弟聯句", "paragraphs": ["人生如浮雲，聚散苦不定。", "向來詩酒歡，雖唱誰與應。", "蟋蟀鳴在戶，玉衡逼冬孟。", "悠悠千里思，寂寂中夜靜。", "豈曰無他人，不如我同姓。", "吁嗟繫名利，有若置機穽。", "窘然塵埃中，耻無六翮勁。", "訪戴舟已慚，攀嵇駕難命。", "臨觴置不飲，引領起獨咏。", "莽莽天地昏，誰知我心怲。"]}