{"author": "劉攽", "period": "宋", "type": "诗", "title": "古詩咏歐陽永叔家白兔", "paragraphs": ["飛若白鷺，衆不足珍。", "走若白馬，近而易馴。", "古來希世絕遠始爲寶，白玉之白無緇磷。", "乃知白兔與玉比，道與之貌天與神。", "瑩然月魄照霜雪，紅眼顧眄珠璘㻞。", "山農提携越千里，主人得之誇衆賓。", "網羅脫死鷹犬避，一以潔素能超群。", "清江愴神龜，大野傷麒麟。", "刳腸折足不免患，智若三穴方全身。", "主人好奇意不倦，有來往往蒙金銀。", "老翁守株更有待，勿使珍物遺今晨。"]}