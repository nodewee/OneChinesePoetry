{"author": "劉攽", "period": "宋", "type": "诗", "title": "江漢", "paragraphs": ["江漢繄常武，苗民傒舞階。", "百蠻時暴桀，終古事威懷。", "壤穴深潛蟻，山林盛鬥豺。", "墮鳶愁瘴霧，吹蠱厭昏霾。", "淫毒皆沙蜮，跳梁自井蛙。", "幾成分服嶺，垂欲罷朱崖。", "元帥全軍出，天王太室齋。", "鑿門資感奮，負羽必誰差。", "壯氣隨霆擊，先聲甚雨偕。", "遊魂蚩爾輩，賈勇洎吾儕。", "略野窮飛鳥，圍城盡析骸。", "饑啼兒宛轉，怨哭鬼歐哇。", "破竹餘銛刃，焚原只亂稭。", "鯨掀才足膾，狸搰可須埋。", "王略過銅柱，天威暢藁街。", "斗牛光更潤，溟海靜無涯。", "賈舶盈珠琲，宮娥賤玳釵。", "拜侯金篆斗，犒士酒如淮。", "神武千齡協，歡娛萬國諧。", "告成方歷吉，名嶽望禋柴。"]}