{"author": "劉攽", "period": "宋", "type": "诗", "title": "渭水", "paragraphs": ["鳥鼠流清渭，岍岐導衆山。", "懸車循暗谷，斷棧出重關。", "長路去未已，連峰深更艱。", "秋高木落外，天夐鳥飛間。", "日出看群動，煙收認百蠻。", "別腸逾九絕，愁淚獨長潸。", "立志薄軒冕，隠居宜草菅。", "自甘家食薄，還愛綵衣斑。", "從吏負夙願，辭親何厚顔。", "簡書今可畏，幕府尚餘閒。", "猨叫無勞思，鴻冥不易攀。", "歸來城闕望，但見白雲還。"]}