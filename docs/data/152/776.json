{"author": "劉攽", "period": "宋", "type": "诗", "title": "馮當世生日  其一", "paragraphs": ["申甫維崧嶽，東方本歲星。", "舊書容盡信，成事况親聆。", "南紀浮江漢，青煒變頊冥。", "氣和方毓粹，地勝已儲靈。", "德宇何寥廓，斯文實典刑。", "龍駒來汗血，霜刃脫青萍。", "智略聯三捷，規模壯六經。", "羽翰驚海運，辰象屬天扃。", "回首煙霄近，橫雲漢閣青。", "河圖開祕奧，龍節付儀形。", "萬里風聲肅，三年楚俗寧。", "里甿羞螮蝀，鄉校謹螟蛉。", "聖主思霖雨，群生望大庭。", "指期調鼎實，洗眼頌椿齡。", "授易嘗占晉，論詩竊次駉。", "莫言狂簡士，足記景鐘銘。"]}