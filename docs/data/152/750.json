{"author": "劉攽", "period": "宋", "type": "诗", "title": "南征二首  其一", "paragraphs": ["漢皇開五嶺，虞帝事三苗。", "定有南征問，遥知用武朝。", "前籌皆廟略，選士𠙆風飆。", "潦水江湖大，雲山故國遥。", "天陰凝殺氣，師老聽哀謠。", "猿鶴愁君子，黿鼉憶架橋。", "繡衣方責戰，虎節竟乘軺。", "白骨不歸葬，冤魂誰爲招。", "猶傳發閭左，願得聽簫韶。", "旅泊時流動，何由問九霄。"]}