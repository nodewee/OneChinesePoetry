{"author": "劉攽", "period": "宋", "type": "诗", "title": "和梅聖俞食鱠歌", "paragraphs": ["黄河赤鯉非龍材，欲化不化煩風雷。", "隨波浮沉偷自得，網羅失身成暴腮。", "火鬐錦鬣鱗雪霜，紅眼照耀珠夜光。", "若無鯤鮞與蝦蚪，安見品格非尋常。", "主人愛客不計錢，少婦縷鱠情可憐。", "蜀薑吳橘正相益，炊菰絮羹還慊然。", "燕人寸腴不足貴，專諸全{炙火=肉}非珍味。", "屬饜默懷一飯報，欲令主人千萬歲。", "白玉換米桂作薪，主人家居長不貧。", "賣魚一值任公子，厭鱠與遍長安人。"]}