{"author": "劉攽", "period": "宋", "type": "诗", "title": "熙州行", "paragraphs": ["自胡請盟供貢職，關西二紀剽兵革。", "胡人歲來受金帛，地雖國本常不惜。", "帝家將軍勇無敵，謀如轉圜心匪席。", "精神動天天不隔，鑿空借籌皆碩畫。", "賈生屬國試五餌，買臣朔方發十策。", "偏師倏然盡西海，一月三捷猶餘力。", "百蠻解辮慕冠带，五郡掃地開城壁。", "葱嶺陂陀蒲類深，回笑秦并與禹績。", "尚書論功易等差，御史行封自明白。", "武功貤爵十萬金，徹侯印組丈二尺。", "奮行過望理自爾，少從進熟來無極。", "憶昔漢武開西域，天下騷然苦征役。", "哀痛輪臺置肥美，割棄造陽損斗僻。", "豈知洮河宜種稻，此去凉州皆白麥。", "女桑被野水泉甘，吳兒力耕秦婦織。", "行子雖爲萬里程，居人坐盈九年食。", "熙州歡娛軍事息，天王聖明丞相直。"]}