{"author": "劉攽", "period": "宋", "type": "诗", "title": "次韵宋職方新脩廳事", "paragraphs": ["事從梁棟拯隳頹，民有餘工庫有財。", "不待公輸洎玉繭，肯論新甫與徂徠。", "經營結構無遺巧，壯麗宏深要必該。", "廣砌水平鋪淡碧，應門風過絕纖埃。", "雲山噴墨文屏合，金獸銜環洞戶開。", "勢似名翬飛夭矯，喜知巢燕到裴徊。", "陳平社宰非無意，薛惠郵亭信不才。", "會道曹風如魯衛，輔州元作帝京陪。"]}