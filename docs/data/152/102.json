{"author": "劉攽", "period": "宋", "type": "诗", "title": "高樓", "paragraphs": ["青樓高高危九衢，朱欄畫栱相傾扶。", "佳人當軒玉不如，紅簾翠幕深沉居。", "危絃促柱鳴笙竽，哀音感耳心意舒。", "浮雲不行飛鳥徐，游人駐車馬踟躕。", "嘉肴桂酒白玉壺，浩唱爛醉何所居。", "樂極哀多盈必虛，世故萬變誰能圖。", "飛鳶墮鼠殘諸虞，里閭豪傑何時無。", "茂陵老儒空嘆息，曲突徙薪纔賜帛。"]}