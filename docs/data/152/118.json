{"author": "劉攽", "period": "宋", "type": "诗", "title": "幽谷泉", "paragraphs": ["幼卿初鑿琅琊溪，憶當大歷六年時。", "歐陽今疏幽谷泉，復在慶歷之六年。", "兩公相望幾百載，中間游客常比肩。", "山神愛惜第一境，邂逅知者方流傳。", "乃知勝事未有盡，可憐歲月猶依然。", "穿雲斸苔色澄澈，寶鏡霜刃光蜎蜒。", "巖前濫觴如可鑒，山下積石還成川。", "如公好事誠難得，推公此心人莫識。", "且如泉源在污泥，誰道汲引非人力。", "作詩刻石歌泉池，欲問何似陽冰題。"]}