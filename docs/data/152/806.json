{"author": "劉攽", "period": "宋", "type": "诗", "title": "送王相公", "paragraphs": ["白麻詔出鳳凰池，金節銅符副錫珪。", "故事周公不之魯，是行山甫亦徂齊。", "百年禮樂更檮杌，萬國車書載狄鞮。", "開闔乾坤容海運，斡回樞極寄杓携。", "故都形勝餘龍虎，開府文章盛壁奎。", "列坐諸生親絳帳，縱談禪伯得金篦。", "四山嵐氣連松梓，二水波濤亂鼓鼙。", "里老傍車看畫鹿，江靈低首避燃犀。", "鴻河带地長餘潤，蟠木開花亦有蹊。", "躍冶空慚折鉤喙，在鈞仍似落巢泥。", "苦心刻鵠纔成鶩，卑意函牛祇洎鷄。", "早晚重開丞相閣，爲公羸馬踏沙堤。"]}