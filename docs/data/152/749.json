{"author": "劉攽", "period": "宋", "type": "诗", "title": "和裴庫部十二韵", "paragraphs": ["懷人存蔽芾，招隠賦窅窊。", "賢傑多能事，音徽自不瑕。", "偶然新樸斫，一笑爲歡呀。", "夏屋已隆棟，清池非漚麻。", "望賒隨朔雁，坐久至昏鴉。", "好事逢諸彥，佳聲播四遐。", "燕遊安以樂，詩語正而葩。", "霜應豐山石，灰飛河內葭。", "凉秋將落帽，斜漢挹浮槎。", "老木圍岑寂，蒼苔積鬖髿。", "瑶光天不遠，圭影日無差。", "莫怪長吟苦，良金出汰沙。"]}