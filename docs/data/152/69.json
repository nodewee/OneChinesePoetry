{"author": "劉攽", "period": "宋", "type": "诗", "title": "新灘行", "paragraphs": ["巴江之水西南來，峽束川壅聲若雷。", "瞿唐五月不敢下，灧澦中流大如馬。", "風波雖惡石不去，太古以來怨行者。", "君不見前日巴山復摧裂，萬仞臬兀江中絕。", "孟冬水涸石角見，上流下流盡精鐵。", "當時長年皆有語，後來艱危從此數。", "上天設險知爲誰，但恐妨人如灧澦。"]}