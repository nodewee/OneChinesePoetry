{"author": "劉攽", "period": "宋", "type": "诗", "title": "錢子高舉賢良中科寄賀子飛", "paragraphs": ["當世英雄彀，連年伯仲賢。", "友于聲競爽，敵萬智無前。", "讜議天人際，馳辭日月邊。", "會驚文得鳳，真謂筆如椽。", "萬乘親前席，諸生敢比肩。", "晚成無近器，妙選悉青錢。", "濟美高陽舊，傳經韋氏專。", "公侯將必復，廊廟定誰先。", "步武青雲接，官曹畫省聯。", "軼群看赤驥，洵直想朱絃。", "德賞今誰擬，才難古亦然。", "從容照棣萼，聞望已陶甄。", "夏屋方隆棟，雲檣穩濟川。", "那令得賢頌，祇貴漢王淵。"]}