{"author": "文同", "period": "宋", "type": "诗", "title": "寄題閬州開元寺澤師竹軒", "paragraphs": ["澤師種竹三十年，竹成滿院生綠烟。", "蒼龍子孫太繁盛，分領眷屬來渭川。", "藏風蓄雨蔭殿壁，不敢輒近寒森然。", "香飛常入佛座上，葉落不到經窗前。", "芟除掃掠凈如洗，欄外不許行狂鞭。", "澤師瘦健如老鶴，壞衲幾尺披左肩。", "手持數珠讀梵筴，狀貌兀若塑與鎸。", "朝旋暮繞在其下，不肯出院求齋錢。", "古人亦有愛竹者，豈得似師心意專。", "我亦平生苦如此，兼解略把筆墨傳。", "逢師正謂同所好，但恨尚有區中緣。", "何時相對月明下，坐徹清影談幽禪。"]}