{"author": "劉攽", "period": "宋", "type": "诗", "title": "寄杭州通判蘇子瞻海州使君孫巨源", "paragraphs": ["淛水三江外，朐山百郡東。", "專城須聞望，半刺亦才雄。", "浪海元無際，吳潮近峽中。", "茵憑那獨異，翰墨自兼工。", "追昔賢良舉，殊時步武同。", "百篇傳冠古，半策已全功。", "咫尺騰霄使，回旋著籍通。", "龍媒流汗血，鳳羽雜鳬翁。", "烈士猶難進，清朝各願忠。", "伏蒲寧曲學，鳴鼓尚深攻。", "物理安圓鑿，人倫陋發蒙。", "俟河愁敝箄，破膽忤豐隆。", "力擠膠西相，廉欺第五公。", "絕絃迷促軫，折翼創虛弓。", "卧閣寧多病，治中有舊風。", "從容付丞史，咻噢及兒童。", "使者誅求急，王人禮數崇。", "湯年偏一溉，稷御不終窮。", "高宴延仙伯，閒遊歷梵宮。", "怒濤翻練白，浴日上霞紅。", "沙鮚能藏蟹，江鳬不慕鴻。", "五雲瞻碣石，七澤望青楓。", "瓜戍留麋巀，茅心憶桂叢。", "賜環聊衮衮，遺楪漫忡忡。", "困學今將落，生涯只屢空。", "頭風吹過雨，鬢雪亂飛蓬。", "龜死寧遺策，鸞棲豈願籠。", "勞生俱夢寐，有道或瘖聾。", "絕唱常難和，幽光更待融。", "知音懷感慨，不獨寄絲桐。"]}