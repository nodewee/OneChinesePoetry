{"author": "劉攽", "period": "宋", "type": "诗", "title": "次韵和羅著作風琴詩送畢長官", "paragraphs": ["君不見長風翏翏起山林，大木怒呺喧萬竅。", "是爲天籟來無方，中有知音全衆妙。", "洛陽琴工誇死桐，齊魯諸儒頌清廟。", "刻商變羽不得騁，擊手高張空改調。", "豈如風琴得自然，但令雕虎長清嘯。", "鏗鏘闡緩連晝夜，已斷復續誰能料。", "不論九奏金石諧，那辨五絃宮徵少。", "世間俚耳何足聽，幸有楊荂嗑然笑。", "高堂置酒月如霜，金盤照筵紅蠟燒。", "淵明子賤皆有琴，兩君叵惜清樽醮。"]}