{"author": "劉攽", "period": "宋", "type": "诗", "title": "復次前韵", "paragraphs": ["仙游欺緬邈，古事厭增加。", "自我新形勝，因之翫物華。", "不勞工子勸，無價境天賒。", "雲構森如畫，翬飛勢莫遮。", "靜看梁燕賀，閒聽野蜂衙。", "曹事初無壅，軍聲信不譁。", "倚欄歌白雪，爲客進流霞。", "快意凉風起，餘歡素月斜。", "吳趨應有始，齊難詎爲誇。", "夏日思王粲，名流得孟嘉。", "優游琴八疊，悲壯鼓三撾。", "遍看題詩語，飄然自一家。"]}