{"author": "劉攽", "period": "宋", "type": "诗", "title": "瑞荷", "paragraphs": ["西濠本連金水河，天潢之下分餘波。", "波深水靜生物秀，十步百步皆圓荷。", "五月浮舟人不見，瑞荷亭亭尤可羨。", "連二雕成白玉盤，合歡裁作青油扇。", "浣紗女子紅蓮房，背面照鏡勻鮮粧。", "斜陽弄影並高蓋，下有戢翼雙鴛鴦。", "人情貴少瑞云美，亦自天和獨鍾此。", "周王嘉禾獻同穎，漢皇奇木誇連理。", "君不見今年大田所收十萬倉，上客爲子歌吉祥。"]}