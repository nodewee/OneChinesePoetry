{"author": "劉攽", "period": "宋", "type": "诗", "title": "再和宋職方", "paragraphs": ["萬緣冥數有興頹，不爲勞民與費財。", "常怪丘淵猶改舊，足令蓍蔡可知來。", "黄圖左輔今仍重，甲令名藩此正該。", "過去英賢聯踵武，幾多能事悉塵埃。", "僝工匠石三農隙，唾手公堂一旦開。", "妙選棟梁虹宛轉，觸新廊廡雁徘徊。", "落成幸有羔羊酒，能賦欣逢錦繪才。", "衰老專城無異術，祇將勤拙任家陪。"]}