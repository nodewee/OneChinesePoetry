{"author": "劉攽", "period": "宋", "type": "诗", "title": "佚老堂爲馬給事題", "paragraphs": ["膂力期方壯，功名付衆才。", "朝廷不能出，軒冕儻時來。", "賢者皆知此，勞生亦念哉。", "暮年均暇逸，末路忍低回。", "延閣通雲漢，東垣接上臺。", "老成宜鶴髮，絕足信龍媒。", "脫落經綸際，從容里地開。", "圖書收舊素，池籞就穿栽。", "松竹依陶令，兒童戲老萊。", "尚知南郡富，肯使少游哀。", "詎有東家問，端思齒杖陪。", "會爲三徑客，幽屏謝塵埃。"]}