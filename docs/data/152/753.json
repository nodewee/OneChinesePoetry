{"author": "劉攽", "period": "宋", "type": "诗", "title": "酬臨濮劉推官", "paragraphs": ["治民非己長，那得士心降。", "爲問來鳴鳳，何如止吠厖。", "壺餐慚鼎食，鉛割謝矛鏦。", "辯士更持節，佳兵正上瀧。", "薄田桑十畝，小市釀千缸。", "自喜庭無訟，寧論智少雙。", "陪京開左輔，振鐸服中邦。", "禁臠分留印，天枝涖建幢。", "孤生老將至，壹意信猶矼。", "頼倚絃歌化，餘風勉政龐。"]}