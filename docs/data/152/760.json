{"author": "劉攽", "period": "宋", "type": "诗", "title": "又十二韵", "paragraphs": ["絕境可遺老，清心仍去邪。", "樓頭喧燕雀，川面動龍蛇。", "碧瓦浮煙素，朱甍麗日赮。", "倚風時坐嘯，乘月更吹笳。", "庭樾交傾蓋，池房雜舞髽。", "凉秋乘爽塏，吉歲驗汙邪。", "厨釀全欺魯，兒歌習陋巴。", "林珍餉桃李，溪飯列魚蝦。", "勝賞須神會，浮名祇盜夸。", "誰能貪課最，本自學禪迦。", "羈旅枝栖鵲，田園舍負蝸。", "蕭條看白鬢，早晚得丹砂。"]}