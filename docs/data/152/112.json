{"author": "劉攽", "period": "宋", "type": "诗", "title": "刁景純得假還丹陽", "paragraphs": ["晨霜落川水，行子自相趣。", "帝城桂爲薪，斗米勝白玉。", "丈人乘老猶愛書，十年厭直承明廬。", "漢廷三最得予告，此行亦是思鱸魚。", "沙頭打鼓朝發船，捩柂已見江湖天。", "落帆京口望北固，此溪此山如宛然。", "壯年封侯豈不好，金朱祇令夸者道。", "聞公東岡長萬杉，采芝何似商山老。"]}