{"author": "劉攽", "period": "宋", "type": "诗", "title": "城東觀魚", "paragraphs": ["東城水深色如黛，居人來過不知愛。", "我浮扁舟轉城曲，蒼煙古樹寒相對。", "忽如身在松江游，况有漁子前操舟。", "霜天黯黯始下雁，雪浪杳杳頻驚鷗。", "萬魚挂網同時急，赤鯉長大猶人立。", "舊疑古潭有神物，倏見金鱗却騰入。", "檝師獻功喜相顧，岸傍歡聲仍坌集。", "主人置酒樂未央，艇子行{炙火=肉}輕相及。", "吳酸縷鱠白玉盤，四座相喻同加餐。", "人生萬事豈有難，我能爲公成此歡，興極意移令我嘆。", "落日藹藹沈雲端，岸草露白天風寒。"]}