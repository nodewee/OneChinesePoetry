{"author": "劉攽", "period": "宋", "type": "诗", "title": "南征二首  其二", "paragraphs": ["揚越舊秦兵，苗頒尚禹征。", "初驚一使任，那用萬人行。", "友戶凝昏祲，滄波觸駭鯨。", "越裳無信息，銅柱定將傾。", "服嶺東南尉，戈船萬里程。", "江通夜郎道，秋入伏波營。", "插羽頻封檄，馳軺屢請纓。", "介鱗悲物色，猿鶴悵民生。", "幾日封京觀，歸時捲旆旌。", "休聞七科戍，無用五陽兵。", "海國犀牛遠，南琛紫貝輕。", "平生一長劍，歲暮望欃槍。"]}