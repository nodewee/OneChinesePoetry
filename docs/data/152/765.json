{"author": "劉攽", "period": "宋", "type": "诗", "title": "次韵和石曼卿泰山", "paragraphs": ["步至東山表，纔知嶽鎮尊。", "百川趨渤碣，一柱際乾坤。", "託始無懷氏，談更洛誦孫。", "後王崇檢玉，方士說天門。", "巖石居凝命，群峰遠駿奔。", "陰陽殊雨霽，朝夕異凉溫。", "學者譏秦事，功臣誓漢恩。", "氣連滄海碧，影變濁河渾。", "候日來丁夜，捫星待合昏。", "仙真疑史闕，宮殿謹司存。", "落水雷穿谷，危松珀擁根。", "更尋宣父志，雅意屬崦崑。"]}