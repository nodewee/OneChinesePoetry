{"author": "劉攽", "period": "宋", "type": "诗", "title": "送裴如晦知潤州", "paragraphs": ["柳陰深碧黄鸝語，川水平堤鷗鳥舞。", "送君臨流眼暫明，愛此虛凉少塵土。", "何况連檣一月行，吳山楚水相逢迎。", "稻花吹雨香不絕，蘆葉摇風聲正清。", "北固樓臺似圖畫，廣陵欲渡聞潮生。", "縹壺盈前京口酒，紅旆相隨北府兵。", "少年投栗常爲樂，晚歲甘棠空涕零。", "望君鴻飛不可攀，白頭方出玉門關。", "獨向天涯共明月，猶應夢裏借千山。"]}