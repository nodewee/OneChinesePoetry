{"author": "劉攽", "period": "宋", "type": "诗", "title": "次韵和宋職方北樓", "paragraphs": ["勝事略就手，茲樓無復加。", "棟梁宏可愛，丹碧麗非華。", "風月登臨最，川原眺望賒。", "斗城知日近，瀛海自雲遮。", "杖屨歡乘興，文移謹報衙。", "晝閒禽語靜，歲熟市聲譁。", "柳影重重幕，蓮香處處霞。", "舳艫隨渚遠，睥睨向人斜。", "話聽游童樂，詩煩上客誇。", "國風麟趾應，賓宴鹿鳴嘉。", "鵰鶚無餘力，騏驎不待撾。", "衰遲竟何補，襆被念還家。"]}