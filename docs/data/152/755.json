{"author": "劉攽", "period": "宋", "type": "诗", "title": "送高麗使", "paragraphs": ["絕域求通使，皇華益藉才。", "男兒萬里志，笑語片帆開。", "積鹵生陰火，奔濤起晝雷。", "曝鱗成島嶼，吐氣誤樓臺。", "城邑東迎日，居人學用杯。", "詩書自天性，冠带及家陪。", "歲月如勤止，登臨亦壯哉。", "威聲逾肅慎，仙事指蓬萊。", "鵬向南溟近，槎常八月來。", "言瞻析津次，遥見二星回。"]}