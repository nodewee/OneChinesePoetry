{"author": "劉攽", "period": "宋", "type": "诗", "title": "和楊彥文嵩山詩", "paragraphs": ["楊侯作邑山水中，縣南百里維青嵩。", "官閒身老詩筆健，樂與邱壑研豪雄。", "是時新凉背炎夏，草木秀麗全天功。", "重青疊碧百萬狀，有如耋老携兒童。", "懸泉落崖瀉萬丈，震雷發地聲隆隆。", "陰風巖洞忽悽愴，寒生六月如凝冬。", "祠官祀典有常秩，掃除給復何其恭。", "孕靈産異遠不極，面周負鄭人殊風。", "生雲觸石始膚寸，倏忽澍雨成冥濛。", "群山相望不足算，禮若小國來朝宗。", "幽人羽客此獨往，深處時與神仙通。", "念君吏職有章綬，池鴻籠鶴思長空。", "暫留靈境寄心賞，仰止萬古希遐蹤。", "梯高徑側目力短，涉歷庳下非穹崇。", "山中居人亦富逸，翠竹寒松名素封。", "願言携家事卜築，採薇飲水欣長終。", "巖田種芝地高下，茅屋遡水溪西東。", "君能挂冠共此約，何必綺季東園公。"]}