{"author": "劉攽", "period": "宋", "type": "诗", "title": "觀魚", "paragraphs": ["清濠環城四十里，蒹葭蒼蒼天接水。", "使君褰帷乘大舸，觀魚今從北闕起。", "開門漁師百舟入，大罟密罾雲霧集。", "小魚一舉以千數，赤鯉强梁猶百十。", "濁醪賞功傾瓦壺，公言錫爵爭歡呼。", "餘人不及色沮喪，數奇天幸相賢愚。", "濃雲吹雨寒蕭散，置酒移船泊前岸。", "暴殄天物古所矜，誰道於今爲壯觀。"]}