{"author": "劉攽", "period": "宋", "type": "诗", "title": "劉五草蟲扇子", "paragraphs": ["吾宗白團扇，畫作草蟲樣。", "天時變炎凉，棄置幾惆悵。", "網蟲蒼蒼顔色晦，畫工筆法依然在。", "剪裁帖綴復生光，白月團團仍可愛。", "蒼蠅輕巧蝴蝶狂，怒螳斮斧誰能當。", "老蠶作繭意自了，露蟬孤嘒殊清凉。", "其餘百品隨變化，天機所動俱閒暇。", "座人咨嗟用筆精，不知猶是今人畫。", "畫工侯生今白頭，有時看畫還淚流。", "壯年名聲却自惜，老去心神無處求。", "始知能事須當年，盛時一過殊可憐。", "即今拙工各自喜，豈知此家先日前，落筆輒得千萬錢。"]}