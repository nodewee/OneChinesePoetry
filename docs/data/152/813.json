{"author": "劉攽", "period": "宋", "type": "诗", "title": "次韵酬李推官", "paragraphs": ["少無風力致雲霄，老寄東藩愧節旄。", "涉境已憐清濟涸，開門猶喜岱山高。", "智微黑蟻穿珠竅，術異游魚出鼎膏。", "思古循良深自嘆，視身尸素欲何逃。", "流光去去車馳轂，過事新新海駕濤。", "屈指家聲歡上客，愜心風什幸詩豪。", "青春小圃饒佳卉，遲日芳樽付濁醪。", "傾蓋强君留一醉，相看前路釣連鼇。"]}