{"author": "劉攽", "period": "宋", "type": "诗", "title": "代魏秀才和", "paragraphs": ["明府敏爲政，經綸功已深。", "無欺禮神意，不擾愛民心。", "直道容多梗，良時避孔壬。", "未成宣室召，空賜潁川金。", "茲日量天聽，方春報雨霖。", "望蜺舒黯黯，笑電趣涔涔。", "耒耜歡南畝，歌謠變越吟。", "和應光爇戶，潤足俟薰琴。", "久客羞王粲，忘饑學漢陰。", "鹿門那忍去，留釣此江潯。"]}