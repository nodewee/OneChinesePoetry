{"author": "文同", "period": "宋", "type": "诗", "title": "崔覲詩", "paragraphs": ["崔覲者高士，梁州城固人。", "讀書不求官，但與耕稼親。", "夫婦既已老，左右無子孫。", "一日召奴婢，盡以田宅均。", "俾之各爲業，不用來相聞。", "遂去隠南山，雜迹麋鹿群。", "約曰或過汝，所給爲我陳。", "有時携其妻，來至諸人門。", "乃與具酒食，嘯詠相歡欣。", "山南鄭餘慶，辟之爲參軍。", "見趣使就職，漫不知吏文。", "已復許謝事，但謂長者云。", "補闕王直方，本覲之比鄰。", "文宗時上書，召見蒙咨詢。", "薦覲有高行，用可追至淳。", "詔授起居郎，褒斜走蒲輪。", "辭疾不肯至，高風概秋旻。", "我昨過其縣，裴回想芳塵。", "訪問諸故老，寂無祠與墳。", "斯人久不競，薄夫何由敦。", "此縣漢唐時，諸公揚清芬。", "刻詩子堅廟，來者期不泯。"]}