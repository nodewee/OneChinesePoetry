{"author": "劉攽", "period": "宋", "type": "诗", "title": "題合肥縣效裕堂詩", "paragraphs": ["九月霜降公堂成，江侯寄詩求所名。", "定名揣稱事不易，以予樸直言必誠。", "百詞號呶片語决，十役漫汗一教行。", "令乎於此有餘裕，堂以效實非無形。", "庭羅芳草寒轉碧，池有魚鳥閒不驚。", "左經右律給嘯咏，雨軒風檻含秋聲。", "今我不樂歲云暮，蟋蟀在堂鴻雁鳴。", "主人愛客豈有極，助爾美酒長河傾。"]}