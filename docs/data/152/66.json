{"author": "劉攽", "period": "宋", "type": "诗", "title": "俠少行戲王子直", "paragraphs": ["長安少年俠自任，一生意氣過人甚。", "許身直以豪取名，快意那知武犯禁。", "寶刀强弓千里馬，風馳電射無敵者。", "有時獨醉倡樓春，一身歌舞兼百人。", "休來著書吐胸臆，脫落章句嗤丘墳。", "王侯願交不可得，貴者雖貴猶埃塵。", "君不見漢家雲臺畫良將，高冠長劍森相向。", "由來落拓塵土中，不妨論議巖廊上。", "乃知功名爲世賢，安知輕欺惡少年。"]}