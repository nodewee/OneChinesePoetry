{"author": "劉攽", "period": "宋", "type": "诗", "title": "王家酒樓", "paragraphs": ["君不見天漢橋下東流河，渾渾瀚瀚無停波。", "遊人閱水看白日，駭浪瞥遠紅影蹉。", "感嘆世事亦如此，振頓兩足行吟哦。", "提錢買酒聊取醉，道傍高樓正嵯峨。", "白銀角盆大如艑，臛雞煮蟹隨紛羅。", "黄花滿把照眼麗，紅裙女兒前艷歌。", "樂酣興極事反覆，舊歡脫落新愁多。", "夷門城東門，南對屠兒墓。", "信陵今安在，賓客散如霧。", "竊符事可鄙，袖椎復何慕。", "猶令主人成大功，千歲英名若可遇。", "笑殺平原君，恥從毛薛遊。", "選士十九人，毛遂晚見收。", "丈夫一身貴特達，因人成事良足羞。"]}