{"author": "文同", "period": "宋", "type": "诗", "title": "將赴洋州書東谷舊隠", "paragraphs": ["晚客無一來，獨步入東谷。", "園林已成就，此景頗不俗。", "落落岩畔松，修修澗邊竹。", "爽氣逼襟袖，清如新出浴。", "寒泉激亂石，磊磊漱瓊玉。", "荒溪漬餘潤，滿地苔蘚綠。", "珍禽靜相倚，毛羽華且縟。", "高下相和鳴，不去若馴伏。", "幽花雜紅紫，點滴亂盈目。", "坐久微風來，時聞散餘馥。", "往年讀書處，宛爾舊茅屋。", "雖然小破壞，修整可數木。", "開門拂軒窗，無限起蝙蝠。", "縱橫列蟲網，不免自掃撲。", "壁間細書字，多是親寫錄。", "當時苦謀身，如此用意毒。", "于今三十年，才抵羊脾熟。", "一從入仕路，行步每踖踧。", "所畏惟簡書，其甘者藜菽。", "中間何大幸，致身在天祿。", "無狀陪俊游，俯首常自恧。", "連章乞外補，得郡悉鄉曲。", "雖名二千石，敢自辭碌碌。", "朝廷設新法，布作天下福。", "或慮多垢玩，訓戒稍嚴肅。", "刺史當是時，能不爲驅督。", "行之以中道，勉副議者欲。", "刻薄素所憎，忍復用刑獄。", "進身豈不願，實懼有陰戮。", "昨從漢中歸，于此度炎燠。", "親朋日相會，分義愈敦篤。", "便欲從之游，投簪解朝服。", "退自數年計，伏臘殊未足。", "還當武康去，就養若鷄鶩。", "貧雖士之常，于我何迫蹙。", "簞瓢若自具，尚可繼前躅。", "奈何食口衆，不比回也獨。", "東方千餘騎，導從催我速。", "行復登長途，貌展心甚縮。", "淵明豈俗士，幸此有松菊。"]}