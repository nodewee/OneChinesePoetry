{"author": "劉攽", "period": "宋", "type": "诗", "title": "和楊十七傷蘇子美", "paragraphs": ["蘇君在朝素機警，氣排青雲力扛鼎。", "鵷鴻遇風鄙巢栖，騏驥得塗嗤坎井。", "千金置酒宴長夜，錦繡照爛絲篁靜。", "明珠盈車謗隨起，白巾還家酒未醒。", "翟公署門賓客改，魏牟去闕江湖永。", "濯纓漁父唱滄浪，結廬陶令依人境。", "時浮扁舟就什一，出從數騎非造請。", "窮途詩語尤慨慷，暮年筆法加豪逞。", "霜凋蘭蕙不待老，一世歡悲竟俄頃。", "遺書猶缺茂陵求，卜宅乍許要離並。", "生平相望不相接，凜凜氣概吾能省。", "川流既逝安可回，駿骨雖買何由騁。", "知君金石嘗定交，末路人琴俱不幸。", "大招無復修門期，懷舊邈與山陽等。"]}