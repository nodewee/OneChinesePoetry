{"author": "劉攽", "period": "宋", "type": "诗", "title": "游濟堤傅家園亭", "paragraphs": ["濟水與河俱至海，陶邱之北川原改。", "由來天事不可料，黄濁長存清晦在。", "猶餘平堤十里長，逶迤東注如高岡。", "水泉味甘土脉膩，固知餘潤宜群芳。", "君家園籞臨濟堤，荆扉茅屋隨高低。", "當軒古木密如蓋，無數雜花行有蹊。", "谷虛遥聞樵斧應，晝靜便有幽禽啼。", "穿栽卜築事未已，上爲層臺深鑿溪。", "東鄰可買莫惜費，臘月課種當令齊。", "柳綠正如陶令宅，桃紅應似晉人迷。", "城中老守厭窘束，行樂得至城東西。", "此家園亭可屢往，薄酒自足充提携。"]}