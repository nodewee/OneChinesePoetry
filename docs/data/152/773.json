{"author": "劉攽", "period": "宋", "type": "诗", "title": "郊祀慶成詩", "paragraphs": ["聖瑞歸文子，珍符屬孝孫。", "儲精凝景命，端拱輯群臣。", "禮樂成中典，人神定一尊。", "亮章新物睹，咸秩備司存。", "成德兼明察，彌文付討論。", "積高參斗極，因吉際乾坤。", "候景迎長日，萌芽發舊根。", "律風乘廣莫，卦氣起昆侖。", "閶闔開黄道，星辰拱紫垣。", "奉瑄嚴太一，推策本軒轅。", "八廟森重構，諸侯盛駿奔。", "薦馨光裸玉，告嘏逮歸弔。", "旄纛羅千乘，旂旛徑九門。", "龍蛇影摇動，鵝鸛勢飛翻。", "士勇歡鳬藻，天晴候晏溫。", "幔城橫象魏，玉果會春園。", "嚴警連宵鼜，周廬次屬鞬。", "望雲舒錦石，揖月上金盆。", "廣樂歡來格，升煙續載燔。", "頌釐如響答，終事寂無喧。", "輦路祥飆轉，端門旭日暾。", "天雞還自舞，仙鶴爲孤騫。", "河漢驚垂象，雷霆浹厚恩。", "畫衣期不犯，肺石更何冤。", "長樂尊無貳，椒房慶已蕃。", "睿心先廣愛，大策重臨軒。", "瑞典兼河洛，歡心極鎮藩。", "名山已望幸，天意肯周爰。", "願上公車奏，來趨白獸樽。", "心知搢紳義，展采詎難言。"]}