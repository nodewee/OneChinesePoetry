{"author": "劉攽", "period": "宋", "type": "诗", "title": "和江鄰幾梅聖俞同蔡學士觀宋家書畫", "paragraphs": ["中郎石經天下傳，江翁說詩當世賢。", "南昌子真亦祿仕，讀書養性希神仙。", "雄豪相遇古莫及，所至衣冠爭願焉。", "貴公子孫誰是勝，廣平家書盈萬千。", "當時交友皆父行，賈生論議欺老先。", "開門迎客車結轍，而此三士相周旋。", "牙籤插架塵土絕，寶軸出囊瑶玉聯。", "前秦篆籀頗磨滅，中世粉墨仍新鮮。", "咨嗟古人不可見，但覺能者心意專。", "知音自昔貴一遇，千歲相望猶比肩。", "况有清詩紀實事，豪壯入耳如哀絃。", "鄙夫觀書識難字，古文愈野心謂然。", "要當乘興過君所，刮膜一使頭風痊。"]}