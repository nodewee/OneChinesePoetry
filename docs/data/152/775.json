{"author": "劉攽", "period": "宋", "type": "诗", "title": "聞蜀中大水寄閬中諸弟", "paragraphs": ["蜀嶺參天近，巴江向海迂。", "百城同暗谷，獨鳥視前途。", "六月蒸雲甚，長風驟雨俱。", "漏天疇得補，深峽不時輸。", "回首蛇蛟鬭，傷心虎豹呼。", "劍關愁斷棧，天漢逼乘桴。", "臂飲通殊俗，巢居自一隅。", "遺黎待螺蚌，小邑斷樵蘇。", "絕域飛黄鵠，仙人用隻鳬。", "清秋已收潦，問爾麗泥塗。"]}