{"author": "劉攽", "period": "宋", "type": "诗", "title": "卜居書懷", "paragraphs": ["漆雕未能信，陽甫免歸居。", "理以逍遥得，材由濩落疏。", "狹才輕勢利，小隠幸林廬。", "藿食由來事，茅茨不願餘。", "南檐容曝日，側徑喜携鋤。", "筋力吾如此，功名世有諸。", "憶初干萬乘，徒步謁公車。", "投射東堂策，歸來北闕書。", "先鳴煩指日，弱羽愧吹噓。", "雲雨非人力，泥塗亦詔除。", "江湖輕乘雁，鐘鼓陋鶢鶋。", "有道翻羞卷，迷津幸遂初。", "幽棲謝車馬，至樂狎樵漁。", "述作稱狂簡，誰能問起予。"]}