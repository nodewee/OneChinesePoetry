{"author": "劉攽", "period": "宋", "type": "诗", "title": "送張太保知冀州", "paragraphs": ["使君使敵前歲中，手爲單于畫吉凶。", "敵人破膽不敢迕，即日歸報明光宮。", "漢家牧師三十六，水甘草豐馬數足。", "問誰虎臣司苑門，極望離宮皆苜蓿。", "長河東來橫冀州，雄雄大府森戈矛。", "紅旗照天軍令肅，紫髯昂藏居上頭。", "將軍威名動殊俗，天子今無北顧憂。", "舊傳冀土多良馬，歲看北客輸旃裘。", "廟謀將新赤岸澤，强鄰猶知博望侯。", "使君家聲仍世傳，慷慨功名方壯年。", "黄金如斗組丈二，富貴光華真謂賢。"]}