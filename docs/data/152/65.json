{"author": "劉攽", "period": "宋", "type": "诗", "title": "次韵子瞻贈喬道人", "paragraphs": ["昔有仙公項曼都，去家十年若斯須。", "還歸壯語驚妻孥，月邊朝拜雖勞軀。", "流霞一杯真味腴，世人但怪醫多盧。", "不知列仙山澤臞，陰陽變化隨指呼。", "日新無窮非故吾，喬公築居近濰都。", "交遊洞賓儕爾朱，又言其師奇丈夫。", "璞玉粹美名不沽，郎官仕晉更五胡。", "我今老病須人扶，衰顔白鬢日已渝。", "捐書絕學休守儒，去不爲少猶雙鳬，公能濟我良藥無。"]}