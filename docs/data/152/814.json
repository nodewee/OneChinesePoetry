{"author": "劉攽", "period": "宋", "type": "诗", "title": "答鄭秘丞見寄長韵", "paragraphs": ["鄭公真率故難攀，夙昔相期季孟間。", "晝錦鄉閭嗤拓落，藉糟官局壓清閒。", "飲腸縱逸巵無當，詩句清新玉作環。", "屢舞自矜能舉袖，少歌誰復顧酡顔。", "南金不足償棋進，魯酒頻聞輸罰鍰。", "豪忤里儒連束矢，狂侵醉尉欲翹關。", "婢勤織衽幾無欲，男飽詩書僅有鰥。", "疲馬踏泥如得絆，弱弓支肘不成彎。", "權材未恨原中秘，領邑那知寄百蠻。", "說將正憐胡越異，問津空復鬢毛斑。", "江連楚蜀無窮水，路繞巴渝不盡山。", "青嶂叫猿寒寂寂，亂泉衝石暝潺潺。", "有生誰得辭羈旅，良苦遥知冒險艱。", "高興由來向人盡，尺書仍喜不吾慳。"]}