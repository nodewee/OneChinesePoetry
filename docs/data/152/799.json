{"author": "劉攽", "period": "宋", "type": "诗", "title": "次韵和韓持國雪二十韵", "paragraphs": ["層雲升蒼莽，密雪亂高低。", "巧緻欺工倕，繁多感計倪。", "因高宜嶽鎮，善下及塗泥。", "海變方朝若，天通憶命黎。", "懸檐垂齟齬，投隙置刀圭。", "冥頊豪無頼，娥舒弱易迷。", "清心還自照，正色故思齊。", "報曙端成誤，驚春妄問奚。", "林珍翔鷺鵠，玉氣墮虹蜺。", "獵野甘燔兔，登川快臛蠵。", "風回飄柳絮，日暝亂醯雞。", "蟲篆初難辨，庖羔久未刲。", "冥鴻愁徑度，饑雀愴單棲。", "律驗知陽復，天旋測氣躋。", "浮生共羈旅，外境本筌蹄。", "置酒容高會，論文慰解携。", "詩從載塗唱，賦爲騁妍題。", "數聽波濤辨，滔滔百仞溪。"]}