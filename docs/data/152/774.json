{"author": "劉攽", "period": "宋", "type": "诗", "title": "次韵和王正仲熙寧郊祀二十韵", "paragraphs": ["駿命膺長發，鴻圖本慎徽。", "八方星拱極，四海日升暉。", "舊典增咸秩，彌文示表微。", "聖時均玉燭，天統正璿璣。", "南極迎陽復，陰泉候氣歸。", "積高常眷顧，昭孝每毋違。", "羽衛來雙闕，和鑾並六飛。", "風霆齊命令，龍虎會旗旂。", "帳殿層城暮，金波列宿稀。", "嚴更虛夜鼜，雕輦下彤闈。", "廣樂千人唱，升煙萬目睎。", "衆神知受記，象物競來依。", "陟降兼明察，圓方比範圍。", "送音仍鬻鬻，畀福想霏霏。", "霈澤蘇群動，春陽暢墐扉。", "慶深周揭厲，感極至歔欷。", "多士參鳴玉，微生厠皂衣。", "肅雍瞻帝武，奉引近天威。", "儒館鵷鸞舊，長謠錦繡輝。", "因知子雲賦，何足頌巍巍。"]}