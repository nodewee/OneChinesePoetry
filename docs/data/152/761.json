{"author": "劉攽", "period": "宋", "type": "诗", "title": "酬范判官喜雨", "paragraphs": ["一旬天再雨，惠澤夜來深。", "震發雷霆事，榮華卉木心。", "問年如隔併，閱日屢辛壬。", "安水江千里，良田畝一金。", "劭農非有術，望歲忽爲霖。", "雊雉依青隴，跳魚出廢涔。", "夢成池上作，喜見洛生吟。", "破敵聯飛鏃，高張信雅琴。", "緒風開晝色，遲日媚花陰。", "更有資清興，連峰映碧潯。"]}