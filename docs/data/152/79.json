{"author": "劉攽", "period": "宋", "type": "诗", "title": "關西行", "paragraphs": ["關西居人多閉屋，屋底老翁相向哭。", "縣官禁錢錢益輕，百姓無錢食不足。", "平時斗粟錢百數，今者千錢人不顧。", "大家蕭條無十金，小家流離半逵路。", "憶初鑄錢爲强國，盜賊無端皆得職。", "邇來救弊因寬民，盜賊自苦民逾貧。", "安得萬物皆爲銅，陰陽熾炭造化工。", "鑄錢萬萬大似尺，官定足用民家豐。"]}