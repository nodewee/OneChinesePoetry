{"author": "劉攽", "period": "宋", "type": "诗", "title": "和永叔春雪", "paragraphs": ["陬筒吹灰變冥朔，生氣萌泉天不覺。", "凝陰忽升氣橫厲，重雲大同勢綿邈。", "通衢漫漫走流沙，近甸稍稍堆喬岳。", "焚爐姹女姿飛揚，匝野神奸誰彫琢。", "刀圭不惜透牆隙，捷業俄然垂屋角。", "戶斜尺劍未及收，窗缺連環如可握。", "鮮粧宮女喜深印，紅手庠童鬥堅搦。", "暝雞誤曉屢咿咿，饑雀衝人猶啄啄。", "雖憐林篁有摧折，却喜隴苗就優渥。", "貧廬敗褐憎破牖，富屋珍裘轉深幄。", "使君高義仍泛愛，潁士多文方力學。", "獵師得雋鮮棄薧，厨釀薦甘清間濁。", "氣隨陽春破凝烈，巧奪鈞工畏名貌。", "吾知郢人不復歌，古聲比今爲拙朴。"]}