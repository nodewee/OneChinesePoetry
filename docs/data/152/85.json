{"author": "劉攽", "period": "宋", "type": "诗", "title": "天馬行", "paragraphs": ["漢家天馬來宛西，天子愛之藏貳師。", "甘泉貴人寵第一，昆弟封侯真謂宜。", "軍書插羽廟選將，一朝百萬皆熊羆。", "大射盧山亦快意，死人亂麻非所悲。", "論功廟堂誰與敵，外廄皆是麒麟兒。", "白茅金印結紫綬，老將流落多瑕疵。", "天生富貴實有命，寧復憶君貧賤時。", "勢高累愚計慮遠，大志落落嗟徒爲。", "渭橋祖道一語泄，身釁邊鼓家流離。"]}