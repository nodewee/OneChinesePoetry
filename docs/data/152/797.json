{"author": "劉攽", "period": "宋", "type": "诗", "title": "又和魏秀才", "paragraphs": ["川原惟漢廣，雷雨向春深。", "望望三農事，悠悠一歲心。", "月離初候畢，龍見亦推壬。", "向夕風翻海，中天電爍金。", "農占不騎晦，史例足書霖。", "至治無饑穰，元和蔑旱涔。", "遷鸚殊自喜，倦客獨悲吟。", "未必魚生釜，聊因酒貰琴。", "奮身從嫖姚，走馬過雕陰。", "辜負封侯骨，棲遲沔水潯。"]}