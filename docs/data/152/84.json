{"author": "劉攽", "period": "宋", "type": "诗", "title": "送楊康功知安豐縣", "paragraphs": ["楊郎作文殊勇爲，辯如濤波捷刺蜚。", "相逢喜吾故人子，門風宛存令我悲。", "艾蘭驅車最先入，百箭穿楊誰可及。", "擢第勝人十改官，作官不辭萬家邑。", "勸耕課桑力有餘，吏事不受崇空虛。", "後生才資動出衆，何至苦心城旦書。", "清泉百里環芍陂，楚人千年長不饑。", "叔敖子孫負薪苦，念爲廉吏何可爲。", "忽憶雲臺故侯司空公，五郡士馬河西東。", "功名亦有際會數，退讓自是雄雋風。", "誰謂鄙夫老昏忘，屈指古事猶初終。", "作詩寫此豈有意，正若指點山水書魚蟲。"]}