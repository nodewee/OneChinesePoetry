{"author": "劉攽", "period": "宋", "type": "诗", "title": "和章都官洞庭詩", "paragraphs": ["閱水須閱秋水時，洞庭八月爲最宜。", "百川湧溢注平曠，倒卷溟海翻天池。", "瀟湘沅澧紺碧色，千里一片清瑠璃。", "蜀江亦濁遠不雜，正若黄組縈鑑匜。", "長風簸軒一何壯，雪浪成山相蹙移。", "奔霆擊電恣轟磕，素車白馬交橫馳。", "朱垠騁望更無地，翼軫落影光參差。", "南極老人坐盤石，赤足皤鬢濯項頤。", "修鱗巨鬣出萬族，窟穴鱣鮪泥蛟螭。", "身軀長大竟無益，機械利器潛相隨。", "但令漁師賈餘勇，冒突死地常安之。", "巴蛇斷骨不自免，此曹幺麽何能辭。", "秦皇屬車八十一，赭衣伐山豪不羈。", "九疑不到二妃泣，聖賢失勢令人悲。", "憶登洛陽值摇落，暮霞新月含風漪。", "古今光景共一瞬，獨繞四壁觀題詩。", "神官威巖鬢似戟，樓船持節森畫旗。", "湘靈奔走伺顔色，鼓瑟獻巧招馮夷。", "新篇秀句遠爲寄，清風白芷叢余思。", "呼兒疊紙作報語，衰老撫事情孳孳。"]}