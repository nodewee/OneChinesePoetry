{"author": "劉攽", "period": "宋", "type": "诗", "title": "夜携賈十五過巨源作", "paragraphs": ["鄙夫開年便四十，白髮垂頤眼眵澀。", "不甘老態日見侵，自計多憂諸病集。", "待詔侏儒飽欲死，囊空有時都絕粒。", "丈夫立氣須激昂，豈能中夜牛衣泣。", "朱門貴人那易見，後生美仕尤難挹。", "敝裘敗屨欲安往，蹭蹬通衢還獨立。", "賈侯游從久不厭，孫君風誼今相入。", "由來大瓠矜濩落，尚喜靈珀勤收拾。", "暮通水火並鄰居，巷無牛羊時屢及。", "泛愛已許金石堅，覺我衰遲情汲汲。", "清霜著屋萬瓦明，白月當空北風急。", "排門上堂童孺歡，青燈照書簡編緝。", "縱談自爾外形骸，虛舟不值呼張翕。", "赤桐燒酒傾玉杯，念君屢空此遄給。", "葡萄紫熟梨甘津，寒葅盈盤更啜汁。", "酒腸雖狹底能足，邂逅歡娛論串習。", "百牢九鼎亦盡空，金带玉符誰等級。", "三更還家燈火斷，浩氣凝虛榮都邑。", "斗杓落北草木死，層冰凝水魚龍蟄。", "何時春雷起霖雨，宿雲溫媚天衢濕。"]}