{"author": "劉攽", "period": "宋", "type": "诗", "title": "溫湯和王法曹", "paragraphs": ["火井傳夷檄，炎洲記海隅。", "仙遊空詣絕，方志每多誣。", "泛濫浮清沼，淵源自奧區。", "洪鈞從鼓橐，一氣審爲爐。", "烈焰方焚澤，騰波盛濺珠。", "沃焦難與並，執熱諒誰須。", "鼇抃終當釣，鯨掀會學屠。", "此中勝鼎鼐，不復待樵蘇。", "池館他年貴，衣冠萬乘俱。", "廢興仍在目，惆悵指平蕪。"]}