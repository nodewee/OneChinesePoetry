{"author": "劉攽", "period": "宋", "type": "诗", "title": "楊寺丞書畫", "paragraphs": ["楊侯古書數十軸，草隸缺殘猶可讀。", "古書流傳動千歲，書可倣摹古容僞。", "愛君苦心能辨之，等捐千金不爲費。", "世嘗售名不售真，物可見形難見神。", "重令志士一惆悵，念有遺寶隨埃塵。", "東牆西牆畫滿屋，瑟琶小兒理新曲。", "鄙夫長安交遊少，騎馬能來與君熟。", "萬事好惡我自知，不作浮沈爲人更耳目。"]}