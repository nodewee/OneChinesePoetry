{"author": "劉攽", "period": "宋", "type": "诗", "title": "次韵和裴庫部喜雪歌", "paragraphs": ["四時平分氣升降，當冬宜藏反宣暢。", "玄冥羸孱失其職，驟弛威權避威仰。", "由來萬事可盡料，一夕同雲迷下上。", "始疑群靈久猜阻，勿爾覺悟歡相訪。", "周宣商湯號明主，圭璧垂盡虛卣鬯。", "豈如聖神備參兩，精意潛發天垂貺。", "朔風蕭條嚴莫犯，四野皜白光彌望。", "乾施無方意必均，陰殺夸多力尤壯。", "松篁得意忍枯槁，鷹隼乘時戾寬曠。", "層樓眺遠復褰簾，密室就煖仍施幛。", "舞投牆隙到中堂，響拂紙疏喧北向。", "樵林無聲自斤斧，野渡爭趨急船舫。", "富觴屢舉極歡呼，貧屨踐行赧嘲讓。", "誰令小邑盡華屋，不覺南山失青嶂。", "月臨靜夜絕氛埃，濤起風江冞蕩漾。", "豫期晴和當勸耕，徑入園林稍挾杖。", "宿酲未解雞三號，照梁輝煥晨光亮。", "裴侯清通思豪絕，郢曲不比巴人唱。", "老均茵憑遊益歡，閒藉杯酒神俱王。", "明年三農飽牟麥，病民自可逃無狀。"]}