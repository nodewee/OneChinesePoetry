{"author": "劉攽", "period": "宋", "type": "诗", "title": "送子惇出使河北", "paragraphs": ["禹積基壺口，堯仁被冀方。", "官迎赤車使，詔選瑣闈郎。", "力學推元稹，高才屬長康。", "壯懷來慷慨，得志自軒昂。", "愛直容知默，中和異吐剛。", "一臺傳駮議，二府見分章。", "前效平原淺，嚴威夏日長。", "居常祇逢掖，試躍即干將。", "雲漢昭回地，鵷鸞八九行。", "穹廬休夕拜，覢弩備晨裝。", "洚水成滔陸，流庸頗異鄉。", "挂冠勞畚鍤，佩犢問耕桑。", "哺乳增襵粥，完膚滌痏瘡。", "朴忠將漕最，惇厚訓兵强。", "冀馬羅馳傳，河魚飽食魴。", "細書夸睇視，淳酎沃煩腸。", "肯作田園計，寧嫌鬢髮蒼。", "能令老者奮，直與大鵬翔。", "處世當何語，懷君豈易忘。", "哂由終所畏，與點自知狂。"]}