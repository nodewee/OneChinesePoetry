{"author": "劉攽", "period": "宋", "type": "诗", "title": "寄梅聖俞江鄰幾韓持國", "paragraphs": ["直諒多聞友，衣冠領袖賢。", "平生三徑樂，少別四時遷。", "曲策春山秘，絃歌璧水圜。", "吳門真養性，委吏故依然。", "杖履兼閭里，詩文孰後先。", "風雲多變態，鞭弭屢周旋。", "清汝流無極，維嵩地少偏。", "微官非擇取，勝事偶陳前。", "遲日消棋局，殘春頼醉眠。", "時從謝客咏，不廢遠公禪。", "吏課輕涓露，官箴恨纆牽。", "裹糧嗟不遂，回首鎮幽捐。"]}