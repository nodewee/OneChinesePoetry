{"author": "劉攽", "period": "宋", "type": "诗", "title": "送王兖州", "paragraphs": ["卧閣偏州獨老夫，三年化盡白髭鬚。", "故人始得班荆語，督府相觀剖竹符。", "舊學翰林君子澤，雄文策府列仙儒。", "蛟龍莫作池中物，老驥幾爲轅下駒。", "腰底印章馳傳乘，道傍冠蓋棄關繻。", "黄金上冢家相樂，文弩迎官吏疾驅。", "甲子可憐同步武，光陰稍覺近桑榆。", "掛車正爾思前路，畢娶由來異壯圖。", "笑謔會須矜此酒，分飛何必待長塗。", "側身東望艱梁甫，猶冀君家有隻鳬。"]}