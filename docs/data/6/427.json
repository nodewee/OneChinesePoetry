{"author": "张炎", "period": null, "type": "词", "title": "木兰花慢", "paragraphs": ["锦街穿戏鼓，听铁马、响春冰。", "甚舞绣歌云，欢情未足，早已收灯。", "从今便须胜赏，步青青、野色一枝藤。", "落魄花间酒侣，温存竹里吟朋。", "休憎。", "短发鬅鬙。", "游兴懒、我何曾。", "任蹴踏芳尘，寻蕉覆鹿，自笑无能。", "清狂尚如旧否，倚东风、啸咏古兰陵。", "十里梅花霁雪，水边楼观先登。"]}