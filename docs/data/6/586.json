{"author": "晁端礼", "period": null, "type": "词", "title": "木兰花・玉楼春", "paragraphs": ["苦春宵漏短，梦回晚、酒醒迟。", "正小雨初收，馀寒未放，怯试单衣。", "娇痴。", "最尤殢处，被罗襟、印了宿妆眉。", "潇洒春工斗巧，算来不在花枝。", "芳菲。", "正好踏春，携素手、暂分飞。", "料恨月愁花，多应瘦损，风柳腰肢。", "归期。", "况春未老，过南园、尚及牡丹时。", "拼却栏边醉倒，共伊插满头归。"]}