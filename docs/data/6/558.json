{"author": "晁端礼", "period": null, "type": "词", "title": "上林春・一落萦", "paragraphs": ["霖雨成功，堂称继美，旧说安阳家世。", "峻岳降神，长庚应梦，佳辰况当秋霁。", "玉函金篆，帝锡与、寿眉齯齿。", "向清时、便告老，尽取貂蝉轻弃。", "把朝庭旧勋屈指。", "有谁人似此，能全终始。", "谤书顿释，先芬未泯，君王自为知己。", "看花临水。", "算已号、醉吟居士。", "奈苍生，尚满望、谢公重起。"]}