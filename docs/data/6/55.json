{"author": "张元干", "period": null, "type": "词", "title": "瑞鹤仙", "paragraphs": ["喜西园放钥。", "对燕寝香润，棠阴寒薄。", "东风夜来恶。", "禁烟时天气，莺啼花落。", "新晴共约。", "怕韶光、容易过却。", "把铜壶、缓浮金杯，禊游行乐。", "弦索。", "笙簧声里，还记兰房，正垂罗幕。", "初眠弱柳。", "梅如豆，玉如琢。", "向凤凰池上，鸳鸯影里，他年何啻紫橐。", "看流芳，继踵韦平，盛传巩洛。"]}