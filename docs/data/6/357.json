{"author": "张炎", "period": null, "type": "词", "title": "瑶台聚八仙・新雁过妆楼", "paragraphs": ["春树江东。", "吟正远、清气竟入崆峒。", "问余栖处，只在缥缈山中。", "此去山中何所有，芰荷制了集芙蓉。", "且扶筇。", "倦游万里，独对青松。", "行藏也须在我，笑晋人为菊，出岫方浓。", "淡然无心，古意且许谁同。", "飞符夜深润物，自呼起苍龙雨太空。", "舒还卷，看满楼依旧，霁日光风。"]}