{"author": "张炎", "period": null, "type": "词", "title": "台城路・齐天乐", "paragraphs": ["清时乐事中园赋，怡情楚花湘草。", "秀色通帘，生香聚酒，修景常留池沼。", "闲居自好。", "奈车马喧尘，未教闲了。", "把菊清游，冷红飞下洞庭晓。", "寻泉同步翠杳。", "更将秋共远，书画船小。", "款竹谁家，盟鸥某水，白月光涵圆峤。", "天浮浩渺。", "称绿发飘飘，溯风舒啸。", "缓筑堤沙，渭滨人未老。"]}