{"author": "京镗", "period": null, "type": "词", "title": "瑞鹤仙", "paragraphs": ["鸳行旧俦侣。", "问底事、迟回西州西处。", "闲居久如许。", "相邻翁对饮，诗人联句。", "夤缘会遇。", "过高轩、相逢喜舞。", "正菊天、景物澄鲜，切莫趣归言去。", "看取。", "星扉月户。", "雾阁云窗，非公孰住。", "从容笑语。", "人生易别难聚。", "恨分违有日，留连无计，满目离愁忍觑。", "若他时、鱼雁南来，把书寄与。"]}