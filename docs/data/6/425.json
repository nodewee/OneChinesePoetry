{"author": "张炎", "period": null, "type": "词", "title": "摸鱼子", "paragraphs": ["又孤吟、灞桥深雪，千山绝尽飞鸟。", "梅花也著东风笑，一夜瘦添多少。", "春悄悄。", "正断梦愁诗，忘却池塘草。", "前村路杳。", "看野水流冰，舟闲渡口，何必见安道。", "慵登眺。", "脉脉霏霏未了。", "寒威犹自清峭。", "终须几日开晴去，无奈此时怀抱。", "空暗恼。", "料酒兴歌情，未肯随人老。", "惜花起早。", "拚醉□忘归，接䍦更好，一笑任倾倒。"]}