{"author": "晁端礼", "period": null, "type": "词", "title": "喜迁莺", "paragraphs": ["清和时序。", "望桂影渐生，薰风微度。", "挺秀金芝，传芳玉叶，天上瑞麟重睹，竞爽谢庭兰玉，信美西壅鸳鸯。", "庆门里，把丹枝争折，青云平步。", "声誉。", "喧盛世，人咏少年，古锦囊中句。", "艺祖诸孙，宗王贤子，偏爱汝阳眉宇。", "画堂令辰称寿，愿与冈陵同固。", "更看取，继汧公勋业，东平茅土。"]}