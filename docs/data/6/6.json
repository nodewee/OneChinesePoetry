{"author": "向子", "period": null, "type": "词", "title": "水龙吟", "paragraphs": ["梦回寒入衾绸，晓惊忽堕瑶林里。", "穿帷透隙，落花飞絮，难穷巧思。", "着帽披裘，挈壶呼友，倚空临水。", "望琼田不尽，银涛无际，浮皓色、来天地。", "遥想吴郎病起。", "政冷窗、微吟拥鼻。", "持笺赠我，新词绝唱，珠零玉碎。", "馀兴追游，清芬坐对，高谈倾耳。", "晚归来，风扫停云，万里月华如洗。"]}