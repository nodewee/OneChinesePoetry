{"author": "贺铸", "period": null, "type": "词", "title": "凤求凰・声声慢", "paragraphs": ["园林幕翠，燕寝凝香。", "华池缭绕飞廊。", "坐按吴娃清丽，楚调圆长。", "歌阑横流美眄，乍疑生、绮席辉光。", "文园属意，玉觞交劝，宝色高张。", "南薰难销幽恨，金徽上，殷勤彩凤求凰。", "便许卷收行雨，不恋高唐。", "东山胜游在眼，待纫阑、拮菊相将。", "双栖安稳，五云溪是故乡。"]}