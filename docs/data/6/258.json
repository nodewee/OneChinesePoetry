{"author": "辛弃疾", "period": null, "type": "词", "title": "贺新郎", "paragraphs": ["肘後俄生柳。", "叹人生、不如意事，十常八九。", "右手淋浪才有用，闲却持螯左手。", "谩赢得、伤今感旧。", "投阁先生惟寂寞，笑是非、不了身前後。", "持此语，问乌有。", "青山幸自重重秀。", "问新来、萧萧木落，颇堪秋否。", "总被西风都瘦损，依旧千岩万岫。", "把万事、无言搔首。", "翁比渠侬人谁好，是我常、与我周旋久。", "宁作我，一杯酒。"]}