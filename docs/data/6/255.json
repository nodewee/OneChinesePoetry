{"author": "辛弃疾", "period": null, "type": "词", "title": "贺新郎", "paragraphs": ["著厌霓裳素。", "染胭脂、苎罗山下，浣沙溪渡。", "谁与流霞千古酝，引得东风相误。", "从臾入、吴宫深处。", "鬓乱钗横浑不醒，转越江、地迷归路。", "烟艇小，五湖去。", "当时倩得春留住。", "就锦屏一曲，种种断肠风度。", "才是清明三月近，须要诗人妙句。", "笑援笔、殷勤为赋。", "十样蛮笺纹错绮，粲珠玑、渊掷惊风雨。", "重唤酒，共花语。"]}