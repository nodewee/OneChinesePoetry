{"author": "无名氏", "period": null, "type": "词", "title": "永遇乐", "paragraphs": ["万法由心，应观法界，一切心造。", "老子瞿昙，同归去揆，不离心是道。", "自从识得，坎离交济，炼药粗知昏晓。", "云腾雨飞，蟾宫兔走，丹阙更无烦恼。", "气中真液，液中真气，和合不多不少。", "种出黄芽，炼成赤水，龙虎交围绕。", "七返九还，工夫到後，还我旧时年少。", "待三千、功圆行满，恁时是了。"]}