{"author": "无名氏", "period": null, "type": "词", "title": "永遇乐", "paragraphs": ["学道修心，存神炼性，直要轻举。", "补脑还精，流水不腐，户枢终不蠹。", "日魂月魄，抟归炉鼎，真气自然流聚。", "把心猿缚住，意马追回，迥无尘虑。", "定中明有，阳龙阴火，水火透时为度。", "八段奇文，千口活法，向上有一路。", "吕公高尚，未离人世，有分也须相遇。", "约十洲三岛，骖鸾跨鹤，大家同去。"]}