{"author": "京镗", "period": null, "type": "词", "title": "贺新郎", "paragraphs": ["试与娥语。", "问因何、年年此夜，月明如许。", "万顷熔成银世界，是处玉壶风露。", "又岂比、寻常三五。", "变化乾坤同一色，觉星躔、斗柄皆回互。", "须要我，共分付。", "平生脚踏红尘处。", "漫纷纷、鸡虫厚薄，燕鸿来去。", "只有婵娟多情在，依旧当时雅素。", "空自叹、归心难住。", "留取清光岷江畔，照扁舟、送我章江路。", "频引满，莫匆遽。"]}