{"author": "王炎2", "period": null, "type": "词", "title": "念奴娇", "paragraphs": ["小妆朱槛，护秋英千点，金钿如簇。", "黄叶白苹朝露冷，只有孤芳幽馥。", "华发苍头，宦情羁思，来伴花幽独。", "巡檐无语，清愁何啻千斛。", "因念爱酒渊明，东篱雅意，千载无人续。", "身在花边须一醉，小覆杯中醽醁。", "过了重阳，捻枝嗅蕊，休叹年华速。", "明年春到，陈根更有新绿。"]}