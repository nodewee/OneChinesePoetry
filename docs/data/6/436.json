{"author": "张炎", "period": null, "type": "词", "title": "壶中天・念奴娇", "paragraphs": ["苔根抱古，透阳春、挺挺林间英物。", "隔水笛声那得到，斜日空明绝壁。", "半树篱边，一枝竹外，冷艳凌苍雪。", "淡然相对，万花无此清杰。", "还念庾岭幽情，江南聊折，赠行人应发。", "寂寂西窗闲弄影，深夜寒灯明灭。", "且浸芳壶，休簪短帽，照见萧萧发。", "几时归去，朗吟湖上香月。"]}