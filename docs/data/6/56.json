{"author": "张元干", "period": null, "type": "词", "title": "瑶台第一层", "paragraphs": ["宝历祥开飞练上，青冥万里光。", "石城形胜，秦淮风景，威凤来翔。", "腊馀春色早，兆钓璜、贤佐兴王。", "对熙旦，正格天同德，全魏分疆。", "荧煌。", "五云深处，化钧独运斗魁旁。", "绣裳龙尾，千官师表，万事平章。", "景锺文瑞世，醉尚方、难老金浆。", "庆垂芳。", "看云屏间坐，象笏堆床。"]}