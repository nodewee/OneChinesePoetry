{"author": "贺铸", "period": null, "type": "词", "title": "将进酒・梅花引", "paragraphs": ["城下路。", "凄风露。", "今人犁田古人墓。", "岸头沙。", "带蒹葭。", "漫漫惜时，流水今人家。", "黄埃赤日长安道。", "倦客无浆马无草。", "开函关。", "掩函关。", "千古如何，不见一人闲。", "六国扰。", "三秦扫。", "初谓商山遗四老。", "驰单车。", "致缄书。", "裂荷焚芰，接武曳长裙。", "高流端得酒中趣。", "深入醉乡安稳处。", "生忘行。", "死忘名。", "谁论二豪，初不数刘伶。"]}