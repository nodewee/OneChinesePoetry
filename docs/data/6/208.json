{"author": "京镗", "period": null, "type": "词", "title": "念奴娇", "paragraphs": ["绣天锦地，浣花溪风物，尤为奇绝。", "无限兰舟相荡漾，缯彩重重装结。", "冀国遗踪，杜陵陈迹，疑信俱休说。", "笙歌丛里，旌旗光映林樾。", "自笑与蜀缘多，沧浪亭下，饱看烟波阔。", "屡疏求归才请得，知我家山心切。", "已是行人，犹陪佳客，莫放回船发。", "来年今日，相思惟共明月。"]}