{"author": "辛弃疾", "period": null, "type": "词", "title": "哨遍", "paragraphs": ["池上主人，人适忘鱼，鱼适还忘水。", "洋洋乎，翠藻青萍里。", "想鱼兮、无便於此。", "尝试思，庄周正谈两事。", "一明豕虱一羊蚁。", "说蚁慕於膻，於蚁弃知，又说於羊弃意。", "甚虱焚於豕独忘之。", "却骤说於鱼为得计。", "千古遗文，我不知言，以我非子。", "子固非鱼，噫。", "鱼之为计子焉知。", "河水深且广，风涛万倾堪依。", "有网罟如云，鹈鹕成阵，过而留泣计应非。", "其外海茫茫，下有龙伯，饥时一啖千里。", "更任公五十为饵。", "使海上人人厌腥味。", "似鲲鹏、变化能几。", "东游入海，此计直以命为嬉。", "古来谬算狂图，五鼎烹死，指为平地。", "嗟鱼欲事远游时。", "请三思而行可矣。"]}