{"author": "辛弃疾", "period": null, "type": "词", "title": "沁园春", "paragraphs": ["有美人兮，玉佩琼踞，吾梦见之。", "问斜阳犹照，渔樵故里，长桥谁记，今故期思。", "物化苍茫，神游仿佛，春与猿吟秋鹤飞。", "还惊笑，向晴波忽见，千丈虹霓。", "觉来西望崔嵬。", "更上有青枫下有溪。", "待空山自荐，寒泉秋菊，中流却送，桂棹兰旗。", "万事长嗟，百年双鬓，吾非斯人谁与归。", "凭阑久，正清愁未了，醉墨休题。"]}