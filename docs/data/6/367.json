{"author": "张炎", "period": null, "type": "词", "title": "台城路・齐天乐", "paragraphs": ["翠屏缺处添奇观，修眉远浮孤碧。", "天影微茫，烟痕黯淡，不与千峰同色。", "凭高望极。", "向帘幕中间，冷光流入。", "料得吟僧，数株松下坐苍石。", "泉源犹是故迹。", "煮茶曾味古，还记游历。", "调水符闲，登山屐在，却倚阑干斜日。", "轻阴易□。", "看飘忽风云，晦明朝夕。", "为我飞来，傍江横峭壁。"]}