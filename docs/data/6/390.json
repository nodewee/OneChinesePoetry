{"author": "张炎", "period": null, "type": "词", "title": "石州慢", "paragraphs": ["野色惊秋，随意散愁，踏碎黄叶。", "谁家篱院闲花，似语试妆娇怯。", "行行步影，未教背写腰肢，一搦犹立门前雪。", "依约镜中春，又无端轻别。", "痴绝。", "汉皋何处，解佩何人，底须情切。", "空引东邻，遗恨丁香空结。", "十年旧梦，谩馀恍惚云窗，可怜不是当时蝶。", "深夜醉醒来，好一庭风月。"]}