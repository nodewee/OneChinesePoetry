{"author": "晁端礼", "period": null, "type": "词", "title": "庆寿光", "paragraphs": ["丹扆疏恩，庆闱受命，圣朝广孝非常。", "大邑高封，名兼寿考辉光。", "闾巷相传盛事，焕丝五色成章。", "崇新栋，天语荣夸，共瞻积善华堂。", "灵龟荐祉，紫鸾称寿，千锺泛酒，百和焚香。", "况有新教歌舞，妙选丝篁。", "馀庆从今沓至，看儿孙、朱紫成行。", "闻说道，贤得阴功，姓名仍在仙乡。"]}