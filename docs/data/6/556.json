{"author": "晁端礼", "period": null, "type": "词", "title": "水龙吟", "paragraphs": ["小桃零落春将半。", "双燕却来池馆。", "名园相倚，初开繁杏，一枝遥见。", "竹外斜穿，柳间深映，粉愁香怨。", "任红敧宋玉，墙头千里，曾牵惹、人肠断。", "常记山城斜路，喷清香、日迟风暖。", "春阴挫後，马前惆怅，满枝红浅。", "深院帘垂雨，愁人处、碎红千片。", "料明年更发，多应更好，约邻翁看。"]}