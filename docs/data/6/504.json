{"author": "紫姑", "period": null, "type": "词", "title": "白苎", "paragraphs": ["绣帘垂，画堂悄，寒风淅沥。", "遥天万里，黯淡同云幂幂。", "渐纷纷、六花零乱散空碧。", "姑射宴瑶池，把碎玉、零珠抛掷。", "林峦望中，高下琼瑶一白。", "严子陵钓台迷踪迹。", "追惜。", "燕然画角，宝钥珊瑚，是时丞相，虚作银城换得。", "当此际、偏宜访袁安宅。", "醺醺醉了，任他金钗舞困，玉壶频侧。", "又是东君，暗遣花神，先报南国。", "昨夜江梅，漏泄春消息。"]}