{"author": "京镗", "period": null, "type": "词", "title": "水龙吟", "paragraphs": ["夜来井络参躔，使星一点明如昼。", "谁将天上麒麟，锺作人间英秀。", "从橐仪刑，御屏名姓，暂烦衣绣。", "问西川父老，新来喜跃，缘何事、曾知否。", "今代澄清妙手。", "为公家、忧心如疚。", "几年繁赋，一朝输代，恩民特厚。", "初度佳辰，恰逢长至，从来希有。", "但只将一部，欢声百万，与公为寿。"]}