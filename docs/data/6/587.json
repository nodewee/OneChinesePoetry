{"author": "晁端礼", "period": null, "type": "词", "title": "金盏子", "paragraphs": ["断魂凝睇。", "望故国迢迢，倦摇征辔。", "恨满西风，有千里云山，万重烟水。", "遥夜枕冷衾寒，数更筹无寐。", "想伊家、应也背著孤灯，暗弹珠泪。", "屈指。", "重算归期，知他是何时见去里。", "翻思绣阁旧时，无一事，只管爱争闲气。", "及至恁地单栖，却千般追悔。", "从今後，彼此记取，厌厌况味。"]}