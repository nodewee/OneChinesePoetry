{"author": "辛弃疾", "period": null, "type": "词", "title": "兰陵王", "paragraphs": ["恨之极。", "恨极销磨不得。", "苌弘事，人道後来，其血三年化为碧。", "郑人缓也泣。", "吾父攻儒助墨。", "十年梦，沈痛化余，秋柏之间既为实。", "相思重相忆。", "被怨结中肠，潜动精魄。", "望夫江上岩岩立。", "嗟一念中变，後期长绝。", "君看启母愤所激。", "又俄倾为石。", "难敌。", "最多力。", "甚一忿沈渊，精气为物。", "依然困斗牛磨角。", "便影入山骨，至今雕琢。", "寻思人间，只合化，梦中蝶。"]}