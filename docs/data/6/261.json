{"author": "辛弃疾", "period": null, "type": "词", "title": "念奴娇", "paragraphs": ["是谁调护，岁寒枝、都把苍苔封了。", "茅舍疏篱江上路，清夜月高山小。", "摸索应知，曹刘沈谢，何况霜天晓。", "芬芳一世，料君长被花恼。", "惆怅立马行人，一枝最爱，竹外横斜好。", "我向东邻曾醉里，唤起诗家二老。", "拄杖而今，婆娑雪里，又识商山皓。", "请君置酒，看渠与我倾倒。"]}