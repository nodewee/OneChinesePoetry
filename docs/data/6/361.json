{"author": "张炎", "period": null, "type": "词", "title": "霜叶飞", "paragraphs": ["绣屏开了。", "惊诗梦、娇声啼破春悄。", "隐将谱字转清圆，正杏梁声绕。", "看帖帖、蛾眉淡扫。", "不知能聚愁多少。", "叹客里凄凉，尚记得当年雅音，低唱还好。", "同是流落殊乡，相逢何晚，坐对被真花恼。", "贞元朝士已无多，但暮烟衰草。", "未忘得春风窈窕。", "却怜张绪如今老。", "且慰我留连意，莫说西湖，那时苏小。"]}