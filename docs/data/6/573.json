{"author": "晁端礼", "period": null, "type": "词", "title": "玉女摇仙佩", "paragraphs": ["宫梅弄粉，御柳摇金，又喜皇州春早。", "盛世生贤，真仙应运，当日来从三岛。", "车马喧青晓。", "看千锺赐饮，中人传诏。", "最好是、芝兰并砌，鸣佩腰金，彩衣相照。", "炉烟袅。", "高堂半卷珠帘，神仙飘缈。", "须信槐庭荫美，凤沼波澄，屈指十年三到。", "九叙重歌，元圭再锡，已把成功来告。", "四海瞻仪表。", "庆君臣会集，诗符天保。", "况自有、仙风道骨，玉函金篆，阴功须报。", "方知道。", "八千岁月椿难老。"]}