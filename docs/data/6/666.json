{"author": "晁端礼", "period": null, "type": "词", "title": "舜韶新", "paragraphs": ["晨光射牖，新燕子、一一穿帘飞去。", "露唏鸳瓦，萧瑟风生琼宇。", "香篆烟消昼永，锁深院、榴花半吐。", "映绛绡、冰雪肌肤，自是清凉无暑。", "浮荣何用萦怀，冷笑看、车马喧喧尘土。", "地偏心远，终日何妨扃户。", "一枕江南好梦，泛孤棹、轻烟细雨。", "被数声、幽鸟惊回，砌下槐阴亭午。"]}