{"author": "廖行之", "period": null, "type": "词", "title": "沁园春", "paragraphs": ["直下承当，本来能解，莫遣乾休。", "算如今蹉过，峥嵘岁月，分阴可惜，一日三秋。", "闹里偷声，日中逃影，用尽机关无少留。", "争知道，是沤生即水，水外无沤。", "世人等是悠悠。", "谁著个工夫向里求。", "但掩耳窃钟，将泥洗块，觅花空里，舐蜜刀头。", "何以忙中，尻舆浸假，邀取三彭同载游。", "真如界，向毗庐顶上，荐取无忧。"]}