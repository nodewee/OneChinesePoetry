{"author": "张炎", "period": null, "type": "词", "title": "瑶台聚八仙・新雁过妆楼", "paragraphs": ["近水横斜。", "先得月、玉树宛若笼纱。", "散迹苔裀，墨晕净洗铅华。", "误入罗浮身外梦，似花又却似非花。", "探寒葩。", "倩人醉里，扶过溪沙。", "竹篱几番倦倚，看乍无乍有，如寄生涯。", "更好一枝，时到素壁檐牙。", "香深与春暗却，且休把江头千树夸。", "东家女，试淡妆颠倒，难胜西家。"]}