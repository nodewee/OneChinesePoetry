{"author": "秦观", "period": null, "type": "词", "title": "沁园春", "paragraphs": ["宿霭迷空，腻云笼日，昼景渐长。", "正兰皋泥润，谁家燕喜，蜜脾香少，触处蜂忙。", "尽日无人帘幕挂，更风递游丝时过墙。", "微雨後，有桃愁杏怨，红泪淋浪。", "风流寸心易感，但依依伫立，回尽柔肠。", "念小奁瑶鉴，重匀绛蜡，玉笼金斗，时熨沈香。", "柳下相将游冶处，便回首青楼成异乡。", "相忆事，纵蛮笺万叠，难写微茫。"]}