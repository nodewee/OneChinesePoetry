{"author": "李甲", "period": null, "type": "词", "title": "吊严陵", "paragraphs": ["蕙兰香泛，孤屿潮平，惊鸥散雪。", "迤逦点破，澄江秋色。", "暝霭向敛，疏雨乍收，染出蓝峰千尺。", "渔舍孤烟锁寒碛。", "画鹢翠帆旋解，轻舣晴霞岸侧。", "正念往悲酸，怀乡惨切。", "何处引羌笛。", "追惜。", "当时富春佳地，严光钓址空遗迹。", "华星沈後，扁舟泛去，萧洒闲名图籍。", "离觞吊终寓目，意断魂消泪滴。", "渐洞天晚，回首暮云千古碧。"]}