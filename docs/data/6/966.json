{"author": "贺铸", "period": null, "type": "词", "title": "东吴乐・尉迟杯", "paragraphs": ["胜游地。", "信东吴绝景饶佳丽。", "平湖底，见层岚，凉月下，闻清吹。", "人如秾李。", "泛金袂、香润苹风起。", "喜凌波、素袜逢迎，领略当歌深意。", "鄂君被。", "双鸳绮。", "垂杨阴，夷犹画舲相舣。", "宝瑟弦调，明珠佩委。", "回首碧云千里。", "归鸿後、芳音难寄。", "念怀县、青鬓今无几。", "枉分将、镜里华年，付与楼前流水。"]}