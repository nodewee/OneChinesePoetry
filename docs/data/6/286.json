{"author": "辛弃疾", "period": null, "type": "词", "title": "归朝欢", "paragraphs": ["见说岷峨千古雪。", "都作岷峨山上石。", "君家右史老泉公，千金费尽勤收拾。", "一堂真石室。", "空庭更与添突兀。", "记当时，长编笔砚，日日云烟湿。", "野老时逢山鬼泣。", "谁夜持山去难觅。", "有人依样入明光，玉阶之下岩岩立。", "琅无数碧。", "风流不数平原物。", "欲重吟，青葱玉树，须倩子云笔。"]}