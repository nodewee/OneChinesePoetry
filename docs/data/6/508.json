{"author": "紫姑", "period": null, "type": "词", "title": "瑞鹤仙", "paragraphs": ["睹娇红细捻。", "是西子、当日留心千叶。", "西都竞栽接。", "赏园林台榭，何妨日涉。", "轻罗慢褶。", "费多少、阳和调燮。", "向晓来、露浥芳苞，一点醉红潮颊。", "双靥。", "姚黄国艳，魏紫天香，倚风羞怯。", "云鬓试插。", "引动狂蜂浪蝶。", "况东君开宴，赏心乐事，莫惜献酬频叠。", "看相将，红药翻阶，尚馀侍妾。"]}