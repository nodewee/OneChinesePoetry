{"author": "廖行之", "period": null, "type": "词", "title": "贺新郎", "paragraphs": ["玉宇□蓬户。", "渺凉声、梧井，乱零枫浦。", "得得西山朝来爽，碧瘦千崖万树。", "清兴在、烟霞深处。", "拄笏风流今谁是，但闻鸡、夜半犹狂舞。", "试举看，渠多许。", "青云万里君夷路。", "肯区区、张兔穴，沈迷金坞。", "流水高山真难料，休把朱弦浪抚。", "任展转、翻云覆雨。", "且对佳时随意乐，更从今、莫问惊人句。", "算万事，总天赋。"]}