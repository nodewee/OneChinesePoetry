{"author": "京镗", "period": null, "type": "词", "title": "洞庭春色・沁园春", "paragraphs": ["命驾访嵇，泛舟思戴，此兴甚浓。", "料情侔杨恽，乌乌拊缶，意轻殷浩，咄咄书空。", "莫讶群芳淹速异，到时序推排元自同。", "休怅望，任春来桃李，秋後芙蓉。", "因嗟锦城四载，漫赢得、齿豁头童。", "叹里门密迩，易成间阔，诗筒频寄，难续新工。", "我已怀归今得请，念此地迟回谁似公。", "经济手，看鸾台凤阁，晚节收功。"]}