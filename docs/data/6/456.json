{"author": "连静女", "period": null, "type": "词", "title": "失调名", "paragraphs": ["朦胧月影，黯淡花阴，独立等多时。", "只恐冤家误约，又怕他、侧近人知。", "千回作念，万般思忆，心下暗猜疑。", "蓦地偷来厮见，抱著郎、语颤声低。", "轻移莲步，暗褪罗裳，携手过廊西。", "已是更阑人静，粉郎恣意怜伊。", "霎时云雨，半晌欢娱，依旧两分飞。", "去也回眸告道，待等奴、兜上鞋儿。"]}