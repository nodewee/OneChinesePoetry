{"author": "秦观", "period": null, "type": "词", "title": "雨中花・夜行船", "paragraphs": ["指点虚无征路，醉乘斑虬，远访西极。", "正天风吹落，满空寒白。", "玉女明星迎笑，何苦自淹尘域。", "正火轮飞上，雾卷烟开，洞观金碧。", "重重观阁，横枕鳌峰，水面倒衔苍石。", "随处有、奇香幽火，杳然难测。", "好是蟠桃熟後，阿环偷报消息。", "在青天碧海，一枝难遇，占取春色。"]}