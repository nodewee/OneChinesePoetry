{"author": "张炎", "period": null, "type": "词", "title": "新雁过妆楼", "paragraphs": ["遍插茱萸。", "人何处、客里顿懒携壶。", "雁影涵秋，绝似暮雨相呼。", "料得曾留堤上月，旧家伴侣有书无。", "谩嗟吁。", "数声怨抑，翻致无书。", "谁识飘零万里，更可怜倦翼，同此江湖。", "饮啄关心，知是近日何如。", "陶潜尚存菊径，且休羡松风陶隐居。", "沙汀冷，拣寒枝、不似烟水黄芦。"]}