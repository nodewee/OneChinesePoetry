{"author": "张炎", "period": null, "type": "词", "title": "瑶台聚八仙・新雁过妆楼", "paragraphs": ["老圃堪嗟。", "深夜雨、紫英犹傲霜华。", "暖宿篱根，飞去想怯寒沙。", "采摘浮杯如戏水，晚香淡似夜来些。", "背风斜。", "翠苔径里，描绣人夸。", "白头共开笑口，看试妆满插，云髻双丫。", "蝶也休愁，不是旧日疏葩。", "连枝愿为比翼，问因甚寒城独自花。", "悠然意，对九江山色，还醉陶家。"]}