{"author": "张炎", "period": null, "type": "词", "title": "夜飞鹊・夜飞鹊慢", "paragraphs": ["林霏散浮暝，河汉空云，都缘水国秋清。", "绿房一夜迎向晓，海影飞落寒冰。", "蓬莱在何处，但危峰缥缈，玉籁无声。", "文箫素约，料相逢、依旧花阴。", "登眺尚馀佳兴，零露下衣襟，欲醉还醒。", "明月明年此夜，颉颃万里，同此阴晴。", "霓裳梦断，到如今、不许人听。", "正婆娑桂底，谁家弄笛，风起潮生。"]}