{"author": "张炎", "period": null, "type": "词", "title": "甘州・八声甘州", "paragraphs": ["俯长江、不占洞庭波，山拔地形高。", "对扶疏古木，浮图倒影，势压雄涛。", "门掩翠微僧院，应有月明敲。", "物换堂安在，断碣闲抛。", "不识庐山真面，是谁将此屋，突兀林坳。", "上层台回首，万境入诗豪。", "响天心、数声长啸，任清风、吹顶发萧骚。", "凭栏久，青琴何处，独立琼瑶。"]}