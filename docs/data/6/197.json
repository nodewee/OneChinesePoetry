{"author": "京镗", "period": null, "type": "词", "title": "念奴娇", "paragraphs": ["扪参历井，恰匆匆三见，西州七夕。", "怪得骄阳回避晚，犹去新秋两日。", "天上良宵，人间佳节，初不分今昔。", "夜来急雨，洗成风露清绝。", "因念万里飘零，君平何在，谁识乘槎客。", "插竹剖瓜休妄想，巧处那容人乞。", "院宇初凉，楼台不夜，漫说经年隔。", "引杯长啸，醉看天地空阔。"]}