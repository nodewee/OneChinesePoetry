{"author": "张炎", "period": null, "type": "词", "title": "壶中天・念奴娇", "paragraphs": ["长流万里。", "与沈沈沧海，平分一水。", "孤白争流蟾不没，影落潜蛟惊起。", "莹玉悬秋，绿房迎晓，楼观光疑洗。", "紫箫声袅，四檐吹下清气。", "遥睇浪擎空明，古愁休问，消长盈虚理。", "风入芦花歌忽断，知有渔舟闲舣。", "露已沾衣，鸥犹栖草，一片潇湘意。", "人方酣梦，长翁元自如此。"]}