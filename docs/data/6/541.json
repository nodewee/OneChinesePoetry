{"author": "熊禾", "period": null, "type": "词", "title": "贺新郎", "paragraphs": ["旧事凭谁诉。", "记锦宫、初试浓妆，前身天女。", "玉辇行春娇侍夜，浴殿温泉轻注。", "一点点、猩红啼吐。", "绣屋篝香春睡足，细温存，怕遣惊风雨。", "春孟散，暗凝伫。", "韶华寂寞今何许。", "想故宫、柳亦凝愁，倚栏停舞。", "欲趁啼鹃归月下，可奈川回山阻。", "倩万里、鹄来衔子。", "工部无诗虽结恨，道无香、更恨痴人语。", "拌绝艳，付黄土。"]}