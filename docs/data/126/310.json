{"author": "張埴", "period": "宋", "type": "诗", "title": "歲晚樊口解舟", "paragraphs": ["武昌夏口之山川，天寒不見吹簫船。", "短蓬推枕酒半醒，斑斑雨裏茸茸烟。", "沙頭白鳥閉目立，上下掠火交烏鳶。", "修蛇赴壑了弗顧，苟且一白春風前。", "我亦長吟上漢水，夜來參到梅花禪。", "一枝似鐵忍寒冷，一枝如玉生溫妍。", "老人無以餞歲事，只掉此舌爲辰筵。", "江湖落魄又五年。"]}