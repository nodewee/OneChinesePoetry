{"author": "釋道璨", "period": "宋", "type": "诗", "title": "蹋雪下雲居山宿崇壽寄草堂", "paragraphs": ["別山三十年，見山雙眼碧。", "山靈喜我來，一笑作戲劇。", "縱橫萬花舞，變亂山顔色。", "圭璧拔地起，自在羣玉國。", "去興紛莫留，下足深沒膝。", "凍合坡長短，石礙路剞側。", "躋攀脚未穩，失勢落數尺。", "平生江海屐，常患天地窄。", "立處貴穩密，取道貴徑直。", "只要緩步行，不在多用力。", "祇以到爲期，半途肯休息。", "須臾到山趾，坦途隨意適。", "回看行路處，倚天立青壁。", "極愛山上雲，長年抱幽石。", "耐得許多清，一夜遥相憶。"]}