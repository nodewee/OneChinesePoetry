{"author": "黄文雷", "period": "宋", "type": "诗", "title": "昭君行", "paragraphs": ["君不見未央前殿羅九賓，漢皇南面呼韓臣。", "無人作歌繼大雅，至今遺恨悲昭君。", "丙殿春閑鬭馮傅，掖庭新花隔烟霧。", "票姚枉奪燕支山，玉顔竟上氈車去。", "人生流落那得知，不應畫史嫌蛾眉。", "癡心只共琵琶語，歸夢空隨鴻雁飛。", "穹廬隨分薄梳洗，世間禍福還相倚。", "上流厭人能幾時，後來燕啄皇孫死。", "野狐落中高臺傾，宮人斜邊曲池平。", "千秋萬歲總如此，誰似青冢年年青。"]}