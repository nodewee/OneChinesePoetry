{"author": "釋道璨", "period": "宋", "type": "诗", "title": "樗寮生日", "paragraphs": ["長庚流煇千丈强，斗南夜氣浮耿光。", "晉唐以前舊人物，翩然乘風下大荒。", "平生厭官不愛做，自歌招隠山中住。", "後園明月手自鋤，多種山前老梅樹。", "歲寒心事梅花清，滄浪白髮梅花明。", "有時指花對客道，此是吾家難弟兄。", "上國春風醉桃李，過眼紛紛付流水。", "禁得清寒耐後霜，幽獨何曾有如許。", "今年枝間著子無，黄金作顆應纍纍。", "想見日長庭院靜，時時繞枝如哺雛。", "摘來不用供調鼎，且喚麯生相管領。", "等閒一醉一千年，莫遣東風吹酒醒。"]}