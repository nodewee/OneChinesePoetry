{"author": "釋道璨", "period": "宋", "type": "诗", "title": "賦張寺丞樗寮", "paragraphs": ["樗寮先生千載士，草木有誰同臭味。", "外無刀斧斫削痕，中有冰霜不老氣。", "紅紫紛紛滿上林，我自無心趁桃李。", "蘇秦張儀自縱橫，寵辱不驚魯連氏。", "梁棟峨峨入阿閣，我自無心爲杞梓。", "杜喬李固自黨錮，網羅不及徐孺子。", "故家喬木百世陰，有此孫枝能蔽芾。", "落去英華植本根，深培不朽聖賢事。", "犧尊青黄互翻覆，眼看世事如醒醉。", "願言善保丘壑姿，留取清風在天地。"]}