{"author": "黄文雷", "period": "宋", "type": "诗", "title": "石頭懷古", "paragraphs": ["長江日浩浩，跂予望淮南。", "禹畫足廣輪，王氣分殽函。", "朝市一以建，蟠踞誠匪慚。", "中躔胡塵悲，六龍此停驂。", "衣冠幸有地，喙息頼未殲。", "豈惟時賢力，要是天險參。", "頗聞京洛墟，不救狐兔饞。", "厭難故有道，往悔寧非貪。", "前登石頭路，得共北客譚。", "新秋带歸鴻，落日隨征帆。", "弔古意未厭，鼓鍾已酣酣。"]}