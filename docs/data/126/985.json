{"author": "釋道璨", "period": "宋", "type": "诗", "title": "題善住閣", "paragraphs": ["閣前溪水聲潺湲，閣後山色空巑岏。", "取之不得舍不得，善住道人如是觀。", "浩蕩春風滿天地，飛絮游絲無定處。", "去無所至來無蹤，善住道人如是住。", "有所住兮成守株，魚止濼兮鳥栖蘆。", "無所住兮成漫浪，空中迹兮鏡中像。", "道人一笑璨琳琅，住不住兮吾已忘。", "閒倚闌干春晝長，眼看白鳥浮滄浪。"]}