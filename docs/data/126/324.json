{"author": "張埴", "period": "宋", "type": "诗", "title": "江漢", "paragraphs": ["桃花門外三月頭，有美人兮眇中洲。", "泛呼木蘭寂無語，舉手相招老白鷗。", "白鷗見人頭上笠，灑灑西江雨痕濕。", "足知心事兩相忘，翻然飛出青蘋立。", "日斜何許一笛愁，西州回首望東州。", "春風吹水柳花落，不見鶴歸江上樓。", "樓前青青草尺許，中有能言兩鸚鵡。", "聲聲渾不說他人，祗謂禰衡駡黄祖。"]}