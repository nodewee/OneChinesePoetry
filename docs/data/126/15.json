{"author": "李白", "period": "唐", "type": "诗", "title": "古風 二十", "paragraphs": ["昔我遊齊都，登華不注峯。", "茲山何峻秀，綠翠如芙蓉。", "蕭颯古仙人，了知是赤松。", "借予一白鹿，自挾兩青龍。", "含笑凌倒景，欣然願相從。", "泣與親友別，欲語再三咽。", "勗君青松心，努力保霜雪。", "世路多險艱，白日欺紅顏。", "分手各千里，去去何時還。", "在世復幾時，倏如飄風度。", "空聞紫金經，白首愁相誤。", "撫己忽自笑，沈吟爲誰故。", "名利徒煎熬，安得閑余步。", "終留赤玉舄，東上蓬萊路。", "秦帝如我求，蒼蒼但煙霧。"]}