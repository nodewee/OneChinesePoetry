{"author": "陳杰", "period": "宋", "type": "诗", "title": "猛虎行", "paragraphs": ["北平山頭羽穿石，將軍醉眼橫夜色。", "高堂白晝坐眈眈，想見負嵎俱辟易。", "銅鐶鎖深雙古槐，霍地嘯舞含風雷。", "三生得非故人積，變化爲我騰空來。", "目光射庭威百步，童奴近前初不怒。", "再三未敢尺箠麾，生綃張羅紅打圍。", "頭如可編鬚可捋，約莫留皮是渾脫。", "世上丹青得許神，向來葉公龍乃真。", "笑渠檻中直摇尾，不動齒牙猶咀爾。", "乾坤意氣空崢嶸，饑鼠倒齧雲母屏，論功有不如狸狌。", "人間猛者何暇像，韓公歌行最知狀。"]}