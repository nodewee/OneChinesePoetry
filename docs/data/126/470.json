{"author": "柴隨亨", "period": "宋", "type": "诗", "title": "憶昔", "paragraphs": ["憶昔長安都會地，草木晴輝鍾王氣。", "襟带江湖氣象雄，自是天王興復際。", "春風樓閣五鳳城，玉漏聲催香霧盈。", "戶外昭容鶴禁開，殿前執政鵷班行。", "柳綠桃紅湖水曲，盡日歡娛猶不足。", "畫船簫鼓繞雲深，彩仗旌旗吹月色。", "誰知世道互翻覆，滄海倏變爲桑田。", "胡笳哀怨動朝市，麋鹿來游舊陌阡。", "漢宮明妃空艷麗，苑外銅仙亦灑淚。", "古來社稷有興亡，豈識于今不平事。", "禾黍離離迹可憐，傷心回首古苔邊。", "清明寒食誰家酹，痛哭深山聞杜鵑。"]}