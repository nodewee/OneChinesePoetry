{"author": "張埴", "period": "宋", "type": "诗", "title": "館中寫懷寄樂山琴庵", "paragraphs": ["動盪六合間，是誰行春風。", "萬有本天分，此氣何沖融。", "一噓著舊樹，幾朵班新紅。", "居然受巧摘，持以當晴穹。", "相期到爛熳，一笑成舂容。", "政不滿金谷，何復言錦宮。", "未嘗五日雨，人事乃爾窮。", "亦思發幽抱，求勿孤天工。", "跛履去洛陽，打拐不謂同。", "旦莫造化手，倘俠辟可衷。"]}