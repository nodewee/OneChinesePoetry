{"author": "李白", "period": "唐", "type": "诗", "title": "蜀道難", "paragraphs": ["噫吁戲！危乎高哉！蜀道之難難於上青天！蠶叢及魚鳧，開國何茫然。", "爾來四萬八千歲，不與秦塞通人煙。", "西當太白有鳥道，可以橫絕峨眉巔。", "地崩山摧壯士死，然後天梯石棧相鉤連。", "上有六龍回日之高標，下有衝波逆折之回川。", "黃鶴之飛尚不得過，猨猱欲度愁攀援。", "青泥何盤盤，百步九折縈巖巒。", "捫參歷井仰脅息，以手撫膺坐長歎。", "問君西遊何時還？畏途巉巖不可攀。", "但見悲鳥號古木，雄飛雌從繞林間。", "又聞子規啼夜月，愁空山，蜀道之難難於上青天，使人聽此凋朱顏。", "連峯去天不盈尺，枯松倒挂倚絕壁。", "飛湍瀑流爭喧豗，砅厓轉石萬壑雷。", "其險也如此，嗟爾遠道之人胡爲乎來哉！劒閣崢嶸而崔嵬，一夫當關，萬夫莫開。", "所守或匪親，化爲狼與豺。", "朝避猛虎，夕避長蛇。", "磨牙吮血，殺人如麻。", "錦城雖云樂，不如早還家。", "蜀道之難難於上青天，側身西望長咨嗟。"]}