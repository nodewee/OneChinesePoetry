{"author": "釋道璨", "period": "宋", "type": "诗", "title": "吳太清有遠役以詩寄別次韻", "paragraphs": ["宇宙入八窗，芙蓉製衣裳。", "兩眼挂萬古，深柱書傳香。", "筆端膚寸合，要作天下凉。", "餘事亦演雅，簸弄正未妨。", "顛倒走百怪，陸離羅衆芳。", "氣焰壓牛斗，何止萬丈光。", "笑他兒女曹，白道空茫茫。", "秋風三尺劍，塵土壓下方。", "斫却月中桂，及此鬢未蒼。", "我欲援北斗，酌以椒桂漿。", "文章於此道，太山一毫芒。", "洙泗到伊洛，波瀾正泱泱。", "多少遡流人，褰裳復回翔。", "孰知方寸間，一葦直可航。", "勉哉吳夫子，此事當毋忘。"]}