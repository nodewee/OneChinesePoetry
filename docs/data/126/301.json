{"author": "張埴", "period": "宋", "type": "诗", "title": "謝朱郎中", "paragraphs": ["春風六轡絲，光華塞樊川。", "川上此何日，所向生奇妍。", "金山萬丈高，但見兀在前。", "白頭分墮落，剨叫鬼擘然。", "青黄奪衆目，不認溝中捐。", "冥冥亦奚能，幅之使無遷。", "由來造化手，一種雨露偏。", "賦形大塊間，受氣小物先。", "誰意王粲孫，主人亦如天。", "買茸繡爲圖，香火長結緣。"]}