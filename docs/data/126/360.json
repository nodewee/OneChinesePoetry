{"author": "張埴", "period": "宋", "type": "诗", "title": "由新田歸故家", "paragraphs": ["七月景炎炎，金神令初馳。", "辰哨掩村墟，挈家向山薇。", "左手掖慈母，右手招妻兒。", "小人俱世役，誰能抱朝饑。", "舉頭赤日高，繭足荒山垂。", "慰老忽喘息，撫嬰母啼悲。", "吞聲各偷生，莫問厲階誰。", "紛紛事輕逞，梟獍忍若爲。", "性命不直土，殺戮以當戲。", "鬼妾充所歡，皇顔色戚怡。", "恢恢不罩渠，何辜及林池。", "今經用戲地，滿目腥風吹。", "少陵歸草堂，曾叱群小非。", "嗟哉夫何言，收拾聊此歸。", "此歸實天幸，團欒如去時。", "牆西老桂色，屋南佳鞠姿。", "一笑渾未忘，主人舊須眉。", "東巷去問安，茗椀重酒巵。", "北鄰了殘穫，戒婦中宵炊。", "穹昊由此正，禮樂儻可期。", "悠悠風塵中，寧不剩四支。", "未識衣裳化，何年及茅茨。", "昕昏有爲命，啜水當如飴。"]}