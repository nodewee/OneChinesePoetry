{"author": "張埴", "period": "宋", "type": "诗", "title": "雨後見酴醾", "paragraphs": ["夜來一過雨，萬紅不留跡。", "草木是尋常，奈何春失色。", "園林肯忍耻，人眼看不得。", "向來傾艷時，天女幾奪織。", "今朝有差事，泥土蒙文飾。", "素花最後出，到骨是一白。", "東官賞其韻，居然班十客。", "著處合摇臺，殘垣不三尺。", "故家美風味，可憐六月息。", "相逢各默然，笑口不得擘。", "造化則劇耳，風簷重嗟惜。"]}