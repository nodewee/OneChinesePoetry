{"author": "張埴", "period": "宋", "type": "诗", "title": "寄題西昌嚴後山三教堂", "paragraphs": ["高風吹斷溪橋笑，幾箇廬山昏又曉。", "新開圖畫白鷗江，螭吻摇鬐到雲表。", "長廊晝永茶烟青，參禪問道談詩聲。", "蒼頭卓午汗交面，烹葵菹韭炊香粳。", "中有軒軒秀眉宇，春日藍田初過雨。", "一幅紗巾三士衣，儼然方外家人主。", "吾聞曾有奇鳶肩，亦聞曾有驚彌天。", "又曾有與花三朵，聊復爾耳能千年。", "誰信沙門頭有髮，誰信道士喉無結。", "飯盂朝貯五山雲，酒壺夕注滄海月。", "此月濯濯乎初明，此雲冉冉乎方生。", "倉之無窮飲無竭，囅聲大笑東風行。"]}