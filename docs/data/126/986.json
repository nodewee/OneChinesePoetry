{"author": "釋道璨", "period": "宋", "type": "诗", "title": "題和山推蓬看梅", "paragraphs": ["沙頭寒聲入蘆葦，沙際暝烟濕微雨。", "疎花明在樹梢頭，吟身卧在船蓬底。", "相看一笑大江橫，白鳥不飛天似水。", "逃禪英骨閟九原，褚郎有神呼得起。", "倔强橫枝不受屈，玲瓏孤標浄如洗。", "春風滿面吹不開，冰雪滿身凍不死。", "歲寒心事誰得知，大似和山隠君子。", "我有扁舟簑笠盟，落在吳頭并楚尾。", "挑燈今夜不成眠，免得相尋來夢裏。"]}