{"author": "陳杰", "period": "宋", "type": "诗", "title": "重過西湖感事", "paragraphs": ["衣如飛鶉馬如狗，二尺錦囊香宇宙。", "車如流水馬如龍，濯龍橋邊吹斷蓬。", "諸公南渡亦不惡，百年西湖最行樂。", "師王園地號山莊，戚畹洞天標水樂。", "銅鋪珠箔錦爲茵，玉簫金管歌遏雲。", "曲江三月勢絕倫，此占四時長作春。", "歲月無情留不住，園上送官洞更主。", "當時一聚冶遊塵，雨打風飄去安所。", "三間古屋餘老梅，千年放鶴歸來暮。"]}