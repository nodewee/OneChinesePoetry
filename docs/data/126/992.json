{"author": "釋道璨", "period": "宋", "type": "诗", "title": "和余山南僉判清溪觀荷", "paragraphs": ["東風已老南風急，浪蕊浮花和露泣。", "翠袖盈盈波上來，相向美人如玉立。", "軒渠一笑俱動容，彼此一樣冰雪蹤。", "明珠散不論斛斗，清溪化作驪龍宮。", "大江以東北山北，時樣新粧皆失色。", "古心一寸誰得知，江上晚來數峰碧。", "普天之下率土濱，容著不盡胸中春。", "濂溪愛花我愛葉，難將此意輕語人。", "探尋勝處到深杳，兩眼眈眈天地小。", "不離枝葉見花實，紅白紛紛跡如埽。", "膝間不著無絃琴，酒中清濁時自斟。", "興寄超然八方內，身在水流香世界。", "綠雲冉冉撥不開，樂地可中能許大。", "中通外直真絕奇，一語能覺千古迷。", "二百年後誰傳衣，清溪滾滾通濂溪。"]}