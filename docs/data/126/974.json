{"author": "釋道璨", "period": "宋", "type": "诗", "title": "坐圓常江天軒聽謀西江示衆語", "paragraphs": ["三洲相接連，斷處直如割。", "中洲二十里，平沙浄如刷。", "雲開天四垂，雨晴山一抹。", "綠波三萬頃，乞與漁翁撥。", "納之窗戶間，道人巧點掇。", "我來不忍去，倚闌腕欲脫。", "草青烟冉冉，柳靜浪聒聒。", "天風駕滄海，奔突不可遏。", "忻然見此翁，句險眼能活。", "遡流欲從之，水深春岸闊。"]}