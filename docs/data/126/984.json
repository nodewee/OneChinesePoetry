{"author": "釋道璨", "period": "宋", "type": "诗", "title": "送誠上人", "paragraphs": ["長安城頭秋日黄，長安道上秋風凉。", "游子念親從定起，一衲卷雲歸故鄉。", "七月八月吳楚路，十里五里東南疆。", "遥知子母相見處，籬落黄花吹晚香。", "我母今年六十四，千丈白髮應滄浪。", "石田茆屋歸未得，西山幾度明斜陽。", "因送君行發深省，天地闊遠愁茫茫。", "他年相尋君勿忘，楊柳當門水滿塘。"]}