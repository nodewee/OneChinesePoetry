{"author": "黄文雷", "period": "宋", "type": "诗", "title": "長歌行", "paragraphs": ["君不見遊塵着空生九州，人其中間懸兩眸。", "楊花化萍無根蒂，風消水長東西流。", "紅南下濕人易老，過盡歲年還草草。", "長留白日照人間，榆柳浮生轉枯槁。", "毬紋带繞千花黄，青娥攢眉眉細長。", "莫言一尊千萬壽，乃翁身命屬渠手。", "長安城中鬼笑人，水底紙錢能不朽。", "今人不見古人心，古人不見今人事。", "天上若無長生人，即是古人都盡死。", "金鳬銀雁滿江湖，神光夜夜開黄壚。", "年經月緯三百卷，平生欲作何人書。", "古人去去留不得，我些古人三太息。", "今人莫詫山石牢，更後十年人不識。"]}