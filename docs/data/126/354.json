{"author": "張埴", "period": "宋", "type": "诗", "title": "劉元翁索賦雩都孫氏梅軒", "paragraphs": ["冰天叫鏑交西湖，斷橋鶴去迷烟蕪。", "清時水月日入弄，欷歔三十餘年無。", "秋聲一夜生寥廓，晨門喜墮雲中啄。", "江南所少非秀才，誰信泰山今不索。", "庭前皴樹占百弓，相與歲寒爲春風。", "嚼爛楚人二十五，對花一笑千愁空。", "世間佳境本有數，更有玉堂在何處。", "大庾曾長老瞞欺，旁皇不敢窺門戶。", "主人軒上即送申，飛香射影到幅巾。", "雪龍背上暗摸索，何如滿身也带梨花樹下雲。"]}