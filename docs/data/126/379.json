{"author": "張埴", "period": "宋", "type": "诗", "title": "書後村詩卷", "paragraphs": ["我看後村詩，未許後生到。", "油然真意興，流出好懷抱。", "蜂蝶林中花，牛羊原上草。", "孤村來午饁，小澗生新潦。", "扶孫行更健，阻雨歸不早。", "買魚船迸灘，畏虎樵爭道。", "客多待荷花，田少種粳稻。", "木龍有造化，野鶴無煩惱。", "中秋月到笛，九日鞠上帽。", "東舍簾酥胸，西鄰績鬼貌。", "剖開床頭甕，澆沃腹中稿。", "對燈舞僛僛，撫几歌浩浩。", "明朝復何事，隨意足幽討。", "牆下負暄宜，臘前得白好。", "金穰心願遂，木刻足跡掃。", "此樂政無價，吾詩尤是寶。", "清風百世下，持以見郊島。", "持以見郊島，豈不一絕倒。", "豈不一絕倒，來迎玉山老。"]}