{"author": "張埴", "period": "宋", "type": "诗", "title": "寄黄秀峰", "paragraphs": ["春風兩眼合看花，今年却不在黄家。", "世間豈無魚羹飯，不似黄家能頓頓。", "未應南樓復南樓，江湖添個新白頭。", "午夜橫眠看星斗，玉柄摇摇似招手。", "崖公失顧第四星，使我不逢渠大明。", "忽思叔度久不見，林梢飛來果一片。", "露蟲啾唧四壁鳴，小蟲喉中亦作聲。", "太息去年十二月，秀峰先生臨去說。", "明年八月九月凉，更來樊川享秋光。", "菊花不住梅花去，去借一間茅屋住。", "霜清月冷人行街，起來教我讀簡齋。", "紅字壽安坊里路，且倩西風一傳語，木枕拳拳五更鼓。"]}