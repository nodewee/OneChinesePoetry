{"author": "李白", "period": "唐", "type": "诗", "title": "古風 十四", "paragraphs": ["胡關饒風沙，蕭索竟終古。", "木落秋草黃，登高望戎虜。", "荒城空大漠，邊邑無遺堵。", "白骨橫千霜，嵯峨蔽榛莽。", "借問誰凌虐，天驕毒威武。", "赫怒我聖皇，勞師事鼙鼓。", "陽和變殺氣，發卒騷中土。", "三十六萬人，哀哀淚如雨。", "且悲就行役，安得營農圃。", "不見征戍兒，豈知關山苦。", "李牧今不在，邊人飼豺虎。"]}