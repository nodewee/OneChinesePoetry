{"author": "陳杰", "period": "宋", "type": "诗", "title": "和張岳州雪夜彈琴", "paragraphs": ["凍雲留雪消較遲，乾風颼颼時一吹。", "原野慘淡看不宜，饑烏愁絕噤寒鴟。", "飽死帳下羊羔兒，灞橋寂歷久無詩。", "誰歟凝香清夢回，玉山半側瘦藤支。", "意行髣髴鶴氅披，畫堂五丈閒朱旗。", "胡牀冷月浸元規，膝上素弦呵手揮。", "木聲正與絲聲比，避君三舍高漸離。", "忽然曲終雪滿衣，洞庭水湧魚龍知。", "急麾頹魄鞭傾曦，吾聲豈與肅殺期。", "不然持此將安之，折膠無續指無醫。", "我亦從君妄聽奚，雪中作操終何爲，古有履霜思伯奇。"]}