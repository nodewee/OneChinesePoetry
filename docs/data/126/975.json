{"author": "釋道璨", "period": "宋", "type": "诗", "title": "紀夢", "paragraphs": ["我不識靈溪，夢向溪邊去。", "溪遶屋頭流，橋通溪上路。", "軒窗水面開，水清石無數。", "煮茶僧請詩，茶香竹當戶。", "花箋暈淺紅，霜毫脫毛兔。", "引筆信手書，波峭含韻度。", "置筆喜語客，眼明失沉痼。", "夢覺秋滿床，殘月挂庭樹。", "病眩二十年，萬花舞深霧。", "夢中能楷書，以我心念故。", "人生孰非夢，百年等是寓。", "便欲驅車去，傍溪縛茅住。", "但恐秋雨來，溪深不可渡。"]}