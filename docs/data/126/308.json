{"author": "張埴", "period": "宋", "type": "诗", "title": "有遺搔癢之具曰不求人又曰婆指甲約相賦", "paragraphs": ["阿婆此指甲，昆吾國生長。", "當年三五時，搯花記月上。", "纖纖成老大，却作爬沙狀。", "故人遠持贈，慈意有著放。", "想翁乍得之，未悟爲何貺。", "把玩至一再，醜婦能俱喪。", "信手彈三聲，錚然送妍響。", "卯醺未全快，午偃到半餉。", "溽縐垢能寸，美曝背如盎。", "是時可柄用，於人無俯仰。", "名之必可言，翁亦費亭當。", "長吟出肺肝，聞者重惆悵。", "人生七尺外，凡物皆是長。", "維此金石交，百年相倚仗。", "癡兒麻姑爪，忍痛不忍癢。"]}