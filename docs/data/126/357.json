{"author": "張埴", "period": "宋", "type": "诗", "title": "題鍾氏深秀樓", "paragraphs": ["空同之頂穹雲生，吹著寶石最上層。", "儼驂太白跨坤立，雄雄空半危青撐。", "高人飛樓浮縹紗，滿眼清寒生窈窕。", "蒼煙白鳥出沒間，幾莟芙蓉秋漢曉。", "黄塵如霧交四陲，乃獨脫此一攬奇。", "天風午夜嘯歌歇，教人暗取寒竽吹。", "一吹吹作終南皺，濯濯春陽染曾透。", "再吹吹作琅邪圖，鬰鬰林壑描新就。", "何當祗著大口吞，清晨燕以先生盤。", "次第高舂出海門，坐我茅屋東偏看。"]}