{"author": "張埴", "period": "宋", "type": "诗", "title": "曾希曾見示近作賦此贈之", "paragraphs": ["孔門言志二三子，當初獨取點而已。", "聖人非棄由與求，樂在春風詠沂水。", "此意簡短幾千年，誰歟鼓瑟聲其傳。", "彼其人斯掉冷語，雖在南豐猶不然。", "乾坤清氣寧有已，一日蒼山生浪翠。", "玉局仙人喜又悲，雲妍月秀無停髓，瓣香在天老英靈。", "爲公少吐氣，雲來此山青。", "西山百年白樵戶，郵筒剝剝溪扉午。", "其發何從六一鄉，彼美人兮時十五。", "更二十五又外堂，小美不識西江路。", "何當刻日牢爲期，青葱華裾短褐衣。", "顛倒底裏入推激，蜜柱見跋更遲遲。", "吟魄隔泉應破碎，本色終然是家世。", "明日採風聞九陛，身曳錦袍長到地，此時南豐大吐氣。", "吾將擬之三語曰，後蒼山，無事莫與俗人言。"]}