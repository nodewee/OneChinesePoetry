{"author": "黄文雷", "period": "宋", "type": "诗", "title": "西域圖", "paragraphs": ["大哉天地間，品類不可齊。", "誰爲好事人，貌此縣度西。", "松花瑣碎沙草肥，是間可牧羊千蹄。", "可憐群鹿正走險，或爾剝割衣其皮。", "啜湩樹樺尚有理，穴𩕳插齒吁何爲。", "吾聞中原全盛時，重譯解辮朝京師。", "懷方象胥飭乃事，幻人詭伎何能奇。", "煌煌烈祖鑒古作，玉斧畫地分華夷。", "羌渾何者宅滎洛，蠕蠕異類方紛披。", "或爲盤瓠孫，或爲天狼妻。", "冠带之國盡狐兔，玉門萬里那得知。", "還君此畫雙涕洟，願賦周官王會詩。"]}