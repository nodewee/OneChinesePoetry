{"author": "張埴", "period": "宋", "type": "诗", "title": "祈雨愛蔣常請求詩", "paragraphs": ["武夷老子黄弊衣，不能一煦誅虹霓。", "在家顛倒來說奇，出門有請持此歸。", "龍川川上摇短藜，攔街拍手而笑之。", "六月掃空炎歊飛，厚地裂透毛可吹。", "人惟未分舂黄糜，天不下濟難息機。", "忽忽三尺在睫目，川上萬竈濃烟炊。", "我穀螺矣隨頭低，壟首日上露向晞。", "襦不及脛腰鎌誰，杜陵一飽又可期。", "只管飯顆山吟詩，不然市井含哺嬉。", "逢人手提黑羽麾，長裾短帽禿禿髭。", "嘅言人命縣一絲，造化如此人不知。", "東風排雲一致詞，呼來雷公只嬰兒。", "不妨昆明數斗泥，變化斛水爲三時。", "少爲枯槁生春熙，常清真人能爾爲。", "武夷老子黄弊衣，不能一煦誅虹霓，噫。"]}