{"author": "陳杰", "period": "宋", "type": "诗", "title": "充善堂爲吳氏題", "paragraphs": ["厥初生人，稟性受中。", "不患不善，患不能充。", "血氣既剛，物我交戰。", "不患不充，又患不善。", "充而善者，可鸞可凰。", "匪善而充，化爲豺狼。", "其充爲何，勿助勿害。", "鷄鳴而興，善與利對。", "申嚴界限，審察毫釐。", "誠內僞外，理公欲私。", "充無穿窬，義不勝用。", "彼充孔揚，傲誕是從。", "故得其正，泉達火然。", "一有弗協，履冰臨淵。", "嗚呼道微，志遠瞻卓。", "子如充之，明善守約。"]}