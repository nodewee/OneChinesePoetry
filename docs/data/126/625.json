{"author": "陳杰", "period": "宋", "type": "诗", "title": "御風行送武夷道人謝疊山", "paragraphs": ["武夷山中有伏龍，鬣捲雲雨深重重，化爲白鬚一老翁。", "疾雷破山六丁取，置衛銅鐶森守虎，云是健將雨下土。", "老翁一笑百不能，山中所讀皆僊經，吾亦泠然御風行。", "洪崖道上逢老友，手舉無何指翁口，翁已辟穀安事酒。", "青牛紫氣關河咫，大鵬風斯九萬里，回首蓬萊淺清水。"]}