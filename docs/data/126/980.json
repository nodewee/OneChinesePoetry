{"author": "釋道璨", "period": "宋", "type": "诗", "title": "送西苑徑上人見深居馮常簿求寺記", "paragraphs": ["西苑寶峰麓，占地寬一弓。", "梵放殷青冥，與峰相長雄。", "鬼域何方來，包舉歸提封。", "樓鐘不敢鳴，僧趨鄰寺鐘。", "徑也鐵石姿，直欲箋天公。", "天高不可叫，虎豹守九重。", "六年長安道，往來如飛蓬。", "雲開日正杲，死草生華風。", "青山復入手，盡埽狐兔蹤。", "魚鼓發新響，松桂還舊容。", "掘地尋泉源，鋤荒理菊叢。", "桃李一家春，萬古無異宗。", "玉色十丈煇，秀潤浄磨礱。", "大書付誰氏，千載深居翁。", "他年來讀碑，病眼摩朦朧。", "爲碑三夕留，卧聽寒巖松。"]}