{"author": "劉鏜", "period": "宋", "type": "诗", "title": "觀儺", "paragraphs": ["寒雲岑岑天四陰，畫堂燭影紅簾深。", "鼓聲淵淵管聲脆，鬼神變化供劇戲。", "金漥玉注始淙潺，眼前倏已非人間。", "夜叉蓬頭鐵骨朵，赭衣藍面眼迸火。", "魆蜮罔象初偋伶，跪羊立豕相嚘嚶。", "紅裳姹女掩蕉扇，綠綬髯翁握蒲劍。", "翻筋踢斗臂膊寬，張頤吐舌唇吻乾。", "摇頭四顧百距躍，斂身千態萬斝索。", "青衫舞蹈忽屏營，采雲揭帳森麾旌。", "紫衣金章獨據案，馬䰎牛權兩披判。", "能言禍福不由天，躬履率越分愚賢。", "蒺藜奮威小甶服，䰐縿揚聲大髽哭。", "白面使者竹筱鎗，自誇搜捕無遺藏。", "牛冠箝卷試閲檢，虎冒肩戟光睒閃。", "五方點隊亂紛紜，何物老嫗繃獶熏。", "終南進士破鞮絝，嗜酒不悟鬼看覷。", "奮髯瞠目起婆娑，衆邪一正將那何。", "披髮將畢飛一吷，風捲雲收鼓簫歇。", "夜闌四坐慘不怡，主人送客客盡悲。", "歸來桃茢坐深蕳，翠鴞黄狐猶在眼。", "自歌楚些大小招，坐久魂魄游逍遥。", "會稽山中禹非死，鑄鼎息壤乃若此。", "又聞鬼姦多馮人，人姦馮鬼姦入神。", "明日冠裳好妝束，白晝通都人面目。"]}