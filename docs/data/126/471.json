{"author": "柴隨亨", "period": "宋", "type": "诗", "title": "和趙元鼎錢塘懷古韻", "paragraphs": ["向來錢塘歌舞地，繡鞍玉勒鳴金轡，風絡柳絲鶑織翠。", "春風一曲杜韋娘，梨花窈窕歌霓裳，落花緩步弓鞋香。", "千金買笑正踟躕，回首烟浪翻五湖，禾黍傷心周大夫。", "韶聲變作笳聲長，逋梅蘇柳何凄凉，夜半呼天熱中腸。", "但見燕麥摇春風，富貴榮華一夢中，無言咄咄謾書空。", "吳越青山落照裏，銅駝陌上棲荆杞，翻思往事徒血指。", "花兮對人花轉羞，人兮對花人轉愁，花老無香人白頭。"]}