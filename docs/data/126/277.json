{"author": "張埴", "period": "宋", "type": "诗", "title": "寄馬竹岡", "paragraphs": ["竹岡先生一世賢，如何斷我百十弦。", "苦哉幾枕黄鶴夢，天風吹到吳江邊。", "先生手提綠玉鞭，跨馿與我說去年。", "夢中記得去年別，縛雞提酒送上船。", "明年奇章觀前泊，捩手烹雞持酒酌。", "飽歌醉舞插梅花，幾夜月中記說著。", "誰知相逢劉太史，拭目雲烟新落紙。", "便從太史使之年，恁時祗謂黄河底。", "書生歡喜斯文壽，囑下楚雲樓上酒。", "菊花九日是明朝，遥望長眉三稽首。"]}