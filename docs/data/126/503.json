{"author": "黄文雷", "period": "宋", "type": "诗", "title": "二橋圖", "paragraphs": ["翔龍下卷江東土，孫郎初得橋家女。", "橋家本自重曹瞞，隻雞斗酒空酸楚。", "衿情正用留阿瑜，尚得人前稱肺腑。", "百年王氣竟銷沉，妙寫丹青嬌欲語。", "香閨搦管記何書，並蔕芙蓉按花譜。", "那知不是未嫁時，本末無從勘彤史。", "詞人多事管閑愁，銅雀紛紛底歌舞。", "儘强被髮向黄壚，只與東阿傳洛浦。"]}