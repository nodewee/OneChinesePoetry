{"author": "王執禮", "period": "宋", "type": "诗", "title": "遊玉仙諸洞戲題碧雲石崖", "paragraphs": ["已從鹿巖遊，更入龍洞去。", "橫足螃蟹行，連臂猿猱度。", "滑徑鏗蠟屐，陰崖然樺炬。", "振策扶顛隮，捫蘿猛攀附。", "塗險幾欲窮，境勝忽有遇。", "谽谺通石竇，參差流玉乳。", "形開趣彌深，興集理自裕。", "便將遺世紛，且復恣幽步。", "紆餘窮冥搜，淹留迫頹暮。", "題詩識蒼壁，聊寫心迹素。", "重遊豈無期，恐忘來時路。"]}