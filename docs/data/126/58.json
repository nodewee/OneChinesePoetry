{"author": "李白", "period": "唐", "type": "诗", "title": "梁甫吟", "paragraphs": ["長嘯梁甫吟，何時見陽春。", "君不見朝歌屠叟辭棘津，八十西來釣渭濱。", "寧羞白髮照清水，逢時吐氣思經綸。", "廣張三千六百釣，風期暗與文王親。", "大賢虎變愚不測，當年頗似尋常人。", "君不見高陽酒徒起草中，長揖山東隆準公。", "入門不拜騁雄辯，兩女輟洗來趨風。", "東下齊城七十二，指揮楚漢如旋蓬。", "狂客落魄尚如此，何況壯士當羣雄。", "我欲攀龍見明主，雷公砰訇震天鼓。", "帝傍投壺多玉女，三時大笑開電光。", "倏爍晦冥起風雨，閶闔九門不可通。", "以額扣關閽者怒，白日不照吾精誠。", "杞國無事憂天傾，䝟貐磨牙競人肉。", "騶虞不折生草莖，手接飛猱搏彫虎。", "側足焦原未言苦，智者可卷愚者豪。", "世人見我輕鴻毛，力排南山三壯士，齊相殺之費二桃。", "吳楚弄兵無劇孟，亞夫咍爾爲徒勞。", "梁甫吟，梁甫吟，聲正悲。", "張公兩龍劒，神物合有時。", "風雲感會起屠釣，大人𡸣屼當安之。"]}