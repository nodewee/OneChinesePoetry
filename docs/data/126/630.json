{"author": "陳杰", "period": "宋", "type": "诗", "title": "尤物", "paragraphs": ["隋珠和璧碎一斧，尤物在鎔堪萬古。", "王陽巾㡚捲握多，顧家之穴董家塢。", "天生五材貴民用，饑不可糜寒不縷。", "願天一拔好愛本，與世潛消禍亂祖。", "神奇淮南化爲寶，談笑蕭齊價同土。", "盡收地力作陰産，剩長桑麻富禾黍。", "貨無難得平斗量，行或不齎扣門與。", "遼東獻豕易厭欲，崑山抵鵲誰爭所。", "建德老死不往來，蠻觸長辭血流杵。"]}