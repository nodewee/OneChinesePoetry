{"author": "張埴", "period": "宋", "type": "诗", "title": "尚方崖赴劉次山館見過", "paragraphs": ["梅陰踏雨拾落花，鴉鴉溪上來筍車。", "插頭林隙不敢問，怕是天落山人家。", "入門滿衣花雨濕，執手無言惟作泣。", "十年塵土不可詩，頂破飯顆山頭笠。", "呼兒剪韭爲杯盤，脫套一段春宵歡。", "連州政自厭百舌，幾語換詩春風寒。", "如今尚父何須釣，遇是青山且吟嘯。", "溪翁說到白髮今，前度桃花也陪笑。", "故人不解贈馬鞭，長吟相送吾廬前。", "丁寧傳語東道主，記得石鼎新詩聯。"]}