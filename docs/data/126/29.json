{"author": "李白", "period": "唐", "type": "诗", "title": "古風 三十四", "paragraphs": ["羽檄如流星，虎符合專城。", "喧呼救邊急，羣鳥皆夜鳴。", "白日曜紫微，三公運權衡。", "天地皆得一，澹然四海清。", "借問此何爲，荅言楚徵兵。", "渡瀘及五月，將赴雲南征。", "怯卒非戰士，炎方難遠行。", "長號別嚴親，日月慘光晶。", "泣盡繼以血，心摧兩無聲。", "困獸當猛虎，窮魚餌奔鯨。", "千去不一回，投軀豈全生。", "如何舞干戚，一使有苗平。"]}