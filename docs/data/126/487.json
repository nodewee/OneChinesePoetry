{"author": "黄文雷", "period": "宋", "type": "诗", "title": "題醉僧圖", "paragraphs": ["僧之飲酒，地獄咫尺。", "此僧飲酒，天龍辟易。", "僧之飲酒，背面扺諱。", "此僧飲酒，口角觱沸。", "披毛带角即不理，倒階卧路而已矣。", "一生般若幾杯湯，箇是逃禪真法子。", "不憂兜率不着渠，只憂兜率無酒酤。", "臨行自謗不羞耻，至今留與人畫圖。", "畫圖得龍眠，畫形兼畫意。", "君看阿堵中，如如元不死。", "是卧是死誰得知，手中尚記携鴟夷。", "翻河倒海不救渴，安得餘瀝流於斯。", "我觀此僧面孔真滑稽，醉中定解草聖并賦詩。", "當其幕天席地時，惜無人以筆墨隨。", "紛紛散聖今何爲，頼有一醉留其奇。", "君不見夜雨閉門難學柳下惠，又不見背水置陣古來惟有韓將軍。"]}