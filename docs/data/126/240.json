{"author": "舒岳祥", "period": "宋", "type": "诗", "title": "巾山行同王監簿作", "paragraphs": ["皇華真人遊海東，雲行急疾去若風。", "蜺旌羽節追不及，飄颻雙幘墮碧空。", "六丁六甲不得取，化作兩峰撐青紅。", "至今八面各變態，隠見有無橫復縱。", "或說蒼龍從海度，潮落江乾不能去。", "兩角崢嶸雲護之，身伏泥沙惟脊露。", "雷鳴電作定騰霄，鐵鎖橫江截歸路。", "老胡說法欲降龍，又恐鉢盂藏不住。", "故將兩塔壓其巔，擊鼓撞鐘警朝暮。", "有時風雨響空巖，僧坐堂中生畏怖。", "惟有江平月照時，付與詩人題好句。"]}