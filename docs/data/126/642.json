{"author": "陳杰", "period": "宋", "type": "诗", "title": "雪禁體", "paragraphs": ["南風導前北風續，仁氣潜隨殺機伏。", "初疑慘淡八表昏，忽變光明大千足。", "上天之載德如毛，帝力不知封比屋。", "垢汙過眼俱衣被，枯朽何心亦膏沐。", "調治竹君折節下，表顯梅兄受命獨。", "於至嚴凝見溫厚，有大包容分類族。", "是空非空色非色，在坑滿坑谷滿谷。", "鋪張元化有許奇，收斂神功又何速。", "欲搜好句極形容，回首千章成淺俗。", "夜深獸紅妓打圍，雪消雪落何用知。"]}