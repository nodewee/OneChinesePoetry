{"author": "曾淵子", "period": "宋", "type": "诗", "title": "漳南示義軍寄邑人譚野臣", "paragraphs": ["漳州城南烟霧深，漳州城北氛氣侵。", "憶從奸邪賣和議，漢廷君臣愁至今。", "乘輿播遷天地怒，殘軍掩泣眠星霧。", "黄金無收白骨多，指點枯骸擬親故。", "昨夜羽書如電飛，報道三城又被圍。", "皇家恩深重如山，英雄奮起披鐵衣。", "萬人同心猛如虎，關山震動撾鼙鼓。", "百戰須當百勝歸，凱歌唱滿中原土。", "論功賞爵將憲章，汾陽異姓封侯王。", "鞠躬盡瘁固常事，願教一湧殲豺狼。", "莫上高樓偶長望，壯懷忽忽思鄉丈。", "琴臺落日私語時，丹心耿耿今能忘。", "惜君忠義老無官，山河破裂泪欲乾。", "衰容未畫麒麟閣，目盡故園心轉酸。"]}