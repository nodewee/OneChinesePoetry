{"author": "陳杰", "period": "宋", "type": "诗", "title": "書徐經坂先誌", "paragraphs": ["青霞餘絢皆成章，虎變龍匿超故常。", "異時欣然讀奇崛，觸眼慘淡令人傷。", "矢心爲詞血爲筆，沈恨欲訴天茫茫。", "波瀾收卷見至性，星斗隠翳回幽光。", "題將片石寄冥漠，意與萬古生凄凉。", "山靈護持夜半泣，悲風著木春無芳。", "伯庸罔極白日短，龍舒歸夢青山長。", "萬鍾不解羊棗痛，一死儻補南陔亡。", "載之實錄非虛譽，斯文知心地下郎。", "檀弓孝經不浪許，椽筆足徵老玉堂。"]}