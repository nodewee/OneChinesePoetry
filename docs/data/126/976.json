{"author": "釋道璨", "period": "宋", "type": "诗", "title": "贈明侍者", "paragraphs": ["好詩無音律，至文難言說。", "學之無他術，先要心路絕。", "兀坐送清晝，萬事付一拙。", "如是三十年，大巧自發越。", "萬象赴陶冶，百怪乞提挈。", "興來忽運筆，妙處無前哲。", "古來翰墨士，外此別無訣。", "明也江南來，俊氣方烈烈。", "乘潮觀海門，入越探禹穴。", "須從言外參，莫向紙上竊。", "此方吾必秘，爲子輕漏洩。", "慎勿語俗子，只可自怡悅。"]}