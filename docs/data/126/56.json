{"author": "李白", "period": "唐", "type": "诗", "title": "公無渡河", "paragraphs": ["黃河西來決崑崙，咆哮萬里觸龍門。", "波滔天，堯咨嗟，大禹理百川，兒啼不窺家。", "殺湍煙洪水，九州始蠶麻。", "其害乃去，茫然風沙。", "被髮之叟狂而癡，清晨臨流欲奚爲。", "旁人不惜妻止之，公無渡河苦渡之。", "虎可搏，河難憑，公果溺死流海湄。", "有長鯨白齒若雪山，公乎公乎挂罥於其間，箜篌所悲竟不還。"]}