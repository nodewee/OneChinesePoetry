{"author": "陳杰", "period": "宋", "type": "诗", "title": "淮南看雪歌", "paragraphs": ["出門看雪一萬里，閉門讀書一萬年。", "讀書只讀三皇後，看雪還看太始前。", "洪濛以還初紀異，鍊石補天灰滲地，人蟲森然盜元氣。", "介鱗日深蹄跡多，閫抉垠開奈若何。", "千山忽絕萬逕滅，宇宙鶻崙無璺裂。", "夜燈太極强披圖，清曉長淮初見雪。", "丁寧莫遣風日分，暫時大地皆瑶琨，我爾一醉瓊花樽。", "明朝山河各異色，獨在書生頭上白。"]}