{"author": "張守", "period": "宋", "type": "诗", "title": "次韻范寥孟冬大閲之什", "paragraphs": ["承平不用衛與英，赤子頻弄潢池兵。", "猰貐向恃七閩險，彗孛欲翳三辰明。", "吾皇南顧念凋瘵，舊臣雖老堪一行。", "奉詔褰帷問瘡痏，一意摩拊無他營。", "爾來松溪掃遺孽，卒歲不復枹鼓鳴。", "九農豐登四郊静，孟冬大閲張軍聲。", "摩天金鼓動霜曉，井鉞色正參旗横。", "羽箭犀利七札薄，鐵騎馳突一鳥輕。", "戰士人人逞驍儁，猛將一一懷忠精。", "吾軍如此粗可用，縱有綠林何足平。", "獨公之家雄洛京，人物接武多名卿。", "天涯邂逅見典刑，豈止一善宜盱衡。", "胸中韜鈐想餘事，筆下文采常知名。", "登塲縱觀重感慨，那得萬騎聽使令。", "通和強敵固下策，自古三王猶有征。", "得君耆艾將神武，定看却敵賢長城。"]}