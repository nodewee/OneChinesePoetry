{"author": "劉庠", "period": "宋", "type": "诗", "title": "碧沼寺", "paragraphs": ["萬疊羣山裏，招提獨屹然。", "遠依花嶺構，高與上方連。", "鐘磬雲霄外，簷楹杳靄邊。", "佛宮皆古像，詩版盡唐賢。", "乘興公餘日，間來首夏天。", "池清初過雨，沼碧乍生蓮。", "薜荔垂青幄，芭蕉展翠牋。", "谿聲寒漱玉，嵐氣冷堆煙。", "信步宜松徑，烹茶喜石泉。", "虛堂不知暑，凈境合通仙。", "自得幽棲趣，翻嗟俗事牽。", "紅塵懶回首，落日尚遷延。"]}