{"author": "呂本中", "period": "宋", "type": "诗", "title": "客居書懷奉寄介然若谷才仲兼簡信民", "paragraphs": ["客愁如長河，浩蕩去不息。", "未来已相關，千里在咫尺。", "抱疾寄他鄉，終年守岑寂。", "中虛耗神志，內熱損筋力。", "長虞二豎攖，復有寒餒廹。", "怪渠甑上煙，愧爾囊中帛。", "平生所讀書，已如不相識。", "坐貽鄉黨笑，敢辭塵埃没。", "舊游今幾時，轉眄忽陳迹。", "死者不復見，墓草春已碧。", "生者天一涯，未免陳蔡厄。", "兒曹乳臭在，瞑目分黑白。", "雖無未見書，頗多雌黄筆。", "出言輒周孔，而不辨菽麥。", "啾啾要酬和，內顧頗牽率。", "坐令懷抱惡，更覺天宇窄。", "忽忽十年事，俯仰同戲劇。", "從来肺腑親，翻手胡與越。", "獨餘二三子，肝膽猶鐵石。", "尚怪東郭貧，亦訝懷祖黠。", "西軒来何時，簞瓢共饑渴。", "念君不能已，一飯再三噎。", "誰能明予心，皎皎霜夜月。"]}