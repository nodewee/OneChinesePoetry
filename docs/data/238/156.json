{"author": "張綱", "period": "宋", "type": "诗", "title": "次韻蘇晉翁見寄", "paragraphs": ["不見梁王舊吹臺，年來愁眼向誰開。", "求賢廊廟無虚日，報國涓塵自乏才。", "直指漫能迎櫑具，永懷寧敢咏金罍。", "相看鬢髪霜千丈，自視文章水一杯。", "晚歲可憐神氣索，故人猶寄好詩來。", "追還正始真堪喜，突過黄初豈易陪。", "婉孌也知能度曲，葡萄應已釀新醅。", "何時東閣容驚坐，一日那辭一百迴。"]}