{"author": "張綱", "period": "宋", "type": "诗", "title": "次韻李公顯", "paragraphs": ["士有鴻鵠志，萬里一舉翮。", "胸中自廊廟，肯顧三畝宅。", "李侯氣邁爽，詞鋒凜霜戟。", "老夫晚結交，文會欣有繹。", "劇談到時事，唾手欲任責。", "短褐天路髙，畎畝抱忠赤。", "風雷惜變化，泥蟠等蜥蜴。", "結茅西山下，樵爨走僮獲。", "富貴會有時，簞飄豈不適。", "世態翻覆手，寧較黑與白。", "興來時一杯，南窗俯遙碧。"]}