{"author": "張澂", "period": "宋", "type": "诗", "title": "述陂橘", "paragraphs": ["述陂元是一滄州，四繞澄江璧水流。", "肥腴不但便黍麥，清瘦尤宜橘柚秋。", "秋風籬落青間黄，王孫金彈天雨霜。", "甘寒入齒冰漿冷，氣馥吳姬翠袖香。", "我衰不辦作李衡，木奴千戶供我耕。", "但愛洞庭春色好，細釀只許幽人傾。", "傳柑酷憶風光裏，懷橘真成淚如洗。", "陂傍儻種三百栽，商山之樂吾得矣。"]}