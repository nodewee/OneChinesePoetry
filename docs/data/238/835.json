{"author": "張守", "period": "宋", "type": "诗", "title": "和族叔祖古風", "paragraphs": ["去年謝病辭黄屋，夜夜鄉心夢相續。", "今年罷郡理菟裘，喜在家庭厠蘭玉。", "阿翁年德冠吾宗，時親典刑聽約束。", "懷奇終待玉三獻，世路不堪珠九曲。", "愛酒惟憂北海空，居貧不作揚雄逐。", "如何蔬糲肯淹留，不爲盤餐爲宗族。", "忘懷一醉見天真，窮達寧煩詹尹卜。", "歸作長歌寫悲壯，千載騷人可奴僕。", "客星在天翁莫愁，赫赫太陽升若木。"]}