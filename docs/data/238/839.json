{"author": "張守", "period": "宋", "type": "诗", "title": "豐歲行", "paragraphs": ["早禾飽熟收山場，晚禾碩茂青吐芒。", "五風十雨作豐歲，一飽何以酬蒼蒼。", "牛遭癘疫大半死，挽犁豈誇人力強。", "妻兒翁媪共耕鑿，勤勞有此一稔償。", "人言穀賤三農傷，我喜不乏三軍糧。", "邉騎長驅自送死，卒致一怒煩君王。", "將軍輸忠士賈勇，獻俘獻捷來相望。", "忍令戰士有饑色，努力收斂輸太倉。", "勿言無以飽妻子，湏知餓死勝兵死。"]}