{"author": "張守", "period": "宋", "type": "诗", "title": "客居坐無茵褥賓至常苦之戲作", "paragraphs": ["廣文坐客寒無氊，少陵人來坐馬韉。", "胸中富等千户侯，不使囊中餘一錢。", "嗟予久客貧到骨，兀坐長恐藜床穿。", "才名未踏兩公閾，窮愁何遽容爭先。", "畫餅端知不餬口，筆耕輒亦遭無年。", "媿無文茵薦佳客，促膝危坐如寒蟬。", "君不見漢朝博士能說經，五十餘席輸戴憑。", "又不見袁尚索席藉凍地，不意頭顱行萬里。", "空榻蕭然亦安穏，得失榮枯付天理。", "金狨覆鞍容墜傷，禍福由來相伏倚。"]}