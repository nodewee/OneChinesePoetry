{"author": "李清照", "period": "宋", "type": "诗", "title": "和張文潛浯溪中興頌二首  其二", "paragraphs": ["君不見驚人廢興傳天寶，中興碑上今生草。", "不知負國有姦雄，但說成功尊國老。", "誰令妃子天上來，虢秦韓國皆天才。", "花桑羯鼓玉方響，春風不敢生塵埃。", "姓名誰復知安史，健兒猛將安眠死。", "去天尺五抱甕峰，峰頭鑿出開元字。", "時移勢去真可哀，姦人心醜深如崖。", "西蜀萬里尚能反，南內一閉何時開。", "可憐孝德如天大，反使將軍稱好在。", "嗚呼奴輩乃不能道輔國用事張后尊，乃能念春薺長安作斤賣。"]}