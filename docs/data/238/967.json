{"author": "呂本中", "period": "宋", "type": "诗", "title": "同諸子游城東園", "paragraphs": ["昔聞城東園，欲往常不款。", "今来天氣佳，茶甌起衰懶。", "杖藜出門去，如膜開病眼。", "木葉犯新霜，瓜田带餘暖。", "川源疑有無，風雲遞舒卷。", "不期魚鳥會，偶逐鷗鷺遠。", "淺水亂菰蒲，荒亭秀苔蘚。", "青山近在望，更悟秋意晚。", "同行二三子，詩語各蕭散。", "不愁罰觴難，苦恨白日短。", "千秋高陽池，令人憶山簡。"]}