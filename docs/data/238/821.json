{"author": "張守", "period": "宋", "type": "诗", "title": "洪慶善提刑罷官過建康惠詩和答", "paragraphs": ["若人儒林秀，俊聲自孩提。", "振鬛日千里，衆眼驚月題。", "盍登要路津，獻納蘇黔黎。", "聊乘使者車，枳棘非鸞棲。", "戢翼下吳會，客路秋風凄。", "弭帆江之濵，歸夢先苕谿。", "寄傲水南北，忘懷玉東西。", "况乃味禪悦，已知昔途迷。", "坐笑老婆禪，杖拂勞提撕。", "祗應浩然氣，中宵吐虹霓。", "功名儻來遇，未免雲衢躋。", "秖今寵辱際，淵澄看旋鯢。", "龍鍾秣陵守，短髪那勝箆。", "邂逅見亹亹，野鶴羞凡鷄。", "言句謝筌栰，未易窮端倪。", "歸來見詹尹，寧復問突梯。"]}