{"author": "朱淑真", "period": "宋", "type": "诗", "title": "代謝人見惠墨竹", "paragraphs": ["紛紛桃李皆凡俗，四時之中惟有竹。", "非惟蒼翠列風輕，對之自覺清人肉。", "羨君年少多才藝，筆墨潛偷造化力。", "掃出一枝爰惠我，清陰翠色驚滿幅。", "嗟我得之喜何以，貪夫忽獲珠盈斛。", "朝夕捧玩不知疲，如在太白樓上宿。", "遽令標軸掛壁間，勁節直日長目前。", "不必溪邊尋六逸，不必林間訪七賢。", "豈使閻本與王維，獨擅古念稱神師。", "又有屏間名浪得，誤墨成形何足奇。", "未若一筆掃一枝，渭川移來人莫疑。", "珍藏欲默默不得，命牋索筆成新詩。", "詩窮紙滿意不盡，閣筆無語愧才稀。"]}