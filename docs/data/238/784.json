{"author": "李清照", "period": "宋", "type": "诗", "title": "上韓公樞密  其一", "paragraphs": ["三年夏六月，天子視朝久。", "凝旒望南雲，垂衣思北狩。", "如聞帝若曰，岳牧與群后。", "賢寧無半千，運已遇陽九。", "勿勒燕然銘，勿種金城柳。", "豈無純孝臣，識此霜露悲。", "何必羹捨肉，便可車載脂。", "土地非所惜，玉帛如塵泥。", "誰當可將命，幣厚詞益卑。", "四岳僉曰俞，臣下帝所知。", "中朝第一人，春官有昌黎。", "身爲百夫特，行足萬人師。", "嘉祐與建中，爲政有臯夔。", "匈奴畏王商，吐蕃尊子儀。", "夷狄已破膽，將命公所宜。", "公拜手稽首，受命白玉墀。", "曰臣敢辭難，此亦何等時。", "家人安足謀，妻子不必辭。", "願奉天地靈，願奉宗廟威。", "徑持紫泥詔，直入黄龍城。", "單于定稽顙，侍子當來迎。", "仁君方恃信，狂生休請纓。", "或取犬馬血，與結天日盟。", "胡公清德人所難，謀同德協心志安。", "脫衣已被漢恩暖，離歌不道易水寒。", "皇天久陰后土溼，雨勢未回風勞急。", "車聲轔轔馬蕭蕭，壯士懦夫俱感泣。", "閭閻嫠婦亦何知，瀝血投書干記室。", "夷虜從來性虎狼，不虞預備庸何傷。", "衷甲昔時聞楚幕，乘城前日記平涼。", "葵丘踐土非荒城，勿輕談士棄儒生。", "露布詞成馬猶倚，崤函關出雞未鳴。", "巧匠何曾棄樗櫟，芻蕘之言或有益。", "不乞隋珠與和璧，只乞鄉關新信息。", "靈光雖在應蕭蕭，草中翁仲今何若。", "遣氓豈尚種桑麻，殘虜如聞保城郭。", "嫠家父祖生齊魯，位下名高人比數。", "當時稷下縱談時，猶記人揮汗成雨。", "子孫南渡今幾年，飄流遂與流人伍。", "欲將血淚寄山河，去灑東山一抔土。"]}