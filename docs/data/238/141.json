{"author": "張綱", "period": "宋", "type": "诗", "title": "讀周仲弼雪中友人過訪詩次其韻", "paragraphs": ["騎馬走天闕，着破幾狐裘。", "功名藐未涯，日月去不留。", "從來舌本彊，游談愧枚鄒。", "閉門有樂地，未用兒女憂。", "故人寄新詩，卷軸紅牙頭。", "飄然雪中作，乘興將誰謀。", "相與情未疏，連夜飛輕舟。", "此身一縷微，豈待萬戶侯。", "有酒且共樂，貧交乃勝游。"]}