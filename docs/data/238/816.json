{"author": "張守", "period": "宋", "type": "诗", "title": "方時敏倅濬歸浙江待次送行", "paragraphs": ["嶷嶷玄英孫，聞風自鄞川。", "朅來苕霅間，王事亦復聯。", "相遇一傾蓋，論交即忘年。", "開口見城府，落筆生雲烟。", "尋春五亭岸，釣月雙溪船。", "杯行各酣適，箕踞忘拘牽。", "放辭發奇偉，捜句窮鑱鐫。", "我時怯欲降，退壁常自堅。", "俯首試外臺，一矢雙鵰連。", "聯鑣仲與季，三秀來差肩。", "羣雋爲辟易，拱手不敢前。", "折箠破大敵，未足煩戈鋋。", "風低忽垂翅，信命付諸天。", "公飛東陽舄，我訪蘭亭賢。", "雙魚數流問，五馬方薦延。", "攝事古山陰，晤語復粲然。", "禪心扣空寂，蔬飯捐葷羶。", "一洗盡玷缺，皎皎尺璧圓。", "繼從甘陵遊，假道仍周旋。", "飄零我蓬轉，渠敢自意全。", "邂逅鳳凰闕，公亦仍迍邅。", "宦學舊軰行，金狨覆文韉。", "以及後來秀，青雲各聯翩。", "公方駕别車，去即三山巔。", "俟期下吳越，寄跡無一廛。", "尚及秋風殘，飽膾鱸魚鮮。", "我陋不足數，生理亦可憐。", "爾來犯不韙，策足英俊躔。", "文羞白羽扇，中豈青銅錢。", "家風故不惡，蹇步徒加鞭。", "迷途得蹭蹬，奄奄如寒蟬。", "别公起歸思，端欲驅其先。", "經營一囊粟，攀附嗟無緣。", "擿耳聽知音，拂拭朱絲絃。", "一札行亦馳，兩槳定復還。", "闊步白玉堂，一揮筆如椽。"]}