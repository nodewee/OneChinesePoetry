{"author": "朱淑真", "period": "宋", "type": "诗", "title": "春日行", "paragraphs": ["春雲漠漠連春空，映階草色綠茸茸。", "不寒不暖雨新霽，滿城佳氣浮葱葱。", "岸柳依依微煙籠，園林淡蕩催花風。", "東君造化一何工，施青繪紫複勻紅。", "多少閑花與凡卉，不論妍醜爭夭穠。", "燕舞鶯歌晝晷永，簾幕無人門宇靜。", "何處飛來雙蛺蝶，翻翻飛入尋香徑。", "可憐春色都九旬，朝歡暮宴歸王孫。", "禿毫寫紙屬詩人，長歌短什勞精神。", "長歌短什聊自適，豈有佳句生陽春。"]}