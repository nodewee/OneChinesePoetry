{"author": "李清照", "period": "宋", "type": "诗", "title": "和張文潛浯溪中興頌二首  其一", "paragraphs": ["五十年功如電掃，華清花柳咸陽草。", "五坊供奉鬬雞兒，酒肉堆中不知老。", "胡兵忽自天上來，逆胡亦是姦雄才。", "勤政樓前走胡馬，珠翠踏盡香塵埃。", "何爲出戰輒披靡，傳置荔枝多馬死。", "堯功舜德本如天，安用區區紀文字。", "著碑銘德真陋哉，乃令神鬼磨山崖。", "子儀光弼不自猜，天心悔禍人心開。", "夏商有鑒當深戒，簡策汗青今具在。", "君不見當時張說最多機，雖生已被姚崇賣。"]}