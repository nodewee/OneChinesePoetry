{"author": "張綱", "period": "宋", "type": "诗", "title": "送趙承之出守鄧州", "paragraphs": ["蓬萊宮中老仙伯，一首詩堪萬人敵。", "胡不佩劍趨明光，要試南陽二千石。", "南陽異時名帝鄉，蘘山菊水秋風香。", "民歌召杜向千載，至今遺俗皆農桑。", "使君此去殊不惡，坐嘯風流有餘樂。", "堂前畫燭照紅粧，席上枯棋響飛雹。", "行看璽書下赤墀，旌旗夾道生光輝。", "應念斯文要羽翼，歸來九萬翔天池。"]}