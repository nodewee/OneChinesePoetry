{"author": "張綱", "period": "宋", "type": "诗", "title": "次韻周伯謝綿襖長篇", "paragraphs": ["最宜爲誥唐仲舒，上林子虚漢相如。", "喜君萬事懶着眼，獨向文章情未疏。", "家貧肯戀儋石儲，船漏則已那復袽。", "素志蹉跎雪侵鬢，青衫匍匐塵滿裾。", "可憐虞翻屯骨相，相逢呼我丈人行。", "夜聞抵掌論開邊，怒髪衝冠亦何壯。", "鸘裘典盡終諱寒，忍寒悲歌行路難。", "綈袍恐貽范叔怒，長篇忽拜烏絲闌。", "辭章典要古所尚，餘子碌碌何足仰。", "願君回筆頌皇猷，偃武修文答靈貺。", "天子亟欲聞盡言，前席還應虚黈纊。"]}