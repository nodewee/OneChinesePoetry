{"author": "朱淑真", "period": "宋", "type": "诗", "title": "苦熱聞田夫語有感", "paragraphs": ["日輪推火燒長空，正是六月三伏中。", "旱雲萬疊赤不雨，地裂河枯塵起風。", "農憂田畝死禾黍，車水救田無暫處。", "日長饑渴喉嚨焦，汗血勤勞誰與語。", "播插耕耘功已足，尚愁秋晚無成熟。", "雲霓不至空自忙，恨不擡頭向天哭。", "寄語豪家輕薄兒，綸巾羽扇將何爲。", "田中青稻半黄槁，安坐高堂知不知。"]}