{"author": "呂本中", "period": "宋", "type": "诗", "title": "楊道孚墨竹歌", "paragraphs": ["君不見渭川之陰卧龍横千秋，貌取者誰文湖州。", "十年筆意閉黄壤，只今妙手唯楊侯。", "楊侯畫竹盡真跡，功奪造化令人愁。", "滿堂迴頭看下筆，擾擾雲烟亂晴日。", "大叢縱横高入雲，斜風落葉秋紛紛。", "小叢欹傾病無力，傍水長根走蒼石。", "門前車馬汗成川，何得陰風動高壁。", "楊侯嘻笑辭未工，此意不與丹青同。", "粉黛初數無一錢費，酒炙能使千家空。", "襪材遠寄動盈屋，我子畫無由窮。", "剡溪寒藤不難致，須君放手爲雙叢。", "須君放手爲雙叢，與我俱隱南山中。"]}