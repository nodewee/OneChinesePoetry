{"author": "張綱", "period": "宋", "type": "诗", "title": "次韻國衡", "paragraphs": ["古寺凴崇岡，蒼烟蔭喬木。", "欹斜屋鱗比，繚繞牆带束。", "何人闢層軒，延客寄遐矚。", "醉賞菊坡下，客意豈在菊。", "念昔居此地，名世盡儒服。", "師曠賢多知，蒼史聖重目。", "臺成竟誰游，事去不容跼。", "梁王髙帝孫，名字亦不辱。", "當時盛歌舞，肯使後人逐。", "陳跡今故存，新池爲誰綠。", "感歎世上事，反覆如轉燭。", "請君聽鍾魚，尚想吹紫玉。"]}