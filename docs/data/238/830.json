{"author": "張守", "period": "宋", "type": "诗", "title": "常山神祠", "paragraphs": ["籃輿破霜曉，駕言郡城南。", "雲山爲好色，風日仍清酣。", "古祠據山腹，深堂静潭潭。", "我來何所禱，禍福久已諳。", "頑冥亦天資，乞靈漫懷慙。", "同來得我軰，勝處思窮探。", "爽氣排俗慮，濁醪侑清談。", "卧碑一拂拭，古鏡開塵函。", "斯人已仙去，寒泉獨清甘。", "扶藜山崷崒，放目窺渾涵。", "前瞻羣峰翔，九僊駐飛驂。", "後俯歸路迷，城郭埋烟嵐。", "平生丘壑姿，回首不我堪。", "歸來耿不寐，青燈對書龕。"]}