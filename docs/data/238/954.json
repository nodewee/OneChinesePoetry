{"author": "呂本中", "period": "宋", "type": "诗", "title": "符離諸賢詩", "paragraphs": ["窮居日荒涼，杜門與世絕。", "親故日夜疏，詩書固宜缺。", "符離雖陋邦，賢士稍羅列。", "德操青雲器，議論輩前哲。", "外貌發英華，中心瑩冰雪。", "介然特立士，勁氣剛于鐵。", "攘臂辯是非，孰能逃區别。", "信民粹而和，名利誠難悅。", "汩沒稠人中，獨抱雲松節。", "偉哉二三子，實乃邦家傑。", "我来從之游，內顧慙疏拙。", "欣然對三益，放懷歌數闋。", "已矣不須言，渠當爲君說。"]}