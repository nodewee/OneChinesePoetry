{"author": "張綱", "period": "宋", "type": "诗", "title": "代人上鄭相生日三首 壽星", "paragraphs": ["瑞霧祥烟滿絳霄，詔開黄閣宴生朝。", "鈞天合奏御香滿，百辟紫宸初散朝。", "流花寶爵傳宣勸，歡聲自逐和風轉。", "四方争獻壽星圖，祝公千歲身長健。", "畫手丹青妙入神，煌煌列宿能寫真。", "貂冠玉带畫中見，便是凌烟閣上人。", "偉哉風骨神仙裔，主張壽禄來塵世。", "不須更占南極星，看取老人朝玉帝。"]}