{"author": "張守", "period": "宋", "type": "诗", "title": "謝孫仲益察院借示詩卷", "paragraphs": ["客游跨兩春，胸次飽塵滓。", "無人抉河漢，爲我一浣洗。", "故人富清製，放筆如翻水。", "此間渺無津，滂沛到筆底。", "長鬚遣大軸，光彩照窗几。", "我時食對案，驚喜失筯匕。", "風雅間何闊，稍復聞正始。", "滌除塵想滅，肝肺挹清泚。", "早年上金閨，氣劘諸彦壘。", "風斤運無旁，四座羞血指。", "駸駸跨驄馬，奔輪不容柅。", "負大難爲力，得坎聊復止。", "熙辰崇盛典，潤色待東里。", "風雲吐憤鬱，事業振奇偉。", "餘暇賦天台，金聲追祖禰。"]}