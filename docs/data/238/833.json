{"author": "張守", "period": "宋", "type": "诗", "title": "題舍弟舒嘯亭", "paragraphs": ["不羡高門聫甲乙，欲傍林泉老蓬蓽。", "田間築室路三杈，亭子蔭茅簷四出。", "春霖竹牖上蝸牛，夏夜藜床吟蟋蟀。", "茅亭雖小容舒嘯，丘壑胸中故超軼。", "晨窗晚逕足披風，細柳修篁長障日。", "閉關已作柴桑趣，况有腴田供種秫。", "客來共醉甕頭春，長嘯一聲百憂失。", "遥想妖氛纒象魏，忍見風塵侵警蹕。", "勿憂蘇門真避世，要似武侯時抱膝。", "我紆郡紱病且衰，欲報君恩老無術。", "簪裳未覺柴栅殊，鼓吹殆與池蛙一。", "簿領幾回迷老眼，况復伸眉縱狂率。", "已慙成瑨功曹諺，空憶劉琨胡騎逸。", "遐想東臯落成處，欲往從之足雙桎。", "夢君琢句俯清流，春草池塘到詩律。", "便應投紱賦歸來，肯待子平婚嫁畢。"]}