{"author": "張綱", "period": "宋", "type": "诗", "title": "次韻虞章", "paragraphs": ["軌道無停轍，楓林難盡柯。", "人生百年間，疾若下走坡。", "何爲行役苦，况乃憂患多。", "淵明頗解事，舍濁揚清波。", "九原骨已朽，萬古名不磨。", "念我獨窘束，處世隨唯阿。", "塵埃眼中滿，歲月馬上過。", "不作鷄肋棄，尚扣牛角歌。", "正賴良友朋，詩句陶天和。", "涓涓吐微溜，浩浩供洪河。", "三篇怯大手，未陳先倒戈。", "借問菊坡游，頗亦狂醉麽。", "獨不飲公榮，冷面看紅酡。", "欲賦無好語，書懷愧陰何。"]}