{"author": "朱淑真", "period": "宋", "type": "诗", "title": "秋日行", "paragraphs": ["蕭瑟西風起何處，庭前葉葉驚梧樹。", "萬物收成天地肅，田家芋栗初登圃。", "杳杳高穹片水清，一點秋鵰翥雲路。", "淒淒空曠雨初晴，涼飇動地收殘暑。", "高樓玉笛應清商，天外數聲新雁度。", "園林草木半含黄，籬菊黄金花正吐。", "池上枯楊噪晚蟬，愁蓮蔌蔌啼殘露。", "可憐秋色與春風，幾度榮枯新復故。"]}