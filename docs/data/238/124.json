{"author": "張綱", "period": "宋", "type": "诗", "title": "代人上鄭相生日三首 壽燭", "paragraphs": ["凝香紅蠟大如椽，華堂兩兩排金蓮。", "漏澀銅壺寒夜永，光搖翠幄爭春妍。", "蘭膏芳苡何足道，簾卷香風碧煙裊。", "霜蛾勿用拂麟鬚，合就仙丹會難老。", "我公身依日月光，不假仙丹亦壽康。", "煌煌神燭照天下，光焰何止萬丈長。", "世間爝火知無助，想像丹輝爭欲賦。", "可憐賤士老不才，短檠見跋無佳句。"]}