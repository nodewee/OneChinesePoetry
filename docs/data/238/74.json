{"author": "喻汝礪", "period": "宋", "type": "诗", "title": "遊琴臺", "paragraphs": ["臯朔語類俳，上頗倡優之。", "嚴吾數預事，慘凛失所棲。", "慨彼猜忌姿，公卿命如絲。", "夫子迺謁閑，翩翩富丰儀。", "眷言彼姝子，深情結幽期。", "浩露泛酒甕，輕雲思琴徽。", "撫絃視八荒，頗覺秦岫低。", "紛紛漢諸子，悟解良獨遲。", "一朝不自保，頸血霑裳衣。", "公豈不炯戒，慮禍盖已微。", "污已迥前識，達生邁天倪。", "闊哉昭曠情，豈屑後代嗤。"]}