{"author": "喻汝礪", "period": "宋", "type": "诗", "title": "玉局洞石恪畫仙人四壁", "paragraphs": ["真人何年下紫清，目睛飄墮如流星。", "至今玉洞通窈冥，蕭然紫室之威靈。", "杖履而來六月望，赤旱裂石風淒冷。", "屹然四壁呀欲動，神怪夭矯目喪睛。", "道與之貌非丹青，馭風而行誰使令。", "雲飛電掣集帝所，超然得意皆天人。", "異哉石子偉丈夫，胸中磊磊怪所儲。", "玄圃之山帝所居，子游其間墮雙鳬。", "不然安知天上有此樂，禿筆一掃凌方壺。", "細看毛骨分錙銖，偉形傑狀人人殊。", "古來列真誰所摹，前稱關同後張圖。", "近之豪者郭忠恕，落筆拂戾如奔諸。", "兩公軼蕩不拘束，筆力磊砢相劘扶。", "我來憑欄聊一呼，隨翁聯軒上清都。"]}