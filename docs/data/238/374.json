{"author": "張澂", "period": "宋", "type": "诗", "title": "詩銘", "paragraphs": ["桂嶺摩天灘波經地兩磅礴，盡石之變窮神之祕禹所鑿。", "故其高者峭拔排空礪矛槊，而其下者宏曠洞達侔觀閣。", "瞻彼龍巖穹窿巃嵷跨寥廓，發地百尺蜿蜒躨跜勢拏攫。", "騎風乘雲去爲膏澤起焦涸，或爲至人老子孔明世程彠。", "結融肖像綵介朱鬣宛如昨，風醒雨澀森然向人恐遂躍。", "豢龍不官孔甲劉累失其學，亦復舞湫號蚓生物困陵轢。", "我昔笠澤覽觀湖海天一握，正見神物下飲濤波釃瀺灂。", "蒼鱗修尾其大環臂煙霧薄，須臾上征疾雷迅雨間飛雹。", "自喜壯觀光絕後前邈霄堮，豈知白首炎陬水石窮脈絡。", "雄姿偉態摩挲沈嘆窘揚搉，潭湫涵泹尚其來游醉牷犦。", "山空月寒風露凄然誰與樂，卻視陳跡感郗陵谷眙以愕。", "我作銘詩贅牙嚄唶嫓灝噩，琢之嵌巖日月齊光萬古託。"]}