{"author": "蘇元老", "period": "宋", "type": "诗", "title": "贈棋士兼相", "paragraphs": ["嵯峨遠遊冠，過我田里居。", "手談達要妙，心計有卷舒。", "把握殺活機，操持開闔樞。", "總總如亂兵，紛紛若奔車。", "觀者皆怵惕，敵人更揶揄。", "一著起疲廢，萬口驚喧呼。", "巧思自神授，智慧非常拘。", "又聞風鑒精，許與且不渝。", "羣公贈詩文，稱述良非虛。", "自昔少兼能，今挾二術俱。", "奕秋與許負，異世同一軀。", "惜哉惟藝名，問學當何時。"]}