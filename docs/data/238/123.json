{"author": "張綱", "period": "宋", "type": "诗", "title": "代人上鄭相生日三首 壽香", "paragraphs": ["上方有國名衆香，經行苑囿皆芬芳。", "世人豈識天香界，但知蘇合及都梁。", "博山氤氳吐微竇，一炷香嬰凈塵垢。", "散成五色空中雲，持獻現前無量壽。", "我公宿悟香嚴因，應緣來現宰官身。", "妙香密圓證無漏，總持不動真天人。", "熏陶四海看無際，便是經行衆香地。", "獻香陋語應已聞，羅筏寧論幾千里。"]}