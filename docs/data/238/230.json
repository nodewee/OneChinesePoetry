{"author": "張綱", "period": "宋", "type": "诗", "title": "次韻公顯木犀", "paragraphs": ["鋪茸紫葵亂晴颸，點金寒菊棲短籬。", "木犀韻髙陋凡枝，顧與葵菊同階墀。", "香聞十里自絕奇，造物豈偏雨露滋。", "閒見層出珠琲垂，鵝黄靛粧宫様宜。", "烟銷紅日下薄帷，宴坐幽窗風度時。", "頗覺飄飄蘭蕙姿，着人不去催作詩。", "李侯爲續離騷辭，香草端從筆下移。", "花前把卷不停披，何以酬君金屈巵。"]}