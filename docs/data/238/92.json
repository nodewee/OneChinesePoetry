{"author": "喻汝礪", "period": "宋", "type": "诗", "title": "隱德詩", "paragraphs": ["太虛八境初無二，中有道人常洞視。", "借問道人何等公，從志其名聶其氏。", "華亭春酣戰桃李，香氣入簾人破睡。", "凌波微步度勞塵，梔子同心傳密意。", "道人不動如澄水，看破新裝小年紀。", "回身向郎郎忍棄，愁眺月華空掩涕。", "含羞轉態春百媚，而我定心初不起。", "世人悠悠初未知，故有冥籍還見記。", "儀州判官臨潁生，良原甲夜黄衣吏。", "手提淡墨但倉黄，門列陰兵更奇佹。", "昧爽堂皇勢呀豁，玉带神君氣高厲。", "靖國再拜呼使前，案頭吏抱百葉紙。", "數行具書一善事，聶君夜卻淫奔李。", "由來胸中無濁見，前塵百暗心常止。", "一室超然方隱几，入眼狂花亂飄墜。", "定情豈復顧條脫，合歡未許同陽燧。", "坐令密行動幽祇，棘使華年增一紀。", "出門仍問紫衣翁，陰誅與世無差異。", "百葉部中分次第，忠孝棄捐神所劓。", "殺生之報定何如，朝生暮死蜉蝣爾。", "踏翠裁紅可憐妓，濯足瓊漿被鞭箠。", "房公湖邊秋色裏，阿孫圖南前拜跪。", "扣頭授我如上事，願謁英篇書所以。", "我聞南曹北曹尺有咫，天知地知元密邇。", "豈惟妙藥徹五藏，況復寶鑑懸千里。", "幽中諒有鬼能言，密處須防牆有耳。", "諸生舉止雖細微，動念觀心實幽邃。", "端知天上戊申錄，記盡人間不平地。", "東鄰西舍總不知，卻有鬼神知子細。", "障礙爲壁通爲空，只有此心難掩蔽。", "云何是中有明暗，至行通神裁一理。", "道人兩眼無赤眚，揩定人間幾真僞。", "趙驊已矣馬元死，郡有隱德如君子。", "嗟我諸生苦流轉，奔色奔聲復奔味。", "其間貪魃尤陰詭，收索攜提入饞喙。", "都兒阿對共揶揄，笑殺官人常夢穢。", "雖云幽暗巧規避，僮僕羞之那不愧。", "哀哉詭譎王冀公，未省胡顔向祁睿。", "我愛昔人尤簡貴，寡欲清真有高氣。", "曠然澹處但真獨，胸中豈復留塵累。", "生死幽明了不期，是心默與神明契。", "王忱繡被下庭堂，李約寶珠存含禭。", "九原可作吾與歸，斂膝容之想幽致。"]}