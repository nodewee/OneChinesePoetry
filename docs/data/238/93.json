{"author": "喻汝礪", "period": "宋", "type": "诗", "title": "八陣圖", "paragraphs": ["魚復江邊春事起，萬點紅旗颺清泚。", "主人元是劉夢得，載酒娛賓水光裏。", "酒闌放脚步涉磧，細石作行相靡迤。", "臥龍起佐赤龍子，天地風雲入鞭箠。", "蛇盤虎翼飛鳥翔，四正四奇公所壘。", "當時二十四萬師，開門闔門隨臂指。", "幾回嚇殺生仲達，往往宵遁常騎豕。", "海中仙人丈二履，相與往來迂玉趾。", "笑云此公大肚皮，龍拏虎擲堆胸胃。", "江頭風波幾劘蕩，斷岸奔峰俱披靡。", "陽侯鏖戰三峽怒，祇此細石吹不起。", "晉大司馬宣武公，常山之蛇中首尾。", "幙中矹矹何物客，未有一客能解此。", "千年獨有老奇癲，見之斂袂三嘆喟。", "頗知此法自玄女，細與諸公剖根柢。", "君不見風后英謀儘奇詭，龕定蚩尤等蜉蟻。", "漢大將軍親閱試，四夷聞風皆褫氣。", "馬隆三千相角掎，西羌茸茸落牙嘴。", "而公於此出新意，蓋世功名無第二。", "不知何處著雙手，建立乃與天地比。", "河圖洛書亦如此，堂堂孔明今未死。", "我門生人如死人，老了不作一件事。", "卻被獮猴坐御床，孰眎天王出居汜。", "既不能蹠穿膝暴秦王庭，放聲七日哭不已。", "又不能斷脰決腹死社稷，滿地淋漓流腦髓。", "羨它安晉溫太真，壯它霸越會稽蠡。", "八年嫪戀飽妻子，灑涕東風肉生髀。", "斑斑猶在杲卿髪，離離未落張巡齒。", "愛惜微軀欲安用，有臣如此難準擬。", "雖然愛國心尚在，左角右角頗諳委。", "二廣二矩及甄，春秋所書晉所紀。", "況廼東廂與洞當，復有青龍洎旬始。", "淫淫陳法有如許，智者舍是愚者蔽。", "此圖昔人之芻狗，參以古法行以已。", "偏爲前距狄笑之，制勝於茲亮其豈。", "爾朱十萬破百萬，第顧方略何如耳。", "嗟我去國歲月老，渺渺赤心馳玉扆。", "可憐阿伾財女子，而我未刷邦家恥。", "屬者買舟瀘川縣，扣船欲泛吳江水。", "赤甲山前春雪深，白帝城下扁舟艤。", "胡爲於此久留滯，細雨打篷愁不睡。", "剽聞逆雛犯淮泗，陛下自將誅陳豨。", "六師如龍賊如鼠，殺回屋瓦皆蜚墜。", "距黍直射六百步，虜尸蔽江一千里。", "哀哉獮猴太癡絕，垂死尚持虞帝匕。", "那知光武定中興，要把中原通爬洗。", "君不見陛下神武如太宗，萬全制陳將平戎。", "倚聞獻馘平江宮，坐使四海開春容。", "六騑還自江之東，光復舊京如轉蓬。", "蜀花千枝萬枝紅，輒莫取次隨東風。", "奇癲眼腦醉冬烘，東向舞蹈壽廼翁。", "醉醒聊作竹枝曲，乞與欸乃歌巴童。"]}