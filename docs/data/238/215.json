{"author": "張綱", "period": "宋", "type": "诗", "title": "次韻彦達對雪有感", "paragraphs": ["朔風卷地寒雲繁，忽驚空花墮簷間。", "遠山歷亂眼中失，飛鳥滅没天際還。", "緬想端門萬官賀，雲陛儼列鳴珮環。", "豐年獻瑞天一笑，聲動四海具歡顔。", "李侯人物妙天下，何獨臥窮看屋山。", "胸次冰壺自深瑩，管中霧豹難窺斑。", "異時富貴恐不免，詎忍空歌梁甫艱。", "君看鴻鵠有髙志，一舉九萬誰能攀。"]}