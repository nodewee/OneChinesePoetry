{"author": "張澂", "period": "宋", "type": "诗", "title": "雷公山", "paragraphs": ["年大嗜煙壑，心鄙城郭近。", "籃輿踐晨霜，峭蒨入雲畛。", "病衰風見乘，放浪顧難忍。", "駕言小玩愒，微尚希遯隱。", "隱淪著扁舟，欲濟江無流。", "岧嶤雷公山，信美慚薄遊。", "夕煙散林谷，暮鐘鳴寺樓。", "撫事百感集，聊茲兼夕留。", "留情不復懽，惻惻抱悲嘆。", "何以紓拂鬰，曳策青雲端。", "雷祠蔽深莽，靈宮俯層巒。", "下視萬壑趨，遙見千峰攢。", "攢峰娛余心，領略悟山陰。", "平生一丘壑，何須故山岑。", "放懷白鳥盟，斯焉得重尋。", "題詩謝靈山，勿閟金玉音。"]}