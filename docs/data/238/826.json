{"author": "張守", "period": "宋", "type": "诗", "title": "題閭丘氏巢鳳亭以其子登科胡茂老名之", "paragraphs": ["令君命卿家，一經世遺子。", "煌煌丹桂枝，寂寞踰五紀。", "朅來山水縣，闢館貯書史。", "竹梧森翠碧，鸞鵠自停峙。", "翩翩丹穴雛，一鳴驚衆耳。", "綷羽覽輝翔，百鳥各披靡。", "英姿凌雲氣，玉頰編貝齒。", "唾手取青氊，父老爲驚喜。", "寧無英妙年，亦或拾青紫。", "上堂拜重慶，此事世無比。", "勉哉尊所聞，烟霄千萬里。", "五斗暫折腰，百錬無繞指。", "矯翼儀舜韶，作瑞明光裏。", "來者玩兹亭，甘棠同勿毁。"]}