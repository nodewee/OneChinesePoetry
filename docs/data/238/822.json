{"author": "張守", "period": "宋", "type": "诗", "title": "題王巖起樂齋", "paragraphs": ["靜者悦山林，夸者慕鐘鼎。", "人生各有適，所樂滯一境。", "王郎超世姿，名教得深省。", "窮通付風雨，一笑萬累屏。", "閑居秖蔬水，開卷味自永。", "從事雖賢勞，游刃失綮肯。", "此心故休休，閲世徒耿耿。", "開軒理松菊，留客辦果茗。", "得趣地自偏，無塵句尤警。", "他年觀出處，廊廟即箕潁。"]}