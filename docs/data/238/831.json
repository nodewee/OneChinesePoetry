{"author": "張守", "period": "宋", "type": "诗", "title": "姚志道有書輒不借戲呈", "paragraphs": ["我來春未動，兀坐秋忽老。", "客懷飽世味，塵土不容澡。", "尚餘筆硯癖，俯仰半華皓。", "中年得異書，夜諷或至卯。", "爾來口生棘，妙語時耳剽。", "故人吾臭味，囊帙富緗縹。", "什襲祕不傳，凜若璧在趙。", "念兹訪遺逸，從人掇殘藁。", "何當發其藏，囷廪一傾倒。", "窮途百態惡，歸思疾飛鳥。", "終當餽所有，共此絕代寶。", "歲晚同吟哦，乘風上蓬島。"]}