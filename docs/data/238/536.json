{"author": "朱淑真", "period": "宋", "type": "诗", "title": "喜雨", "paragraphs": ["赤日炎炎燒八荒，田中無雨苗半黄。", "天工不放老龍懶，赤電驅雷雲四方。", "瓊瑰萬斛寫碧落，陂塘池沼皆泱泱。", "高田低田盡沾澤，農喜禾無可槁傷。", "我皇聖德布寰宇，六月青天降甘雨。", "四海咸蒙滂沛恩，九州盡解焦熬苦。", "傾盆勢歇塵點無，衣袂生涼罷揮羽。", "江上數峰天外青，眼界增明快心腑。", "炎熱一洗無留跡，頓覺好風生雨腋。", "紗廚湘簟爽氣新，沉李削瓜浮玉液。", "傍池占得秋意多，尚餘珠點綴圓荷。", "樓頭月上雲散盡，遠水連天天接波。"]}