{"author": "張綱", "period": "宋", "type": "诗", "title": "次韻酬彦達", "paragraphs": ["浮榮過眼風脫葉，鴛行無復清夢接。", "柴門晝閉雀可羅，寒日暉暉弄疏樾。", "已種芳蘭滋九畹，更遣胎仙舞三叠。", "李侯壯志亦可人，舉目萬里欲橫絕。", "醉眼時看石稜紫，吟鬢半作霜棘折。", "方今聖主躬儉勤，奏賦不須誇羽獵。", "中興盛事要磨崖，老於文字誰踰結。", "願君勉力上扶搖，渺渺雲海出飛楫。", "莫隨鎩翮臥窮巷，漫學啼螿弔寒月。"]}