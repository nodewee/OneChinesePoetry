{"author": "張守", "period": "宋", "type": "诗", "title": "和曾宏父告别兼簡幕屬", "paragraphs": ["奉詔辭北闕，把麾到南州。", "向來政已拙，老去語更偷。", "條教雖屢下，瘡痍何時瘳。", "猶喜豺虎息，稍解聖主憂。", "英英幕中彦，紅蕖汎清流。", "袖手聽婉畫，藥石兼珍羞。", "衰遲樗櫟姿，萬一桑榆收。", "吾人南豐秀，未應仄席求。", "飄泊乘别車，惠然肯來游。", "周旋見家規，會合非人謀。", "清詩日礱琢，不厭枯腸捜。", "束書赴嘉招，掉臂不我留。", "我無青玉案，何以報所投。", "從兹謝淚洳，龍門看吞舟。"]}