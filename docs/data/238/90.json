{"author": "喻汝礪", "period": "宋", "type": "诗", "title": "上席帥", "paragraphs": ["先公御吏如御兵，迎刃而解如庖丁。", "掀髯一笑黠吏走，蜀中草木知威名。", "伯兄渠渠天下士，嵩高少室之英靈。", "妙齡提書噭閶闔，谹議可以諧韶韺。", "昨年兩作益州牧，西南惡少不敢行。", "後來繼者有季弟，潭潭大度涵滄溟。", "指麾萬事不作意，決眥雨電風煙雲。", "南望峨眉西玉壘，逸氣夜與銀河傾。", "幅巾筇杖過何許，閑邀仲元訪君平。", "小蓬董寶夜吹笙，往往笑倒長庚星。", "拔劍起舞者誰子，杜陵老翁醉不醒。", "生平入眼無俗物，胡爲見我眼自青。", "武侯廟前有古柏，風吟雨嘯蛟龍聲。", "我來正欲刳爾腹，琢作巨屋丹其楹。", "琢作巨屋丹其楹，繪此落落三名卿。", "尚使千載知儀刑，喻子作詩如鼎銘。"]}