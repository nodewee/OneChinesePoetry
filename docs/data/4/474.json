{"author": "葛长庚", "period": null, "type": "词", "title": "酹江月・念奴娇", "paragraphs": ["绿菏十里吐秋香，湖水掌平如镜。", "日落云收天似洗，况又月明风静。", "露逼葭蒲，烟迷菱芡，缩尽寒鸦颈。", "两枝画桨，柳阴浓处乘兴。", "遥想和靖东坡，当年曾胜赏，一觞一咏。", "是则湖山常不老，前辈风流去尽。", "我兴还诗，我欢则酒，醉则还草圣。", "明朝却去，冷泉天竺双径。"]}