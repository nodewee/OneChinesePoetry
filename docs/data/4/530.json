{"author": "刘克庄", "period": null, "type": "词", "title": "沁园春", "paragraphs": ["余少之时，赋如仲宣，檄如孔璋。", "也曾观万舞，铺陈商颂，曾闻九奏，制作尧章。", "抖擞空囊，存留谏笏，犹带虚皇案畔香。", "今归矣，省听鸡骑马，趁早朝忙。", "榻前密启明扬。", "宰物者方持玉尺量。", "元未尝弃汝，自云耄及，无宁寿我，或者天将。", "富有图书，贫无钗泽，不似安昌列後堂。", "新腔好，任伊川看见，非亵穹苍。"]}