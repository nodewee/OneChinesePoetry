{"author": "严仁", "period": null, "type": "词", "title": "归朝欢", "paragraphs": ["云表金茎珠璀璨。", "当日投怀惊玉燕。", "文章议论压西廱，风流姓字翔东观。", "紫皇嗟见晚。", "祥麟五色留金殿。", "大江西，铜章墨绶，暂尔烦君绾。", "十二金钗扶玉盏。", "锦瑟摐摐随急管。", "兽炉烟动彩云高，秋声拍碎红牙板。", "趣君归翰苑。", "莱衣焕烂潘舆稳。", "任方瞳，从今看到，弱水波清浅。"]}