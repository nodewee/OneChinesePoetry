{"author": "陈德武", "period": null, "type": "词", "title": "望海潮", "paragraphs": ["南冠一载，西流万里，离怀孰不伤情。", "富贵邯郸，雨云巫峡，回头一梦空惊。", "谁辱又谁荣。", "问当时道德，今日功名。", "楚水吴山，向来多少送和迎。", "长安古道长亭。", "叹马啼不驻，车辙难停。", "薇老首阳，芝深商谷，时遥雾拥云平。", "此意已羞评。", "但金缄白雪，锦佩青萍。", "采竹昆仑，有时吹作凤凰鸣。"]}