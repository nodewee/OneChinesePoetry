{"author": "陈德武", "period": null, "type": "词", "title": "望海潮", "paragraphs": ["祖觞东馆，移舟南渡，江天云树离离。", "盘谷渔樵，舞雩风咏，渴心常望云霓。", "知与故人齐。", "念翼残犹铩，足蹶还羁。", "百折江流，峡猿水鸟助孤凄。", "几回梦绕山西。", "耐疏篷夜雨，惊枕晨鸡。", "对无声诗，哦有声画，仪形已见端倪。", "回首暮云迷。", "又桐飞金井，燕落乌衣。", "有意相思，双鳞乘羽莫教迟。"]}