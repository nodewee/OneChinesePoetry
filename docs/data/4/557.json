{"author": "刘克庄", "period": null, "type": "词", "title": "念奴娇", "paragraphs": ["戏衫抛了，下棚去、谁笑郭郎长袖。", "小小草庵无宝贝，何必神呵鬼守。", "黄奶篝灯，青奴拂榻，莫要他桃柳。", "客来问字，此翁高卧摇首。", "彷佛曾子当年，商歌满屋，衣不完衿肘。", "混沌若教休凿窍，巧历安知其寿。", "文叔故人，仲华几个，输与羊裘叟。", "浮生如寄，切身之物惟酒。"]}