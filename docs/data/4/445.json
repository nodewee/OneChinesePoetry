{"author": "葛长庚", "period": null, "type": "词", "title": "贺新郎", "paragraphs": ["倏又西风起。", "这一年光景，早过三分之二。", "燕去鸿来何日了，多少世间心事。", "待则甚、功成名遂。", "枫叶荻花动凉思，又寻思、江上琵琶泪。", "还感慨，劳梦寐。", "愁来长是朝朝醉。", "划地成、宋玉伤感，三闾憔悴。", "况是凄凉寸心碎。", "目断水苍山翠。", "更送客、长亭分袂。", "阁皂山前梧桐雨，起风樯、露舶无穷意。", "君此去，趁秋霁。"]}