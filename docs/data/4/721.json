{"author": "刘克庄", "period": null, "type": "词", "title": "水龙吟", "paragraphs": ["先生避谤山栖，戒门不纳高轩客。", "谁欤来者，吟诗张碧，诙谐侯白。", "礼数由他，谢郎著帽，王郎穿屐。", "且问花随柳，举杯邀月，那须预、人家国。", "香案旁边供职。", "鸟飞空、何曾留迹。", "翁铁汉，两贤安在，百夫之特。", "但愿王师，早俘颉利，早禽长狄。", "便太平无事，卖薪沽酒，骑牛腰笛。"]}