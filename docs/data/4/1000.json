{"author": "张榘", "period": null, "type": "词", "title": "金缕曲・贺新郎", "paragraphs": ["社新相识。", "恍瞻君、丰神气貌，飘然仙白。", "笔底三江鲸浪注，胸次一瓯冰雪。", "怎不做、龙门上客。", "坎止流行元无定，敢一朝、挨却尘泥迹。", "且剩把，锦云织。", "试看自古贤侯伯。", "一时间、失虽暂失，得还终得。", "儋石空无君家事，百万付之一掷。", "渐养就、抟风鹏翼。", "任你祖鞭先著了，占鸥天、浩荡观浮没。", "挈富贵，等儿剧。"]}