{"author": "陈德武", "period": null, "type": "词", "title": "木兰花慢", "paragraphs": ["自淮阳别後，一回首、又穷年。", "叹蓬逐旋飚，叶随流水，星散维垣。", "南来忽闻归兴，岂苍天、故意要储贤。", "云慢凌司马赋，风偏动季鹰船。", "梅窗夜月见修妍。", "骏辔忆连钱。", "命画桨溪流，篮舆山郭，囊锦诗篇。", "休辞岁寒远道，对松篁、莫慰寂寥边。", "尘榻谁为我下，酒杯惟待君传。"]}