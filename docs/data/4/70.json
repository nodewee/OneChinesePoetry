{"author": "李仲光", "period": null, "type": "词", "title": "百字令・念奴娇", "paragraphs": ["小红开也，问韶华、今年何事春早。", "尽道福星临照久，勾引东风仙岛。", "一点恩光，列城生意，万物无枯槁。", "圜扉深处，也应满地芳草。", "却怪有脚阳春，如何移向崆峒了。", "父老牵衣留不住，只有攀援遮道。", "翠柏杯中，蟠桃花下，君看朱颜好。", "路人遥指，他年黄阁元老。"]}