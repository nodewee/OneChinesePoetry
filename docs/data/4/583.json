{"author": "刘克庄", "period": null, "type": "词", "title": "转调二郎神・二郎神", "paragraphs": ["一筇两屦，导从比、在京差省。", "更不草白麻，不批黄敕，稍觉心清力省。", "幸有善和书堪读，何必然藜芸省。", "且阁起庄骚，专看老易，课程尤省。", "梦境。", "槐阴禁苑，药翻纶省。", "纸裹里，有青铜钱三百，送与酒家展省。", "吊李白坟，挂徐君剑，零落端平同省。", "仅留得、老子婆娑，怎不拂衣华省。"]}