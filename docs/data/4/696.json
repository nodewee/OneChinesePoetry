{"author": "陈德武", "period": null, "type": "词", "title": "玉蝴蝶", "paragraphs": ["好是春光秋色，天工巧处，都上花枝。", "更值云情雨态，净沐芳姿。", "醉相扶、霓裳舞困，眠未得、宫锦淋漓。", "有谁知。", "眼空相对，心系相思。", "相思。", "鲛绡帕上，珠悬红泪，水洗胭脂。", "寂寞阑干，无言暗忆旧游时。", "五花骢、载将郎去，双喜鹊、报道郎归。", "卜佳期。", "梦回巫峡，春在瑶池。"]}