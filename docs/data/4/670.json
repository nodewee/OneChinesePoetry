{"author": "陈德武", "period": null, "type": "词", "title": "庆春宫・高阳台", "paragraphs": ["风送深冬，雪消残腊，天时人事相催。", "堂北迎萱，水东问柳，阿谁报道春回。", "土牛装罢，候葭、先飞律灰。", "宜春宝字，是处人家，罗绮筵开。", "三年客里情怀。", "千里亲闱，一寸灵台。", "彩燕金钗，青丝生菜，还思纤手安排。", "韶光是也，可人的、如今再来。", "介他眉寿，但愿年年，春酒盈杯。"]}