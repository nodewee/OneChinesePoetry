{"author": "陈德武", "period": null, "type": "词", "title": "沁园春", "paragraphs": ["飞雨一番，杜宇数声，东君又回。", "对花垂粉泪，舟移洛甫，柳眉颦黛，马走章台。", "南架海棠，北窗红药，都是当年手自裁。", "伤离别，想今朝去也，明日重来。", "轩车且莫相催。", "待细把衷肠诉此怀。", "这画阑六曲，懒和月倚，朱帘十二，不与风开。", "青杏园林，朱樱酪酒，争似和羹雪後梅。", "那时节，好都将心事，分付多才。"]}