{"author": "刘镇2", "period": null, "type": "词", "title": "花心动", "paragraphs": ["鸠雨催晴，遍园林、一番绿娇红媚。", "柳外金衣，花底香须，消得艳阳天气。", "障泥步锦寻芳路，称来往、纵横珠翠。", "笑携手，旗亭问酒，更酬春思。", "还记东山乐事。", "向歌雪香中，伴春沈醉。", "粉袖殢人，彩笔题诗，陶写老来风味。", "夜深银烛明如昼，待归去、看承花睡。", "梦云散，屏山半熏沈水。"]}