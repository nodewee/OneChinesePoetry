{"author": "赵以夫", "period": null, "type": "词", "title": "夜飞鹊・夜飞鹊慢", "paragraphs": ["微云拂斜月，万籁声沈。", "凉露暗坠桐阴。", "蛾眉乞得天孙巧，楼上穿针。", "佳期鹊相误，到年时此夕，欢浅愁深。", "人间儿女，说风流，直到如今。", "河汉几曾风浪，因景物牵情，自是人心。", "长记秋庭往事，钿花翦翠，钗股分金。", "道人无著，正萧然、竹枕衾。", "梦回时，天淡星稀，闲弄一曲瑶琴。"]}