{"author": "赵以夫", "period": null, "type": "词", "title": "金盏子", "paragraphs": ["得水能仙，似汉皋遗佩，碧波寒月。", "蓝玉暖生烟，称缟袂黄冠，素姿芳洁。", "亭亭独立风前，照冰壶澄彻。", "当时事，琴心妙处谁传，顿成愁绝。", "六出自天然，更一味清香浑胜雪。", "西湖秋菊寒泉，似坡老风流，至今人说。", "殷勤折伴梅边，听玉龙吹裂。", "丁宁道，百年兄弟，相看晚节。"]}