{"author": "黄机", "period": null, "type": "词", "title": "沁园春", "paragraphs": ["问讯西园，一春几何，君今再游。", "记流觞亭北，偷拈酒戏，凌云台上，暗度诗阄。", "略略花痕，差差柳意，十日不来红绿稠。", "须重醉，便功名了後，白发争休。", "定谁骑鹤扬州。", "任书放床头盏瓮头。", "况殷勤莺燕，能歌更舞，轻狂蜂蝶，欲去还留。", "岁月易忘，姓名须载，笔势翩翩回万牛。", "归来晚，有烛明金剪，香暖珠篝。"]}