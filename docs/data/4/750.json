{"author": "刘克庄", "period": null, "type": "词", "title": "贺新郎", "paragraphs": ["主判茅君洞。", "有檐间、查查喜鹊，晓来传送。", "几度黄符披戴了，此度君恩越重。", "被贺监、天随调弄。", "做取散人千百岁，笑渠侬、一霎邯郸梦。", "歌而过，凤兮凤。", "灌园织屦希陈仲。", "问先生、加齐卿相，可无心动。", "除却醴泉中太乙，拣个名山自奉。", "那捷径、输他藏用。", "有耳不曾闻黜陟，免教人、贬驳徂徕颂。", "服兰佩，结茅栋。"]}