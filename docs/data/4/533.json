{"author": "刘克庄", "period": null, "type": "词", "title": "沁园春", "paragraphs": ["安得奇材，颈系单于，首提子璋。", "便做些功业，胜穷措大，聚萤武子，吞凤君章。", "笑杀竖儒，错翻故纸，屈马何曾有艳香。", "榆塞外，恰枣红时候，想羽书忙。", "腰钱骑鹤维扬。", "分表事谁能预测量。", "叹防身一剑，壮图濩落，建侯万里，老境相将。", "读枕函书，宝家藏笏，免使他人笑弗堂。", "吾衰矣，虽尚存右臂，不解擎苍。"]}