{"author": "刘克庄", "period": null, "type": "词", "title": "贺新郎", "paragraphs": ["何必游嵩少。", "屋边山、松风浩荡，虎龙吟啸。", "旧效楚人悲秋作，晚爱陶诗高妙。", "发如此、临流羞照。", "屈指向来夸毗子，被西风、一笔都勾了。", "曾不满，达人笑。", "当年玉振於江表。", "怅而今、老身空在，欢娱全少。", "假使真如彭祖寿，蒙叟犹嗤渠夭。", "偶落笔、不经人道。", "岁晚连床谈至晓，胜冈头、出没看乌帽。", "君举白，我频釂。"]}