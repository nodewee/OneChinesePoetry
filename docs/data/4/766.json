{"author": "刘克庄", "period": null, "type": "词", "title": "贺新郎", "paragraphs": ["低局从头错。", "解危机、除非唤取，国棋来著。", "不信胡儿能胆大，南岸安他阵脚。", "谈笑里、乌巢空幕。", "西起岷峨东海岱，有捷旗、露布无宵柝。", "莘渭後，到秋壑。", "淮田犁遍吴田荻。", "问台家、山河宇宙，是谁擎托。", "自觉怀中残锦尽，采色彰施技薄。", "视柳雅、韩碑瞠若。", "稽首鲁公黄发颂，世何人、堪继奚斯作。", "楚狂语，莫删却。"]}