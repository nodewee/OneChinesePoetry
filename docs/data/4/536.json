{"author": "刘克庄", "period": null, "type": "词", "title": "沁园春", "paragraphs": ["莫信人言，虺不如熊，瓦不如璋。", "为孟坚补史，班昭才学，中郎传业，蔡琰词章。", "尽洗铅华，亦无璎珞，犹带檀国里香。", "笑贫女，尚寒机轧轧，催嫁衣忙。", "好逑不数潘杨。", "占梦者曾言大秤量。", "待银河浪静，金针穿了，蓝桥路近，玉杵携将。", "倩似凝之，媲如道韫，帘卷燕飞王谢堂。", "恁时节，看孙皆朱紫，翁未皤苍。"]}