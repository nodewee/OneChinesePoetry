{"author": "张辑", "period": null, "type": "词", "title": "沁园春", "paragraphs": ["东泽先生，谁说能诗，兴到偶然。", "但平生心事，落花啼鸟，多年盟好，白石清泉。", "家近宫亭，眼中庐阜，九叠屏开云锦边。", "出门去，且掀髯大笑，有钓鱼船。", "一丝风里婵娟。", "爱月在沧波上下天。", "更丛书观遍，笔床静昼，篷窗睡起，茶灶疏烟。", "黄鹤来迟，丹砂成未，何日风流葛稚川。", "人间世，听江湖诗友，号我东仙。"]}