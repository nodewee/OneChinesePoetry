{"author": "刘克庄", "period": null, "type": "词", "title": "念奴娇", "paragraphs": ["小孙盘问翁翁，今朝怎不陈弧矢。", "翁道暮年惟只眼，不比六根全底。", "常日谈玄，馀龄守黑，赤眚从何起。", "鬓须雪白，可堪委顿如此。", "心知病有根苗，短檠吹了，世界朦胧里。", "纵有金篦能去翳，不敢复囊萤矣。", "但愿从今，疾行如鹿，更细书如蚁。", "都无用处，留他教传麟史。"]}