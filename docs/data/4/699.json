{"author": "陈德武", "period": null, "type": "词", "title": "木兰花慢", "paragraphs": ["值升平海宇，又春色、与俱还。", "向杨柳楼台，海棠庭院，红药阑干。", "可人好风良月，都收拾入锦囊间。", "心事已超尘外，天公分付人间。", "世途陆海拥波澜。", "回首梦中看。", "想酒醒罗浮，云空巫峡，饭熟邯郸。", "从兹破琴煮鹤，猗阑不用对人弹。", "粗足少游衣食，何妨司马江山。"]}