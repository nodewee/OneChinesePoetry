{"author": "陈德武", "period": null, "type": "词", "title": "木兰花慢", "paragraphs": ["对江云日暮，又那更、夜如年。", "见霜满晴空，山衔星斗，月挂城垣。", "知心故人间阻，几何时、尊酒会多贤。", "冷落巴山夜雨，凄凉剡水寒船。", "孱容羞睹镜中研。", "远水与天连。", "怪梦有馀甜，酒无好味，诗不成篇。", "刀圭解生毛羽，向晨风、飞傍彩云边。", "报道东君到也，一枝春信先传。"]}