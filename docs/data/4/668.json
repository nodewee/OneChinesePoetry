{"author": "陈德武", "period": null, "type": "词", "title": "望海潮", "paragraphs": ["陵山载酒，泗河扬柁，尊前折尽将离。", "才试牛刀，俄惊凫舄，令人去後多思。", "休唱别离词。", "看玉函星铁，骑佩铜丝。", "丹凤鸣阳，碧梧栖尔最高枝。", "等闲展对声词。", "对一庭明月，千里邦畿。", "西涧家声，玉堂人物，夜窗梦果心期。", "才思浩无涯。", "若深航濂洛，峻驾峨眉。", "胸抱相思，银筝锦字莫教迟。"]}