{"author": "刘克庄", "period": null, "type": "词", "title": "贺新郎", "paragraphs": ["辜负东风约。", "忆曾将、淮南草木，笔端笼络。", "后土祠中明月夜，忽有瑶姬跨鹤。", "迥不比、水仙低弱。", "天上人间惟一本，倒千锺、琼露花前酌。", "追往事，怎忘却。", "移根应费仙家药。", "漫回头、关山信断，堡城笳作。", "问讯而今平安否，莫遣玉箫惊落。", "但画卷、依稀描著。", "白发愧无渡江曲，与君家、子敬相酬酢。", "新旧恨，两交错。"]}