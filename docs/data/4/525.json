{"author": "刘克庄", "period": null, "type": "词", "title": "沁园春", "paragraphs": ["老子衰颓，晚与亲朋，约法三章。", "有谈除目者，勒回车马，谈时事者，麾出门墙。", "已挂衣冠，怕言轩冕，犯令先当举罚觞。", "书尺里，但平安二字，多少深长。", "溪翁苦未相忘。", "我今有双鱼烦寄将。", "道荒芜羞对，宫中莲烛，昏花难映，阁上藜光。", "闻庙瑟音，识关雎乱，诗学专门尽不妨。", "百年後，尚庶几申白，不数韦康。"]}