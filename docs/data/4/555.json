{"author": "刘克庄", "period": null, "type": "词", "title": "念奴娇", "paragraphs": ["此翁双手，顿闲处、且把香篝笼袖。", "西掖北门辞不要，肯要南柯太守。", "小小亭台，些些竹木，何必灵和柳。", "地行仙里，合推侬做班首。", "取次著绝交书，续归田录，谁掣先生肘。", "莫遣朝衣梅醭了，留祝南山之寿。", "苍妓上厅，老僧封院，得似樗庵叟。", "虚名身後，生前且一杯酒。"]}