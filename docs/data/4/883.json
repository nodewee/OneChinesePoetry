{"author": "冯取洽", "period": null, "type": "词", "title": "贺新郎", "paragraphs": ["二老交相访。", "正不妨、勃窣媻姗，舍车而杖。", "忆在蓉村新雨过，门外春流浩荡。", "中有个、列仙臞相。", "把酒论诗饶胜韵，更柳边、花底同心赏。", "临别句，几回唱。", "忽传风驭来溪上。", "遣儿曹、策马郊迎，老怀欣畅。", "争讶金华佳父子，飞下蓬莱昆阆。", "有四士、追随仙仗。", "我爱君如何次道，便令人、直欲倾家酿。", "歌妙曲，郑声放。"]}