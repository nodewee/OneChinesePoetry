{"author": "黄机", "period": null, "type": "词", "title": "沁园春", "paragraphs": ["问讯仙翁，殷勤为底，来万山中。", "想橘边丹井，鹤寻旧约，松间碧洞，鹿养新茸。", "雾节亭亭，星曳曳，导以浮丘双玉童。", "嬉游处，尽祥烟瑞雨，霁月光风。", "欢声已与天通。", "更日夜郴江流向东。", "定催归有谓，泥香芝检，留行无计，路熟花骢。", "如侍严凝，密陪清燕，吴水欢然相会逢。", "年年里，对春如酒好，酒似春浓。"]}