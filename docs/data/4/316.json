{"author": "严参", "period": null, "type": "词", "title": "沁园春", "paragraphs": ["竹焉美哉，爱竹者谁，曰君子欤。", "向佳山水处，筑宫一亩，好风烟里，种玉千馀。", "朝引轻霏，夕延凉月，此外尘埃一点无。", "须知道，有乐其乐者，吾爱吾庐。", "竹之清也何如。", "应料得诗人清矣乎。", "况满庭秀色，对拈彩笔，半窗凉影，伴读残书。", "休说龙吟，莫言凤啸，且道高标谁胜渠。", "君试看，正绕坡云气，似渭川图。"]}