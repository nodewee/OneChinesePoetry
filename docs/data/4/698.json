{"author": "陈德武", "period": null, "type": "词", "title": "玉蝴蝶", "paragraphs": ["金井梧桐飞报，秋期近也，乌鹊成桥。", "为问双星何事，长待今宵。", "别今年、新歌暂展，更五鼓、旧恨重摇。", "黯魂销。", "两情脉脉，一水迢迢。", "寂寥。", "寄言儿女，纵能多巧笑，奚暇相调。", "暗想离愁，人间天上古来饶。", "但心坚、天长地久，何意在、雨暮云朝。", "宝香烧。", "无缘驾海，有分吹箫。"]}