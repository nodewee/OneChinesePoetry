{"author": "刘镇2", "period": null, "type": "词", "title": "念奴娇", "paragraphs": ["调冰弄雪，想花神清梦，徘徊南土。", "一夏天香收不起，付与蕊仙无语。", "秀入精神，凉生肌骨，销尽人间暑。", "稼轩愁绝，惜花还胜儿女。", "长记歌酒阑珊，开时向晚，笑浥金茎露。", "月浸栏干天似水，谁伴秋娘窗户。", "困殢云鬟，醉敧风帽，总是牵情处。", "返魂何在，玉川风味如许。"]}