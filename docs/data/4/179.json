{"author": "叶路钤", "period": null, "type": "词", "title": "贺新凉・贺新郎", "paragraphs": ["伛指循良吏。", "祗吴公、传不书名，一人而已。", "彷佛三生来展骥。", "就种棠阴千里。", "又还是、治平为最。", "绣线渐添红日影，恰搀前、七日冬书至。", "吾道长，佛出世。", "公清但酌螺川水。", "屏星躔次吴头，极星先比。", "节谊家声香国史。", "中有千秋生意。", "宜衮衮、公侯昌炽。", "充育登庸元有样，况甬东、一脉山东气。", "珠峰畔，又呈瑞。"]}