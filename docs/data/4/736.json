{"author": "刘克庄", "period": null, "type": "词", "title": "贺新郎", "paragraphs": ["深院榴花吐。", "画帘开、衣纨扇，午风清暑。", "儿女纷纷夸结束，新样钗符艾虎。", "早已有、游人观渡。", "老大逢场慵作戏，任陌头、年少争旗鼓。", "溪雨急，浪花舞。", "灵均标致高如许。", "忆生平、既纫兰佩，更怀椒糈。", "谁信骚魂千载後，波底垂涎角黍。", "又说是、蛟馋龙怒。", "把似而今醒到了，料当年、醉死差无苦。", "聊一笑，吊千古。"]}