{"author": "陈德武", "period": null, "type": "词", "title": "望远行", "paragraphs": ["城头初鼓，天街上、渐渐行人声悄。", "半窗风月，一枕新凉，睡熟不知天晓。", "最是家山千里，远劳归梦，待说离情难觉。", "觉来时，帘外数声啼鸟。", "谁道。", "为甚新来消瘦，底事恹恹烦恼。", "不是悲花，非干病酒，有个离肠难扫。", "怅望江南，天际白云飞处，念我高堂人老。", "寸草心，朝夕怎宽怀抱。"]}