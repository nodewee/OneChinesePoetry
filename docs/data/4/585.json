{"author": "刘克庄", "period": null, "type": "词", "title": "转调二郎神・二郎神", "paragraphs": ["人言官冗，老病底、法当先省。", "况行则蹒跚，立时跛倚，幸免做他两省。", "客怕逢迎书慵答，得省处、而今姑省。", "笑落尽桃花，仆家梦得，重来郎省。", "凉冷。", "衣差薄，蒲葵堪省。", "叹三纪单栖，二毛纯白，情味似潘骑省。", "鬻马遣姬，惟书与画，点检依然难省。", "也不用、畜犬防偷，老去睡眠常省。"]}