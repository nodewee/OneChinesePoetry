{"author": "陈德武", "period": null, "type": "词", "title": "沁园春", "paragraphs": ["冬夜如年，客枕无眠，怎到天明。", "待数残二十五、寒更点，听馀一百八、晓钟声。", "雨却敲篷，滩头激缆，总与离人诉不平。", "遍闻得，我浚深恨海，砌起愁城。", "问君何事牵萦。", "想最苦人间是别情。", "念千山万水，沈鱼阻雁，一身两地，燕煎莺。", "绣枕痕多，锦衾香冷，意有巫山梦不成。", "怎撇下，这两字相思，万里虚名。"]}