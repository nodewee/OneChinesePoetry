{"author": "孙惟信", "period": null, "type": "词", "title": "夜合花", "paragraphs": ["风叶敲窗，露蛩吟瓮，谢娘庭院秋宵。", "凤屏半掩，钗花映烛红摇。", "润玉暖，腻云娇。", "染芳情、香透鲛绡。", "断魂留梦，烟迷楚驿，月冷蓝桥。", "谁念卖药文箫。", "望仙城路杳，莺燕迢迢。", "罗衫暗摺，兰痕粉迹都销。", "流水远，乱花飘。", "苦相思、宽尽春腰。", "几时重恁，玉骢过处，小袖轻招。"]}