{"author": "刘克庄", "period": null, "type": "词", "title": "贺新郎", "paragraphs": ["老去光阴驶。", "向西风、疏林变缬，残霞成绮。", "尚喜暮年腰脚健，不碍登山临水。", "算自古、英游能几。", "客与桓公俱臭腐，独流传、吹帽狂生尔。", "後来者，亦犹此。", "篮舆伊轧柴桑里。", "问黄花、没些消息，空篱而已。", "赖有一般芙蓉月，偏照先生怀里。", "且觅个、栏干同倚。", "检点樽前谁见在，忆平生、共插茱萸底。", "欢未足，饮姑止。"]}