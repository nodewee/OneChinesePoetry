{"author": "刘克庄", "period": null, "type": "词", "title": "转调二郎神・二郎神", "paragraphs": ["抽还手版，受用处、十分轻省。", "便衣翦家机，饭炊躬稼，且免支移系省。", "帝悯龙锺蠲朝谒，予长假、毋烦申省。", "笑木石虚斋，暮年忺做，端明提省。", "闲冷。", "橐金散尽，书筒来省。", "有小小楼儿，看山待月，绝胜崔公望省。", "两鹤随轩，一奴负锸，此外诸馀从省。", "把一身本末，绿章奏过，泰玄都省。"]}