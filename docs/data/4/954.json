{"author": "赵以夫", "period": null, "type": "词", "title": "桂枝香", "paragraphs": ["青霄望极。", "际万里月明，无点云色。", "一片冰壶世界，水乡先得。", "年年客里惊秋半，倚西风、鬓华吹白。", "觅闲无路，相逢且醉，好天凉夕。", "听曲曲、仙韶促拍。", "趁画舸飞空，雪浪翻激。", "行乐风流，暗省旧时京国。", "插空翠巇连星麓，但波痕、浮动金碧。", "不如归去，扁舟五湖，钓竿渔笛。"]}