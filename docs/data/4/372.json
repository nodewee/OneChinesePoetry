{"author": "葛长庚", "period": null, "type": "词", "title": "沁园春", "paragraphs": ["大丈夫儿，冰肝玉胆，砺山带河。", "算此身此世，无过驹隙，一名一利，未值鸿毛。", "相府如潭，侯门似海，那得烟霄尔许高。", "当初我，是乘云御气，几百千遭。", "此生勋业无多。", "也手种梅花三百窠。", "又底曾嗅著，庙堂钟鼎，底曾拈得，帏幄弓刀。", "玉帝遥知，金书何晚，时有鹤鸣於九皋。", "如今且，向风前浪舞，月下高歌。"]}