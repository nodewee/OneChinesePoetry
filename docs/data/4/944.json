{"author": "赵以夫", "period": null, "type": "词", "title": "二郎神", "paragraphs": ["一江渌净，算阅尽、燕鸿来去。", "便系日绳长，修蟾斧妙，教驻韶华未许。", "白白红红多多态，问底事、东皇无语。", "但碧草烟淡，落花流水，不堪回伫。", "晴雨。", "陡寒乍热，清阴庭户。", "任诗卷抛荒，棋秤休务，寂寞风帘舞絮。", "我酌君斟，我词君唱，谁似卿卿箫史。", "拼酩酊，断送春归，恰好听鸠呼妇。"]}