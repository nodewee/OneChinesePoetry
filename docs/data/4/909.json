{"author": "赵以夫", "period": null, "type": "词", "title": "龙山会", "paragraphs": ["九日无风雨。", "一笑凭高，浩气横秋宇。", "群峰青可数。", "寒城小、一水萦回如缕。", "西北最关情，漫遥指、东徐南楚。", "黯销魂，斜阳冉冉，雁声悲苦。", "今朝黄菊依然，重上南楼，草草成欢聚。", "诗朋休浪赋。", "旧题处、俯仰已随尘土。", "莫放酒行疏，清漏短、凉蟾当午。", "也全胜、白衣未至，独醒凝伫。"]}