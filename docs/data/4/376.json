{"author": "葛长庚", "period": null, "type": "词", "title": "沁园春", "paragraphs": ["渭水秋深，湓江春老，洞庭一湖。", "问城南古树，如今在否，洛中狂客，还更来无。", "独上君山，渺观岩石，八百里鲸波泛巨区。", "何曾错，有茶中上灶，酒里仙姑。", "终须。", "度了肩吾。", "稽首终南锺大夫。", "自太平寺里，题诗去後，东林沈宅，大醉归欤。", "天上筵多，人间到少，更不向庐山索鳜鱼。", "如何好，好借君黄鹤，上我清都。"]}