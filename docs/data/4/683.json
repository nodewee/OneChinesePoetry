{"author": "陈德武", "period": null, "type": "词", "title": "木兰花慢", "paragraphs": ["自东君别後，对花柳、愈无聊。", "但旅寓年年，梦添夜夜，饭减朝朝。", "应怜此情何似，却梅天、风雨正潇潇。", "奁玉有谁暖眼，带围漫自松腰。", "深沈庭院好香烧。", "水远玉人遥。", "念信阻鸾笺，调空绿绮，字满鲛绡。", "东君也知人意，几黄昏、天际送兰桡。", "锦荔堂前载酒，梧桐月下吹箫。"]}