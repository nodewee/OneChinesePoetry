{"author": "卓田", "period": null, "type": "词", "title": "酹江月・念奴娇", "paragraphs": ["武夷山字，是使君衔上，新来带得。", "便觉闲中多胜事，满眼烟霞泉石。", "云卷尘劳，风生芒竹，去作山中客。", "晓坛朝罢，自然五福天锡。", "当此弧矢悬门，步虚声远，直透云霄碧。", "替却燕姬皓齿，洗尽人间筝笛。", "九曲溪深，千岩壁峭，大寿应难匹。", "辑车有待，日边飞下消息。"]}