{"author": "苏", "period": null, "type": "词", "title": "摸鱼儿", "paragraphs": ["望关河、试穷遥眼，新愁似丝千缕。", "刘郎豪气今何在，应是九疑三楚。", "堪恨处。", "便拚得、一生寂寞长羁旅。", "无人寄语。", "但吊麦伤桃，边松倚竹，空忆旧诗句。", "文章事，到底将身自误。", "功名难料迟暮。", "鹑衣箪食年年瘦，受侮世间儿女。", "君信否。", "尽县簿高门，岁晚谁青顾。", "何如引起。", "任槎上张骞，山中李广，商略尽风度。"]}