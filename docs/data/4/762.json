{"author": "刘克庄", "period": null, "type": "词", "title": "贺新郎", "paragraphs": ["人老难重少。", "强追陪、李侯痛饮，刘郎清啸。", "报答秋光无一字，虚说君房语妙。", "且匣起、青铜休照。", "赖有多情篱下菊，待西风、不肯先开了。", "留晚节，发孤笑。", "孔璋客绍衡依表。", "有谁怜、戴花翁病，插萸人少。", "生不逢场闲则剧，年似龚生犹夭。", "吃紧处、无人曾道。", "到得扶他迂叟出，算貂蝉、未抵深衣帽。", "街酒贱，更沽釂。"]}