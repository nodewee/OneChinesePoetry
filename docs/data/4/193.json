{"author": "黄机", "period": null, "type": "词", "title": "沁园春", "paragraphs": ["人物眇然，落落晓星，如君几何。", "有飘摇长袖，工持月斧，寂寥遗韵，妙鼓云和。", "政事文章，特其馀事，英气横空时浩歌。", "还堪笑，似龙文古鼎，谁复摩挲。", "青丝系马庭柯。", "为小驻寿君金叵罗。", "说一时伟望，齐高岳麓，二年遗爱，拍满湘波。", "世事多端，细凭商略，痛处不须言语多。", "从今去，好经从乌府，躐上銮坡。"]}