{"author": "陈德武", "period": null, "type": "词", "title": "水龙吟", "paragraphs": ["花骢柳外频嘶，使君底事拼人去。", "圮桥风月，睢陵桃李，几回良遇。", "我待君来，他催君去，谁留君住。", "想尊空北海，诗成东阁，这都是、欢娱处。", "宝月才圆又缺，况人生、会难离易。", "驭风无计，缩地无术，问天无语。", "枯海为炉，赭山为炭，尽烧愁绪。", "把一心天地，一家南北，此身堪寄。"]}