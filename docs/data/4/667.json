{"author": "陈德武", "period": null, "type": "词", "title": "归朝欢", "paragraphs": ["昨夜城头望牛斗。", "金气横空作龙吼。", "朝天尺一鹤飞书，尊前夺我龙头友。", "风流江左後。", "青毡旧物曾坚守。", "念侨居、淮阳九载，闲却丝纶手。", "花骢欲系无长柳。", "玉箸频挥翻短袖。", "凤凰台近月重圆，紫薇花暖香依旧。", "功名随分有。", "论交要在知心友。", "唱阳关、一杯别酒，先祝斯文寿。"]}