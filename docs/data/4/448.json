{"author": "葛长庚", "period": null, "type": "词", "title": "贺新郎", "paragraphs": ["万顷湖光绿。", "是处里、芙蓉金盏，木犀金粟。", "御飘飘行水谷，正是蟹香橙熟。", "山色似、风梳雨沐。", "携取阿娇命豪杰，过北山、疃处南山曲。", "寒烟淡，晴鸦浴。", "巨觥数引苍髭矗。", "便论诗说剑，人各有怀西北。", "两见西风客京国，多在红楼金屋。", "凝情处、落霞孤鹜。", "蒲柳凄凉今如许，问功名、志在何时足。", "更簪取，一枝菊。"]}