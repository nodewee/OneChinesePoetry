{"author": "刘克庄", "period": null, "type": "词", "title": "贺新郎", "paragraphs": ["过眼光阴驶。", "忆垂髫、留连节物，逢场游戏。", "初试綀衣弄纨扇，斗采菖蒲涧里。", "今发白、颜苍如此。", "艾子萧郎方用事，怪先生、苦死纫兰芷。", "君不乐，欲何俟。", "头标夺得群儿喜。", "向溪边、旁观助噪，叹吾衰矣。", "欲建鼓旗无气力，唤起龙泉改委。", "但酒户、加封而已。", "晚觉醉乡差快活，那独醒、公子真呆底。", "聊洗净，笛筝耳。"]}