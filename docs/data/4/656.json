{"author": "陈德武", "period": null, "type": "词", "title": "百字谣・念奴娇", "paragraphs": ["惜花心事，不由人、蝴蝶梦魂先觉。", "刚纳绣鞋行掠鬓，仰见斗横林杪。", "昨日深红，今朝轻白，颜色殊昏晓。", "此中滋味，料他尘世知少。", "问二十四番风，寒梅并绛楝，始终俱好。", "须看未开开又谢，多少落英颠倒。", "彩缀隋园，鹿游唐苑，哀乐无凭祷。", "此音谁寄，凭阑犹把琴抱。"]}