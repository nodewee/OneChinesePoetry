{"author": "刘克庄", "period": null, "type": "词", "title": "水龙吟", "paragraphs": ["平生酷爱渊明，偶然一出归来早。", "题诗信意，也书甲子，也书年号。", "陶侃孙儿，孟嘉甥子，疑狂疑傲。", "与柴桑樵牧，斜川鱼鸟，同盟後、归於好。", "除了登临吟啸。", "事如天、莫相谘报。", "田园闲静，市朝翻覆，回头堪笑。", "节序催人，东篱把菊，西风吹帽。", "做先生处士，一生一世，不论资考。"]}