{"author": "葛长庚", "period": null, "type": "词", "title": "贺新郎", "paragraphs": ["是雨还堪拾。", "道非花、又从帘外，受风吹入。", "扑落梅梢穿度竹，恐是鲛人诉泣。", "积至暮、萤光熠熠。", "色映万山迷远近，满空浮、似片应如粒。", "忘炼得，我双睫。", "吟肩耸处飞来急。", "故撩人、粘衣噀袖，嫩香堪浥。", "细听疑无伊复有，贪看一行一立。", "见僧舍、茶烟飘湿。", "天女不知维摩事，漫三千、世界缤纷集。", "是翦水、谁能及。"]}