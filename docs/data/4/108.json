{"author": "方千里", "period": null, "type": "词", "title": "忆旧游", "paragraphs": ["念花边玉漏，帐里鸾笙，曾款良宵。", "缕鸭吹香雾，更轻风动竹，韵响潇潇。", "画檐皓月初挂，帘幕纹摇。", "记罢曲更衣，挑灯细语，酒晕全消。", "迢迢。", "旧时路，纵下马铜驼，谁听扬镰。", "奈可怜庭院，又徘徊虚过，清梦难招。", "断魂暗想幽会，回首渺星桥。", "试仿佛仙源，重寻当日千树桃。"]}