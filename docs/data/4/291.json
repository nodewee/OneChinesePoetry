{"author": "严仁", "period": null, "type": "词", "title": "水龙吟", "paragraphs": ["翼然新榜高亭，翰林铁画燕公手。", "滁阳盛事，何人重继，湟川太守。", "太守谓谁，文章的派，醉翁贤胃。", "对千峰削翠，双溪注玉，端不减、琅琊秀。", "坐啸清香画戟，听丁丁、滴花晴漏。", "棠阴昼寂，细赓宾客，竹枝杨柳。", "只恐明朝，绨封趣觐，未容借寇。", "尽江山识赏，盐梅事业，焕青毡旧。"]}