{"author": "刘克庄", "period": null, "type": "词", "title": "念奴娇", "paragraphs": ["四朝遗老，须眉白、巧历不知其纪。", "真唤九重为座主，肯谒侯门王邸。", "晚会耆英，未论爵德，乡曲无如齿。", "酒酣度曲，妙音久不闻此。", "堪叹化鹤重来，但累累华表，旧人存几。", "散尽黄金，留箧中团扇，怕秋风起。", "结绮歌阑，披香宴悄，放出深宫里。", "颠毛虽秃，尚堪封管城子。"]}