{"author": "锦溪", "period": null, "type": "词", "title": "壶中天・念奴娇", "paragraphs": ["骑鲸直上，问妲娥何日，天生英杰。", "笑下琼楼，还报道，甫近迎长佳节。", "万里无云，一天如水，拥出新团月。", "正当此夜，文星飞下天阙。", "蟾苑元有高枝，至今犹待，自是无心折。", "只爱林泉供笑傲，吟出阳春白雪。", "冠玉精神，希夷仙种，秘受长生诀。", "蓬壶不老，待看兰玉英发。"]}