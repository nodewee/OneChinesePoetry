{"author": "张榘", "period": null, "type": "词", "title": "念奴娇", "paragraphs": ["楚湘旧俗，记包黍沈流，缅怀忠节。", "谁挽汨罗千丈雪，一洗些魂离别。", "赢得儿童，红丝缠臂，佳话年年说。", "龙舟争渡，搴旗捶鼓骄劣。", "谁念词客风流，菖蒲桃柳，忆闺门铺设。", "嚼徵含商陶雅兴，争似年时娱悦。", "青杏园林，一樽煮酒，当为浇凄切。", "南薰应解，把君愁袂吹裂。"]}