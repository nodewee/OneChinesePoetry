{"author": "赵以夫", "period": null, "type": "词", "title": "贺新郎", "paragraphs": ["春事浑如客。", "趁新晴、花骢骄骏，衫轻窄。", "腊瓮初倾光欲动，笑把黄甘旋擘。", "更喜得、酒朋诗敌。", "陶写襟怀觞咏里，似风流、王谢当年集。", "忘尔汝，任争席。", "疏帘画舫梅妆白。", "看斜阳、波心镜面，照伊颜色。", "飘缈笙歌天上谱，一刻千金莫惜。", "谁信道、高楼占得。", "柳外暝烟人去也，但月钩、冷浸阑干湿。", "知过了，几寒食。"]}