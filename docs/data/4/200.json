{"author": "黄机", "period": null, "type": "词", "title": "水龙吟", "paragraphs": ["晴江衮衮东流，为谁流得新愁去。", "新愁都在，长亭望际，扁舟行处。", "歌罢翻香，梦回呵酒，别来无据。", "恨荼䕷吹尽，樱桃过了，便只恁、成孤负。", "须信情锺易感，数良辰、佳期应误。", "才高自叹，彩云空咏，凌波谩赋。", "团扇尘生，吟笺泪渍，一觞慵举。", "但丁宁双燕，明年还解，寄平安否。"]}