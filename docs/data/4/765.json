{"author": "刘克庄", "period": null, "type": "词", "title": "贺新郎", "paragraphs": ["鹏赋年犹少。", "晚飘蓬、夜郎秋浦，渔歌猿啸。", "骏马名姬俱散去，参透南华微妙。", "敛万丈、光芒回照。", "妃子将军瞋个甚，老先生、拂袖金闺了。", "供玉齿，粲然笑。", "解骖赖有汾阳老。", "叹今人、布衣交薄，绨袍情少。", "黄祖斗筲何足算，鹦鹉才高命夭。", "与贺监、其归同道。", "脱下锦袍与呆底，谪仙人、白伫乌纱帽。", "邀素月，入杯釂。"]}