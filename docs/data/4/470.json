{"author": "葛长庚", "period": null, "type": "词", "title": "酹江月・念奴娇", "paragraphs": ["海天秋老，夜凄清、坐对香温金鸭。", "听得寒蝉声断续，一似离歌相答。", "鸿雁初来，骅骝欲去，永夜烧红蜡。", "不须别酒，有时亦呷一呷。", "丈夫南北东西，何天不可，鸣剑雄开匣。", "岂特东湖徐孺子，下得陈蕃之榻。", "黄叶声乾，碧莲香减，枕上凉萧飒。", "出门一笑，四方风起云合。"]}