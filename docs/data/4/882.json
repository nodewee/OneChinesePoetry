{"author": "冯取洽", "period": null, "type": "词", "title": "贺新郎", "paragraphs": ["问讯花庵主。", "这一宗、拍板门槌，是谁亲付。", "逢翰墨场聊作戏，那个是真实语。", "算惟有、青山堪住。", "玉立林幽真脱洒，又何妨、白石和泉煮。", "底用判，云游据。", "朝三暮四从渠赋。", "且随缘、家养园收，自然成趣。", "此外盘蜗馀一室，人我两俱无负。", "要参到、道心微处。", "尽作逃禅逃得密，也难遮、拨草来寻路。", "应为拨，懒残芋。"]}