{"author": "赵以夫", "period": null, "type": "词", "title": "风流子", "paragraphs": ["忆惜少年日，吴江上、长啸步垂虹。", "看飞出玉轮，十分端正，幻成冰壑，一碧澄空。", "当此际，醉魂游帝所，凉袂扬秋风。", "桂殿凤笙，妙音何处，莼羹鲈脍，清兴谁同。", "今宵欢娱地，千钧笔、模写拟付良工。", "无奈云沈顾兔，雨挂痴龙。", "误骚客宿吟，杯仙梦醉，负他佳节，戏我衰翁。", "毕竟孤光长在，後夜重逢。"]}