{"author": "陈德武", "period": null, "type": "词", "title": "水龙吟", "paragraphs": ["驿楼岁暮萧条，小桃何事迎人笑。", "无言如诉，命暌王母，信沈青鸟。", "靥瘦繁霜，脂销零雨，梦寒清晓。", "自刘郎去後，天台路隔，知孤负、春多少。", "今日玉骢来到。", "喜相逢、菱花孤照。", "清幽谁伴，黄花告谢，芙蓉云老。", "早趁东风，移根换叶，脱身池沼。", "卜佳期，前度琴心一曲，作相思调。"]}