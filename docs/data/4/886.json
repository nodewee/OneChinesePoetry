{"author": "冯取洽", "period": null, "type": "词", "title": "沁园春", "paragraphs": ["人事好乖，云散风流，暗思去年。", "记竹舆伊轧，报临村里，筇枝颠倒，忙返溪边。", "翦韭新炊，寻桃小酌，取次欢谣俱可编。", "难忘处，是阳春一曲，群唱尊前。", "新晴又放花天。", "况家酿堪携不用钱。", "想有人如玉，已过南市，无人伴我，重醉西阡。", "旧约难凭，新词堪赋，乐事赏心那得全。", "归来也，命儿将此意，写以朱弦。"]}