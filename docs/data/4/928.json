{"author": "赵以夫", "period": null, "type": "词", "title": "贺新郎", "paragraphs": ["葵扇秋来贱。", "阿谁知、初回轻暑，又教题遍。", "不是琵琶知音少，无限如簧巧啭。", "倩说似、长门休怨。", "莫把蛾眉与人妒，但疏梅、淡月深深院。", "临宝鉴，欲妆懒。", "少时声价倾粱苑。", "到中年，也曾落魄，雾收云卷。", "待入汉庭金马去，洒笔长江滚滚。", "好留取、才名久远。", "过眼荣华俱尘土，听关睢、盈耳离骚婉。", "歌不足，为嗟叹。"]}