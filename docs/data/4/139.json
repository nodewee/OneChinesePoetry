{"author": "程公许", "period": null, "type": "词", "title": "念奴娇", "paragraphs": ["晓凉散策，恨西风不贷，一池残绿。", "谁与冰轮撝玉斧，恰好今宵圆足。", "树杪翻光，莎庭转影，零乱昆台玉。", "荡胸清露，闲须浇下醽醁。", "休问湖海飘零，老人心事，似倚岩枯木。", "万里亲知应健否，脉脉此情谁属。", "世虑难平，天高难问，倚遍阑干曲。", "不妨随寓，买园催种松竹。"]}