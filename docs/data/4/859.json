{"author": "周端臣", "period": null, "type": "词", "title": "春归怨", "paragraphs": ["问春为谁来、为谁去，匆匆太速。", "流水落花，夕阳芳草，此恨年年相触。", "细履名园，闲看嘉树，蔼翠阴成簇。", "争知也被韶华，换却诗人鬓边绿。", "小花深院静，旋引清尊，自歌新曲。", "燕子不归来，风絮乱吹帘竹。", "误文姬、凝望久，心事想劳频卜。", "但门掩黄昏，数声啼鴂，又唤起、相思一掬。"]}