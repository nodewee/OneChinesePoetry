{"author": "陈以庄", "period": null, "type": "词", "title": "贺新郎", "paragraphs": ["晓梦莺呼起。", "便安排、诗家厨传，酒家行李。", "点检花边新雨露，春在万家生齿。", "道官似、锦溪清驶。", "但便有人耕绿野，正不妨、鼓吹频来此。", "方觅句，且夷俟。", "画桥西畔多春意。", "记年年、曾来几度，落花流水。", "信到水穷云起处，依约辋川竹里。", "兴未属、王孙公子。", "料想明年端门里，有传柑宴罢黄封醉。", "肯回首，万杉底。"]}