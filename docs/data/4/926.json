{"author": "赵以夫", "period": null, "type": "词", "title": "沁园春", "paragraphs": ["自笑声来，骨相无奇，壬三甲三。", "觉紫宸班里，都忘故步，维摩室内，添个新参。", "壮也不如，老之将至，今日将军战岂堪。", "江湖客，况诗肥贾岛，笔瘦王昙。", "纷纷纡紫脱蓝。", "送水北山人又水南。", "喜支离得佚，散材可寿，一丘自足，万象中涵。", "脍炙功名，膏盲富贵，举世黄梁梦正酣。", "知谁健，且茹芝商岭，饮菊胡潭。"]}