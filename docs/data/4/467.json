{"author": "葛长庚", "period": null, "type": "词", "title": "酹江月・念奴娇", "paragraphs": ["寄言天上，石麒麟、化作人间英物。", "醉拥诗兵驱笔阵，百万词锋退壁。", "世事空花，赏心泥絮，一点红炉雪。", "识时务者，当今惟有俊杰。", "我本浩气天成，才逢知已，便又清狂发。", "富贵於我如浮云，且看云生云灭。", "羊石论交，鹅湖惜别，别恨多於发。", "共君千里，登楼何患无月。"]}