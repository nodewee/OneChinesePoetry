{"author": "严仁", "period": null, "type": "词", "title": "木兰花慢", "paragraphs": ["东风吹雾雨，更吹起、夹衣寒。", "正莽莽丛林，潭潭伐鼓，郁郁焚兰。", "阑干曲、多少意，看青烟如篆绕溪湾。", "桑柘绿阴犹薄，杏桃红雨初翻。", "飞花片片走潺。", "问何日西还。", "叹扰扰人生，纷纷离合，渺渺悲欢。", "想云、何处也，对芳时、应只在人间。", "惆怅回纹锦字，断肠斜日云山。"]}