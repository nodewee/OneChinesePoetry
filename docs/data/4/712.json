{"author": "张炎", "period": null, "type": "词", "title": "忆旧游", "paragraphs": ["看方壶拥翠，太极垂光，积雪初晴。", "阊阖开黄道，正绿章封事，飞上层青。", "古台半压琪树，引袖拂寒星。", "见玉冷闲坡，金明邃宇，人住深清。", "幽寻。", "自来去，对华表千年，天籁无声。", "别有长生路，看花开花落，何处无春。", "露台深锁丹气，隔水唤青禽。", "尚记得归时，鹤衣散影都是云。"]}