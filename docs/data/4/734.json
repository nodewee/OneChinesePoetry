{"author": "刘克庄", "period": null, "type": "词", "title": "贺新郎", "paragraphs": ["飞诏从天下。", "道中朝、名流欲尽，君王思贾。", "时事祗今堪痛哭，未可徐徐俟驾。", "好著手、扶将宗社。", "多少法筵龙象众，听灵山、属付些儿话。", "千百世，要传写。", "子方行矣乘骢马。", "又送他、江南太史，去游毡厦。", "老我伴身惟有影，倚遍风轩月榭。", "怅玉手、何时重把。", "君向柳边花底问，看贞元、朝士谁存者。", "桃满观，几开谢。"]}