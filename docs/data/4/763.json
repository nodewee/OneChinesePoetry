{"author": "刘克庄", "period": null, "type": "词", "title": "贺新郎", "paragraphs": ["犹记臣之少。", "兴狂时、过陈遵饮，对孙登啸。", "岁晚登临多感慨，但觉齐山诗妙。", "任蓉月、柳风吹照。", "金印不来丹飞去，拟神仙、富贵都差了。", "空铸错，与人笑。", "九年前拜悬车表。", "试回看、柴桑菊老，玄都花少。", "周也曾言殇子寿，佛以白头为夭。", "末後句、岩头曾道。", "头似秃鹙巾裹懒，最不宜蝉冕宜僧帽。", "杯中物，直须釂。"]}