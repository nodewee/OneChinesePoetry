{"author": "刘克庄", "period": null, "type": "词", "title": "水龙吟", "paragraphs": ["行藏自决於心，不消谋及门前客。", "平生慕用，著书玄晏，挂冠贞白。", "帝奖孤高，别加九锡，一筇双屐。", "更赐之车服，胙之茅土，依稀在、槐安国。", "频领竹宫清职。", "仰飞仙、犹龙无迹。", "与谁同去，挑包徐甲，负辕班特。", "蹉过明师，且寻狎友，杜康仪狄。", "笑谢公旷达，暮年垂泪，听桓郎笛。"]}