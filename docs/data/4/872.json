{"author": "李亿", "period": null, "type": "词", "title": "念奴娇", "paragraphs": ["镜鸾分影，望天涯肠断，悄无红叶。", "几度秋风吹翠被，一缕幽香难灭。", "燕卜新梁，花移别槛，回首春如客。", "欢情何在，绿杨空销愁色。", "可是今古风流，小乔姝丽，只许周郎得。", "金谷珠帘空百尺，不碍梦魂飞入。", "钗股盟深，旧缘未断，月有重圆日。", "蓝桥路近，乘云先问消息。"]}