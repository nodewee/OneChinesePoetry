{"author": "葛长庚", "period": null, "type": "词", "title": "酹江月・念奴娇", "paragraphs": ["道人於世，已忘情、尚更区区饯别。", "栖碧先生辞蕙帐，夜夜猿声凄切。", "剑上星寒，琴中风惨，眉宇飞黄色。", "一杯判袂，出门烟水空阔。", "我今流落江南，朝朝还暮暮，千愁万结。", "那更荻花枫叶景，又见长亭短驿。", "世事空花，人情风絮，山外云千叠。", "君还到阙，为言踪迹风雪。"]}