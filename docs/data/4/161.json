{"author": "王迈", "period": null, "type": "词", "title": "沁园春", "paragraphs": ["人物渺然，蕙兰椒艾，孰臭孰香。", "昔尹公和靖，与龟山老，虽同名节，却异行藏。", "尹在当年，深居养道，亲见兵戈兴洛阳。", "杨虽出，又何畀於蔡，何救於章。", "公今为尹为杨。", "这一著须平心较量。", "正南洲潢弄，西淮鼎沸，廷绅噤舌，举国如狂。", "招鹤亭前，居然高卧，许大乾坤谁主张。", "公须起，要擎天一柱，支架明堂。"]}