{"author": "陈德武", "period": null, "type": "词", "title": "望海潮", "paragraphs": ["山涯海角，天高地厚，长安举首何妨。", "万水朝宗，众星环极，平生此志无忘。", "亭上一翱翔。", "见烟收雾敛，凤翥龙骧。", "海色沧凉，金乌拍翅上扶桑。", "遥瞻咫尺清光。", "物无遐不烛，有隐皆彰。", "发蔀心劳，之官路远，篙师又促归航。", "不敢久徜徉。", "抱梧桐绮实，葵藿心肠。", "假我双翰，一朝飞上五云乡。"]}