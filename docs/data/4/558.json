{"author": "刘克庄", "period": null, "type": "词", "title": "念奴娇", "paragraphs": ["老逢初度，小儿女、盘问翁翁年纪。", "屈指先贤，彷佛似，当日申公归邸。", "跛子形骸，瞎堂顶相，更折当门齿。", "麒麟阁上，定无人物如此。", "追忆太白知章，自骑鲸去後，酒徒无几。", "恶客相寻，道先生、清晓中酲慵起。", "不袖青蛇，不骑黄鹤，混迹红尘里。", "彭聃安在，吾师淇澳君子。"]}