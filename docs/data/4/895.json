{"author": "冯取洽", "period": null, "type": "词", "title": "金菊对芙蓉", "paragraphs": ["宝镜缘空，玉簪点水，荡摇千顷寒光。", "正江妃月姊，斗理明妆。", "扶阑一笑开诗眼，少容我、吟讽其旁。", "一川风露，满怀冰雪，云海弥茫。", "不妨倚醉乘狂。", "问天公觅取，几曲渔乡。", "听小楼哀管，偷弄初凉。", "夜深欢极忘归去，锦江酿透碧筒香。", "对花无语，花应笑我，不似张郎。"]}