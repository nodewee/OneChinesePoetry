{"author": "刘镇2", "period": null, "type": "词", "title": "沁园春", "paragraphs": ["谁似花翁，长年湖海，蹇驴弊裘。", "想江尘醉帽，青楼歌扇，挥金谈笑，惜玉风流。", "吴下阿蒙，江南老贺，肯为良田二顷谋。", "人间世，算到头一梦，蝼蚁王侯。", "悠悠。", "吾道何求。", "况白首相逢说旧游。", "记疏风淡月，寒灯古寺，平章诗境，分付糟丘。", "聚散抟沙，炎凉转烛，归去来兮万事休。", "无何有，问从前那个，骑鹤扬州。"]}