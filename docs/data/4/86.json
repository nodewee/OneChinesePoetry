{"author": "卫元卿", "period": null, "type": "词", "title": "齐天乐", "paragraphs": ["藕花洲上芙蓉楫，羞郎故移深处。", "弄影萍开，搴香袖，双双飞去。", "垂鞭笑顾。", "问住否横塘，试窥帘户。", "妙舞妍歌，甚时相见定相许。", "归来憔悴锦帐，久尘金犊，连娟黛眉颦妩。", "扇底红铅，愁痕暗渍，消得腰支如杵。", "鸾弦解语。", "镇明月西南，拌人凄楚。", "闷拾杨花，等闲春又负。"]}