{"author": "刘克庄", "period": null, "type": "词", "title": "念奴娇", "paragraphs": ["少时独步词场，引弦百发无虚矢。", "岁晚却蒙昆体力，世业工修鞋底。", "曾裂白麻，曾涂墨敕，谪堕俄徵起。", "鼎湖龙去，老臣何以堪此。", "回首当日遭逢，譬如春梦，误入华胥里。", "推枕黄粱犹未熟，封拜几王侯矣。", "似瓮中蛇，似蕉中鹿，又似槐中蚁。", "先人书在，尚堪追补遗史。"]}