{"author": "刘镇2", "period": null, "type": "词", "title": "水龙吟", "paragraphs": ["弄晴台馆收烟候，时有燕泥香坠。", "宿酲未解，单衣初试，腾腾春思。", "前度桃花，去年人面，重门深闭。", "记彩鸾别後，青骢归去，长亭路、芳尘起。", "十二屏山遍倚。", "任苍苔、点红如缀。", "黄昏人静，暖香吹月，一帘花碎。", "芳意婆娑，绿阴风雨，画桥烟水。", "笑多情司马，留春无计，湿青衫泪。"]}