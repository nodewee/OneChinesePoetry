{"author": "严仁", "period": null, "type": "词", "title": "贺新郎", "paragraphs": ["兰芷湘东国。", "正愁予、一江红叶，水程孤驿。", "欲写潇湘无限意，那得如椽彩笔。", "但满眼、西风萧瑟。", "我所思兮何处所，在镡津、津上沧湾侧。", "谁氏子，阆风客。", "阆风仙客才无敌。", "赋悲秋、抑扬顿挫，流篱沈郁。", "百赋千诗朝复暮，解道波涛春力。", "忆共尔、乘槎吹笛。", "八表神游吾梦见，渺洞庭、青草烟波隔。", "空怅望，楚天碧。"]}