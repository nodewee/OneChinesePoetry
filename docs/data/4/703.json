{"author": "陈德武", "period": null, "type": "词", "title": "惜馀春慢・选冠子", "paragraphs": ["阑葺疏芦，帘编小苇，好个清幽公馆。", "栽槐夹道，种菊盈轩，景物便堪咏玩。", "门外一番雨馀，嫩绿缘枝，浅清清眼。", "悄无人，一枕新凉睡觉，燕泥香暖。", "蓦地里、对景伤怀，思量无限。", "回首故园春远。", "松期竹待，壑诮林嘲，苦被浮名牵绊。", "一种思情最长，万叠江山，怎生遮断。", "向北堂见了，忘忧萱草，此心方满。"]}