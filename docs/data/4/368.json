{"author": "葛长庚", "period": null, "type": "词", "title": "兰陵王", "paragraphs": ["桃花瘦。", "寒食清明前後。", "新燕子，禁得馀寒，风雨把人苦僝僽。", "梅粒今如豆。", "减却春光多少。", "空自有，满树山茶，似语如愁卧晴昼。", "幽人展襟袖。", "惜莺花未老，江山如旧。", "杜鹃声里同携手。", "叹陌上芳草，堤边垂柳。", "一春十病九因酒。", "愁来独搔首。", "豆蔻。", "枝头小。", "应可惜年华，孤负时候。", "九十韶光那得久。", "问芍药觅醉，牡丹索笑。", "三万六千，能几度，君知否。"]}