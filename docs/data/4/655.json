{"author": "陈德武", "period": null, "type": "词", "title": "望海潮", "paragraphs": ["三分春色，十分官事，令人孤负芳菲。", "歌燕簧莺，语花舞柳，园林好处谁知。", "还忆旧游时。", "对海棠驻马，红药题诗。", "一别东君，回顾又是隔年期。", "相思远在天涯。", "镇海填恨臆，山锁愁眉。", "杜宇能言，鹧鸪有泪，慢劳蝴蝶于飞。", "景与少年宜。", "把榆分新火，香透罗衣。", "风月常存，双鱼报道早来归。"]}