{"author": "刘克庄", "period": null, "type": "词", "title": "沁园春", "paragraphs": ["载籍以来，於宇宙间，有功者谁。", "自唐尧咨禹，水行由地，宗周微管，夏变为夷。", "谢傅棋边，莱公骰畔，淝水澶渊送捷旗。", "天不偶，生堂堂国老，真太平基。", "雅怀厌倦台司。", "新天子殷勤留帝师。", "向朝堂衮绣，万羊非泰，湖山绦褐，两鹤相随。", "寿过溪，德如淇澳，进了丹书作抑诗。", "蒯缑客，愿年年岁岁，来献新词。"]}