{"author": "严羽", "period": null, "type": "词", "title": "沁园春", "paragraphs": ["问讯溪庄，景如之何，吾为平章。", "自月湖不见，江山零落，骊塘去後，烟月凄凉。", "有老先生，如梅峰者，健笔纵横为发扬。", "还添得，石屏诗句，一段风光。", "主人雅兴徜徉。", "每携客临流泛羽觞。", "想归来松菊，小烦管领，同盟鸥鹭，未许相忘。", "我道其间，如斯人物，只合盛之白玉堂。", "还须把，扁舟借我，散发沧浪。"]}