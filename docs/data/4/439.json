{"author": "葛长庚", "period": null, "type": "词", "title": "贺新郎", "paragraphs": ["飞尽桃花片。", "倚东风、高吟大啸，开怀消遣。", "芍药牡丹开未遍。", "不道韶华如电。", "无心向、小庭幽院。", "秉烛夜游虽不倦，奈一番、风雨花容变。", "春去也，无人见。", "何处莺莺啼不断。", "探後园、红稀翠减，青稠绿满。", "蝶在花间犹死恋。", "早有行人摇扇。", "故自要、与春为饯。", "笑指白云归去好，对夕阳、泻酒凭谁荐。", "柳深处，有双燕。"]}