{"author": "刘克庄", "period": null, "type": "词", "title": "贺新郎", "paragraphs": ["行乐尤宜少。", "忆坡公、洞箫听罢，划然长啸。", "四海共知霜鬓满，莫问近来何妙。", "也不记、金莲曾照。", "老没太官糕酒分，把茱萸、便准登高了。", "齐得丧，等嘻笑。", "集无韩子潮州表。", "数当时、南迁者众，北归人少。", "赤壁玉堂均一梦，此岂蛮烟能夭。", "与同叔、俱尝知道。", "谁向进贤冠底说，画出来、不似眉山帽。", "秋菊盏，献公釂。"]}