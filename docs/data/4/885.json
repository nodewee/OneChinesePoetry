{"author": "冯取洽", "period": null, "type": "词", "title": "沁园春", "paragraphs": ["我爱□君，结屋并山，友松竹梅。", "有倦游孤剑，暂悬素壁，醉吟行履，时印苍苔。", "得失不惊，知恬交养，浩浩胸中何壮哉。", "须知道，似骅骝万里，道路方开。", "相期湖上舒怀。", "莫放过花枝与酒杯。", "况上天已办，河东新赋，圜桥乐得，海内英才。", "矍铄溪翁，据鞍一笑，画饼功名赋倘来。", "长堤上，正柳花荷气，尽可追陪。"]}