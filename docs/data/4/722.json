{"author": "刘克庄", "period": null, "type": "词", "title": "水龙吟", "paragraphs": ["当年玉立清扬，屋梁落月偏相照。", "而今衰飒，形骸百丑，情怀十拗。", "久已饰巾、尚堪扶杖，听山东诏。", "尽後车载汝，营丘封汝，何必在、溪钓。", "晚悟儋书玄妙。", "懒从他、锺离传道。", "不论资望推排，也做五更三老。", "宋玉多悲，唐衢喜哭，好闲烦恼。", "问天公，扑断散人二字，赐龟蒙号。"]}