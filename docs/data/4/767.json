{"author": "刘克庄", "period": null, "type": "词", "title": "贺新郎", "paragraphs": ["宿雨轻飘洒。", "少年时、追欢记节，同人于野。", "老去登临无脚力，徙倚屋东篱榭。", "但极目、海山如画。", "千古惟传吹帽汉，大将军、野马尘埃也。", "须彩笔，为陶写。", "鹤归旧里空悲咤。", "叹原头、累累高冢，洛英凋谢。", "留得香山病居士，却入渔翁保社。", "怅谁伴、先生情话。", "樽有葡萄簪有菊，西凉州、不似东篱下。", "休唤醒，利名者。"]}