{"author": "刘克庄", "period": null, "type": "词", "title": "解连环", "paragraphs": ["悬弧之旦。", "忆争骑竹马，各怀金弹。", "恨岁月、去我堂堂，向酒畔愁生，镜中颜换。", "灶壤丹飞，慢追悔、邺侯婚宦。", "已发心忏悔，免去猴冠，卸下麟楦。", "依稀仆家铁汉。", "虽未梢老寿，初节魔难。", "幸闻早、省了柳枝，更送了朝云，尘念俱断。", "丈室萧然，独病与、乐天相伴。", "但归依西方，拈起向来一瓣。"]}