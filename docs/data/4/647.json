{"author": "陈德武", "period": null, "type": "词", "title": "望海潮", "paragraphs": ["珑山西峙，浙江东逝，谁馀一箭临冲。", "凤舞龙飞，地灵人杰，当年树此勋庸。", "强弩万夫雄。", "令冯夷退舍，海若潜锋。", "拥石成堤，百川约束障西东。", "至今人物蕃丰。", "仰功扬山立，德润川容。", "乐极西湖，愁多南渡，他都是梦魂空。", "感古恨无穷。", "叹表忠无观，古墓谁封。", "棹舣钱塘，浊醪和泪洒秋风。"]}