{"author": "程正同", "period": null, "type": "词", "title": "贺新郎", "paragraphs": ["久矣无循吏。", "自当年、弘宽去後，风流谁继。", "律令喜为鹰击勇，无复柔桑驯雉。", "何幸见、真儒小试。", "手种海棠三百本，有几多、遗爱人须记。", "潘岳县，未为贵。", "文章政事通枫陛。", "看傅岩、霖雨岁旱，要须均施。", "玉色温其山似立，气禀新秋清厉。", "便好据、经纶要地。", "却笑庞才非百里，骤天衢、自合还天骥。", "卮酒祝，八千岁。"]}