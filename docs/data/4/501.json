{"author": "刘克庄", "period": null, "type": "词", "title": "哨遍", "paragraphs": ["胜处可宫，平处可田，泉土尤甘美。", "深复深，路绝住人稀。", "有人兮、盘旋於此。", "送子归。", "是他隐居求志。", "是要明主媒当世。", "嗟此意谁论，其言甚壮，孔颜犹有遗旨。", "大丈夫之被遇於时。", "入则坐庙朝出旗麾。", "列屋名姬，夹道武夫，满前才子。", "噫。", "有命存焉，吾非恶此而逃之。", "富贵人所欲，如之何、幸而致。", "向茂树堪休，清泉可濯，谷中别有闲天地。", "况脍细於丝，蕨甜似蜜，采於山，钓於水。", "大丈夫不遇之所为。", "唐处士、依稀是吾师。", "觉山林、尊如朝市。", "五侯门下宾客，扰扰趋形势。", "嗟盘之乐，谁争子所，占断千秋万岁。", "呼童秣马更膏车，便与君，从此逝矣。"]}