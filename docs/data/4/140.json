{"author": "程公许", "period": null, "type": "词", "title": "沁园春", "paragraphs": ["万里飘萍，送江入海，过古润州。", "正羁怀无奈，凭高纵览，烟雨，簇簇渔舟。", "南北区分，江山形胜，忧愤令人扶上楼。", "沈凝久，任斜飞雪片，急洒貂裘。", "英风追想孙刘。", "似黑白两奁棋未收。", "把烟霞饶与，坡仙米老，丹青难觅，摩诘营邱。", "斗野号风，海门残照，长与人间管领愁。", "凭谁问，借天河一挽，洗甲兵休。"]}