{"author": "刘克庄", "period": null, "type": "词", "title": "沁园春", "paragraphs": ["辽鹤重来，不见繁华，只见凋残。", "甚都无人咏，何郎诗句，也无人报，书记平安。", "闾里俱非，江山略是，纵有高楼莫倚栏。", "沈吟处，但萤飞草际，雁起芦间。", "不辞露宿风餐。", "怕万里归来双鬓斑。", "算这边赢得，黑貂裘敞，那边输了，翡翠衾寒。", "檄草流传，吟笺倚阁，开到琼花亦懒看。", "君记取，向中州差乐，塞地无欢。"]}