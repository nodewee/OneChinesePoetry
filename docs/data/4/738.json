{"author": "刘克庄", "period": null, "type": "词", "title": "贺新郎", "paragraphs": ["绝顶规危榭。", "跨高寒、鸟飞不过，云生其下。", "斤斸无声人按堵，翕曶青红变化。", "览城郭、山川如画。", "阁老凤楼修造手，笑谈间、突出凌云厦。", "台上景，买无价。", "唾壶麈尾登临暇。", "似当年、滁阳太守，欧阳公也。", "倾倒赣江供砚滴，判断雪天月夜。", "更唤取、邹枚司马。", "铜雀凌歊歌舞散，访残砖、断甓无存者。", "馀翰墨，被风雅。"]}