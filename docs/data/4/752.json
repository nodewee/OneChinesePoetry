{"author": "刘克庄", "period": null, "type": "词", "title": "贺新郎", "paragraphs": ["妾出於微贱。", "小年时、朱弦弹绝，玉笙吹遍。", "粗识国风关雎乱，羞学流莺百啭。", "总不涉、闺情春怨。", "谁向西邻公子说，要珠鞍、迎入梨花院。", "身未动，意先懒。", "主家十二楼连苑。", "那人人、靓妆按曲，绣帘初卷。", "道是华堂箫管唱，笑杀鸡坊拍衮。", "回首望、侯门天远。", "我有平生离鸾操，颇哀而不愠微而婉。", "聊一奏，更三叹。"]}