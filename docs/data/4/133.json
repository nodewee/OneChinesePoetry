{"author": "吴泳", "period": null, "type": "词", "title": "洞庭春色・沁园春", "paragraphs": ["金柝声中，铁衣影里，仍旧上元。", "况银花鬓，看承春色，蜡珠照坐，暖熟丰年。", "宝月分明无缺玷，须洗尽黄云别看天。", "无限意，且平开莲浦，小作桃源。", "灯花夜来有喜，捷书便驰至军前。", "响乐棚高处，何妨颂圣，体筵侧傍，仍与中贤。", "不会山人行乐意，道刚把风花作事权。", "言不尽，倩梅吹汉曲，莺答虞弦。"]}