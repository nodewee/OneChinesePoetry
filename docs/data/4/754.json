{"author": "刘克庄", "period": null, "type": "词", "title": "贺新郎", "paragraphs": ["放逐身蓝缕。", "被门前、群鸥戏狎，见推盟主。", "若把士师三黜比，老子多他两度。", "袖手看、名场呼五。", "不会车边望尘拜，免他年、青史羞潘母。", "句曲洞，是归路。", "平生怕道萧萧句。", "况新来、冠敧弁侧，醉人多误。", "管甚是非并礼法，顿足低昂起舞。", "任百鸟、喧啾春语。", "欲托朱弦写悲壮，这琴心、脉脉谁堪许。", "君按拍，我调柱。"]}