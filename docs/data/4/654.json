{"author": "陈德武", "period": null, "type": "词", "title": "木兰花慢", "paragraphs": ["一春看又尽，问何日、是归年。", "望五岭重关，九嶷叠翠，满目藩垣。", "苍梧几时舣棹，许论文、高议仰英贤。", "夜立残花影月，朝盼尽柳阴船。", "天台山水世间研。", "天老赤城连。", "好收拾兰庄，白云深处，咏卜居篇。", "重寻旧游莺燕，恐无心、待雁夕阳边。", "声迹今犹密迩，鸾笺莫厌频传。"]}