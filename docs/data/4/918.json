{"author": "赵以夫", "period": null, "type": "词", "title": "惜黄花", "paragraphs": ["众芳凋谢。", "堪爱处、老圃寒花幽野。", "照眼如画。", "烂然满地金钱，买断金钱无价。", "古香逸韵似高人，更野服、黄冠潇洒。", "向霜夜。", "冷笑暖春，桃李夭冶。", "襟期问与谁同，记往昔、独自徘怀篱下。", "采采盈把。", "此时一段风流，赖得白衣陶写。", "而今为米负初心，且细摘、轻浮三雅。", "沈醉也。", "梦落故国茅舍。"]}