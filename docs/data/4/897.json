{"author": "冯取洽", "period": null, "type": "词", "title": "摸鱼儿", "paragraphs": ["叹刘郎、那回轻别，霏霏三落红雨。", "玄都观里应遗恨，一抹断烟残缕。", "愁望处。", "想雾暗云深，忘却来时路。", "新花旧主。", "记客羽流商，裁红翦翠，山径日将暮。", "空枝上，时有幽禽对语。", "声声如问来否。", "人生行乐须闻健，衰老念谁免此。", "吾所与。", "在溪上深深，锦绣千花坞。", "何时定去。", "但对酒思君，呼儿为我，频唱小桃句。"]}