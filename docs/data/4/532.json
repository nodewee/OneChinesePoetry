{"author": "刘克庄", "period": null, "type": "词", "title": "沁园春", "paragraphs": ["少工艺文，朱丝练弦，黄流在璋。", "值虞廷戛击，箫韶之乐，周王寿考，追琢其章。", "汾水雁飞，鼎湖龙远，魂返今无异域香。", "浮生短，更两轮屋角，来去荒忙。", "人言八十鹰扬。", "笑千岁如何尺捶量。", "但负图龟马，藏之为宝，舐丹鸡犬，去不能将。", "友鲁申公，师浮丘伯，尚可教书村学堂。", "投老泪，瞻越山紫翠，陵树青苍。"]}