{"author": "刘克庄", "period": null, "type": "词", "title": "沁园春", "paragraphs": ["有个头陀，形等枯株，心犹死灰。", "幸春山笋贱，无人争吃，夜炉芋美，与客同煨。", "何处幡花，忽相导引，莫是天宫迎赴斋。", "又疑道，向毗耶城里，讲席初开。", "这边尚自徘徊。", "笑那里纷纷早见猜。", "有尊神奋杵，拳粗似钵，名缁竖拂，喝猛如雷。", "老子无能，山僧不会，谁误檀那举请哉。", "山中去，便百千亿劫，休下山来。"]}