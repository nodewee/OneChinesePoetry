{"author": "岳珂", "period": null, "type": "词", "title": "酹江月・念奴娇", "paragraphs": ["天然灵种，遍尘寰、不许一枝分植。", "瀛海沈沈群玉宴，迥出八仙标格。", "珠幄留云，翠绡笼雪，浅露宫黄额。", "无双亭下，未容凡卉连璧。", "犹是射虎归来，朱阑独倚，曾作东风客。", "素态自羞时态改，何必铅华倾国。", "舞影鸾孤，绕心蝶倦，占断春消息。", "月明十里，坐中还记曾识。"]}