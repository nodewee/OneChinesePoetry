{"author": "曹豳", "period": null, "type": "词", "title": "西河", "paragraphs": ["今日事。", "何人弄得如此。", "漫漫白骨蔽川原，恨何日已。", "关河万里寂无烟，月明空照芦苇。", "谩哀痛，无及矣。", "无情莫问江水。", "西风落日惨新亭，几人堕泪。", "战和何者是良筹，扶危但看天意。", "只今寂寞薮泽里。", "岂无人、高卧闾里。", "试问安危谁寄。", "定相将、有诏催公起。", "须信前书言犹未。"]}