{"author": "蕭立之", "period": "宋", "type": "诗", "title": "賦陳新伯秋潭", "paragraphs": ["人間四時秋最清，九秋之水寒潭明。", "先生奇骨二難并，十指忽忽風濤生。", "麻姑山前書滿屋，讀書夜長跋見燭。", "汪汪陂度牛醫兒，未抵寒潭一泓玉。", "我家崖前十丈冰，敲冰夜作玻瓈聲。", "愛君有此秋一潭，璧月下照琉璃城。", "從來負舟須積水，置杯坳堂安足擬。", "期君渺渺泛天津，萬斛龍驤纔一葦。"]}