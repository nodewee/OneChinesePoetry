{"author": "蕭立之", "period": "宋", "type": "诗", "title": "周府判送錦鷄陳廣文古風見示次韻二十句", "paragraphs": ["溧陽寒尉饑欲啼，擁爐一席鷦鷯枝。", "鴟夷取醉與唾宜，持書推戶知爲誰。", "抽緘讀書哦新詩，如渴得飲夢得歸。", "妓圍婉轉嬌鶑詞，也復感此山梁悲。", "文禽只合長交頸，著語嫵媚相携持。", "當年飲啄擅山澤，十步百步相追隨。", "清波照影輒自愛，竟日墮此畢者機。", "憐渠求牡著樊籞，輒贈可使炫朝飛。", "于魔不忍仁者事，豈此玩物心冥迷。", "三邊風寒鐵爲衣，白日黯黯天無輝。", "室家憂煩怨曠起，新婚之別歸何時。", "存心愛物一命耳，公漸柄用酬隆知。", "蒼芒獨立將疇依，勿諉大家聾與癡。"]}