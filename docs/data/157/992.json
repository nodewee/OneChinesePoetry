{"author": "蕭立之", "period": "宋", "type": "诗", "title": "八駿圖", "paragraphs": ["穆王八駿真八龍，萬里歷塊追長風。", "齊州羶惡塵土境，夜宴阿母瑶池宮。", "人間亦有千年絹，包裹神奇夜光現。", "畫師那計馬腹羞，當時下筆親曾見。", "詩人多事管閑愁，却笑重來不到頭。", "一聲黄竹斷歸夢，枉使徐土成荒丘。", "尤物移人吁可怕，此圖至今負高價。", "君不見華陽有馬閑且都，無人畫作武成圖。"]}