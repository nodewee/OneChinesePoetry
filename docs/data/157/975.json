{"author": "蕭立之", "period": "宋", "type": "诗", "title": "次韻答廬陵張新恩", "paragraphs": ["庭戶無人鬭鵲墮，蘚徑屐痕無半箇。", "玲瓏一騎薰風前，驚起胡床橐駝座。", "長身蒼髯江梅間，麒麟初脫十二閑。", "誰教驅策落何處，水石齟齬山連環。", "筆頭不識周鼎重，學古胸寬有雲夢。", "才大萬牛挽不前，時來八風吹不動。", "寒香含著西風花，漢宮壽斚傾天家。", "不愁旱火成焦土，黄頭奴來請行雨。"]}