{"author": "蕭立之", "period": "宋", "type": "诗", "title": "周宰賞蓮席上", "paragraphs": ["急風吹月月魄墮，幻作玉蓮三百箇。", "水花亭上曉光寒，主人捧觴客滿座。", "周郎朗朗屋百間，讀書下簾春晝閑。", "坐中仙人左元放，寒冰結佩玉刻環。", "位高金多責山重，萬里風烟摇醉夢。", "何如野水酌花陰，疾雷到天色不動。", "安得太華十丈花，乘風夜至玉仙家。", "老農有種來入土，鞭起卧龍天下雨。"]}