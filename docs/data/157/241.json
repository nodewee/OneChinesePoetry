{"author": "釋惟一", "period": "宋", "type": "诗", "title": "將赴雪峰示圭上人", "paragraphs": ["上人辭我去行脚，我亦早晚行脚去。", "天涯海角或重逢，鉢飯莖虀又相聚。", "自笑年登六十七，眼昏耳聵脚無力。", "觸事無能只面牆，百千追悔有何益。", "少壯學道宜加鞭，危亡不顧勇直前。", "如一人與萬人敵，破堅挫銳成萬全。", "放牛歸馬群務息，好是太平無事日。", "塞北歸鴻截霧飛，江南野水連天碧。"]}