{"author": "蕭立之", "period": "宋", "type": "诗", "title": "再韻答周宰", "paragraphs": ["天孫失眠錦機墮，剪落溪藤不論箇。", "神光下照茅屋東，驚倒閑庭馬韉座。", "我如寒蜩吟樹間，時來有啄不得閑。", "塗烟抹墨學梳洗，敢與媚嫵爭彎環。", "天畿雨乾顧憂重，剪爪桑林勞帝夢。", "却傳賀表通銀臺，小臣拜舞驩雷動。", "銀茄欲實豆亦花，一鮑已屬窮吟家。", "莫將蘇合比糞土，隔簾不是催花雨。"]}