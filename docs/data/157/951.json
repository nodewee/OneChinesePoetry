{"author": "蕭立之", "period": "宋", "type": "诗", "title": "次陳府教喜晴古句且踐蘇山之韻", "paragraphs": ["梅花樹頭春雪晴，長廊僧定客夢醒。", "蛾眉豆熟櫻笋老，兩月風雨雲屏屏。", "暄寒倏忽變氣候，客衣單夾煩調停。", "移船避漏送白日，一根露草棲風蜓。", "蛙衣陵屯分變化，蘇山雲中幾秋夏。", "欲携吟卷相追隨，呈佛不堪仙可嚇。", "歸期得請那可料，炊米僧厨猶欠賈。", "吞腥啄臭欲可爲，快理紅藤趁今暇。"]}