{"author": "劉鑑", "period": "宋", "type": "诗", "title": "題醉月亭", "paragraphs": ["采石江頭李太白，狂不奈煩宮錦窄。", "赤壁磯下蘇東坡，一葉泛泛凌風波。", "當時有月并有酒，和酒和月吞入口。", "酒腸得月冷于冰，化作瑰辭喧宇宙。", "兩首賦，百篇詩，千秋萬古稱絕奇。", "兩翁不作歸來鶴，玉宇瓊樓寒漠漠。", "若得長江變潑醅，少住人間亦差樂。", "望圓晦缺秋復春，古來明月今來人。", "我時舉酒問明月，月亦團團應不得。", "鐵如意，玉唾壺。", "我歌君和聲嗚嗚，爛醉起舞嗔人扶。", "問影莫是李與蘇，月中仙子知得無。"]}