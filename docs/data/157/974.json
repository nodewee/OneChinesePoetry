{"author": "蕭立之", "period": "宋", "type": "诗", "title": "再韻答前人送梅實", "paragraphs": ["狂風一月吹幘墮，眼底梅花無一箇。", "酒邊餉我黄金團，飣餖閈干忽驚座。", "來禽青李季孟間，玉池生肥柘漿閑。", "長卿肺渴正須此，不用玉魚供玉環。", "江梅纍垂壓枝重，三年空作吞江夢。", "遥知未老憶歸來，身落湘南飛不動。", "潘郎只種桃李花，他年種梅說君家。", "須知調羹蘇下土，更洗一瓶秧稻雨。"]}