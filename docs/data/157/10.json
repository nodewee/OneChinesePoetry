{"author": "白玉蟾", "period": "宋", "type": "诗", "title": "秋風變", "paragraphs": ["一從佳人去，念念思杳魂。", "頃刻不離懷，夢寐常溫溫。", "幽人非好色，脂粉何萬羣。", "良馬只一鞍，好花只一春。", "流水去不返，青霄徒白雲。", "香魂在九泉，夫豈不酸辛。", "人間尚寂寂，陰府復何言。", "造物略不悲，蒼天不我憐。", "南風復西風，景物易變遷。", "獨有一寸心，朝暮佳人邊。", "幽冥不可詰，寧忍度歲年。", "此身當如何，何當委荒煙。", "若夫世間人，豈知道義堅。", "孤然不自惜，悵望瑶臺仙。", "置之勿復道，時時淚漣漣。", "不堪酒醒時，月下與風前。", "有夢夢不成，所思長縣縣。", "萬里亦可到，一死今杳然。", "相憶而自歎，蒼天復蒼天。"]}