{"author": "俞桂", "period": "宋", "type": "诗", "title": "秋行吟", "paragraphs": ["西風緊兮葉脫枝，寒露瀼兮菊遶籬。", "蘆花白兮蓼滿湄，鴈聲急兮蛩轉悲。", "樂吾淛兮殊興思，况東淮兮落遠陲。", "朝氣肅兮夜漏遲，暮雲黯兮山色衰。", "紛紛瞇目黄埃吹，艱關千里徒驅馳。", "窮猿投林任所之，膏粱諸公那得知。", "從今休被微官縛，未若琴歌詩酒樂。", "豈無手足懷我情，當念行人多寂寞。"]}