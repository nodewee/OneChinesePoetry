{"author": "朱繼芳", "period": "宋", "type": "诗", "title": "行路難贈蕭坦翁", "paragraphs": ["行路難，居不易，旋買生柴煮一字。", "三千風月不直一杯水，何用狂吟動天地。", "君不見陸天隨，忍窮讀書白眼屠沽兒。", "又不見孟東野，載少於車車是借。", "丈夫吐氣摩星斗，六印黄金真唾手。", "莫吟詩，詩能窮人君不知。", "古人坐詩窮到骨，今人方笑古人癡。", "又聞夜半舟移壑，却嘆東門黄犬華亭鶴。", "人生短長無百年，富貴未必如賤貧。", "富貴賤貧何足據，出門總是亡羊路。", "居不易，行又難，况是長安十二門。", "相逢一笑豈易得，莫惜床頭沽酒錢。"]}