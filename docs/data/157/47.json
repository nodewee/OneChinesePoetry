{"author": "白玉蟾", "period": "宋", "type": "诗", "title": "見鶴吟", "paragraphs": ["紙上畫仙掛古壁，朝朝暮暮被煙熏。", "泥塑鍾離木雕木，不是元皇大道君。", "近來塵世無丹訣，啞口道人俱不說。", "武夷散人不辱仙，只圖一日三碗雪。", "白鶴白鶴何方來，丹墀絳闕幾時開。", "空中莫作嘹唳聲，片雲冷風何快哉。", "鶴作聲時我無耳，鶴振羽時我無眼。", "蓬萊只是半步許，一生且做老擔板。"]}