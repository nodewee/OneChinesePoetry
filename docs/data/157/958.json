{"author": "蕭立之", "period": "宋", "type": "诗", "title": "贈龍張泉醫爲灼艾", "paragraphs": ["留侯遠孫腹䏺肛，載儒家書雜岐黄。", "桂山木落秋蒼蒼，畫簾西風杵臼香。", "瘴烟癘雨吹南荒，弱兒倒卧瘦女僵。", "藥石不入市賈箱，利專巫祝司禱禳。", "磨刃霍霍向豬羊，見君似人喜踉蹡。", "圭刀遣贈出錦囊，我憐此身無牢强。", "外邪客氣弩矢張，君言扶衰艾火良。", "有得不計腕肉瘡，世間何事非膏肓。", "白晝二豎行跳梁，案脈駭走扁與倉。", "餒腹可復須檳榔，請君乞我囊中方。"]}