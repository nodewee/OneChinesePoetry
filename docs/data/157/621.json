{"author": "朱繼芳", "period": "宋", "type": "诗", "title": "送李秋堂赴京口酒人", "paragraphs": ["客懷正頼春相與，苦欲留春天不許。", "送君一舸下南徐，落花起舞流鶑語。", "鮫人浴出扶桑繭，天女染作紅雲段。", "君從何處得錦機，借與人間爲樣看。", "青杏園深暖漏長，柳綿如雪撲酒缸。", "吳姬道字未端正，當壚學唱新番腔。", "貔貅百萬張頤仰，都將鐵甕盛春釀。", "有客高談四座傾，主人合序諸侯上。", "日邊此別各南北，君頤始髭我衰白。", "何以贈之折柳條，千絲萬絲心摇摇。"]}