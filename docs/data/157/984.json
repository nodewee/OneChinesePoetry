{"author": "蕭立之", "period": "宋", "type": "诗", "title": "次彭介山韻", "paragraphs": ["丹崖老屋金精秋，玉虬駕我萬里遊。", "黄岑山下有小洞，北湖一曲三年留。", "山猿無聲鶴不舞，種玉田荒長琪樹。", "仙人驚怪不歸來，閑却劉郎金掌露。", "蛩音忽爾聞空虛，吟交憶此湖上居。", "賦詩繫賊喙三尺，愧死李志羞曹蜍。", "玉雪亭邊無點熱，飛昇臺上留仙轍。", "訊速相就君不來，射工含沙能宗孽。", "大篇雋永西風前，谷簾水共曾坑煎。", "半生吟事入勳業，力田那不逢豐年。", "十八灘頭喚歸棹，彫胡米香蘋葉老。", "簿書塵裏眼生花，徑欲推敲尋瘦島。"]}