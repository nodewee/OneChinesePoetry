{"author": "蕭立之", "period": "宋", "type": "诗", "title": "閤皂山杉節歌爲士真姪作", "paragraphs": ["右玄仙翁開洞府，手掇靈杉種烟雨。", "一根磈礧獨千年，其榮不生枯不死。", "前年木價愁達官，一枝墮地琤琅玕。", "斧斤肯爲盤錯赦，夭矯尚欲丹霄干。", "初疑雷公下林壑，夜取乖龍截頭角。", "又言石家鐵如意，擊損珊瑚半凋落。", "神剜鬼斷何可求，摩挲往往驚吟眸。", "犧尊詎是材所願，爾囿於數將奚尤。", "神仙靈物生風雹，寧與塵凡供翫謔。", "請君持用懸丹崖，留補金精飛去鶴。"]}