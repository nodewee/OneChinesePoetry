{"author": "蕭立之", "period": "宋", "type": "诗", "title": "秋胡婦歌", "paragraphs": ["君家作婦三日强，錦衾未暖鴛鴦床。", "阿郎遽作遠遊別，三載菽水空襦裳。", "採桑忽忽春風陌，郎歸相逢不相識。", "攔囊贈妾雙黄金，妾心如冰介如石。", "阿郎歸來坐堂前，低頭相視默不言。", "郎心如此不易保，醜君一死滄波寒。", "稜稜勁節秋霜句，斷簡風流映千古。", "後來一種可憐人，却遣江津名妬婦。"]}