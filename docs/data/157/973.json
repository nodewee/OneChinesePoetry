{"author": "蕭立之", "period": "宋", "type": "诗", "title": "再韻前人請斷來章之作", "paragraphs": ["我本金精仙謫墮，雪崖劖天玉萬箇。", "有時採藥白雲深，亦有樵夫看棋座。", "湘波射鴨愁黄間，茅堂晝陰秋几閑。", "前山有詩招不入，嗔我齧戶銅龍環。", "辱君三貺拜已重，又遣吟筒敲遠夢。", "今我閉戶風月場，如看解黿食指動。", "烏絲弄筆摇松花，棘端破鏃真當家。", "石鼎章成色如土，穴居由來未知雨。"]}