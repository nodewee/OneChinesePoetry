{"author": "白玉蟾", "period": "宋", "type": "诗", "title": "戴月游西林", "paragraphs": ["悄然無人聲，但有一杯月。", "誰家鳴乳厖，萬籟靜不發。", "蒼鬚指前路，滿地鋪翠樾。", "清露滴秋衾，夜氣飛霰屑。", "遥岑有無中，煙渺天空闊。", "劍光衝斗牛，長嘯蒼崖裂。", "山行二三里，詩腸思酒渴。", "冷雲曳山腰，暗水洗石骨。", "勒馬過斷橋，枯木凍欲折。", "枝頭驚鳥鵲，草根鳴蟋蟀。", "試問夜如何，孤猿啼不歇。", "柴門自推敲，殘燈更明滅。", "回首古招提，地僻居窮髮。", "紅裳照經幢，紫殿閉鎖闥。", "題名墨未乾，壁上龍蛇活。", "秉燭出雲房，古徑蒼苔滑。", "歸來倦拂床，聯句鬭擊鉢。", "老蒼擁地爐，坐把寒灰撥。", "黄雞啼四更，驚破梅花雪。"]}