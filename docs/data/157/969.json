{"author": "蕭立之", "period": "宋", "type": "诗", "title": "自桂東入城餞使長移節東廣路過雲頭嶺作", "paragraphs": ["雲頭山中石頭路，三年石上行三度。", "歲衣十疋飯兩盂，有底踉蹡走風雨。", "來得郁然無白鬚，鳴弲跨馬東南趨。", "夢回楚徼隔鴻雁，日落贛江思鯉魚。", "苔香草舍雲生處，青壁無梯鳥飛去。", "山根野店酒旗風，似我江南桃葉渡。", "渡頭翠浪吹長鯨，蘭舟欲渡不得停。", "蒼梧陳詞叫帝子，天高水闊心怦怦。", "邅余車兮遺余褋，倒卷緇塵入衣褶。", "山中春去不歸來，苦笋生孫蕨生葉。"]}