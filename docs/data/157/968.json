{"author": "蕭立之", "period": "宋", "type": "诗", "title": "春日長", "paragraphs": ["春日長，長安貴游踏春陽。", "游龍八尺黄金裝，狎客沈宋交金張。", "真珠結屋貝作堂，錦裀七十二鴛鴦。", "吳姬趙女羅絲篁，熊蟠豹胎桂爲漿。", "主客一飲累百觴，幃風幕日綺繡香。", "白晝銅盤飛蠟光，行樂未足光陰忙。", "恨無長繩繫扶桑，何曾得知春日長。", "山中腐儒鬢欲霜，蝸牛廬中獅子床。", "二十七種飯瘦郎，過午一枕無何鄉。", "起來煎茶竹風凉，半絲不掛萬慮忘。", "從渠門外塵如馬，落絮遊絲相枕藉。", "斜陽窗戶一編書，日長只在茅簷下。"]}