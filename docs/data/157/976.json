{"author": "蕭立之", "period": "宋", "type": "诗", "title": "送周竹友虎皮時權郡事", "paragraphs": ["桂東山中何所有，於菟嘷風阿香吼。", "鬼行狙伏塵不驚，石八强弓射生手。", "去年臘月雪塞村，射公家家肉滿門。", "有皮斑斑五花文，鬚爪完具無箭痕。", "向來鹿豕一口吞，四蹄如瓠八尺身。", "扣門邀我酬萬錢，猛氣尚欲凌蒼烟。", "深山大澤誰得前，摩挲忽此驚華顛。", "喜君風骨清且妍，贈君春風紫茸氈。", "蠹鑽塺潤與愛惜，風簷展上雪色壁。", "知君爲政今渡河，欲寄他時恐難得。"]}