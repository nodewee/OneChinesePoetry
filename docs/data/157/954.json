{"author": "蕭立之", "period": "宋", "type": "诗", "title": "虎皮送周竹友", "paragraphs": ["南山有虎額欲白，當年馮婦搏不得。", "牛羊食盡麋鹿無，樵蘇不來道榛棘。", "莫徭客子心膽雄，雞翎銜矢山桑弓。", "憑林翳樹斃一發，狐鳴雀噪寒山空。", "向來霧雨不下食，也知文采真足惜。", "蕭森素壁動斕斑，猛氣雄姿見風格。", "我如杜陵不願施錦鯨，琢詩包卷送贈君。", "知君家學有太極，自是臯比席上人。", "翦裁更入革工手，高堂寢處魑魅走。", "尊前一色老萊衣，爲太夫人千載壽。"]}