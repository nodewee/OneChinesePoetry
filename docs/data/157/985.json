{"author": "蕭立之", "period": "宋", "type": "诗", "title": "賦周斗祥愛竹", "paragraphs": ["平生愛蓮無極翁，而孫愛竹將無同。", "豈期野鶩有遺憾，善學下惠猶家風。", "問君竹亦有何好，蟠胸世好百無有。", "黔婁先生生不邪，西山遺民窮得瘦。", "向來結交王子猷，一日不見如三秋。", "叩門不共主人語，往往竟日肩輿留。", "先生河陽種花手，耿耿冰霜含宇宙。", "從渠紅紫競春陽，留眼相看歲寒後。"]}