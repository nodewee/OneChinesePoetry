{"author": "蕭立之", "period": "宋", "type": "诗", "title": "府教和章狎至再用韻爲謝", "paragraphs": ["平生故人誰綈袍，元龍湖海風裁高。", "吟詩倉卒供十手，清水新淬龍文刀。", "壯如沙場馳百馬，奇如甘蠅飛如射。", "寒箋字字明華星，掩耳不及春霆驚。", "一天風月四方錢，冷淡未必輸華鮮。", "人生端有不朽事，虛名豈足驚烏鳶。", "小年擔書走京國，腕中一筆萬斛力。", "近來言語不驚人，出戶誰復思安仁。", "何當解韉飼我馿，嬌兒喜歸爭挽鬚。", "來時雪花大如席，繅車卷玉鳴桑枯。", "一年春風又如客，山中無人吟不得。", "煩君遠致北海秋，雁鶩行中洗朱墨。"]}