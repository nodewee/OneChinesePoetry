{"author": "俞桂", "period": "宋", "type": "诗", "title": "賞月", "paragraphs": ["天浄無一雲，地浄無一塵。", "十六月圓滿，皎皎白玉輪。", "古今同此月，照破世間人。", "夜久方浴出，露坐風滿襟。", "清影入窗戶，聊足尉我心。", "所欠一樽酒，所乏一張琴。", "如此好月色，惜乎在海濱。", "癡兒官事了，空自疲精神。", "不得賞新月，酬酢相與頻。", "今宵詩興動，狂吟漁溪民。", "獨對猶復爾，况逢親共賓。"]}