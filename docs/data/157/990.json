{"author": "蕭立之", "period": "宋", "type": "诗", "title": "贈周材叔能畫號蒼崖", "paragraphs": ["昔見蒼崖畫，今讀蒼崖詩。", "問今十日水石間，幻作五字七字何能奇。", "君言詩畫本一律，等以造化供娛嬉。", "閉門磐礴天耆定，往往清氣流詩脾。", "急將畫意入詩律，兔起鶻落無由追。", "有聲無聲强分別，妙處正不差毫釐。", "人言精藝不兩能，似亦可洗千年疑。", "梅花江頭窮竹枝，遥指八境窮烟霏。", "勿云詩工畫師耻，老瓊笑人焉用彼。", "江南和糴米如珠，急圖流民獻天子。"]}