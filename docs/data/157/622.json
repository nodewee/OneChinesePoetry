{"author": "朱繼芳", "period": "宋", "type": "诗", "title": "讀黄玉溪湯婆傳", "paragraphs": ["君不見湯家阿泉驪山陰，出入宮掖承恩深。", "只流妃子脂粉氣，不暖少陵如鐵衾。", "又不見湯家阿池紫塞上，沉香霧擁將軍帳。", "天寒十指墮弓刀，底用空言如挾纊。", "何如韓時老湯婆，冬則飲湯惟腹皤。", "形模混沌婦女笑，閉塞其兌藏天和。", "老生門前十日雪，兩脚凍皴眠不得。", "斷無蠻素構心兵，頼有婆兮相暖熱。", "夫人竹氏青玲瓏，炎炎幾時奈秋風。", "婆耻居下常熱中，毋棄憔悴以御冬。", "得黄太史五字詩，厥孫傳之尤滑稽。", "霜風蕭蕭歲年晚，吾喜湯婆有完傳。"]}