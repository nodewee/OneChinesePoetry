{"author": "釋惟一", "period": "宋", "type": "诗", "title": "送孚藏主歸江西", "paragraphs": ["雲卧胸中蟠萬卷，舌端筆端皆具眼。", "評今論古知幾何，寥寥百年骨不冷。", "有孫挺特尤掀騰，富有藴藉如弗能。", "韜光鏟彩事枯硬，不學乃翁牽葛藤。", "壁立萬仞出一語，佛祖應無啟口處。", "有時一默淵且深，盡大地人難指注。", "脚尖踢倒凌霄峰，揮劍活屠潭底龍。", "三條椽下四世界，破蒲團邊兜率宮。", "秋風忽起故山興，歸本無歸語何剩。", "江湖斫額應望君，莫作秤鎚落深井。"]}