{"author": "白玉蟾", "period": "宋", "type": "诗", "title": "荷風薦凉屷于御風臺者六因賦古意示諸同我", "paragraphs": ["黄昏六點星，飛墮天南方。", "蕩蕩無邊秋，水色涵天光。", "紫壺如朱槿，鮮妍敵露霜。", "紫瓊如芙蓉，風韻何清凉。", "紫煙如芝蘭，澗谷含幽芳。", "紫雲如木犀，內祕天家香。", "鶴林如甘菊，端可壽而臧。", "滿泛九霞觴，與客秋興長。", "紫清如芰荷，堪製仙人裳。", "願言六人者，駕月賓帝旁。", "先拜紫皇前，次謁王母房。", "人間塵埃子，白日空茫茫。"]}