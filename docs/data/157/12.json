{"author": "白玉蟾", "period": "宋", "type": "诗", "title": "定齋爲楊和甫賦", "paragraphs": ["水澄秋月現，雲散春山出。", "鏡內影去來，杯中形出沒。", "釋氏慧之源，儒者誠之骨。", "忘軀見天機，灰心契造物。", "落花問啼鳥，流水噪幽石。", "不如窗間雲，不如屋角月。", "此意誰與論，知音更何說。", "悄如寒巖煙，寂似陰崖雪。", "棲神要山林，晦迹老巖穴。", "吾當叫張葛，起與共散髮。"]}