{"author": "蕭立之", "period": "宋", "type": "诗", "title": "初見郴倅阮雲心", "paragraphs": ["蘭枝蕙蔕交西風，北湖欲秋蓮子紅。", "金精山前種荒客，騎馬又逐湘雲東。", "三年湖上招秦七，醉墨題詩秋露濕。", "老蛟起舞聽吟哦，幻作青童傍船立。", "仙人吹笙調鳳凰，引手贈我青瑶章。", "黄心木斷海塵起，山鬼無路啼幽篁。", "慈恩玉槿飛晴雪，龍居鏡泉潄香月。", "佳人歸去暮雪深，白鳥飛來新雨歇。", "子城鶴語樓頭烟，平分風月今吟仙。", "石桃花映綵衣發，橘井筆倒寒蟾乾。", "半生辨君床下拜，昔日裹頭今鬢改。", "世無此樂三百年，爲君起舞秋風前。"]}