{"author": "蕭立之", "period": "宋", "type": "诗", "title": "郴旱檄北湖龍", "paragraphs": ["北湖三百頃，其下神龍蟠。", "常時泛湖人，不敢笑語喧。", "龍居祠下龍王廟，碧瓦朱甍映清湫。", "邦人四時迎送神，牲肥醴香神醉飽。", "開慶元年秋七日，山中從前無此熱。", "早禾焦死晚禾枯，百姓相看眼如血。", "去年淫雨冬無收，私科官糴紛徵求。", "薯糧掘盡蕨根斷，一飽謂有今年秋。", "州家差官走田里，奉佛迎仙取龍水。", "南村北郭皷鼕鼕，幾日街頭無處避。", "爾龍位置尊鱗蟲，鬚髯如戟聲如鍾。", "人間風日不到處，珍珠室屋珊瑚宮。", "蝦蟹爲儔鰍鼈伍，耳如無聞目無覩。", "捍災禦患則祀之，安得神龍食茲土。", "我有旌陽在時劍，能磔爾龍爲萬段。", "徐將鮓法問張華，普施農民供一飯。", "刑鵝投虎終無補，爾龍有知胡不雨。", "如問只守過湖船，塊坐教人送錢楮。"]}