{"author": "蕭立之", "period": "宋", "type": "诗", "title": "題左尉死節本末", "paragraphs": ["江頭鐵騎飛腥塵，孤城釜沸游游鱗。", "景陵少府赤心膽，直與海嶽爭輪囷。", "食窮矢盡空弮起，生爲南臣死南鬼。", "百三十指閉門中，血翦羶刀如踐蟻。", "巴陵城下丹青明，孤兒襁褓今簪纓。", "雖然惜不援漢制，尉印有子侯于鉼。", "有生必死理之常，以義處死君之剛。", "雪窗細字燈前卷，髮豎毛寒雙淚濺。", "愧無李瀚筆如椽，傳看人間配巡遠。"]}