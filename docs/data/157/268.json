{"author": "蕭崱", "period": "宋", "type": "诗", "title": "送弟赴省", "paragraphs": ["河南蕭氏粲文物，鶴在九臯無數鳴。", "小山羽翮日絢練，膽氣也作虹霓橫。", "掛冠亭後冷如水，舊氈半是蛛絲縈。", "恩袍謾官直齋老，書院誤身吟院兄。", "鳳樓好手乃有弟，鐵聲錚錚亦妙器。", "鄉里浪傳輕薄名，兒曹豈知渠大意。", "惠子五車稷下困，仲連一箭聊城至。", "博懸於投呼得盧，莫以蔡齊故第二。", "聖朝新數中興年，進士蛻骨秋風蟬。", "梅花魁春導人去，竹葉鏖寒澆客眠。", "天方坐我茅三椽，留眼送爾宜鴻前。", "因行西湖叫和靖，爲言詩苦剩狂顛。"]}