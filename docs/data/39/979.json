{"author": "蘇籀", "period": "宋", "type": "诗", "title": "韓簿之常山送行一首", "paragraphs": ["蒼隼卑飛亦將擊，素琴不擬貴高張。", "勾稽俛首親朱墨，甘旨役心謀稻粱。", "吏幹能稱追伯仲，朝端近例寘周行。", "題名塔廟經坊市，俯瞷煙雲越澗岡。", "相勉三餘牽著擬，助栽九畹待芬芳。", "縶維騏驥初從軛，强勁蒹葭要飽霜。", "縣小官閒無甚責，秩卑俸薄又何傷。", "公田私畝工夫遍，世閥前修在激昂。"]}