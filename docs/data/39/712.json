{"author": "陳與義", "period": "宋", "type": "诗", "title": "再用迹字韻成一首呈判府", "paragraphs": ["風雨一葉過，黄花已陳迹。", "人貧交舊疏，歲暮日月疾。", "貪人積胡椒，智不到鬼錄。", "那知庾郎菜，地瘦飽金玉。", "不如學服氣，清座了晨夕。", "尚餘煙月債，驅使入吟筆。", "晚逢葛先生，憐我出無僕。", "借車得時詣，謬窺文字籙。", "談詩不知疲，或作夜半客。", "揮毫寫珠玉，治郡蓋餘力。", "不羨江千萬，不慕李八百。", "願傳公句法，容我附風翼。", "城東劉子政，著書方滿屋。", "昨示一篇詩，三日歎未足。", "仍聞供筆硯，家有樊通德。", "但恐裴公門，從此近捨湜。"]}