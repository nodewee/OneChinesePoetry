{"author": "蘇籀", "period": "宋", "type": "诗", "title": "耕者得古玉指環一首", "paragraphs": ["百世繁華墮劫灰，淒凉斷簪并擘釵。", "淑顔窈窕亦塵土，指環耕出田中來。", "野人辛勤務稼穡，兩手龜拆闢草萊。", "未知此環竟安用，但訝光采尤奇瑰。", "王孫捉麈不辨玉，手面膏拭無纖埃。", "柔荑纖纖擢紺袖，五雲書勢高崔嵬。", "金撥收聲飫犀筯，冰遏紅牙誠妙哉。", "指環不肯貧家售，東鄰女貧人道醜。", "巧梳墮馬長掃眉，五色紝針工組繡。", "古人製器知爲誰，今時豈乏春風手。", "春葱銀甲深藏袖，偕老賦詩須我友。"]}