{"author": "陳與義", "period": "宋", "type": "诗", "title": "蒙賜佳什欽歎不足不揆淺陋輒次元韻", "paragraphs": ["退之高文仰東岱，籍湜傳盟其足賴。", "固知法嗣要龍象，先生端是毗陵派。", "方駕曹劉蓋餘力，壓倒元白聊一快。", "向來班門收衆材，賓履費公珠幾琲。", "三熏會有堪此事，群犬未免驚所怪。", "但知樓仰百尺顛，豈覺波涵千頃外。", "南州短簿令公喜，巍峩峩冠陸離佩。", "有如若士那可無，筆勢已超聲律界。", "相將問道留十日，滿座真成折床會。", "清詩忽復墮華牋，要使握瑜誇等輩。"]}