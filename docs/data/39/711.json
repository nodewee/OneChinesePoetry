{"author": "陳與義", "period": "宋", "type": "诗", "title": "偶成古調十六韻上呈判府兼贈劉興州", "paragraphs": ["稽首蘇耽仙，乘雲去無跡。", "尚留橘井在，與世除狂疾。", "誰能不飲此，識味亦可錄。", "坐令鄭玄牛，亦抱荆山玉。", "偉哉稚川裔，神交接朝夕。", "游戲及小道，造化入大筆。", "優爲吳詩父，雅命楚騷僕。", "豈其橘井助，本自同仙籙。", "坐中子劉子，知是當日客。", "書懸元和脚，語經建康力。", "先我登公門，不數鷙鳥百。", "曾挹兩仙袖，自然生羽翼。", "嗟我無長才，學架屋下屋。", "詩雖兩牛腰，事亦幾蛇足。", "已窮猶不悔，政荷師友德。", "文盟儻許予，幸不疑籍湜。"]}