{"author": "陳與義", "period": "宋", "type": "诗", "title": "遊南嶂同孫信道", "paragraphs": ["遥瞻南嶂深復深，雙崖與天藏太陰。", "青鞋濟勝不能懶，踏破積雪窮崎嶔。", "空中朽樹抱孤篠，無竅蒼壁生橫林。", "孤禽三叫危石裂，欲返未返神蕭森。", "磴迴忽然何處所，當面煙如翠蛟舞。", "石門泄風無晝夜，古木截道藏雷雨。", "丹丘赤城去幾許，下視人間足塵土。", "放身天地不自知，導以龍蛇翼熊虎。", "山中異事記今晨，杖藜得道孫與陳。"]}