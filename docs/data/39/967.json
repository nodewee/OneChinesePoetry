{"author": "蘇籀", "period": "宋", "type": "诗", "title": "國士一首", "paragraphs": ["五陵少年銅乳臭，哲肅何甘作牛後。", "曲合汙世鄉愿徒，俗學聾瞽紛蕪莠。", "文士規模正始間，風流可喜未曾有。", "志士機敏常濟務，斡旋金穀捷趨走。", "取亂尤須見兵勢，料敵先應决攻守。", "至言碩畫安危機，却顧前思能審究。", "服戎角力乃兵耳，入幄造膝直禦寇。", "人心天意歸有道，務穡訓學臻富壽。", "自古迂儒無益算，蓋世奇才實天授。", "誰能剡牘出公言，明年定取單于首。"]}