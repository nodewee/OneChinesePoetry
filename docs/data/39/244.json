{"author": "陳與義", "period": "宋", "type": "诗", "title": "次韻富季申主簿梅花", "paragraphs": ["東風知君將出遊，玉人迥立林之幽。", "欹牆數苞乃爾瘦，中有萬斛江南愁。", "君哦新詩我聽瑩，句裏無塵春色靜。", "人人索笑那得禁，獨爲君詩起君病。", "欲語未語令人嗟，桃李回看眼中沙。", "同心不見昭儀種，五出時驚公主花。", "典衣重作明朝約，聊復寬君念歸洛。", "笛催疏影日更疏，快飲莫教春寂寞。"]}