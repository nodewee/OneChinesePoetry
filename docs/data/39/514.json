{"author": "陳與義", "period": "宋", "type": "诗", "title": "過君山不獲登覽", "paragraphs": ["我夢君山好，萬里來南州。", "青眉橫玉鏡，色照城中樓。", "勝日空倚眺，經年未成遊。", "今朝過山下，賊急不敢留。", "嵌空浪吞吐，薈蔚風颼飀。", "龍吟雜虎嘯，九夏含三秋。", "了與遥賞異，况乃行岩幽。", "蚍蜉何當掃，延佇回我舟。", "擲去九節筇，褰裳走林丘。", "會逢湘君降，翠氣衣上浮。", "山椒望蒼梧，寄恨舒冥搜。"]}