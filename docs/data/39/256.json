{"author": "陳與義", "period": "宋", "type": "诗", "title": "寄題商洛宰令狐勵迎翠樓", "paragraphs": ["西來金衣鶴，書落汝水湄。", "雲霞映道路，中有迎翠詩。", "遥知五斗粟，未辦買山資。", "政要百尺樓，了此浮天眉。", "森然詩中畫，想見憑欄時。", "朝曦與暮靄，百變皆令姿。", "君方領此意，簿書何急爲。", "衆手劇雲雨，唯山不瑕疪。", "當年四老翁，視世輕於芝。", "坐令山偃蹇，不受人招麾。", "誰歟樓中客，俯仰與山期。", "顧要君折腰，督郵真小兒。", "因之感我意，故巖歸已遲。", "便携靈運屐，不待德璋移。"]}