{"author": "陳與義", "period": "宋", "type": "诗", "title": "食虀", "paragraphs": ["君不見領軍家有鞋一屋，相國藏椒八百斛。", "士患饑寒求免患，癡兒已足憂不足。", "伯龍平生受鬼笑，無錢可使宜見瀆。", "但當與作謫仙詩，聊復使渠終夜哭。", "詩中有味甜如蜜，佳處一哦三鼓腹。", "空腸時作不平鳴，却恨忍饑猶未熟。", "冰壺先生當立傳，木奴魚婢何足錄。", "顔生狡獪還可憐，晚食由來未忘肉。"]}