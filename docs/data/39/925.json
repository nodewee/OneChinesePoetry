{"author": "蘇籀", "period": "宋", "type": "诗", "title": "遊鼓山一首", "paragraphs": ["呼船起柁乘潮平，掠窗飄箔疏雨傾。", "漱石枕流東道主，櫛風沐雨吾曹行。", "百尋懸瀑瀉紳珮，兩邊喬木翔枅甍。", "乞漿滿甌牛乳粥，縱酒下筯駝蹄羹。", "躋摩頂踵歷蹬術，牽挽葛藟披荆榛。", "荒浪攙差復奄靄，巀嶭屭贔仍稜層。", "嘷煙嘯雨猨鶴宅，絕山航海樵漁能。", "草衣穴處避世士，木食澗飲安禪僧。", "芝房雲閣無盡藏，月屏風幌長明燈。", "笑看闤闠一蟻垤，揮斥氛祲投蠻藤。", "經行石竇解縢屩，飲灌匏杓談淄澠。", "莫嗔踏碎蒼苔色，莫嫌汲濁陰井清。", "膏肓泉石有鑒裁，騰踔巖崿試股肱。", "要識石鼓真面目，立置枕几非繪繒。", "風吹楊葉此山下，欲問故老知誰應。", "市朝一夢爭奪際，山海蕭散堪伏膺。"]}