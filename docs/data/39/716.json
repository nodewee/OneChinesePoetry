{"author": "陳與義", "period": "宋", "type": "诗", "title": "遊峴山次韻三首  其一", "paragraphs": ["夜度一程雲，平明踏山址。", "山神豈妬我，飛雨亂眸子。", "重岳衮衮去，前傑後俊偉。", "晦明更百態，始望那及此。", "路窮得精廬，稅駕諮祖始。", "老僧千金意，佳處相指似。", "先生一笑領，得句易翻水。", "安石未歸山，却要山料理。", "奇哉此一段，驚世無前軌。", "酬山以快飲，春蕨正滋旨。", "一丘儻許予，高卧飽松髓。", "城中謾拄笏，那知有茲事。"]}