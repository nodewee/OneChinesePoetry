{"author": "陳與義", "period": "宋", "type": "诗", "title": "與伯順飯于文緯大光出宋漢傑畫秋山", "paragraphs": ["焚香消午睡，開畫逢秋山。", "皇都馬聲中，有此四士閑。", "離離南國樹，閃閃湘水灣。", "悠悠孤鳥去，澹澹晨輝還。", "屐上十年蠟，未散腰脚頑。", "不如一詣君，坐此巖石間。", "遠峰如修眉，近峰如墮鬟。", "書生飽作祟，眼亂紛斕斑。", "一笑遺世人，聊破千載顔。", "詩成即畫記，可益不可刪。"]}