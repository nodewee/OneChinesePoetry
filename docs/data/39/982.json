{"author": "蘇籀", "period": "宋", "type": "诗", "title": "大塢山寺", "paragraphs": ["巘谷窈幽深，映發杉松嘉。", "擊鉢半喬木，燒香亂煙霞。", "穹林擢峭壁，攙竦迴環遮。", "四合山復山，泉籟音響譁。", "清致滿樓閣，道人心靡他。", "寒磵柹栗秋，暗窗秀枇杷。", "倦飛暫投迹，脫兔無復罝。", "茹粲鹽酪空，解釧與笄珈。", "餘生愧語偷，逆旅即住家。", "戰鼓震淮甸，雄師奮爪牙。", "儒士繆揣摩，戎韜政紛拏。", "才智爲人謀，何事丘中麻。", "冥鴻跨海岱，逝水悲榮華。", "曠哉遊方外，心迹同幽遐。"]}