{"author": "陳與義", "period": "宋", "type": "诗", "title": "遊峴山次韻三首  其二", "paragraphs": ["高人買山隱，百萬猶恨少。", "客兒最省事，有屐一生了。", "東莊良不遥，十里望縹緲。", "縈紆並麥垅，翠浪四山繞。", "先生滯鹿車，去程通鳳沼。", "暫來山泉上，思與飛雲杳。", "雲北接雲南，一逕絕紛擾。", "竹林懷風雨，目斷極窈窈。", "從來無世塵，相對真不撓。", "龍兒爭地出，頭角已表表。", "先生囑支郎，勿使斤斧夭。", "終當乞一杖，險路扶吾老。"]}