{"author": "陳與義", "period": "宋", "type": "诗", "title": "同叔易于觀我齋分韻得自字", "paragraphs": ["小草浪出山，大隱乃居市。", "功名一畫餅，甚矣癡兒計。", "傾身犯火宅，顧自以爲戲。", "汗顔逢冰子，更復問奚自。", "三肅齋中人，本是青雲器。", "雖然山上山，政爾吏非吏。", "肅肅窗前竹，見引著勝地。", "世間劇寒暑，了不受榮悴。", "門前剝啄客，欲問觀我意。", "但持邯鄲枕，贈我一覺睡。"]}