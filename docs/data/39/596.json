{"author": "陳與義", "period": "宋", "type": "诗", "title": "開壁置窗命曰遠軒  其三", "paragraphs": ["我昨在衡山，傷心衢路側。", "豈知得此地，一坐數千息。", "易安生痛定，過美出饑迫。", "誓言如齊侯，常戒在莒厄。", "要將萬里身，獨面九年壁。", "如何不己奈，開窗玩霏碧。", "招呼面前山，浮翠落衾席。", "一笑等兒戲，都忘雪侵幘。", "人生何不娛，今夕定何夕。", "向來萬頃胸，餘地吞七澤。", "念此亦細事，未遽瑕生璧。", "聊使山中人，永記山下客。"]}