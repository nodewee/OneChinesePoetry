{"author": "蘇籀", "period": "宋", "type": "诗", "title": "去年一首", "paragraphs": ["去年胡來清水巖，黄河狹隘冬凌頑。", "戾如飄風速如鬼，犬豕淫虐豺狼貪。", "探馬星奔汗流地，猛士眥裂髮指冠。", "潼雍見兵不及萬，半闕甲胄屯河邊。", "隆寒身體例皸瘃，亦復勉强橫戈鋋。", "它司金繒封雍府，犒軍紙襖如泥錢。", "胡人隔水相笑侮，殺身於爾何值焉。", "同州告急唇齒喻，無兵赴救誠難旃。", "元戎鈐下兵八百，蒼頭廝養爭後先。", "鄜延詔發五千騎，此日收兵姑自全。", "平時保甲例烏合，縣符迫促揮空拳。", "甚哉田夫無鬥志，一夕驚走如窮煙。", "漢將蒼黄結旌遁，虜騎勢合彌山川。", "關中控弦誠萬騎，忠臣義士力可宣。", "書生命運亦蹇劣，我師疲少鄰敵堅。", "却憶長安無事日，談及禍亂爲尤愆。", "飯囊酒罋誇厚福，捧土揭木皆才賢。", "生靈未悉坐何罪，髓腦塗地尤蒼天。", "天公誠能祐戎虜，豈復不解興中原。", "案圖戎索八百郡，我邦日蹙知誰憐。", "吳中據江恃舟檝，惴惴慄慄聊偷安。", "旅人流徙隘城郭，歲事寒薄理勢然。", "去年往矣不須問，安枕而卧祈來年。"]}