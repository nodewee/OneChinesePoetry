{"author": "陳與義", "period": "宋", "type": "诗", "title": "將赴陳留寄心老", "paragraphs": ["今日忽不樂，圖書從糾紛。", "不見汝州師，但見西來雲。", "長安豈無樹，憶師堂前柳。", "世路九折多，遊子百事醜。", "三年成一夢，夢破說夢中。", "來時西門雨，去日東門風。", "書到及師閑，爲我點枯筆。", "畫作謫官圖，羸驂带寒日。", "他時取歸路，千里作一程。", "飽喫殘年飯，就師聽竹聲。"]}