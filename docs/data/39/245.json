{"author": "陳與義", "period": "宋", "type": "诗", "title": "錢東之教授惠澤州呂道人硯爲賦長句", "paragraphs": ["君不見銅雀臺邊多事土，走上觚稜蔭歌舞。", "餘香分盡垢不除，却寄書林汙縑楮。", "豈如此瓦凝青膏，冷面不識姦雄曹。", "呂公已去泫餘泣，通譜未許弘農陶。", "暮年得君真耐久，摩挲玉質雲生手。", "未知南越石虛中，亦有文章似君否。", "西家撲滿本弟昆，趣尚清濁何年分。", "一朝墮地真瓦礫，莫望韓公無瘞文。"]}