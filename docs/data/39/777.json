{"author": "陳與義", "period": "宋", "type": "诗", "title": "長干行", "paragraphs": ["妾家長干里，春慵晏未起。", "花香襲夢回，略略事梳洗。", "妝臺罷窺鏡，盛色照江水。", "郎帆十幅輕，渾不聞櫓聲。", "曲岸轉掀篷，一見兮目成。", "羞聞媒致辭，心許郎深情。", "一床兩年少，相看悔不早。", "酒懽娛藏鬮，園嬉索鬬草。", "含笑盟春風，同心以偕老。", "郎行有程期，郎知妾未知。", "鷁首生羽翼，蛾眉無光輝。", "寄來紙上字，不盡心中事。", "問遍相逢人，不如自見真。", "心苦淚更苦，滴爛閨中土。", "寄語里中兒，莫作商人婦。"]}