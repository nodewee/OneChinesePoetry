{"author": "陳與義", "period": "宋", "type": "诗", "title": "初至陳留南鎮夙興赴縣", "paragraphs": ["五更風摇白竹扉，整冠上馬不可遲。", "三家陂口雞喔喔，早於昨日朝天時。", "行雲弄月翳復吐，林間明滅光景奇。", "川原四望鬰高下，蕩摇蒼茫森陸離。", "客心忽動羣鳥起，馬影漸薄村墟移。", "須臾東方雲錦發，向來所見今難追。", "兩眼聊隨萬象轉，一官已判三年癡。", "只將乘除了吾事，推去木枕收此詩。", "寫我新篇作畫障，不須更覓丹青師。"]}