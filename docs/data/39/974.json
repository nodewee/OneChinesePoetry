{"author": "蘇籀", "period": "宋", "type": "诗", "title": "中壘一首", "paragraphs": ["更生傾側四斥已，精誠所祈格天地。", "著明深切安危機，同道蕭周數人耳。", "不容何病見君子，節義政應强國勢。", "倖卿權尹豈嘗無，忠正得朋僥冒柅。", "可憐孤直援又寡，惡惡如風力排詆。", "漢皇聽納知其忠，左右側目爭摧圮。", "親親公族人莫比，按據春秋憂變異。", "蕭張戮死正人空，挫姦救危寧畏忌。", "勤勤請抑外家權，社稷安榮長久計。", "二十餘年列大夫，痛切皇輿難坐視。", "當時不謂秦無人，異世知音誠歎企。", "亂生禍重英傑資，無競維人當樹置。", "絳侯博陸在巖廊，高武不復憂劉氏。", "胡爲一簣障江河，諫鼓屢鳴那得濟。"]}