{"author": "蘇籀", "period": "宋", "type": "诗", "title": "夏旱一首", "paragraphs": ["陽厄會百六，驕亢慘如燬。", "素秋垂二七，十旬赤千里。", "土田靈龜坼，水車渴烏柅。", "歷時書不雨，槁矣吁田穉。", "雖然海有潮，何堪井無水。", "塞鼻炎煙鬰，吹面江風靡。", "憬俗雪不降，炎洲冰詎履。", "虐魃豈勝誅，巫尪窘臞悴。", "雩禜按典彝，祝史殊跛倚。", "資舟舟已盡，振廩廩餘幾。", "枵然望雲漢，邈乎嗥屏翳。", "戎虜未入朝，耕戰誠勞勩。", "收募聯什伍，倍蓰給餉饋。", "伊人虧顆粒，主者遭忿詈。", "覆載疑亭育，蘧蒢視生類。", "作爲三日霖，霶沱萬事理。", "焦枯已不救，根蘗或可冀。", "疲民億萬口，生生荷天帝。", "侏儒一囊足，孤寡千箱賜。", "三軍盡鳧藻，邦邑豈小乂。"]}