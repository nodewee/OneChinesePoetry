{"author": "陳與義", "period": "宋", "type": "诗", "title": "粹翁用奇父韻賦九日與義同賦兼呈奇父", "paragraphs": ["安隱輕節序，艱難惜歡娛。", "先生守苜蓿，朝士誇茱萸。", "前年鄧州城，風雨傾客居。", "何嘗疏麯生，麯生自我疏。", "豈無登高地，送目與雲俱。", "門生及兒子，勸我升籃輿。", "出門復入門，戈旆填街衢。", "去年郢州岸，孤檝對壞郛。", "莫招大夫魂，誰攬使君鬚。", "獨題懷古句，枯硯生明珠。", "亦復躋荒戍，日暮野踟躕。", "白衣終不至，眇眇空愁予。", "今年洞庭上，九折餘崎嶇。", "時憑岳陽樓，山川看縈紆。", "孫兄語蟬連，王丈色敷腴。", "不用踏筵舞，秋風摇菊株。", "樂哉未曾有，是夢其非歟。", "丈夫各堂堂，坐受世故驅。", "會須明年節，醉倒還相扶。", "此花期復對，勿令墮空虛。", "明日風景佳，南翔先一鳧。", "可言知機早，政爾因鱸魚。", "分襟肺肝熱，撫事歲月迂。", "歸家問瓶錫，生理何必餘。", "相期衡山南，追步凌忽區。", "回首望堯雲，中原莽榛蕪。", "臣豈專愛死，有懷竟不舒。", "老謀與壯事，二者慚俱無。"]}