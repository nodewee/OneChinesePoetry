{"author": "蘇籀", "period": "宋", "type": "诗", "title": "大暑憶靈隱寺冷泉一首", "paragraphs": ["我念熱客辭，懷哉冷泉遊。", "此水暨此山，清便物殊尤。", "澄渟快一生，晶澈奪兩眸。", "青瑶碧玻瓈，三頃方能侔。", "澡雪戲{山豦}間，大川漫悠悠。", "浣瀹鑑臨際，千仞險何求。", "面堂浸几筵，汎槳颺扁舟。", "泠泠析酲惛，一一數鰕鰍。", "當階掬珠璧，欹枕拖綸鈎。", "雷霆落閘喧，雪霜浮澗流。", "京江謝潔滑，苕霅雄偏州。", "月夕了無滓，暑天常似秋。", "拜塵付一咍，汩泥亦包羞。", "願浴岐山鳳，勿飲荆州牛。"]}