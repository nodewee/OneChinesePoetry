{"author": "陳與義", "period": "宋", "type": "诗", "title": "遊道林嶽麓", "paragraphs": ["耽耽衡山麓，翠氣橫古今。", "濟勝得短筇，未怕山行深。", "路盤天開闔，風動龍噫吟。", "峯戀慘澹處，照以布地金。", "世尊諸天上，燕坐朝千林。", "向來修何行，不受安危侵。", "道人輕殊勝，來客費幽尋。", "恍然結願香，獨會三生心。", "山中日易晚，坐失羣木陰。", "勿唾此山地，後日重窺臨。"]}