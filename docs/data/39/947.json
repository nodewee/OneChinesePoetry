{"author": "蘇籀", "period": "宋", "type": "诗", "title": "奉和秘監洪丈迎諫議徐公建除之什并次元韻", "paragraphs": ["建極翊皇輿，蓬廬懷致主。", "除書肆時夏，提綱衆目舉。", "滿朝想風采，愛及巾墊雨。", "平平戒自守，落落進攻取。", "定傾繄其人，防秋今尚暑。", "執輿岣嶁嶺，櫛風閩海浦。", "破的出新詩，江山繚樽俎。", "危機見未萌，剛鯁殊不吐。", "成憲萬方瞻，作者七人數。", "收召無遺賢，商山非爲呂。", "開悟堯舜心，亢宗誠刻苦。", "閉門踰厥垣，孰與驅馳許。"]}