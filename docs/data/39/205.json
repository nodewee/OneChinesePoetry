{"author": "陳與義", "period": "宋", "type": "诗", "title": "寄若拙弟兼呈二十家叔", "paragraphs": ["退之送窮窮不去，樂天待富富不來。", "政須青山映白髮，顧著皂蓋爭黄埃。", "何如父子共一壑，龐家活計良不惡。", "阿奴况自不碌碌，白鷗之盟可同諾。", "三間瓦屋亦易求，著子東頭我西頭。", "中間共作老萊戲，世上樂復有此不。", "問夢膏肓應已瘳，歸來歸來無久留。", "竹林步兵非俗流，爲道此意思同遊。"]}