{"author": "陳與義", "period": "宋", "type": "诗", "title": "夏日集葆真池上以綠陰生晝靜賦詩得靜字", "paragraphs": ["清池不受暑，幽討起予病。", "長安車轍邊，有此荷萬柄。", "是身雖可懶，共寄無盡興。", "魚遊水底凉，鳥宿林間靜。", "談餘日亭午，樹影一時正。", "清風不負客，意重百金贈。", "聊將兩鬢蓬，起照千丈鏡。", "微波喜摇人，小立待其定。", "梁王今何許，柳色幾衰盛。", "人生行樂耳，詩律已其剩。", "邂逅一樽酒，它年五君詠。", "重期踏月來，夜半嘯煙艇。"]}