{"author": "蘇籀", "period": "宋", "type": "诗", "title": "題張公文潛詩卷一首", "paragraphs": ["羣才奔正始，辨論軼髯卿。", "諸老力推轂，斯文有定評。", "龍旗叔孫氏，金筆左丘明。", "杕杜嘗嗤點，椒蘭足陷傾。", "窮途乖黨侶，陋屋掛冠纓。", "彰炳流千載，嗟咨奠兩楹。", "桑枌墮兵火，簡札落寰瀛。", "態度雲霞蔚，瑰奇珠玉生。", "淵停真可挹，川駛不留行。", "機杼班揚舊，笙竽陶謝并。", "風騷齊穆若，郊島埒低平。", "百末芳蜂採，千岐理刃迎。", "斧斤皆閣束，鑿枘自天成。", "大論尤宏博，短章工冽清。", "精微演孔佛，剛毅獎周京。", "糲食何曾饜，高標不朽名。", "斐然愚小子，欽詠有餘聲。"]}