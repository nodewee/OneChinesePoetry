{"author": "陳與義", "period": "宋", "type": "诗", "title": "蒙示涉汝詩次韻", "paragraphs": ["城南天倒影，綠浪摇十里。", "使君雲夢胸，猶復錄此水。", "舟行及雨霽，秋色在葭葦。", "煙涵翠縠潤，月照金波委。", "知公已忘機，鷗鷺宛停峙。", "向來趨熱士，說似顙應泚。", "俗子與清遊，自古劇函矢。", "如何有雙脚，受垢不受洗。", "異哉公殊嗜，記此兩苦李。", "詩成墮衡門，名字污紙尾。", "明當躡公迹，佳處不待指。", "會逢白沙渚，我舍真可徙。", "鳴騶儻重來，傍舫傾我耳。"]}