{"author": "陳與義", "period": "宋", "type": "诗", "title": "遊董園", "paragraphs": ["西園可散髮，何必賦遠遊。", "地曠多雄風，葉聲無時休。", "幸有濟勝具，枯藜支白頭。", "平生會心處，未覺身淹留。", "散坐青石床，松意淡欲秋。", "薄雨青衆卉，深林耿微流。", "一凉天地德，物我俱夷猶。", "東北方用武，六月事戈矛。", "甲裳無乃重，腐儒故多憂。", "珍禽叫高樹，且復寄悠悠。"]}