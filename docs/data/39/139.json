{"author": "陳與義", "period": "宋", "type": "诗", "title": "次韻謝文驥主簿見寄兼示劉宣叔", "paragraphs": ["斷蓬隨天風，飄蕩去何許。", "寒草不自振，生死依牆堵。", "兩途俱寂寞，衆手劇雲雨。", "坐令習主簿，下與雞鶩伍。", "遥知竹林交，未肯一時數。", "翩翩三語掾，智與謾相補。", "髯劉吾所畏，道屈空去魯。", "子才亦落落，傾蓋極許予。", "四夔照河濱，一笑寬逆旅。", "堂堂吾景方，去作泉下土。", "未知我露電，能復幾寒暑。", "思蒓久未决，食薺轉覺苦。", "我不逮諸子，要先諸子去。", "不種楊惲田，但灌呂安圃。", "未知誰善釀，可作孔文舉。", "十年亦晚矣，請便事斯語。"]}