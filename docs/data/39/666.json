{"author": "陳與義", "period": "宋", "type": "诗", "title": "夙興", "paragraphs": ["美哉木枕與菅席，無耐當興戴朝幘。", "巷南巷北聞鍛聲，舍後舍前唯月色。", "事國無功端未去，竹輿伊鴉猶昨日。", "不見武林城裏事，繁華夢覺生荆棘。", "成壞由來幾古今，乾坤但可著山澤。", "西湖已無金碧麗，雨抹晴粧尚娛客。", "會當休日一訪之，摩挲蒼蘚慰崖石。", "只恐冷泉亭下水，發明白髮增嘆息。"]}