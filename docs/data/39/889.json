{"author": "蘇籀", "period": "宋", "type": "诗", "title": "送王機宜歸襄陽侍下一首", "paragraphs": ["乃公振旅來，河湟新奏捷。", "詩禮壯齋壇，荆州初妥帖。", "王郎賦緇衣，旦暮刷燕越。", "從容挽六鈞，邂逅記三篋。", "賞奇必先覩，語怪尤欣愜。", "樵徑曳斑杖，僧窗敷白氎。", "解頤千慮却，爬癢衆賓厭。", "轅門熊虎士，鐵面竦長鬣。", "椎牛赴大釂，割肉揮長鋏。", "酸寒商公邑，會我縈仕牒。", "兒嘷羹不糝，女瘦裙剩摺。", "嫉邪髮衝冠，憂國鬚屢鑷。", "侯家有美載，寒冬相煖熱。", "騕褭带青萍，於菟包璅甲。", "風磴好扶輪，冰溪多病涉。", "淒凉熊耳下，小雪輕塵浥。", "升堂語君公，浚治千樓堞。", "勉勉足兵食，孜孜撫疲苶。", "政成在簡易，可大賢人業。"]}