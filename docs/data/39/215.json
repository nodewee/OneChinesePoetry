{"author": "陳與義", "period": "宋", "type": "诗", "title": "聞葛工部寫華嚴經成隨喜賦詩", "paragraphs": ["如來性海深復深，著書與世湔蓬心。", "畫沙累土皆佛事，况乃一字能千金。", "老郎居塵念不起，法中龍象人師子。", "前身智永心了然，結習未空猶寄此。", "怪公聚筆如須彌，經成筆盡手不知。", "凌雲題就韋誕老，願力所到公何疑。", "珠函繡帙芝蘭室，護持金剛竦神物。", "枯葵應感不足論，毛頴陶泓俱見佛。"]}