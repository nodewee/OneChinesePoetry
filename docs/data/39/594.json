{"author": "陳與義", "period": "宋", "type": "诗", "title": "開壁置窗命曰遠軒  其一", "paragraphs": ["鍾妖鳴吾旁，楊獠舞吾側。", "東西俱有礙，群盜何時息。", "丈夫堂堂軀，坐受世褊迫。", "仙人千仞崗，下視笑予厄。", "誰能久鬰鬰，持斧破南壁。", "窗開三尺明，空納萬里碧。", "巖霏雜川靄，奇變供几席。", "誰見老書生，軒中岸玄幘。", "蕩漾浮世裏，超遥送茲夕。", "倚楹發孤嘯，呼月出荒澤。", "天公亦粲然，林壑受珠璧。", "會有鶴駕賓，經過來見客。"]}