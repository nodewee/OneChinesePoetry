{"author": "蘇籀", "period": "宋", "type": "诗", "title": "咸陽縣令求清渭樓詩和何子應長句", "paragraphs": ["秦如蒹葭未飽霜，四維不舉空豪强。", "神疲鬼乏赴功利，兆自襄公終始皇。", "富極薰天力斡地，諸侯西來誰敢當。", "范雎李斯乘利勢，蒙驁白起先戎行。", "韓盧前奔宋鵲舉，角逐海內如驅羊。", "干戈取之刑法治，舉事夸淫惟快意。", "時移數盡非徒然，直筆汗青遭唾毀。", "咸陽宮殿無尺瓦，直抵南山是禾稼。", "山巔觀闕總成塵，清渭東流無晝夜。", "昔時此水貫宮垣，今日淪漣縣樓下。", "無復秦娥洗粧水，時有村童飲牛馬。", "秋波泠泠泛紅葉，春天波蕩桃花節。", "清名不與世榮辱，混濁何嘗妨至潔。", "八川分流皆異態，七澤胸中無芥蔕。", "直須面面倚危欄，殫睹雍州原野火。", "樓中有客雍門彈，坐上悲歌擊樽壞。", "何侯精采如琳琅，携詩揖我謂我臧。", "我今爲子登樓賦，書版一諷悲興亡。"]}