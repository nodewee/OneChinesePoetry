{"author": "陳與義", "period": "宋", "type": "诗", "title": "小閣晨起", "paragraphs": ["紙帳不知曉，鴉鳴吾當興。", "開窗面老松，相對寒崚嶒。", "幸無公家責，欲懶還不能。", "汲井頮我面，銅盆旋敲冰。", "梳頭風入檻，紛散霜滿膺。", "四瞻郊澤間，蒼煙慘朝凝。", "却望塔顛日，光景舒層層。", "乾坤有奇事，變化忽相乘。", "客來無可語，語此不見應。", "今晨胡床冷，愧我無毾㲪。"]}