{"author": "陳與義", "period": "宋", "type": "诗", "title": "觀我齋再分韻得下字", "paragraphs": ["一慵縛兩脚，閉戶了晨夜。", "夢攀城西樹，起造君子舍。", "紫髯出堂堂，見客披衣謝。", "平生功名手，嗜靜如食蔗。", "小齋劇冰壺，中明外無罅。", "要知日用事，趺坐看鳥下。", "主人心了了，竹石亦閒暇。", "兒童慣看客，我車當日駕。", "平分齋中閒，風月不待借。", "還須酒屢費，不用牛心炙。"]}