{"author": "陳與義", "period": "宋", "type": "诗", "title": "遊紫邏洞", "paragraphs": ["我不願封萬戶侯，願向紫邏從公遊。", "鄆州溪堂虢州洞，未有退之詩可留。", "水近山流清澈底，竹飽千霜節如此。", "廊廟之具千金軀，底事便著山巖裏。", "蒲鞭掛壁一事無，環珮聲中了朝晡。", "祝融不到林深處，客至五月懷貂狐。", "徇華大夫無此樂，從渠遮山用翠幙。", "若問此間奇絕處，但道胸中有丘壑。"]}