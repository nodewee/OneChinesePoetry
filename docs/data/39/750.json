{"author": "陳與義", "period": "宋", "type": "诗", "title": "寄題康平老眄柯亭", "paragraphs": ["高懷志丘壑，既足不願餘。", "惜哉三逕荒，滯彼天一隅。", "小築聊自適，空園闢榛蕪。", "清影吊高槐，氣與西山俱。", "何以開子顔，庭柯作森疏。", "月露洗塵翳，天風吹笙竽。", "方其寓目時，萬象供嘯呼。", "終然成坐忘，天地猶空虛。", "券外果何有，浮雲只須臾。", "乃知鍾鼎豐，未勝山林癯。", "淵明死千年，日月走名譽。", "不肯見督郵，歸來守舊廬。", "可憐骨已朽，後有誰繼渠。", "願子副名實，此事吾欲書。"]}