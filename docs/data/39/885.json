{"author": "蘇籀", "period": "宋", "type": "诗", "title": "遊寒谿次醅字韻題九曲亭一首", "paragraphs": ["幅巾戲漉彭澤醅，尺書間覓來禽栽。", "東坡居士五年久，真主未遽求鹽梅。", "扁舟夷猶水刻窟，雙履禿缺峯峩嵬。", "招揖西山與東魯，迴首閶闔并玉臺。", "標牓高甍方外景，不染時世毫端埃。", "倚空千重翡翠蓋，落日萬頃琉璃堆。", "興酣魚鳥安樂國，喜溢僕馭陶家罍。", "惜哉二老削舊跡，不論石上并牆隈。", "碕岸橫舟昔時處，刻劃獨免漫蒼苔。", "梵剎青蓮舊僧社，徑遂幾合無人開。", "方今九原如可作，足使四海無凋摧。", "封章千載垂可否，玉堂黄閤猶儋雷。", "精義窮神致實用，不變生死無去來。", "天下書生踐遺跡，棠蔭處處思賢哀。"]}