{"author": "蘇籀", "period": "宋", "type": "诗", "title": "平津一首", "paragraphs": ["布衣海上看羣豕，金門晚躋作三吏。", "漢主功名氣薄雲，柄用儒術親且貴。", "曉通當世博前聞，自得春秋有餘地。", "臣節儉約君道廣，烜赫顒昂仍布被。", "蒼海西南罷遠征，懇棄朔方違詔旨。", "發策不如朱長史，庭論依違何委靡。", "議誅郭解沮卜式，山東鄙人殊不鄙。", "流輩紛紛稱職難，黄髮鬖髿保終始。"]}