{"author": "蘇籀", "period": "宋", "type": "诗", "title": "古勸學行", "paragraphs": ["昔歲原伯魯，前日棘子成。", "所謂悉常事，野哉亦苟生。", "豈知負孔聖，義理如何行。", "善飯斯爲福，食肉其堪盲。", "六籍漫不省，千載誰辨明。", "秦時害文維法吏，趙高趦趄誑當世。", "小夫無知信可恥，大官不學粗且鄙。", "深思博問如其智，精義入神以致治。", "從來廊廟須奇策，乃用弓戈爲快意。", "孔明澤中梁甫吟，著表行師肯倩人。", "呂蒙孜孜窺往事，知新益解圖當今。", "橫槊胡爲忘試藝，不文不武伊何遵。", "嗟予貧賤年將老，學古憂時滿懷抱。", "斯民陷溺豈無說，天下復平要有道。", "子思立教自明誠，伯業華巔愈貪討。"]}