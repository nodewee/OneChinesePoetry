{"author": "陳與義", "period": "宋", "type": "诗", "title": "赴陳留二首  其一", "paragraphs": ["草草一夢闌，行止本難期。", "歲晚陳留路，老馬三振鬐。", "自看鞭袖影，曠野日落遲。", "柳林行不盡，想見春風時。", "點點羊散村，陣陣鴻投陂。", "城中那有此，觸處皆新詩。", "舉手謝路人，醉語勿瑕疵。", "我行有官事，去作三年癡。", "遥聞辟穀仙，閱世河水湄。", "時從玩木影，政爾不憂饑。"]}