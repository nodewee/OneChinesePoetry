{"author": "陳與義", "period": "宋", "type": "诗", "title": "題崇山", "paragraphs": ["短蓬如鳧鷖，載我萬斛愁。", "試登山上亭，却望沙際舟。", "世故莽相急，長江去悠悠。", "西南浸山影，晦明分中流。", "蕩摇寶鑑面，翠髻千螺浮。", "去程雖云阻，茲地固堪留。", "客路惜勝日，臨風搔白頭。", "衆色忽已晚，川光抱巖幽。", "三老呼不置，我興方未收。", "下山事復多，題詩記曾遊。"]}