{"author": "陳與義", "period": "宋", "type": "诗", "title": "題易元吉畫麞", "paragraphs": ["紛紛騎馬塵及腹，名利之窟爭馳逐。", "眼明見此山中吏，怪底吾廬有林谷。", "雌雄相對目炯炯，意閑不受榮與辱。", "掇皮皆真豈自知，坐令貓犬羞奴僕。", "我不是李衛公，欺爾無魂規爾肉。", "又不是曹將軍，數肋射爾不遺鏃。", "明窗無塵簾有香，與爾共此春日長。", "戲弄竹枝聊卒歲，不羨晉宮車下羊。"]}