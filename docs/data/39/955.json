{"author": "蘇籀", "period": "宋", "type": "诗", "title": "送范比部持節廣東", "paragraphs": ["羊城使者神仙中，苒苒叱馭凌雲蹤。", "繡袂吾徒强摻執，解手一舉南飛鴻。", "君侯烜赫標肉譜，文正烈祖忠宣父。", "典刑付託呼所鍾，經國風規儼如故。", "傷時嗟我思古人，遺直茂勳君世嗣。", "春秋主盟由范氏，不戰屈人從范智。", "備嘗世故無難易，出入淹迴俱掌計。", "世推汲偃似長孺，共懷下惠賢展喜。", "鳥言夷面吾氓耳，豈弟公清渠自理。", "聲華本實警蠻貊，鋒穎天然加峭利。", "轉糧遵海爰究度，併按三河應不避。", "追車少日便還朝，首出儒林冠循吏。"]}