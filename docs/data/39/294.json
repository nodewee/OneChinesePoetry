{"author": "陳與義", "period": "宋", "type": "诗", "title": "登天清寺塔", "paragraphs": ["爲眼不計脚，攀梯受微辛。", "半天拍闌干，驚倒地上人。", "風從萬里來，老夫方岸巾。", "荒荒春浮木，浩浩空納塵。", "夕陽差萬瓦，赤鯉欲動鱗。", "須臾暮煙合，青魴映奫淪。", "萬化本日馳，高處覺眼新。", "借問龕中仙，坐穩今幾辰。", "俗子書滿壁，澹然不生嗔。", "唯有太行山，修供獨殷勤。"]}