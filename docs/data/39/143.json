{"author": "陳與義", "period": "宋", "type": "诗", "title": "次韻張矩臣迪功見示建除體", "paragraphs": ["建德我故國，歸哉遄我驅。", "除道得歡伯，荆棘無復餘。", "滿懷秋月色，未覺饑腸虛。", "平林過西風，爲我起笙竽。", "定知張公子，能共寂寞娛。", "執此以贈君，意重貂襜褕。", "破帽與青鞋，耐久心亦舒。", "危處要進步，安處勿停車。", "成虧在道德，不在功利區。", "收視以爲期，問君此何如。", "開尊且復飲，辭費道已迂。", "閉口味更長，香斷窗櫺疏。"]}