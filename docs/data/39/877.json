{"author": "蘇籀", "period": "宋", "type": "诗", "title": "次韻大父曬麥", "paragraphs": ["西郊歲種十畝麥，自笑不耕惟坐食。", "吾人一飽已天幸，此外何心更求得。", "我田長熟無旱潦，玉粒收來堅且好。", "豈同豪右執券契，虐取多求急於盜。", "我家治生無奇功，累世守此慈儉風。", "倉囷不滿非所恤，冒暑一曬安敢慵。", "長空不見纖雲起，沽酒烹雞會鄰里。", "炎飚不厭塵滿身，冷餅行看冰上齒。", "閒居捨此一事無，狥時干祿姑捨諸。", "信知爲農自足樂，秦相未必賢牽盧。"]}