{"author": "蘇籀", "period": "宋", "type": "诗", "title": "羣盜一首", "paragraphs": ["貪得不知義，流風紊四維。", "珪珇實盲昏，黥髠亦覬窺。", "諒非跖蹻才，競揭椎埋旗。", "巨猾肆滔天，小醜爭攘欺。", "立國計安出，顧無以家爲。", "三州破竹勢，吏卒傷撓隳。", "越人竟何能，非復尉佗時。", "壺簞迎王旅，克捷劍之湄。", "閩府幸宴然，一毫未嘗虧。", "噫吾有以待，致爾由他歧。", "殘蘗失追襲，諸將咸思歸。", "勉哉方伯職，力拯鄰邦危。", "漳濱拏未解，蜂蝎生武夷。", "姑息倒囷藏，諄複行文移。", "近事苟目前，遠憂那敢知。", "天運未太平，佛力亦其微。", "武夫勿告勞，儒冠須出奇。", "知人與安民，此責誠塞之。"]}