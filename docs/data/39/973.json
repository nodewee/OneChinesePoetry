{"author": "蘇籀", "period": "宋", "type": "诗", "title": "皇甫一首", "paragraphs": ["吏部初學除陳言，學成理達無可刪。", "腐朽點化皆不凡，有如黄河出崑崙。", "魚龍萬怪隨濤奔，志氣剛偉充乾坤。", "灌溉所短誇雄渾，篇什性情禮義根。", "亦曰餘事期知文，弟子皇甫同光塵。", "師說豈不明淵源，首推燕許潤王綸。", "明堂郊廟嚴且尊，嗚呼古人弗妄云。", "研鉆百家窮典墳，兩賢纂組承華勛。", "演敷奇致開妙門，盪耀四海蘇頑昏。"]}