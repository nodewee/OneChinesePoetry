{"author": "陳與義", "period": "宋", "type": "诗", "title": "遥碧軒作呈使君少隱時欲赴召", "paragraphs": ["我本山中人，尺一喚起趨埃塵。", "君爲邊城守，作意邀山入窗牖。", "朝來爽氣如有期，送我憑軒一杯酒。", "丈夫已忍猿鶴羞，欲去且復斯須留。", "西峯木脫亂鬟擁，東嶺煙破修眉浮。", "主人愛客山更好，醉裏一笑驚蠻州。", "丁寧雲雨莫作厄，明日青山當送客。"]}