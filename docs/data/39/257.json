{"author": "陳與義", "period": "宋", "type": "诗", "title": "次韻謝天寧老見貽", "paragraphs": ["庭柏不受寒，依然照人綠。", "霧收晨光發，可玩不可掬。", "道人方出定，不復辨羊鹿。", "微雲度遥天，一笑立於獨。", "嗟予晚聞道，學看傳燈錄。", "三生蠹書魚，萬卷今可束。", "轂雖已破碎，猶欲大其輻。", "是身堪底用，况乃五斗粟。", "自從識師面，日月幾轉轂。", "受師爐中煙，無處著榮辱。", "周妻與何肉，恨我未免俗。", "從今謝百事，請作龜頭縮。", "却笑長沙傅，區區問淹速。", "聊將非舌言，往和無譜曲。"]}