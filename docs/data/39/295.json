{"author": "陳與義", "period": "宋", "type": "诗", "title": "浴室觀雨以催詩走群龍爲韻得走字", "paragraphs": ["微雲生屋脊，欹枕看培塿。", "崔嵬亂一瞬，泰華入搔首。", "須臾萬銀竹，壯觀驚戶牖。", "摧擊竟自碎，映空白煙走。", "餘飚送未了，日色在井口。", "去冬三寸雪，寒日澹相守。", "商量細細融，未覺經旬久。", "誰能料天工，辦此穎脫手。", "一凉滿天地，平分到庭柳。", "葉端嘯餘風，送我一杯酒。", "畫屏題細字，盡記同來友。", "俗眼之所遺，此事當不朽。"]}