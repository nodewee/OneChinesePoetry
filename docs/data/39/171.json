{"author": "陳與義", "period": "宋", "type": "诗", "title": "送張仲宗押戟歸閩中", "paragraphs": ["翩然鴻鵠本不群，亦復爲口長紛紛。", "去年弄影河北月，今年迎面江南雲。", "還家不比陶令冷，持節正效相如勤。", "青天白日映徒御，玄髮絳旆明江濆。", "舟前落花慰野老，浦口杜若愁湘君。", "遥知詩成寄驛使，萬里春色當見分。", "贈人以言予豈敢，不忍負子聊云云。", "舊山雖好慎勿過，恐有德璋能勒文。"]}