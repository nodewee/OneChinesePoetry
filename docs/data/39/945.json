{"author": "蘇籀", "period": "宋", "type": "诗", "title": "雕木工", "paragraphs": ["君不見嶧山高崖斯相蹟，棗木刻模真並失。", "又不見深之袖手安國碑，帝悟百牛掀倒石。", "秦唐二子皆有聲，何必今人不逾昔。", "拙工礪器雕不已，印版傳書差可貴。", "方趺圖首效碑影，穿鑿膠黏總紕纇。", "鳳山之水生瓊玖，斲磨光澤堅而黝。", "文章光艷照千古，玉牒萬金吁可剖。", "刊劖四海多名手，何必區區鎸腐朽。"]}