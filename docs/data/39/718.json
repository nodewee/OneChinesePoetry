{"author": "陳與義", "period": "宋", "type": "诗", "title": "遊峴山次韻三首  其三", "paragraphs": ["轉路山突兀，衆山之所望。", "懶融不下山，揖山會虛堂。", "大空出盤嬉，小空時侍傍。", "我遊瞻鐵鳳，力盡隨木羊。", "石窗非人世，意欲淩風翔。", "巉巉窗中人，出定髮有霜。", "過眼幾浮煙，關身一禪床。", "教我安心法，入鳥不亂行。", "似知使君尊，起炷柏子香。", "隴雲亦堪寄，分作我歸裝。", "好在窗前竹，伴師老蒼蒼。"]}