{"author": "陳與義", "period": "宋", "type": "诗", "title": "別大光", "paragraphs": ["堂堂一年長，渺渺三秋闊。", "恍然衡山前，相遇各白髮。", "歲窮窗欲霰，人老情難竭。", "君有杯中物，我有肝肺熱。", "飲盡不能起，交深忘事拙。", "乾坤日多虞，遊子屢驚骨。", "衡陽非不遥，雁意猶超忽。", "一生能幾回，百計易相奪。", "滔滔江受風，耿耿客孤發。", "他夕懷君子，巖間望明月。"]}