{"author": "折彥質", "period": "宋", "type": "诗", "title": "觀汪丞相所藏崔白畫羅漢", "paragraphs": ["山堂漠漠開曉烟，何許大士當四筵。", "坐忘默識形骸外，持鉢植杖風露前。", "老龍欲奮屢回首，於菟甚馴非畏鞭。", "小兒已解辨人我，抱頭怖走成癡顛。", "豈知畏愛果何物，手裏舍利空燭天。", "嗟余耳目更淺陋，喜歡獲遇希有緣。", "神明泰定始一笑，摩挲粉墨心茫然。", "平生崔白畫常見，邂逅入眼多棄捐。", "莫言人物斗奇崛，醉裏落筆神助焉。", "汪公昔入魏帥幕，嘆息鉅壁圍神仙。", "歸尋十疋好東絹，恰有名手能摹傳。", "提携萬里到嶺表，尤物自得高人憐。", "邇來劫火壞諸有，陪都正苦紛戈鋋。", "無力挽河爲吹洗，披圖感極淚如泉。"]}