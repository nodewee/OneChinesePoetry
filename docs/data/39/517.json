{"author": "陳與義", "period": "宋", "type": "诗", "title": "二十二日自北沙移舟作是日聞賊革面", "paragraphs": ["宛宛轉湖灘，遥遥隔城邑。", "是時雨初霽，衆綠带餘濕。", "曉澤澹不波，菰浦覺風入。", "我生莽未定，世故紛相襲。", "靦然賀蘭面，安視一坐泣。", "豈知虎與狼，義感功反集。", "堯俗可盡封，嗚呼吾何及。", "氣蘇巨浸內，未恨乏供給。", "日曆會有窮，吾行豈須急。", "近樹背人去，遠樹久凝立。", "聊以憂世心，寄茲忘怏悒。"]}