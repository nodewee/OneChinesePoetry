{"author": "蘇籀", "period": "宋", "type": "诗", "title": "次韻王丈豐父待制荔枝二十韻", "paragraphs": ["葉實根株尚老蒼，龍鱗皋比貴先嘗。", "千林斷送詩騷酒，三絕無逾色味薌。", "爛醞恢台養風骨，涵滋沆瀣結天漿。", "怕寒僻處深於越，贄貢無階遇有唐。", "葱鬰梧楸共庭戶，風流芝玉秀齋房。", "剖緘絳錦紛狼藉，瑩手摩尼可比方。", "頳卵鱗皴雄俎豆，雙珠同蒂媚釵梁。", "摘憂林薄明朝竭，繆論蕉盧幾許黄。", "口腹定非孤寓客，甘腴盡道勝吾鄉。", "峽山高詠詩昌白，韶石英風賦予張。", "芍藥亦能煩驛置，蒲萄豈必擅西凉。", "彈圜金橘差堅久，瑛赤含桃詎可雙。", "逆目提籠過闤闠，解頤夢渴吸湖江。", "仲宣鴻筆絲綸手，摩詰清才黼藻光。", "妙絕揀枝牆欲動，纖攕稱擘侍于傍。", "翰林紀績延真賞，縣長繩愆且彌忘。", "賜燕行看與懷核，分題今日記升堂。", "傷時有似少陵杜，上疏豈惟臨武羌。", "深忌河豚恕瑶柱，沈思橄欖過糖霜。", "詞情鑒裁俱超卓，促召龍墀獻皂囊。"]}