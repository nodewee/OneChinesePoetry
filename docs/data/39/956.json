{"author": "蘇籀", "period": "宋", "type": "诗", "title": "與可墨竹二十韻", "paragraphs": ["天工奇水墨，晴景照檀欒。", "影動嵇阮愛，筍穿淇渭干。", "禪翁三昧力，老手一揮間。", "意匠先鶻落，心造忘筆端。", "芥胸極蓊蔚，振袖疾飛翰。", "道妙進乎伎，自得即之安。", "剛耿在眉睫，歲寒出脾肝。", "動色娛傾耳，可聽非惟觀。", "颯遝掀翠羽，交戛敲琅玕。", "雷驚碧霄聳，風倒懸崖攀。", "雨霜斜重勢，龍鳳飛鳴竿。", "勁挺加掩冉，英奇閱雕殘。", "緹繒釘牆仞，秀絕襲衣冠。", "備悉湖州派，恨不彭城看。", "不可無此君，寧可弗至膰。", "買林自虧蔽，折檻縈叢攢。", "房攏侍便嬖，園苑隔扃關。", "要見一室中，幸容四壁寬。", "此畫會通靈，請公牢鐍緘。", "王侯儻奉借，定鏁空厨還。"]}