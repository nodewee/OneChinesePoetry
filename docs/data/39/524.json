{"author": "陳與義", "period": "宋", "type": "诗", "title": "晚晴", "paragraphs": ["幽卧不知晴，檣梢見斜日。", "披衣起四望，天際山爭出。", "光輝渚蒲凈，意氣沙鷗逸。", "避盜半九圍，兩脚不遺力。", "川陵各異態，艱險常一律。", "胡爲作弧矢，前聖意莫詰。", "豈知百代後，反使姦宄密。", "腐儒徒嘆嗟，救弊知無術。", "人生如歸雲，空行雜徐疾。", "薄暮俱到山，各不見蹤跡。", "念此百年內，可復受憂戚。", "林木方翳然，放懷陶茲夕。"]}