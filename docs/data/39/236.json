{"author": "陳與義", "period": "宋", "type": "诗", "title": "汝州吳學士觀我齋分韻得真字", "paragraphs": ["狂夫縛軒冕，自許稷契身。", "靜者樂山林，謂是羲皇人。", "不如兩忘快，內保一色醇。", "偉哉道山傑，滯此汝水濱。", "大來會闊步，小憩得幽欣。", "一齋有琴酒，萬事無緇磷。", "不作子公書，肯受元規塵。", "人言君侯癡，我知丈人真。", "月明泉聲細，雨過竹色新。", "是間有真我，宴坐方申申。"]}