{"author": "陳與義", "period": "宋", "type": "诗", "title": "中秋不見月", "paragraphs": ["去年中秋端正月，照我霑襟萬條血。", "姮娥留笑待今年，凈洗金觥對銀闕。", "高唐妬婦心不閑，招得封姨同作難。", "豈惟恨滿月宮裏，腸斷西山吳綵鸞。", "却疑周生懷月去，待到三更黑如故。", "人間今乏趙知微，無復清遊繼天柱。", "南枝烏鵲不敢譁，倚杖三嘆風枝斜。", "明年强健更相約，會見林間金背蟆。"]}