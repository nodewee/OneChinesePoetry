{"author": "陳與義", "period": "宋", "type": "诗", "title": "雷行雨庚戌歲聞赦作", "paragraphs": ["憶昨炎正中不融，元帥仗鉞臨山東。", "萬方嗷嗷叫上帝，黄屋已照睢陽宮。", "嗚呼吾君天所立，豈料四載猶服戎。", "禹巡會稽不到海，未省駕舶觀民風。", "定知諫諍有張猛，不可危急無高共。", "自古美惡周必復，犬羊汝莫窮妖凶。", "吉語四奏元氣通，德音夜發春改容。", "雷雨一日遍天下，父老感泣霑其胸。", "臣少憂國今成翁，欲起荷戟傷疲癃。", "小遊太一未移次，大樹將軍莫振功。", "劉琨祖逖未足雄，晏球一戰腥臊空。", "諸君努力光竹素，天子可使塵常蒙。", "君不見夷門山頭虎復龍，向來佳氣元葱葱。"]}