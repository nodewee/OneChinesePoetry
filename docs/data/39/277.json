{"author": "陳與義", "period": "宋", "type": "诗", "title": "端門聽赦詠雪", "paragraphs": ["雲葉垂雞竿，雪花眩鸞旗。", "一天豐年意，飄入萬壽巵。", "茫茫玉妃班，影亂千官儀。", "也知樓頭喜，舞態方自持。", "教坊可憐女，面赤婆娑時。", "天公一笑罷，未覺風來遲。", "小儒驚偉觀，到笏不敢吹。", "歸家得細說，平分遺妻兒。", "茅檐玉三尺，坐玩可樂饑。", "生活太冷淡，侑以一篇詩。"]}