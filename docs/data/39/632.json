{"author": "陳與義", "period": "宋", "type": "诗", "title": "遊秦巖", "paragraphs": ["秦巖昧舊聞，勝會非復常。", "異哉五里秘，發此一日狂。", "篝燈破大陰，拄杖入仙鄉。", "散途楊梅實，承磴菡萏房。", "石液白瑶墮，泉氣青霓翔。", "度危心欲動，逢衍興未央。", "眩人黝谷深，覆我翠極長。", "降登窮田垅，開闔到鞠場。", "龍遮側岸路，貓護高廩藏。", "力士倒履空，應真儼成行。", "碾缺神所吝，帳空仙莫量。", "水鳴泬寥內，柱立森羅傍。", "語聞受遠響，力極生微陽。", "夢中出小竇，立處忽大荒。", "塵緣信深重，仙事豈渺茫。", "靈武唐業開，湘濱耀文章。", "望夷秦政壞，嶺底畏禍殃。", "隱顯非士意，安危存國綱。", "且復置此事，更將適何方。", "賦詩意未愜，吾欲棲僧廊。"]}