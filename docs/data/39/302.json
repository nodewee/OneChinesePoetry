{"author": "陳與義", "period": "宋", "type": "诗", "title": "送王周士赴發運司屬官", "paragraphs": ["寧食三斗塵，有手不揖無詩人。", "寧飲三斗醋，有耳不聽無味句。", "牆東草深蘭發薰，君先夢我我夢君。", "小窗誦詩燈花喜，窗外北風怒未已。", "書生得句勝得官，風其少止盡人歡。", "五更月暈一千丈，明日君當泛淮浪。", "去去三十六策中，第一買酒鏖北風。"]}