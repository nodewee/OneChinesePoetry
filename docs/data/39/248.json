{"author": "陳與義", "period": "宋", "type": "诗", "title": "諸公和淵明止酒詩因同賦", "paragraphs": ["愛河漂一世，既溺不能止。", "不如淡生活，吟詩北窗裏。", "肺肝亦何罪，困此毛錐子。", "不如友麯生，是子差可喜。", "三杯取徑醉，萬緒散莫起。", "奈何劉伶婦，苦語見料理。", "不如一覺睡，浩然忘彼己。", "三十六策中，此策信高矣。", "政使江變酒，誓不涉其涘。", "尚須學王通，藝黍供祭祀。"]}