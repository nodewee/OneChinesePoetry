{"author": "陳與義", "period": "宋", "type": "诗", "title": "開壁置窗命曰遠軒  其二", "paragraphs": ["清曉坐南軒，望山頭屢側。", "居士亦豈癡，飛雲方未息。", "樂哉此遠俗，亂世免怵迫。", "那知百戰禍，豈識三空厄。", "閉門美享睡，開門瞻翠壁。", "遠客謝主人，分此一窗碧。", "新晴鳥鳴檐，微暑風入席。", "蕭然此白首，豈更冒朝幘。", "誓將老茲地，不復數晨夕。", "但恨食無肉，臞仙出山澤。", "蟄雷轉空腸，吐句作圭璧。", "一笑示鄰家，向來無此客。"]}