{"author": "陳與義", "period": "宋", "type": "诗", "title": "蒙示黄礀佳詩三讀欽羨輒繼韻仰報嘉賜", "paragraphs": ["癡兒了官事，官事那可訖。", "豈知公偷閑，臨水照纓紱。", "雖微八川雄，暴怒常至沸。", "儻或似山陰，清流可共祓。", "貪德實以濟，行地不鬰鬰。", "趙洛與陶丘，相比亦彷彿。", "解后逢公賞，一洗伏流屈。", "可愛不可唾，衆議那可咈。", "彼是公餘波，本來非俗物。"]}