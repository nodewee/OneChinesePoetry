{"author": "蕭穎士", "period": "唐", "type": "诗", "title": "過河濱和文學張志尹", "paragraphs": ["隆古日以遠，舉世喪其淳。", "慷慨懷黃虞，化理何由臻。", "步出城西門，裴回見河濱。", "當其側陋時，河水清且潾。", "滄桑一以變，莽然翳荆榛。", "至化無苦窳，宇宙將陶甄。", "太息感悲泉，人往跡未湮。", "瑟瑟寒原暮，冷風吹衣巾。", "顧我譾劣質，希聖杳無因。", "且盡登臨意，斗酒歡相親。"]}