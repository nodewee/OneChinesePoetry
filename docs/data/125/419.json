{"author": "劉長卿", "period": "唐", "type": "诗", "title": "奉送從兄罷官之淮南", "paragraphs": ["何事浮溟渤，元戎棄鏌鎁。", "漁竿吾道在，鷗鳥世情賒。", "玄髮他鄉換，滄洲此路遐。", "泝沿隨桂檝，醒醉任松華。", "離別誰堪道，艱危更可嗟。", "兵鋒搖海內，王命隔天涯。", "鐘漏移長樂，衣冠接永嘉。", "還當拂氛祲，那復臥雲霞。", "溪路漫岡轉，夕陽歸鳥斜。", "萬艘江縣郭，一樹海人家。", "揮袂看朱紱，揚帆指白沙。", "春風獨迴首，愁思極如麻。"]}