{"author": "李華", "period": "唐", "type": "诗", "title": "詠史十一首 五", "paragraphs": ["秦滅漢帝興，南山有遺老。", "危冠揖萬乘，幸得厭征討。", "當君逐鹿時，臣等已枯槁。", "寧知市朝變，但覺林泉好。", "高臥三十年，相看成四皓。", "帝言翁甚善，見顧何不早。", "咸稱太子仁，重義亦尊道。", "側聞驪姬事，申生不自保。", "暫出商山雲，朅來趨灑掃。", "東宮成羽翼，楚舞傷懷抱。", "後代無其人，戾園滿秋草。"]}