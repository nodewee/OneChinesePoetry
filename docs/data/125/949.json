{"author": "孟浩然", "period": "唐", "type": "诗", "title": "盧明府九日峴山宴袁使君張郎中崔員外", "paragraphs": ["宇宙誰開闢，江山此鬱盤。", "登臨今古用，風俗歲時觀。", "地理荆州分，天涯楚塞寬。", "百城今刺史，華省舊郎官。", "共美重陽節，俱懷落帽歡。", "酒邀彭澤載，琴輟武城彈。", "獻壽先浮菊，尋幽或藉蘭。", "煙虹鋪藻翰，松竹挂衣冠。", "叔子神如在，山公興未闌。", "傳聞騎馬醉，還向習池看。"]}