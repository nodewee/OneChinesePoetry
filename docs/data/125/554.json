{"author": "劉長卿", "period": "唐", "type": "诗", "title": "小鳥篇上裴尹", "paragraphs": ["藩籬小鳥何甚微，翩翩日夕空此飛。", "只緣六翮不自致，長似孤雲無所依。", "西城黯黯斜暉落，衆鳥紛紛皆有託。", "獨立雖輕燕雀羣，孤飛遠懼鷹鸇搏。", "自憐天上青雲路，弔影徘徊獨愁暮。", "銜花縱有報恩時，擇木誰容托身處。", "歲月蹉跎飛不進，羽毛鷦顇何人問。", "遶樹空隨烏鵲驚，巢林只有鷦鷯分。", "主人庭中蔭喬木，愛此清陰欲棲宿。", "少年挾彈遙相猜，遂使驚飛往復迴。", "不辭奮翼向君去，唯怕金丸隨後來。"]}