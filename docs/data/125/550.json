{"author": "劉長卿", "period": "唐", "type": "诗", "title": "齊一和尚影堂", "paragraphs": ["一公住世忘世紛，暫來復去誰能分。", "身寄虛空如過客，心將生滅是浮雲。", "蕭散浮雲往不還，淒涼遺教歿仍傳。", "舊地愁看雙樹在，空堂只是一燈懸。", "一燈長照恆河沙，雙樹猶落諸天花。", "天花寂寂香深殿，苔蘚蒼蒼閟虛院。", "昔余精念訪禪扉，常接微言清道機。", "今來寂寞無所得，唯共門人淚滿衣。"]}