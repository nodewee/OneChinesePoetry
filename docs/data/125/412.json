{"author": "劉長卿", "period": "唐", "type": "诗", "title": "雨中登沛縣樓贈表兄郭少府", "paragraphs": ["楚澤秋更遠，雲雷有時作。", "晚陂帶殘雨，白水昏漠漠。", "佇立收煙氛，洗然靜寥廓。", "卷簾高樓上，萬里看日落。", "爲客頻改弦，辭家尚如昨。", "故山今不見，此鳥那可託。", "小邑務常閑，吾兄宦何薄。", "高標青雲器，獨立滄江鶴。", "惠愛原上情，慇懃丘中諾。", "何當遂良願，歸臥青山郭。"]}