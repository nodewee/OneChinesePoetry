{"author": "劉長卿", "period": "唐", "type": "诗", "title": "吳中聞潼關失守因奉寄淮南蕭判官", "paragraphs": ["一鴈飛吳天，羈人傷暮律。", "松江風嫋嫋，波上片帆疾。", "木落姑蘇臺，霜收洞庭橘。", "蕭條長洲外，唯見寒山出。", "胡馬嘶秦雲，漢兵亂相失。", "關中因竊據，天下共憂慄。", "南楚有瓊枝，相思怨瑤瑟。", "一身寄滄洲，萬里看白日。", "赴敵甘負戈，論兵勇投筆。", "臨風但攘臂，擇木將委質。", "不如歸遠山，雲臥飯松栗。"]}