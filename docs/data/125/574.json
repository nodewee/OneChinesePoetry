{"author": "劉長卿", "period": "唐", "type": "诗", "title": "戲贈干越尼子歌", "paragraphs": ["鄱陽女子年十五，家本秦人今在楚。", "厭向春江空浣沙，龍宮落髮披袈裟。", "五年持戒長一食，至今猶自顏如花。", "亭亭獨立青蓮下，忍草禪枝繞精舍。", "自用黃金買地居，能嫌碧玉隨人嫁。", "北客相逢疑姓秦，鉛花拋却仍青春。", "一花一竹如有意，不語不笑能留人。", "黃鸝欲棲白日暮，天香未散經行處。", "却對香爐閑誦經，春泉漱玉寒泠泠。", "雲房寂寂夜鐘後，吳音清切令人聽。", "人聽吳音歌一曲，杳然如在諸天宿。", "誰堪世事更相牽，惆悵迴船江水淥。"]}