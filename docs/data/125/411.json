{"author": "劉長卿", "period": "唐", "type": "诗", "title": "湖上遇鄭田", "paragraphs": ["故人青雲器，何意常窘迫。", "三十猶布衣，憐君頭已白。", "誰言此相見，暫得話疇昔。", "舊業今已蕪，還鄉返爲客。", "扁舟伊獨往，斗酒君自適。", "滄洲不可涯，孤帆去無跡。", "杯中忽復醉，湖上生月魄。", "湛湛江色寒，濛濛水雲夕。", "風波易迢遰，千里如咫尺。", "回首人已遙，南看楚天隔。"]}