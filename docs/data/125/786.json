{"author": "孟浩然", "period": "唐", "type": "诗", "title": "高陽池送朱二", "paragraphs": ["當昔襄陽雄盛時，山公常醉習家池。", "池邊釣女日相隨，妝成照影競來窺。", "澄波澹澹芙蓉發，綠岸毿毿楊柳垂。", "一朝物變人亦非，四面荒涼人徑稀。", "意氣豪華何處在，空餘草露濕羅衣。", "此地朝來餞行者，翻向此中牧征馬。", "征馬分飛日漸斜，見此空爲人所嗟。", "殷勤爲訪桃源路，予亦歸來松子家。"]}