{"author": "劉長卿", "period": "唐", "type": "诗", "title": "早春贈別趙居士還江左時長卿下第歸嵩陽舊居", "paragraphs": ["見君風塵裏，意出風塵外。", "自有滄洲期，含情十餘載。", "深居鳳城曲，日預龍華會。", "果得僧家緣，能遺俗人態。", "一身今已適，萬物知何愛。", "悟法電已空，看心水無礙。", "且將窮妙理，兼欲尋勝概。", "何獨謝客遊，當爲遠公輩。", "放舟馳楚郭，負杖辭秦塞。", "目送南飛雲，令人想吳會。", "遙思舊遊處，髣髴疑相對。", "夜火金陵城，春煙石頭瀨。", "滄波極天末，萬里明如帶。", "一片孤客帆，飄然向青靄。", "楚天合江氣，雲色常霮䨴。", "隱見湖中山，相連數州內。", "君行意可得，全與時人背。", "歸路隨楓林，還鄉念蓴菜。", "顧予尚羈束，何幸承眄睞。", "素願徒自勤，清機本難逮。", "累幸忝賓薦，末路逢沙汰。", "濩落名不成，裴回意空大。", "逢時雖貴達，守道甘易退。", "逆旅鄉夢頻，春風客心碎。", "別君日已遠，離念無明晦。", "予亦返柴荆，山田事耕耒。"]}