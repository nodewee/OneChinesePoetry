{"author": "劉長卿", "period": "唐", "type": "诗", "title": "罷攝官後將還舊居留辭李侍御", "paragraphs": ["江海今爲客，風波失所依。", "白雲心已負，黃綬計仍非。", "累辱羣公薦，頻霑一尉微。", "去緣焚玉石，來爲采葑菲。", "州縣名何在，漁樵事亦違。", "故山桃李月，初服薜蘿衣。", "熊軾分朝寄，龍韜解賊圍。", "風謠傳吏體，雲物助兵威。", "白雲飄辭律，青春發禮闈。", "引軍橫吹動，援翰捷書揮。", "草映翻營綠，花臨檄羽飛。", "全吳爭轉戰，狂虜怯知機。", "憶昨趨金節，臨時廢玉徽。", "俗流應不厭，靜者或相譏。", "世難慵干謁，時閑喜放歸。", "潘郎悲白髮，謝客愛清輝。", "樗散材因棄，交親迹已稀。", "獨愁看五柳，無事掩雙扉。", "世累多行路，生涯向釣磯。", "榜連溪水碧，家羨渚田肥。", "旅食傷飄梗，巖棲憶采薇。", "悠然獨歸去，回首望旌旗。"]}