{"author": "劉長卿", "period": "唐", "type": "诗", "title": "夜宴洛陽程九主簿宅送楊三山人往天台尋智者禪師隱居", "paragraphs": ["東林問逋客，何處棲幽偏？滿腹萬餘卷，息機三十年。", "志圖良已久，鬢髮空蒼然。", "調嘯寄疎曠，形骸如棄捐。", "本家關西族，別業嵩陽田。", "雲臥能獨往，山棲幸周旋。", "垂竿不在魚，賣藥不爲錢。", "藜杖閑倚壁，松花常醉眠。", "頃辭青溪隱，來訪赤縣仙。", "南畝自甘賤，中朝唯愛賢。", "仍空世諦法，遠結天台緣。", "魏闕從此去，滄洲知所便。", "主人瓊枝秀，寵別瑤華篇。", "落日掃塵榻，春風吹客船。", "此行頗自適，物外誰能牽。", "弄棹白蘋裏，挂帆飛鳥邊。", "落潮見孤嶼，徹底觀澄漣。", "雁過湖上月，猿聲峰際天。", "羣峰趨海嶠，千里黛相連。", "遙倚赤城上，曈曈初日圓。", "昔聞智公隱，此地常安禪。", "千載已如夢，一燈今尚傳。", "雲龕閉遺影，石窟無人煙。", "古寺暗喬木，春崖鳴細泉。", "流塵既寂寞，緬想增嬋娟。", "山鳥怨庭樹，門人思步蓮。", "夷猶懷永路，悵望臨清川。", "漁人來夢裏，沙鷗飛眼前。", "獨遊豈易愜，羣動多相纏。", "羨爾五湖夜，往來閑扣舷。"]}