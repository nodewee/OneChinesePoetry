{"author": "劉長卿", "period": "唐", "type": "诗", "title": "奉陪蕭使君入鮑達洞尋靈山寺", "paragraphs": ["山居秋更鮮，秋江相映碧。", "獨臨滄洲路，如待挂帆客。", "遂使康樂侯，披榛著雙屐。", "入雲開嶺道，永日尋泉脈。", "古寺隱青冥，空中寒磬夕。", "蒼苔絕行徑，飛鳥無去跡。", "樹杪下歸人，水聲過幽石。", "任情趣逾遠，移步奇屢易。", "蘿木靜蒙蒙，風煙深寂寂。", "徘徊未能去，畏共桃源隔。"]}