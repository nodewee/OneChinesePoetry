{"author": "李白", "period": "唐", "type": "诗", "title": "古風 一", "paragraphs": ["大雅久不作，吾衰竟誰陳。", "王風委蔓草，戰國多荆榛。", "龍虎相啖食，兵戈逮狂秦。", "正聲何微茫，哀怨起騷人。", "揚馬激頹波，開流蕩無垠。", "廢興雖萬變，憲章亦已淪。", "自從建安來，綺麗不足珍。", "聖代復元古，垂衣貴清真。", "羣才屬休明，乘運共躍鱗。", "文質相炳煥，衆星羅秋旻。", "我志在刪述，垂輝暎千春。", "希聖如有立，絕筆於獲麟。"]}