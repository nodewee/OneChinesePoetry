{"author": "劉長卿", "period": "唐", "type": "诗", "title": "初貶南巴至鄱陽題李嘉祐江亭", "paragraphs": ["巴嶠南行遠，長江萬里隨。", "不才甘謫去，流水亦何之。", "地遠明君棄，天高酷吏欺。", "清山獨往路，芳草未歸時。", "流落還相見，悲懽話所思。", "猜嫌傷薏苡，愁暮向江籬。", "柳色迎高塢，荷衣照下帷。", "水雲初起重，暮鳥遠來遲。", "白首看長劒，滄洲寄釣絲。", "沙鷗驚小吏，湖月上高枝。", "稚子能吳語，新文怨楚辭。", "憐君不得意，川谷自逶迤。"]}