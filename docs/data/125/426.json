{"author": "劉長卿", "period": "唐", "type": "诗", "title": "奉餞鄭中丞罷浙西節度還京", "paragraphs": ["天上移將星，元戎罷龍節。", "三軍含怨慕，橫吹聲斷絕。", "五馬嘶城隅，萬人臥車轍。", "滄洲浮雲暮，杳杳去帆發。", "回首不問家，歸心遙向闕。", "煙波限吳楚，日夕事淮越。", "弔影失所依，側身隨下列。", "孤蓬飛不定，長劒光未滅。", "綠綺爲誰彈，綠芳堪自擷。", "悵然江南春，獨此湖上月。", "千里懷去思，百憂變華髮。", "頌聲滿江海，今古流不竭。"]}