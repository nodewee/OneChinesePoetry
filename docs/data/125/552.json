{"author": "劉長卿", "period": "唐", "type": "诗", "title": "聽笛歌", "paragraphs": ["舊遊憐我長沙謫，載酒沙頭送遷客。", "天涯望月自霑衣，江上何人復吹笛。", "橫笛能令孤客愁，淥波淡淡如不流。", "商聲寥亮羽聲苦，江天寂歷江楓秋。", "靜聽關山聞一叫，三湘月色悲猨嘯。", "又吹楊柳激繁音，千里春色傷人心。", "隨風飄向何處落，唯見曲盡平湖深。", "明發與君離別後，馬上一聲堪白首。"]}