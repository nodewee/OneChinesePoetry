{"author": "劉長卿", "period": "唐", "type": "诗", "title": "秋日夏口涉漢陽獻李相公", "paragraphs": ["日望衡門處，心知漢水濆。", "偶乘青雀舫，還在白鷗羣。", "間氣生靈秀，先朝翼戴勳。", "藏弓身已退，焚藳事難聞。", "舊業成青草，全家寄白雲。", "松蘿長稚子，風景逐新文。", "山帶寒城出，江依古岸分。", "楚歌悲遠客，羌笛怨孤軍。", "鼎罷調梅久，門看種藥勤。", "十年猶去國，黃葉又紛紛。"]}