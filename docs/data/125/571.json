{"author": "劉長卿", "period": "唐", "type": "诗", "title": "送郭六侍從之武陵郡", "paragraphs": ["常愛武陵郡，羨君將遠尋。", "空憐世界迫，孤負桃源心。", "洛陽遙想桃源隔，野水閑流春自碧。", "花下常迷楚客船，洞中時見秦人宅。", "落日相看斗酒前，送君南望但依然。", "河梁馬首隨春草，江路猨聲愁暮天。", "丈人別乘佐分憂，才子趨庭兼勝遊。", "澧浦荆門行可見，知君詩興滿滄洲。"]}