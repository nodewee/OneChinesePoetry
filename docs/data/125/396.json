{"author": "劉長卿", "period": "唐", "type": "诗", "title": "奉寄婺州李使君舍人", "paragraphs": ["建隼罷鳴珂，初傳來暮歌。", "漁樵識太古，草樹得陽和。", "東道諸生從，南依遠客過。", "天清婺女出，土厚絳人多。", "永日空相望，流年復幾何。", "崖開當夕照，葉去逐寒波。", "眼暗經難受，身閑劒懶磨。", "似鴞占賈誼，上馬試廉頗。", "窮分安藜藿，衰容勝薜蘿。", "只應隨越鳥，南翥託高柯。"]}