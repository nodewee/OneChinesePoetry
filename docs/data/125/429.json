{"author": "劉長卿", "period": "唐", "type": "诗", "title": "客舍贈別韋九建赴任河南韋十七造赴任鄭縣就便覲省", "paragraphs": ["與子頗疇昔，常時仰英髦。", "弟兄盡公器，詩賦凌風騷。", "頃者遊上國，獨能光選曹。", "香名冠二陸，精鑒逢山濤。", "且副倚門望，莫辭趨府勞。", "桃花照綵服，草色連青袍。", "征馬臨素滻，離人傾濁醪。", "華山微雨霽，祠上殘雲高。", "而我倦棲屑，別君良鬱陶。", "春風亦未已，旅思空滔滔。", "拙分甘棄置，窮居長蓬蒿。", "人生未鵾化，物議如鴻毛。", "迢遞兩鄉別，殷勤一寶刀。"]}