{"author": "劉長卿", "period": "唐", "type": "诗", "title": "京口懷洛陽舊居兼寄廣陵二三知己", "paragraphs": ["川闊悲無梁，藹然滄波夕。", "天涯一飛鳥，日暮南徐客。", "氣混京口雲，潮吞海門石。", "孤帆候風進，夜色帶江白。", "一水阻佳期，相望空脉脉。", "那堪歲芳盡，更使春夢積。", "故國胡塵飛，遠山楚雲隔。", "家人想何在，庭草爲誰碧。", "惆悵空傷情，滄浪有餘跡。", "嚴陵七里灘，攜手同所適。"]}