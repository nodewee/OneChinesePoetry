{"author": "劉長卿", "period": "唐", "type": "诗", "title": "時平後送范倫歸安州", "paragraphs": ["昨聞戰罷圖麟閣，破虜收兵卷戎幕。", "滄海初看漢月明，紫微已見胡星落。", "憶昔扁舟此南渡，荆棘煙塵滿歸路。", "與君攜手姑蘇臺，望鄉一日登幾迴。", "白雲飛鳥去寂寞，吳山楚岫空崔嵬。", "事往時平還舊丘，青青春草近家愁。", "洛陽舉目今誰在，潁水無情應自流。", "吳苑西人去欲稀，留連一日空知非。", "江潭歲盡愁不盡，鴻鴈春歸身未歸。", "萬里遙懸帝鄉憶，五年空帶風塵色。", "却到長安逢故人，不道姓名應不識。"]}