{"author": "劉長卿", "period": "唐", "type": "诗", "title": "宿雙峰寺寄盧七李十六", "paragraphs": ["寥寥禪誦處，滿室蟲絲結。", "獨與山中人，無心生復滅。", "徘徊雙峰下，惆悵雙峰月。", "杳杳暮猿深，蒼蒼古松列。", "玩奇不可盡，漸遠更幽絕。", "林暗僧獨歸，石寒泉且咽。", "竹房響輕吹，蘿徑陰餘雪。", "臥澗曉何遲，背巖春未發。", "此遊誠多趣，獨往共誰閱。", "得意空自歸，非君豈能說。"]}