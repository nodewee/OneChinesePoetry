{"author": "孟浩然", "period": "唐", "type": "诗", "title": "入峽寄弟", "paragraphs": ["吾昔與爾輩，讀書常閉門。", "未嘗冒湍險，豈顧垂堂言。", "自此歷江湖，辛勤難具論。", "往來行旅弊，開鑿禹功存。", "壁立千峰峻，潨流萬壑奔。", "我來凡幾宿，無夕不聞猿。", "浦上搖歸戀，舟中失夢魂。", "淚沾明月峽，心斷鶺鴒原。", "離闊星難聚，秋深露已繁。", "因君下南楚，書此示鄉園。"]}