{"author": "孟浩然", "period": "唐", "type": "诗", "title": "山中逢道士雲公", "paragraphs": ["春餘草木繁，耕種滿田園。", "酌酒聊自勸，農夫安與言。", "忽聞荆山子，時出桃花源。", "采樵過北谷，賣藥來西村。", "村煙日云夕，榛路有歸客。", "杖策前相逢，依然是疇昔。", "邂逅歡覯止，殷勤敘離隔。", "謂予搏扶桑，輕舉振六翮。", "奈何偶昌運，獨見遺草澤。", "既笑接輿狂，仍憐孔丘厄。", "物情趨勢利，吾道貴閑寂。", "偃息西山下，門庭罕人迹。", "何時還清溪，從爾鍊丹液。"]}