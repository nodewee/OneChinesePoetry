{"author": "劉長卿", "period": "唐", "type": "诗", "title": "登吳古城歌", "paragraphs": ["登古城兮思古人，感賢達兮同埃塵。", "望平原兮寄遠目，歎姑蘇兮聚麋鹿。", "黃池高會事未終，滄海橫流人蕩覆。", "伍員殺身誰不冤，竟看墓樹如所言。", "越王嘗膽安可敵，遠取石田何所益。", "一朝空謝會稽人，萬古猶傷甬東客。", "黍離離兮城坡坨，牛羊踐兮牧豎歌。", "野無人兮秋草綠，園爲墟兮古木多。", "白楊蕭蕭悲故柯，黃雀啾啾爭晚禾。", "荒阡斷兮誰重過，孤舟逝兮愁若何。", "天寒日暮江楓落，葉去辭風水自波。"]}