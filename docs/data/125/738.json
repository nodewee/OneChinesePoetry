{"author": "孟浩然", "period": "唐", "type": "诗", "title": "書懷貽京邑同好", "paragraphs": ["維先自鄒魯，家世重儒風。", "詩體襲遺訓，趨庭霑末躬。", "晝夜常自强，詞翰頗亦工。", "三十既成立，嗟吁命不通。", "慈親向羸老，喜懼在深衷。", "甘脆朝不足，簞瓢夕屢空。", "執鞭慕夫子，捧檄懷毛公。", "感激遂彈冠，安能守固窮。", "當途訴知己，投剌匪求蒙。", "秦楚邈離異，飜飛何日同。"]}