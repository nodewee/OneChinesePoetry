{"author": "劉長卿", "period": "唐", "type": "诗", "title": "灞東晚晴簡同行薛棄朱訓", "paragraphs": ["客心豁初霽，霽色暝玄灞。", "西向看夕陽，曈曈映桑柘。", "二賢誠逸足，千里陪征駕。", "古樹枳道傍，人煙杜陵下。", "伊余在羈束，且復隨造化。", "好道當有心，營生苦無暇。", "高賢幸茲偶，英達窮王霸。", "迢遰客王程，裴回主人夜。", "一薫知異質，片玉誰齊價。", "同結丘中緣，塵埃自茲謝。"]}