{"author": "孟浩然", "period": "唐", "type": "诗", "title": "尋香山湛上人", "paragraphs": ["朝遊訪名山，山遠在空翠。", "氛氳亙百里，日入行始至。", "杖策尋故人，解鞭暫停騎。", "石門殊豁險，篁逕轉森邃。", "法侶欣相逢，清談曉不寐。", "平生慕真隱，累日探奇異。", "野老朝入田，山僧暮歸寺。", "松泉多逸響，苔壁饒古意。", "谷口聞鐘聲，林端識香氣。", "願言投此山，身世兩相棄。"]}