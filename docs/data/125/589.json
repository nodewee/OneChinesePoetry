{"author": "顏真卿", "period": "唐", "type": "诗", "title": "刻清遠道士詩因而繼作", "paragraphs": ["不到東西寺，于今五十春。", "朅來從舊賞，林壑宛相親。", "吳子多藏日，秦王厭勝辰。", "劒池穿萬仞，盤石坐千人。", "金氣騰爲虎，琴臺化若神。", "登壇仰生一，捨宅歎珣珉。", "中嶺分雙樹，迴巒絕四鄰。", "窺臨江海接，崇飾四時新。", "客有神仙者，於茲雅麗陳。", "名高清遠峽，文聚斗牛津。", "跡異心寧間，聲同質豈均。", "悠然千載後，知我揖光塵。"]}