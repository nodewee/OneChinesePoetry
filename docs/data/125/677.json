{"author": "王翰", "period": "唐", "type": "诗", "title": "飛燕篇", "paragraphs": ["孝成皇帝本嬌奢，行幸平陽公主家。", "可憐女兒三五許，䒠茸惜是一園花。", "歌舞向來人不貴，一旦逢君感君意。", "君心見賞不見忘，姊妹雙飛入紫房。", "紫房綵女不得見，專榮固寵昭陽殿。", "紅妝寶鏡珊瑚臺，青瑣銀簧雲母扇。", "日夕風傳歌舞聲，祗擾長信憂人情。", "長信憂人氣欲絕，君王歌吹終不歇。", "朝弄瓊簫下綵雲，夜踏金梯上明月。", "明月薄蝕陽精昏，嬌妬傾城惑至尊。", "已見白虹橫紫極，復聞飛燕啄皇孫。", "皇孫不死燕啄折，女弟一朝如火絕。", "明明天子咸戒之，赫赫宗周襃姒滅。", "古來賢聖歎狐裘，一國荒淫萬國羞。", "安得上方斷馬劒，斬取朱門公子頭。"]}