{"author": "孟浩然", "period": "唐", "type": "诗", "title": "和張判官登萬山亭因贈洪府都督韓公", "paragraphs": ["韓公是襄士，日賞城西岑。", "結搆意不淺，巖潭趣轉深。", "皇華一動詠，荆國幾謠吟。", "舊徑蘭勿剪，新堤柳欲陰。", "砌傍餘怪石，沙上有閑禽。", "自牧豫章郡，空瞻楓樹林。", "因聲寄流水，善聽在知音。", "耆舊眇不接，崔徐無處尋。", "物情多貴遠，賢俊豈無今。", "遲爾長江暮，澄清一洗心。"]}