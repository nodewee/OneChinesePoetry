{"author": "劉長卿", "period": "唐", "type": "诗", "title": "題虎丘寺", "paragraphs": ["青林虎丘寺，林際翠微路。", "仰見山僧來，遙從飛鳥處。", "茲峰淪寶玉，千載唯丘墓。", "埋劒人空傳，鑿山龍已去。", "捫蘿披翳薈，路轉夕陽遽。", "虎嘯崖谷寒，猿鳴杉松暮。", "裴回北樓上，江海窮一顧。", "日映千里帆，鴉歸萬家樹。", "蹔因愜所適，果得損外慮。", "庭暗棲閑雲，簷香滴甘露。", "久迷空寂理，多爲繁華故。", "永欲投死生，餘生豈能誤。"]}