{"author": "劉長卿", "period": "唐", "type": "诗", "title": "奉使新安自桐廬縣經嚴陵釣臺宿七里灘下寄使院諸公", "paragraphs": ["悠然釣臺下，懷古時一望。", "江水自潺湲，行人獨惆悵。", "新安從此始，桂檝方蕩漾。", "回轉百里間，青山千萬狀。", "連崖去不斷，對嶺遙相向。", "夾岸黛色愁，沈沈綠波上。", "夕陽留古木，水鳥拂寒浪。", "月下扣舷聲，煙中採菱唱。", "猶憐負羈束，未暇依清曠。", "牽役徒自勞，近名非所向。", "何時故山裏，却醉松花釀。", "回首唯白雲，孤舟復誰訪。"]}