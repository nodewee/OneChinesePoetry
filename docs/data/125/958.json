{"author": "孟浩然", "period": "唐", "type": "诗", "title": "冬至後過吳張二子檀溪別業", "paragraphs": ["卜築因自然，檀溪不更穿。", "園廬二友接，水竹數家連。", "直與南山對，非關選地偏。", "草堂時偃曝，蘭枻日周旋。", "外事情都遠，中流性所便。", "閑垂太公釣，興發子猷船。", "余亦幽棲者，經過竊慕焉。", "梅花殘臘月，柳色半春天。", "鳥泊隨陽雁，魚藏縮項鯿。", "停杯問山簡，何似習池邊。"]}