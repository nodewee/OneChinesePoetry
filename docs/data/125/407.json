{"author": "劉長卿", "period": "唐", "type": "诗", "title": "孫權故城下懷古兼送友人歸建業", "paragraphs": ["雄圖爭割據，神器終不守。", "上下武昌城，長江竟何有。", "古來壯臺榭，事往悲陵阜。", "寥落幾家人，猶依數株柳。", "威靈絕想像，蕪沒空林藪。", "野徑春草中，郊扉夕陽後。", "逢君從此去，背楚方東走。", "煙際指金陵，潮時過湓口。", "行人已何在，臨水徒揮手。", "惆悵不能歸，孤帆沒雲久。"]}