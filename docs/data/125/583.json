{"author": "顏真卿", "period": "唐", "type": "诗", "title": "贈僧皎然", "paragraphs": ["秋意西山多，別岑縈左次。", "繕亭歷三癸，趾趾鄰什寺。", "元化隱靈蹤，始君啓高致。", "誅榛養翹楚，鞭草理芳穗。", "俯砌披水容，逼天掃峰翠。", "境新耳目換，物遠風塵異。", "倚石忘世情，援雲得真意。", "嘉林幸勿剪，禪侶欣可庇。", "衛法大臣過，佐遊羣英萃。", "龍池護清激，虎節到深邃。", "徒想嵊頂期，于今沒遺記。"]}