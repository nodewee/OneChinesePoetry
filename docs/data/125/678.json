{"author": "王翰", "period": "唐", "type": "诗", "title": "飲馬長城窟行", "paragraphs": ["長安少年無遠圖，一生惟羨執金吾。", "麒麟前殿拜天子，走馬西擊長城胡。", "胡沙獵獵吹人面，漢虜相逢不相見。", "遙聞鼙鼓動地來，傳道單于夜猶戰。", "此時顧恩寧顧身，爲君一行摧萬人。", "壯士揮戈迴白日，單于濺血染朱輪。", "歸來飲馬長城窟，長城道傍多白骨。", "問之耆老何代人，云是秦王築城卒。", "黃昏塞北無人煙，鬼哭啾啾聲沸天。", "無罪見誅功不賞，孤魂流落此城邊。", "當昔秦王按劒起，諸侯膝行不敢視。", "富國强兵二十年，築怨興徭九千里。", "秦王築城何太愚，天實亡秦非北胡。", "一朝禍起蕭墻內，渭水咸陽不復都。"]}