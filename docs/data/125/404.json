{"author": "劉長卿", "period": "唐", "type": "诗", "title": "歸沛縣道中晚泊留侯城", "paragraphs": ["訪古此城下，子房安在哉？白雲去不反，危堞空崔嵬。", "伊昔楚漢時，頗聞經濟才。", "運籌風塵下，能使天地開。", "蔓草日已積，長松日已摧。", "功名滿青史，祠廟唯蒼苔。", "百里暮程遠，孤舟川上迴。", "進帆東風便，轉岸前山來。", "楚水澹相引，沙鷗閑不猜。", "扣舷從此去，延首仍裴回。"]}