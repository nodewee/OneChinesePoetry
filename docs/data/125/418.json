{"author": "劉長卿", "period": "唐", "type": "诗", "title": "登東海龍興寺高頂望海簡演公", "paragraphs": ["朐山壓海口，永望開禪宮。", "元氣遠相合，太陽生其中。", "豁然萬里餘，獨爲百川雄。", "白波走雷電，黑霧藏魚龍。", "變化非一狀，晴明分衆容。", "煙開秦帝橋，隱隱橫殘虹。", "蓬島如在眼，羽人那可逢。", "偶聞真僧言，甚與靜者同。", "幽意頗相愜，賞心殊未窮。", "花間午時梵，雲外春山鐘。", "誰念遽成別，自憐歸所從。", "他時相憶處，惆悵西南峯。"]}