{"author": "劉長卿", "period": "唐", "type": "诗", "title": "山鸜鵒歌", "paragraphs": ["山鸜鵒，長在此山吟古木。", "嘲唽相呼響空谷，哀鳴萬變如成曲。", "江南逐臣悲放逐，倚樹聽之心斷續。", "巴人峽裏自聞猨，燕客水頭空擊筑。", "山鸜鵒，一生不及雙黃鵠。", "朝去秋田啄殘粟，暮入寒林嘯羣族。", "鳴相逐，啄殘粟，食不足。", "青雲杳杳無力飛，白露蒼蒼抱枝宿。", "不知何事守空山，萬壑千峰自愁獨。"]}