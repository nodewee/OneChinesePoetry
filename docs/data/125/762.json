{"author": "孟浩然", "period": "唐", "type": "诗", "title": "登鹿門山", "paragraphs": ["清曉因興來，乘流越江峴。", "沙禽近方識，浦樹遙莫辨。", "漸至鹿門山，山明翠微淺。", "巖潭多屈曲，舟檝屢回轉。", "昔聞龐德公，采藥遂不返。", "金澗餌芝朮，石牀臥苔蘚。", "紛吾感耆舊，結攬事攀踐。", "隱迹今尚存，高風邈已遠。", "白雲何時去，丹桂空偃蹇。", "探討意未窮，回艇夕陽晚。"]}