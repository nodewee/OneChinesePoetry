{"author": "劉長卿", "period": "唐", "type": "诗", "title": "自紫陽觀至華陽洞宿侯尊師草堂簡同遊李延年", "paragraphs": ["石門媚煙景，句曲盤江甸。", "南向佳氣濃，數峰遙隱見。", "漸臨華陽口，雲路入蔥蒨。", "七曜懸洞宮，五雲抱仙殿。", "銀函竟誰發，金液徒堪薦。", "千載空桃花，秦人深不見。", "東溪喜相遇，貞白如會面。", "青鳥來去閑，紅霞朝夕變。", "一從換仙骨，萬里乘飛電。", "蘿月延步虛，松花醉閑宴。", "幽人即長往，茂宰應交戰。", "明發歸琴堂，知君嬾爲縣。"]}