{"author": "王翰", "period": "唐", "type": "诗", "title": "賦得明星玉女壇送廉察尉華陰", "paragraphs": ["洪河之南曰秦鎮，發地削成五千仞。", "三峰離地皆倚天，唯獨中峰特修峻。", "上有明星玉女祠，祠壇高眇路逶迤。", "三十六梯入河漢，樵人往往見蛾眉。", "蛾眉嬋娟又宜笑，一見樵人下靈廟。", "仙車欲駕五雲飛，香扇斜開九華照。", "含情遲佇惜韶年，願侍君邊復中旋。", "江妃玉佩留爲念，嬴女銀簫空自憐。", "仙俗途殊兩情遽，感君無盡辭君去。", "遙見明星是妾家，風飄雪散不知處。", "故人家在西長安，賣藥往來投此山。", "綵雲蕩漾不可見，綠蘿蒙茸鳥綿蠻。", "欲求玉女長生法，日夜燒香應自還。"]}