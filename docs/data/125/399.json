{"author": "劉長卿", "period": "唐", "type": "诗", "title": "留題李明府霅溪水堂", "paragraphs": ["寥寥此堂上，幽意復誰論。", "落日無王事，青山在縣門。", "雲峰向高枕，漁釣入前軒。", "晚竹疎簾影，春苔雙履痕。", "荷香隨坐臥，湖色映晨昏。", "虛牖閑生白，鳴琴靜對言。", "暮禽飛上下，春水帶清渾。", "遠岸誰家柳，孤煙何處村。", "謫居投瘴癘，離思過湘沅。", "從此扁舟去，誰堪江浦猿。"]}