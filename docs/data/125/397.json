{"author": "劉長卿", "period": "唐", "type": "诗", "title": "哭魏兼遂", "paragraphs": ["古今俱此去，脩短竟誰分。", "樽酒空如在，絃琴肯重聞。", "一門同逝水，萬事共浮雲。", "舊館何人宅，空山遠客墳。", "艱危貧且共，少小秀而文。", "獨行依窮巷，全身出亂軍。", "歲時長寂寞，煙月自氛氳。", "壠樹隨人古，山門對日曛。", "汎舟悲向子，留劒贈徐君。", "來去雲陽路，傷心江水濆。"]}