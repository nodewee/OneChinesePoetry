{"author": "李華", "period": "唐", "type": "诗", "title": "寄趙七侍御", "paragraphs": ["搖槳曙江流，江清山復重。", "心愜賞未足，川迥失前峰。", "淩灘出極浦，曠若天池通。", "君陽青嵯峨，開拆混元中。", "九潭魚龍窟，仙成羽人宮。", "陰奧潛鬼物，精光動煙空。", "玄猨啼深蘢，白鳥戲葱蒙。", "飛湍鳴金石，激溜鼓雷風。", "雨濯萬木鮮，霞照千山濃。", "草閑長餘綠，花靜落幽紅。", "渚煙見晨釣，山月聞夜舂。", "覆溪窈窕波，涵石淘溶溶。", "丹丘忽聚散，素壁相奔衝。", "白日破昏靄，靈山出其東。", "勢排昊蒼上，氣壓吳越雄。", "迴頭望雲卿，此恨發吾衷。", "昔日蕭邵遊，四人纔成童。", "屬詞慕孔門，入仕希上公。", "緯卿陷非罪，折我昆吾鋒。", "茂挺獨先覺，拔身渡京虹。", "斯人謝明代，百代墜鵷鴻。", "世故墜橫流，與君哀路窮。", "相顧無死節，蒙恩逐殊封。", "天波洗其瑕，朱衣備朝容。", "一別凡十年，豈期復相從。", "餘生得攜手，遺此兩孱翁。", "羣遷失鶯羽，後凋惜長松。", "衰旅難重別，悽悽滿心胸。", "遇勝悲獨遊，貪奇悵孤逢。", "禽尚彼何人，胡爲束樊籠。", "吾師度門教，投弁躡遐蹤。"]}