{"author": "劉長卿", "period": "唐", "type": "诗", "title": "送元八遊汝南", "paragraphs": ["元生實奇邁，幸此論疇昔。", "刀筆素推高，鋒鋩久無敵。", "縱橫濟時意，跌宕過人蹟。", "破產供酒錢，盈門皆食客。", "田園頃失計，資用深相迫。", "生事誠可憂，嚴裝遠何適。", "世情薄恩義，俗態輕窮厄。", "四海金雖多，其如向人惜。", "迢遞朗陵道，悵望都門夕。", "向別伊水南，行看楚雲隔。", "繁蟬動高柳，疋馬嘶平澤。", "潢潦今正深，陂湖未澄碧。", "人生不得已，自可甘形役。", "勿復尊前酒，離居剩悽戚。"]}