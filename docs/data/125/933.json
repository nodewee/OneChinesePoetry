{"author": "孟浩然", "period": "唐", "type": "诗", "title": "陪張丞相祠紫蓋山途經玉泉寺", "paragraphs": ["望秩宣王命，齋心待漏行。", "青衿列胄子，從事有參卿。", "五馬尋歸路，雙林指化城。", "聞鐘度門近，照膽玉泉清。", "皁蓋依松憩，緇徒擁錫迎。", "天宮上兜率，沙界豁迷明。", "欲就終焉志，恭聞智者名。", "人隨逝水沒，波逐覆舟傾。", "想像若在眼，周流空復情。", "謝公還欲臥，誰與濟蒼生。"]}