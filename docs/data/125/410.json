{"author": "劉長卿", "period": "唐", "type": "诗", "title": "登揚州栖靈寺塔", "paragraphs": ["北塔凌空虛，雄觀壓川澤。", "亭亭楚雲外，千里看不隔。", "遙對黃金臺，浮輝亂相射。", "盤梯接元氣，半壁棲夜魄。", "稍登諸劫盡，若騁排霄翮。", "向是滄洲人，已爲青雲客。", "雨飛千栱霽，日在萬家夕。", "鳥處高却低，天涯遠如迫。", "江流入空翠，海嶠現微碧。", "向暮期下來，誰堪復行役。"]}