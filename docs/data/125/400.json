{"author": "劉長卿", "period": "唐", "type": "诗", "title": "入白沙渚夤緣二十五里至石窟山下懷天台陸山人", "paragraphs": ["遠嶼靄將夕，玩幽行自遲。", "歸人不計日，流水閑相隨。", "輟棹古崖口，捫蘿春景遲。", "偶因回舟次，寧與前山期。", "對此瑤草色，懷君瓊樹枝。", "浮雲去寂寞，白鳥相因依。", "何事愛高隱，但令勞遠思。", "窮年臥海嶠，永望愁天涯。", "吾亦從此去，扁舟何所之？迢迢江上帆，千里東風吹。"]}