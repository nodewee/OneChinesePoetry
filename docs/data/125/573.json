{"author": "劉長卿", "period": "唐", "type": "诗", "title": "望龍山懷道士許法稜", "paragraphs": ["心惆悵，望龍山。", "雲之際，鳥獨還。", "懸崖絕壁幾千丈，綠蘿嫋嫋不可攀。", "龍山高，誰能踐。", "靈原中，蒼翠晚。", "嵐煙瀑水如向人，終日迢迢空在眼。", "中有一人披霓裳，誦經山頂飧瓊漿。", "空林閑坐獨焚香，真官列侍儼成行。", "朝入青霄禮玉堂，夜掃白雲眠石牀。", "桃花洞裏居人滿，桂樹山中住日長，龍山高高遙相望。"]}