{"author": "蕭穎士", "period": "唐", "type": "诗", "title": "蒙山作", "paragraphs": ["東蒙鎮海沂，合沓餘百里。", "清秋淨氛靄，崖崿隱天起。", "于役勞往還，息徒暫攀躋。", "將窮絕迹處，偶得冥心理。", "雲氣雜虹霓，松聲亂風水。", "微明綠林際，杳窱丹洞裏。", "仙鳥時可聞，羽人邈難視。", "此焉多深邃，賢達昔所止。", "子尚捐俗紛，季隨躡遐軌。", "蘊真道彌曠，懷古情未已。", "白鹿凡幾遊，黃精復奚似。", "顧予尚牽纏，家業重書史。", "少學務從師，壯年貴趨仕。", "方馳桂林譽，未暇桃源美。", "歲暮期再尋，幽哉羨門子。"]}