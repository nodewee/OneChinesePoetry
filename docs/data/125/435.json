{"author": "劉長卿", "period": "唐", "type": "诗", "title": "贈別于羣投筆赴安西", "paragraphs": ["風流一才子，經史仍滿腹。", "心鏡萬象生，文鋒衆人服。", "頃遊靈臺下，頻棄荆山玉。", "蹭蹬空數年，裴回冀微祿。", "朅來投筆硯，長揖謝親族。", "且欲圖變通，安能守拘束。", "本持鄉曲譽，肯料泥塗辱。", "誰謂命迍邅，還令計反覆。", "西戎今未弭，胡騎屯山谷。", "坐恃龍豹韜，全輕蜂蠆毒。", "拂衣從此去，擁傳一何速。", "元帥許提攜，他人佇瞻矚。", "出門寡儔侶，矧乃無僮僕。", "黠虜時相逢，黃沙暮愁宿。", "蕭條遠回首，萬里如在目。", "漢境天西窮，[胡]山海邊綠。", "想聞羌笛處，淚盡關山曲。", "地闊鳥飛遲，風寒馬毛縮。", "邊愁殊浩蕩，離思空斷續。", "塞上歸限賒，尊前別期促。", "知君志不小，一舉凌鴻鵠。", "且願樂從軍，功名在殊俗。"]}