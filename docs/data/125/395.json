{"author": "劉長卿", "period": "唐", "type": "诗", "title": "按覆後歸睦州贈苗侍御", "paragraphs": ["地遠心難達，天高謗易成。", "羊腸留覆轍，虎口脫餘生。", "直氏偷金枉，于家決獄明。", "一言知己重，片議殺身輕。", "日下人誰憶，天涯客獨行。", "年光銷蹇步，秋氣入衰情。", "建德知何在，長江問去程。", "孤舟百口渡，萬里一猿聲。", "落日開鄉路，空山向郡城。", "豈令冤氣積，千古在長平。"]}