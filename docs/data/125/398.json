{"author": "劉長卿", "period": "唐", "type": "诗", "title": "負謫後登干越亭作", "paragraphs": ["天南愁望絕，亭上柳條新。", "落日獨歸鳥，孤舟何處人。", "生涯投越徼，世業陷胡塵。", "杳杳鍾陵暮，悠悠鄱水春。", "秦臺悲白首，楚澤怨青蘋。", "草色迷征路，鶯聲傷逐臣。", "獨醒空取笑，直道不容身。", "得罪風霜苦，全生天地仁。", "青山數行淚，滄海一窮鱗。", "牢落機心盡，惟憐鷗鳥親。"]}