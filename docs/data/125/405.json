{"author": "劉長卿", "period": "唐", "type": "诗", "title": "關門望華山", "paragraphs": ["客路瞻太華，三峰高際天。", "夏雲亙百里，合沓遙相連。", "雷雨飛半腹，太陽在其巔。", "翠微關上近，瀑布林梢懸。", "愛此衆容秀，能令西望偏。", "徘徊忘暝色，泱漭成陰煙。", "會是朝百靈，亦聞會羣仙。", "瓊漿豈易挹，毛女非空傳。", "髣髴仍佇想，幽期如眼前。", "金天有青廟，松柏隱蒼然。"]}