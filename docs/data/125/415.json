{"author": "劉長卿", "period": "唐", "type": "诗", "title": "李侍御河北使回至東京相訪", "paragraphs": ["故人南臺秀，夙擅中朝美。", "擁傳從北來，飛霜日千里。", "貧居幸相訪，顧我柴門裏。", "却訝繡衣人，仍交布衣士。", "王程遽爾迫，別戀從此始。", "濁酒未暇斟，清文頗垂示。", "回瞻驄馬速，但見行塵起。", "日暮汀洲寒，春風渡流水。", "草色官道邊，桃花御溝裏。", "天涯一鳥夕，惆悵知何已。"]}