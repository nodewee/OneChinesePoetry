{"author": "王翰", "period": "唐", "type": "诗", "title": "奉和聖製送張尚書巡邊", "paragraphs": ["紫綬尚書印，朱軿丞相車。", "登朝身許國，出閫將辭家。", "不憚炎蒸苦，親嘗走集賒。", "選徒軍有政，誓卒爾無譁。", "帝樂風初起，王城日半斜。", "寵行流聖作，寅餞照台華。", "騎歷河南樹，旌搖塞北沙。", "榮懷應盡服，嚴殺已先加。", "業峻靈祇保，功成道路嗟。", "寧如鑿空使，遠致石榴花。"]}