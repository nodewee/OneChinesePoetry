{"author": "蕭穎士", "period": "唐", "type": "诗", "title": "有竹一篇七章", "paragraphs": ["有竹斯竿，于閣之前。", "君子秉心，惟其貞堅兮。", "有竿斯竹，于閣之側。", "君子秉操，惟其正直兮。", "彼蔚者竹，蕭其森矣。", "有開者閤，宛其深矣。", "迴簷幽砌，如翼如齒。", "冬之霄，霰雪斯瀌。", "我有金鑪，熺其以歊。", "夏之日，炎景斯鬱。", "我有珍簟，淒其以栗。", "彼紛者務，體其豫矣。", "有旨者酒，歡其且矣。", "友僚萃止，跗蕚載韡。", "彼美公之姓兮，那歟應積慶兮，期子惟去之柄兮。"]}