{"author": "孟雲卿", "period": "唐", "type": "诗", "title": "鄴城懷古", "paragraphs": ["朝發淇水南，將尋北燕路。", "魏家舊城闕，寥落無人住。", "伊昔天地屯，曹公獨中據。", "羣臣將北面，白日忽西暮。", "三臺竟寂寞，萬事良難固。", "雄圖安在哉？衰草霑霜露。", "崔嵬長河北，尚見應劉墓。", "古樹藏龍蛇，荒茅伏狐兔。", "永懷故池館，數子連章句。", "逸興驅山河，雄詞變雲霧。", "我行覩遺跡，精爽如可遇。", "斗酒將酹君，悲風白楊樹。"]}