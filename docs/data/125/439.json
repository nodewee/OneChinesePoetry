{"author": "劉長卿", "period": "唐", "type": "诗", "title": "瓜洲驛奉餞張侍御公拜膳部郎中却復憲臺充賀蘭大夫留後使之嶺南時侍御先在淮南幕府", "paragraphs": ["太華高標峻，青陽淑氣盤。", "屬辭傾渤澥，稱價掩琅玕。", "楊葉頻推中，芸香早拜官。", "後來慚轍跡，先達仰門闌。", "佐劇勞黃綬，提綱疾素餐。", "風生趨府步，筆偃觸邪冠。", "骨鯁知難屈，鋒鋩豈易干。", "佇將調玉鉉，翻自落金丸。", "異議那容直，專權本畏彈。", "寸心寧有負，三黜竟無端。", "適喜鴻私降，旋驚羽檄攢。", "國憐朝市易，人怨虎狼殘。", "天地龍初見，風塵虜未殫。", "隨川歸少海，就日背長安。", "副相榮分寄，輸忠義不刊。", "擊胡馳汗馬，遷蜀扈鳴鑾。", "月罷名卿署，星懸上將壇。", "三軍搖斾出，百越畫圖觀。", "茅茹能相引，泥沙肯再蟠。", "兼榮知任重，交辟許才難。", "勁直隨臺柏，芳香動省蘭。", "璧從全趙去，鵬自北溟摶。", "星象銜新寵，風霜帶舊寒。", "是非生倚伏，榮辱繫悲歡。", "疇昔偏殊眄，屯蒙獨永歎。", "不才成擁腫，失計似邯鄲。", "江國傷移律，家山憶考槃。", "一爲鷗鳥誤，三見露華團。", "回首青雲裏，應憐濁水瀾。", "愧將生事托，羞向鬢毛看。", "知己傷愆素，他人自好丹。", "鄉春連楚越，旅宿寄風湍。", "世路東流水，滄江一釣竿。", "松聲伯禹穴，草色子陵灘。", "度嶺情何遽，臨流興未闌。", "梅花分路遠，揚子上潮寬。", "夢想懷依倚，煙波限渺漫。", "且愁無去雁，寧翼少回鸞。", "極浦春帆迥，空郊晚騎單。", "獨憐南渡月，今夕送歸鞍。"]}