{"author": "李華", "period": "唐", "type": "诗", "title": "仙遊寺", "paragraphs": ["捨事入樵逕，雲木深谷口。", "萬壑移晦明，千峰轉前後。", "嶷然龍潭上，石勢若奔走。", "開拆秋天光，崩騰夏雷吼。", "靈谿自茲去，紆直互紛糾。", "聽聲靜復喧，望色無更有。", "冥冥翠微下，高殿映杉柳。", "滴滴洞穴中，懸泉響相扣。", "昔時秦王女，羽化年代久。", "日暮松風來，簫聲生左右。", "早窺神仙籙，願結芝朮友。", "安得羨門方，青囊繫吾肘。"]}