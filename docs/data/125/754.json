{"author": "孟浩然", "period": "唐", "type": "诗", "title": "雲門寺西六七里聞符公蘭若最幽與薛八同往", "paragraphs": ["謂予獨迷方，逢子亦在野。", "結交指松柏，問法尋蘭若。", "小溪劣容舟，怪石屢驚馬。", "所居最幽絕，所住皆靜者。", "雲簇興座隅，天空落階下。", "上人亦何聞，塵念都已捨。", "四禪合真如，一切是虛假。", "願承甘露潤，喜得惠風灑。", "依止託山門，誰能效丘也。"]}