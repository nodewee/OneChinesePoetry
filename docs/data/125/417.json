{"author": "劉長卿", "period": "唐", "type": "诗", "title": "哭張員外繼", "paragraphs": ["慟哭鍾陵下，東流與別離。", "二星來不返，雙劒沒相隨。", "獨繼先賢傳，誰刊有道碑。", "故園荒峴曲，旅櫬寄天涯。", "白簡曾連拜，滄洲每共思。", "撫孤憐齒穉，歎逝顧身衰。", "泉壤成終古，雲山若在時。", "秋風鄰笛發，寒日寢門悲。", "世難愁歸路，家貧緩葬期。", "舊賓傷未散，夕臨咽常遲。", "自此辭張邵，何由見戴逵。", "獨聞山吏部，流涕訪孤兒。"]}