{"author": "劉長卿", "period": "唐", "type": "诗", "title": "旅次丹陽郡遇康侍御宣慰召募兼別岑單父", "paragraphs": ["客心暮千里，回首煙花繁。", "楚水渡歸夢，春江連故園。", "羈人懷上國，驕虜窺中原。", "胡馬暫爲害，漢臣多負恩。", "羽書晝夜飛，海內風塵昏。", "雙鬢日已白，孤舟心且論。", "繡衣從此來，汗馬宣王言。", "憂憤激忠勇，悲歡動黎元。", "南徐爭赴難，發卒如雲屯。", "倚劒看太白，洗兵臨海門。", "故人亦滄洲，少別堪傷魂。", "積翠下京口，歸潮落山根。", "如何天外帆，又此波上尊。", "空使憶君處，鶯聲催淚痕。"]}