{"author": "劉長卿", "period": "唐", "type": "诗", "title": "對雨贈濟陰馬少府考城蔣少府兼獻成武五兄南華二兄", "paragraphs": ["繁雲兼家思，彌望連濟北。", "日暮微雨中，州城帶秋色。", "蕭條主人靜，落葉飛不息。", "鄉夢寒更頻，蟲聲夜相逼。", "二賢縱橫器，久滯徒勞職。", "笑語和風騷，雍容事文墨。", "吾兄即時彥，前路良未測。", "秋水百丈清，寒松一枝直。", "此心欲引託，誰爲生羽翼。", "且復頓歸鞍，杯中雪胸臆。"]}