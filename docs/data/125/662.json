{"author": "崔曙", "period": "唐", "type": "诗", "title": "宿大通和尚塔敬贈如上人兼呈常孫二山人", "paragraphs": ["支公已寂滅，影塔山上古。", "更有真僧來，道場救諸苦。", "一承微妙法，寓宿清淨土。", "身心能自觀，色相了無取。", "森森松映月，漠漠雲近戶。", "嶺外飛電明，夜來前山雨。", "然燈見栖鴿，作禮聞信鼓。", "曉霽南軒開，秋華淨天宇。", "願言出世塵，謝爾申及甫。"]}