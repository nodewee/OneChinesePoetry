{"author": "李華", "period": "唐", "type": "诗", "title": "雲母泉詩", "paragraphs": ["晨登玄石嶺，嶺上寒松聲。", "朗日風雨霽，高秋天地清。", "山門開古寺，石竇含純精。", "洞徹淨金界，夤緣流玉英。", "澤藥滋畦茂，氣染茶甌馨。", "飲液盡眉壽，飡和皆體平。", "瓊漿駐容髮，甘露瑩心靈。", "岱谷謝巧妙，匡山徒有名。", "願言構蓬蓽，荷鍤引泠泠。", "訪道出人世，招賢依福庭。", "此心不能已，寤寐見吾兄。", "曾結潁陽契，窮年無所成。", "東西同放逐，蛇豕尚縱橫。", "江漢阻攜手，天涯萬里情。", "恩光起憔悴，西上謁承明。", "秋色變江樹，相思紛以盈。", "猨啼巴丘戍，月上武陵城。", "共恨川路永，無由會友生。", "雲泉不可忘，何日遂躬耕。"]}