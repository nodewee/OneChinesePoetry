{"author": "蕭穎士", "period": "唐", "type": "诗", "title": "重陽日陪元魯山德秀登北城矚對新霽因以贈別", "paragraphs": ["山縣遶古堞，悠悠快登望。", "雨餘秋天高，目盡無隱狀。", "綿連滍川迴，杳渺鴉路深。", "彭澤興不淺，臨風動歸心。", "賴茲琴堂暇，傲睨傾菊酒。", "人和歲已登，從政復何有。", "遠山十里碧，一道銜長雲。", "青霞半落日，混合疑晴曛。", "漸聞驚栖羽，坐歎清夜月。", "中歡愴有違，行子念明發。", "僅能泯寵辱，未免傷別離。", "江湖不可忘，風雨勞相思。", "明時當盛才，短伎安所設。", "何日謝百里，從君漢之澨。"]}