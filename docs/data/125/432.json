{"author": "劉長卿", "period": "唐", "type": "诗", "title": "洛陽主簿叔知和驛承恩赴選伏辭一首", "paragraphs": ["仲父王佐材，屈身仇香位。", "一從理京劇，萬事皆容易。", "則知無不可，通變有餘地。", "器宇溟渤寬，文鋒鏌铘利。", "憧憧洛陽道，日夕皇華使。", "二載出江亭，一心奉王事。", "功成良可錄，道在知無愧。", "天府留香名，銓闈就明試。", "賦詩皆舊友，攀轍多新吏。", "綵服辭高堂，青袍擁征騎。", "此行季春月，時物正鮮媚。", "官柳陰相連，桃花色如醉。", "長安想在目，前路遙髣髴。", "落日看華山，關門逼青翠。", "行襜稍已隔，結戀無能慰。", "誰念尊酒間，裴回竹林意。"]}