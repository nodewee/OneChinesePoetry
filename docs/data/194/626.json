{"author": "趙鼎臣", "period": "宋", "type": "诗", "title": "贈翟二淳老", "paragraphs": ["去鄉今幾時，未易詰晦朔。", "但聞葦溪頭，稚柳皆把握。", "老豈私我哉，浸潤不頓覺。", "攬鏡忽悟渠，鬢雪頗斑駮。", "喜聞貴人來，文字得商搉。", "故人五十滿，髮黑面丹渥。", "乃知出處間，相去如許邈。", "新詩愈豪放，談笑出飛雹。", "留之不肯住，告別意苦確。", "嗟我獨何愚，斗米尚俛啄。", "詩書久遺忘，志氣日齷齪。", "詎堪剸劇繁，所願斸墝埆。", "歸田不須謀，老圃安用學。", "東皋會相從，共醉村酒濁。"]}