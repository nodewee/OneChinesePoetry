{"author": "趙鼎臣", "period": "宋", "type": "诗", "title": "次韵李祖武道中見寄", "paragraphs": ["江南綠水幕，塞北黄金臺。", "方當漢道隆，威靈暢九垓。", "從軍豈不樂，顧我非其才。", "十年塵土中，滿胸貯黄埃。", "主人恩義重，彈劍思一來。", "居官自忝冒，揣分豈邅徊。", "免識翰林孫，一見青眼開。", "不許執手版，便容持酒盃。", "題詩遠寄我，欲及未開梅。", "北枝寒已甚，正待使君回。"]}