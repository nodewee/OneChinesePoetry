{"author": "謝逸", "period": "宋", "type": "诗", "title": "擬峴臺  其一", "paragraphs": ["耿耿抱孤韵，寂寂扃柴扉。", "束書卧環堵，交遊車馬稀。", "風流佳公子，妙齡秉天機。", "邀予步層臺，目送孤鴻飛。", "山影漾清渚，翠色侵人衣。", "漁浦晚烟暝，霽雰蒙夕暉。", "靜言思叔子，悵然澹忘歸。", "坐有庖丁手，奏刀心術微。", "萬象含毫端，縑素聊一揮。", "古來勝達士，欻如朝露晞。", "吾人各勉力，毋爲鄒湛譏。"]}