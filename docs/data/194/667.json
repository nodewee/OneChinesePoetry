{"author": "趙鼎臣", "period": "宋", "type": "诗", "title": "次韵洪琳父", "paragraphs": ["平生見酒喜欲舞，不惜淋漓身上衣。", "尊中聖賢盡莫逆，坐上賓客皆能詩。", "陶潛欲眠無我責，灌夫駡坐不汝疵。", "世間樂事凡四者，他人多耦我獨奇。", "今年病眠不敢飲，坐負美景辜良時。", "中秋明月漫皎皎，九日黄菊空離離。", "洪崖先生夙所慕，文雅藴藉今阮嵇。", "故持濁醪作勝供，往助脫粟陪羹藜。", "先生學道早有得，一車僅可如雞栖。", "相投木瓜意不淺，願得瓊琚以報之。"]}