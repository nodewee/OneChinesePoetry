{"author": "趙鼎臣", "period": "宋", "type": "诗", "title": "憶昔行送彭子發", "paragraphs": ["憶昔黄粱炊未熟，太學七人同日逐。", "先生不免弟子嘲，胯下頗遭年少辱。", "古人高誼今則亡，惟有彭公色慨慷。", "皇華已建使者節，青眼尚看同舍郎。", "三年牢落江湖上，頼有故人相倚傍。", "我窮凡鬼輒累公，公復參差我何望。", "世間榮辱何紛紛，覆手爲雨翻手雲。", "請將得失問北叟，敢以喜慍觀子文。", "滿斟滑盞如船大，舉酒屬公公且坐。", "看公骨相合封侯，今日入朝明日賀。"]}