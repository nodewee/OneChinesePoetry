{"author": "邢居實", "period": "宋", "type": "诗", "title": "寄陳履常", "paragraphs": ["十年客京洛，衣袂多黄塵。", "所交盡才彥，唯子情相親。", "會合能幾日，歡樂何遽央。", "春風東北來，飄我西南翔。", "驪駒已在門，白日行且晚。", "停觴不能飲，將去更復返。", "把腕捋髭鬚，悲啼類兒女。", "人生非鹿豕，安得常羣聚。", "朝別河上梁，暮涉關山道。", "匹馬逐飛蓬，離恨如春草。", "去去日已遠，行行淚橫臉。", "昨日同袍友，今朝異鄉客。", "來時城南陌，始見梅花白。", "回首漢江頭，黄梅已堪摘。", "杖策登高城，極目迥千里。", "落日下青山，但見白雲起。", "遠望豈當歸，長歌涕如雨。", "歸心如明月，幽夢過潁汝。", "抱膝長相思，故人安可見。", "忽枉數行書，彷彿如對面。", "紛紜輦轂下，冠蓋爭馳逐。", "吹噓多賢豪，肯復念幽獨。", "空齋聽夜雨，深竹聞子規。", "此情不可道，此心君詎知。"]}