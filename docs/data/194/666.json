{"author": "趙鼎臣", "period": "宋", "type": "诗", "title": "屬疾在告郡中諸公相繼服藥戲作病中九客歌", "paragraphs": ["將軍膽氣凌秋天，百札曾將一箭穿。", "倒牀忽作兒女眼，悲啼出淚如湧泉。", "會稽令尹形悍堅，新買蛾眉費萬錢。", "未容纖腰小回旋，徑煩藥餌親調煎。", "山陰大夫祖文淵，彎弓射賊口垂涎。", "壯士亦苦頭風偏，河潤九里風化傳。", "坐令丞簿相牽聯，請醫買藥爭後先。", "剡中有宰正鳴絃，携琴忽泛子猷船。", "入城巵酒不下咽，但飲柴胡如吸川。", "沃洲公子黠可憐，斬關夜遁呼不前。", "道中揮斷九鐵鞭，抱病誰復能輕便。", "鑄錢短簿非凜然，捧心欲效西子妍。", "青衫從事世所捐，亦遭病鬼相傍緣。", "戲成嘲語如怪顛，一讀坐使沉痾痊。"]}