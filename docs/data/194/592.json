{"author": "趙鼎臣", "period": "宋", "type": "诗", "title": "讀史戲作", "paragraphs": ["相如故倦遊，偃蹇臨邛市。", "主人敬嘉賓，供具邀車騎。", "酒酣樂未闌，跪進絲桐戲。", "勉鼓一再行，四坐皆心醉。", "潛有知音人，獨會求凰意。", "傾城不待媒，半夜行雲至。", "忽駕軟輪車，遂拋沽酒肆。", "建節還故鄉，拜爵文園吏。", "衛霍老疆埸，嚴朱死謀議。", "摇頭喚不前，日高花裏睡。"]}