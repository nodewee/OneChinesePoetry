{"author": "謝逸", "period": "宋", "type": "诗", "title": "從黄宗魯乞怪石", "paragraphs": ["織女支機棄不用，老盧墜腰誰見收。", "君從何處得此石，恐有鬼物爲君偷。", "不堪壓作搗練石，仆在牆東如卧牛。", "何如置我清溪上，奇峰崒嵂臨清流。", "鄙夫鬚髯銳如戟，青眸皓齒不我儔。", "惟有泉石肯相伴，不索吾米無所求。", "何時突兀入眼界，白頭相對忘百憂。"]}