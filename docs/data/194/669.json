{"author": "趙鼎臣", "period": "宋", "type": "诗", "title": "猶子奕來乞酒戲以詩餉之", "paragraphs": ["滏陽從事如瓠壺，雖如瓠壺中不粗。", "十圍腰腹八尺軀，出行不敢用肩輿。", "馬壯如牛形虎如，載之喘汗蹶不趨。", "倒牀甘寢鼻輒呼，隠如雷霆驚里閭。", "覺來長嘯忽軒渠，口吻咳唾出明珠。", "詆嘲風月戲鳥魚，攟摭草木窮根鬚。", "大聲鏗鏘金石俱，小聲要眇韵笙竽。", "泠泠清風濯暑餘，玉壺之冰列坐隅。", "夷甫衛玠談玄虛，蒙莊執策算有無。", "乃知公孫不碩膚，炯如列仙形甚臞。", "瑶泉之酒出中厨，時節貢獻帝所須，頗亦霑丐及吾徒。", "知汝燥吻思江湖，作書亟遣長鬚奴。", "焦山未沃東海枯，笑我一勺安可濡。"]}