{"author": "謝逸", "period": "宋", "type": "诗", "title": "和陳倅宜黄書事", "paragraphs": ["鄙夫拙生事，日晚兒號冬。", "白駒穿甕牖，曲肱起猶慵。", "懶惰百無營，有酒時復中。", "孰知廊廟具，征驂犯寒風。", "行役豈不苦，王事不我容。", "勞佚雖有命，造物似不公。", "仰羨沖天鶴，孤飛邈難從。", "頼有雲外山，所至如迎逢。", "是中有深意，高懷可默通。", "何當浮大白，一醉百念空。"]}