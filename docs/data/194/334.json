{"author": "謝逸", "period": "宋", "type": "诗", "title": "謝吳迪吉以麻源桃實法製黄精見遺", "paragraphs": ["平生剛直心，真率類狂絞。", "居首富兒門，肉食亦不飽。", "北堂老髮垂，喜懼我心攪。", "瘦妻首飛蓬，敢謂美而佼。", "婦姑宵不寐，清餓常至卯。", "幸頼親友人，饋送亦稍稍。", "崔嵬華子岡，秀嶺橫參昴。", "木桃芘菟竹，歲永樛枝撓。", "千年採掇餘，曾近麻姑爪。", "喧喧聲利區，獻酬呈獪狡。", "分甘及衡門，古心君獨拗。", "作詩報嘉惠，質野言非巧。"]}