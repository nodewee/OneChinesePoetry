{"author": "謝逸", "period": "宋", "type": "诗", "title": "送李希顔", "paragraphs": ["長安少年清似玉，腰垂黄金雙鬢綠。", "吹噓氣焰高岑樓，胡不容公置一足。", "腦脂遮眼卧三年，滿榻秋風對修竹。", "戶內殷殷金石聲，牙籤插架三萬軸。", "箋詩作傳起凡例，斷簡殘編紛在目。", "題輿粵國正秋風，石瘦水清山詰曲。", "先聲霹靂挾仁氣，父老歡呼胥吏肅。", "莫思蓴菜賦歸歟，天上要公調鼎餗。"]}