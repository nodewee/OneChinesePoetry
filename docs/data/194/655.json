{"author": "趙鼎臣", "period": "宋", "type": "诗", "title": "欒棄奇育皆賦集字韵詩再次其韵示之", "paragraphs": ["我家不減烏衣集，何曾以沫空相濕。", "父兄共有清白傳，家世不於名利急。", "稍侵老景何足道，粗喜汝曹皆有立。", "天路崢嶸在一飛，承明翕習期三入。", "乘時便可功業建，發策豈爲科第及。", "連珠合璧競名聲，九棘三槐爭品級。", "金門他日看汝游，竹隠何年助吾葺。", "男兒志氣要軒昂，肯作楚囚相對泣。"]}