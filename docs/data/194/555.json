{"author": "謝逸", "period": "宋", "type": "诗", "title": "明水寺", "paragraphs": ["城西三十里，山林深且杳。", "群峰如連環，緣崖一徑小。", "土潤禾稼重，地僻居民少。", "老桂聳亭亭，喬松高矯矯。", "幽露泣溪毛，清風摇綠篠。", "朝來爽氣浮，輕烟橫木杪。", "日暖天清明，野雉鳴有鷕。", "石澗嗽寒泉，泠泠瀉幽沼。", "嵯峨雙石門，屢經樵火燎。", "祇園煥觚稜，十雉周牆繚。", "掃地炷妙香，房櫳深窈窕。", "嗟予嶔崎人，平生百憂擾。", "好古嗜簡編，僻性樂魚鳥。", "每逢山水佳，耳聽眸子瞭。", "况同佳士遊，意氣溢雲表。", "望遠視眈眈，臨危憂悄悄。", "險韵吟競病，怪語作危了。", "華鯨吼脩廊，僧窗曙迷曉。", "炊黍饌來牟，土芝雜荓蓼。", "他時子來歸，伐木芟蘿蔦。", "考室山之陽，高明遠隘湫。", "第恐戀君恩，紫禁烟花繞。"]}