{"author": "邢居實", "period": "宋", "type": "诗", "title": "明妃引", "paragraphs": ["漢宮有女顔如玉，淺畫蛾眉遠山綠。", "披香殿裏夜吹笙，未央宮中朝理曲。", "絳紗蒙籠雙蠟燭，簫鼓聲傳春漏促。", "玉輦三更別院歸，夜深月照黄金屋。", "莓苔滿院無行迹，總爲君王未相識。", "上天仙人骨法別，人間畫工畫不得。", "嫣然一笑金輿側，玉貌三千斂顔色。", "羅幃繡戶掩風香，一朝遠嫁單于國。", "金鳳羅衣爲誰縷，長袖弓彎不堪舞。", "一別昭陽舊院花，淚灑臙脂作紅雨。", "回頭不見雲間闕，黄河半渡新冰滑。", "馬蹄已踏遼碣塵，天邊尚掛長門月。", "黄沙不似長安道，薄暮微雲映衰草。", "羌人馬上鳴胡笳，綠髮朱顔爲君老。", "西風蕭蕭郅水寒，啼痕不斷幾闌干。", "年年看盡南飛雁，一去天涯竟不還。", "少年將軍健如虎，日夕撞鐘搥大鼓。", "寶刀生澀旌旗捲，漢宮嫁盡嬋娟女。", "寂寞邊城日將暮，三尺角弓調白羽。", "安得猛士霍嫖姚，縛取呼韓作編戶。"]}