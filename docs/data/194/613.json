{"author": "趙鼎臣", "period": "宋", "type": "诗", "title": "猶子奕赴官中山奇作詩送之因次其韵", "paragraphs": ["人生貴天真，圭角何必露。", "骯髒世雖憎，豈弟神所許。", "嗟爾守一官，十年不改故。", "兒寒屢號朝，妻饑數啼暮。", "又隨五斗米，遠向千里去。", "中山貔虎屯，北鄙咽喉據。", "我昔少年游，夢景墮飛霧。", "猶思雁塔凉，尚愛石丈主。", "迨汝閒暇時，尋我經行處。", "聊因起遐想，會自有佳趣。", "此外姑置之，勿改平生度。", "功名無巧手，富貴有夷路。", "往復版築中，時來猶舉傅。"]}