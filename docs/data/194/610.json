{"author": "趙鼎臣", "period": "宋", "type": "诗", "title": "送李侗誘中將漕江東", "paragraphs": ["顔駟老爲郎，三世終不遇。", "奉春脫輓輅，暫見若平素。", "功名豈不佳，用舍真有數。", "况逢堯舜朝，士多無著處。", "赫赫金門開，燕子皆鵷鷺。", "天顔若春溫，戰栗心恐怖。", "奏事幸無他，求福安敢預。", "李侯衡湘來，朝謁苦未屢。", "入對明光宮，爽氣回天顧。", "立持使者節，褒語宣朝路。", "自結明主知，千載實旦暮。", "富貴在子耳，江南那久住。", "努力加飯餐，穩上青雲去。"]}