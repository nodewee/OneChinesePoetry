{"author": "趙鼎臣", "period": "宋", "type": "诗", "title": "次韵李蕭遠送葉少協赴官陳州", "paragraphs": ["簿領動移日，塵埃紛滿城。", "空令牛馬走，坐見鄙吝生。", "文章雖小技，不激安能鳴。", "邂逅得之子，接語意已驚。", "談鋒苦豪放，心地實坦平。", "凜如君北斗，嘒然吾小星。", "忽聞補吏去，曾不與我評。", "長嘯登扁舟，心遠氣甚英。", "先師仲尼父，昔嘗泥此行。", "寄聲陳父老，君蓋何當傾。", "須知此客佳，館穀幸少宏。", "富貴亦土苴，名聲忌崢嶸。", "請謝郭子橫，去矣勿觥觥。"]}