{"author": "趙鼎臣", "period": "宋", "type": "诗", "title": "寄高陽宰張即功", "paragraphs": ["方丈仙山客，高陽辯士鄉。", "聖朝新命吏，茂宰近爲郎。", "烽火三關戍，塵埃百戰場。", "幽燕通聘問，蕃漢雜耕桑。", "政簡人安堵，刑清舍掩棠。", "萬家魚蟹賤，十里芰荷香。", "置酒時多暇，裁詩夜未央。", "水摇天影亂，風送角聲長。", "驟見秋雲白，相思塞草黄。", "無忘寄消息，看取雁南翔。"]}