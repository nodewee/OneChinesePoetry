{"author": "趙鼎臣", "period": "宋", "type": "诗", "title": "郡僚出塘濼唱和詩次其韵", "paragraphs": ["水窮瘴海南，陸盡狼胥北。", "祖宗受之天，以爲冠带國。", "維時耶律氏，好亂樂禍賊。", "夜動鼠穴中，陰計屢以默。", "廷臣請加兵，薄伐陳往則。", "堯舜仁如天，一言羣議塞。", "幽燕亦吾民，此意多不識。", "至信及豚魚，深恩被動植。", "古來戰場地，父老今力穡。", "耘夏水泱泱，穫秋禾翼翼。", "當年守邊將，至今猶血食。", "烏虖戰危事，勝敗有失得。", "祖宗諱言兵，陰功千萬億。", "不見陂塘上，溝塍如組織。", "傳聞天驕兒，頗亦知帝力。", "祖孫相付授，日夜自約勒。", "慎勿負中原，天地父母德。"]}