{"author": "趙鼎臣", "period": "宋", "type": "诗", "title": "中秋夜楊時可與狄端叔載酒見過月下聯句", "paragraphs": ["月固不可得，客亦未易逢。", "相看且一笑，劇飲須千鍾。", "石交事綺語，辯口如劍鋒。", "血指遇巧匠，青蒿倚長松。", "平生所欣慕，今夕獲從容。", "我出元白後，敢躡李杜蹤。", "競誇詞激烈，已覺醉蒙茸。", "虛文矜畫虎，利口極雕龍。", "誰能望塵拜，初不希侯封。", "雲披蟾影白，露浥桂香濃。", "河漢淡無色，烏鵲迷所從。", "要爲青女約，從使蜚廉攻。", "渡河天女懶，搗藥玉兔慵。", "秋凝霜悒悒，晴解雲重重。", "論功有詞客，誤曉驚惰農。", "興從庾亮發，景爲仲宣供。", "夜氣凄以冷，斗杓橫復縱。", "文章余所短，翰墨子之丰。", "酒渴思朝汲，腸饑聞夜舂。", "寧盡杯中蟻，勿聽床下蛩。", "思澀慚追驥，篇成類采葑。", "我眠君且去，莫待鼓鼕鼕。"]}