{"author": "趙鼎臣", "period": "宋", "type": "诗", "title": "送張彥政歸京師", "paragraphs": ["官曹寂寞坐兀兀，囊無一錢貧到骨。", "欲歸未得住也難，客子秋來頗蕭瑟。", "并州人情薄於紙，覆雨翻雲而已矣。", "我頑不顧柰我何，得酒陶然且歡喜。", "府中別駕名公孫，往時閥閱推其門。", "皎如雙璧照閭里，至今文彩風流存。", "諸郎往往皆汗血，超然別駕尤奇絕。", "滿前豪傑多少人，獨向我曹相暖熱。", "幕府轅門一事無，五白爭梟半夜呼。", "但知得醉乃已耳，頗復有客如此乎。", "俗多我責君不然，君今去我真可憐。", "微官縛人不可脫，五斗看來成幾錢。", "君還朝廷用决矣，錯節盤根談笑裏。", "當權得意莫相忘，要須容此狂狷士。"]}