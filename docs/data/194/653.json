{"author": "趙鼎臣", "period": "宋", "type": "诗", "title": "永錫生日以詩壽之", "paragraphs": ["酌君以御府黄封之酒，泛君以江南白玉之巵。", "祝君以歲寒後凋之壽，頌君以鮐背難老之詞。", "十年聞名不相識，一日傾蓋無復疑。", "文如錦繡可貴重，行似金玉無瑕疵。", "詔書求賢意不淺，嚴徐賈馬爭推薦。", "大蟲老鼠本殊科，李耳韓非偶同傳。", "看君此舉不匆匆，白日青霄意氣中。", "上方未賜尚書履，烏府先騎御史驄。", "我當報罷歸可必，却向軍中弄刀筆。", "今朝判得一醉無，請辦黄封作生日。"]}