{"author": "釋本才", "period": "宋", "type": "诗", "title": "偈十二首  其一一", "paragraphs": ["袖裏暫閑醫國手，岸巾來訪卧雲人。", "相逢一笑千峰頂，高下森羅百億身。", "相逢一笑，萬壑風清。", "大冶精金，應無變色。", "黄檗昔遇裴相國，當頭一劄，冷暖自知。", "睦州久契陳尚書，剖露肝腸，清虛廓落。", "正當今日，賓主互換。", "覿體唱酬，似空藏空，如鏡照鏡。", "芥子拈來敲石窟，須知渠是箇中人。"]}