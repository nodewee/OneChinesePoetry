{"author": "趙鼎臣", "period": "宋", "type": "诗", "title": "送外兄張會之", "paragraphs": ["我見舅氏如母存，舅氏之子吾弟昆。", "昔年兒童今白髮，舊事豈復能追論。", "烏乎外家久零落，無復駟馬乘朱軒。", "諸甥獨我偶未死，投老得郡西南奔。", "故鄉隔遠親舊少，忽騎款段呼我門。", "相逢握手問存歿，流淚欲哭聲復吞。", "頗聞二頃皆負郭，力田自可供晨昏。", "兒婚女嫁都已了，翁嫗屢醉茅柴渾。", "人生如此萬事足，便可送老三家村。", "我行四方走萬里，十畝未有桑麻園。", "欲置一錐無著處，儒冠誤我知何言。", "買牛賣劍計已决，家有竹隠堪負暄。", "兄能遠來復過我，當釀白酒烹雞豚。"]}