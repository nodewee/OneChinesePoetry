{"author": "趙鼎臣", "period": "宋", "type": "诗", "title": "次韵滕子濟禮部考古圖", "paragraphs": ["蒼史失古法，赤刀有遺書。", "經毀秦漢後，器追禹夏初。", "古人不吾接，有感誰與袪。", "尚憐盲左生，文字記魯壺。", "哀哉泗水沒，不復知鬼魖。", "英英華省郎，攟摭收遺餘。", "異書人不識，善本手自摸。", "壁中發科斗，海底出珊瑚。", "篆籀既識職，鐘鼎各應圖。", "要當知百世，何止舉一隅。", "似逢東里生，張華與之俱。", "談傾河海江，下卷鄭白渠。", "我老塵埃中，牒訴慘不舒。", "思陪種柳潛，願逐耦耕沮。", "錦囊不應開，欲和聊復徐。", "頗憐平生心，用意真僻儒。", "識字恨不博，塊焉無與虞。", "圖書許借否，髯滕意何如。", "莫作驪龍仙，靳吝五色珠。", "鴟夷或未辦，當奉酒一盂。"]}