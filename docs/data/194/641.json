{"author": "趙鼎臣", "period": "宋", "type": "诗", "title": "子莊出獵僕不與聞志康有詩次其韵", "paragraphs": ["歲窮於冬春未涉，雪入田中餘潤接。", "鷹鸇欲擊膽方張，狐兔正肥心已怯。", "忽呼小隊試周旋，直並西山窮射獵。", "將軍約束金鼓震，令尹指麾豺虎懾。", "平原淺草陣橫斜，後勁中權旗曄曄。", "林空肯使逸禽飛，澤竭不煩追騎躡。", "正堪大嚼出饞涎，安用千金酬笑靨。", "風毛漠漠任教吹，雨血紛紛誰所喋。", "不容杜曲隨李廣，顧肯桑間問靈輒。", "廟謨不戰方兩階，邊塵已靜休三捷。", "酩酊如余乃醉仙，雄豪似子真儒俠。", "明朝得雋儻相過，買酒尚堪吾倒篋。"]}