{"author": "趙鼎臣", "period": "宋", "type": "诗", "title": "夜行見懷", "paragraphs": ["家無儋石儲，日費千鍾飲。", "避謗醉爲鄉，嗜眠書作枕。", "忘機鳥已馴，有道魚不淰。", "栖遲天一涯，浪漫歲三稔。", "日月漸悠悠，肺腸空凜凜。", "平生師孔孟，夙昔陋顔沈。", "膺門感恩義，噲等荷題品。", "報德力未能，量己事已審。", "新詩辱雕鎸，浩嘆忘食寢。", "但願酒不空，何事文如錦。"]}