{"author": "趙鼎臣", "period": "宋", "type": "诗", "title": "崔德符作湖園詩以寄邢子强次韵", "paragraphs": ["吏道如棼絲，坐覺意味少。", "我豈無一簞，當食自不飽。", "邂逅崔子真，霜林挺孤篠。", "十日九閉門，想見獨傾倒。", "悠悠四十年，識君恨不早。", "晤言曾幾何，告別驚草草。", "昨枉湖上作，盛贊池亭好。", "平生邢子才，投分紵與縞。", "政當樂濠魚，定不驚鷗鳥。", "解榻念君來，此意不待曉。", "似聞百花洲，一雨浄如掃。"]}