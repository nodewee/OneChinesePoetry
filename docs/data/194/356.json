{"author": "謝逸", "period": "宋", "type": "诗", "title": "與諸人分韵詠古碑探得羅池廟記以池字爲韵", "paragraphs": ["德不蓋當代，名欲萬世垂。", "刻石期後人，石與名俱隳。", "子厚名世士，投荒死南夷。", "柳民懷遺愛，作廟臨羅池。", "韓公記其事，沈子書其詞。", "韓詞昭萬古，沈詩妙一時。", "名實兩無愧，後世傳不疑。", "古人共閒燕，翰墨相娛嬉。", "食不設寒具，玩此前賢碑。", "願作集古錄，模楷歐少師。"]}