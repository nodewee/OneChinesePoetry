{"author": "滕茂實", "period": "宋", "type": "诗", "title": "臨終詩", "paragraphs": ["虀鹽老書生，謬列王都官。", "索米了無補，從事敢辭難。", "殊鄰復盟好，仗節來榆關。", "城守久不下，川塗望漫漫。", "儉輩果不惜，一往何當還。", "牧羊困蘇武，假道拘張騫。", "流離念窘束，坐閱四序遷。", "同來悉言歸，我獨留塞垣。", "形影自相吊，國破家亦殘。", "呼天竟不聞，痛甚傷肺肝。", "相逢老兄弟，悼歎安得掛。", "金人自南歸，得志鞍馬間。", "波瀾卷大厦，一木難求安。", "世事寧有此，聊發我所存。", "爵祿非所慕，金珠敢懷貪。", "就不違我心，渠不汗我顔。", "昔燕破齊王，羣臣望風奔。", "王蠋猶守節，燕人有甘言。", "經首自絕脰，感槩今昔聞。", "未嘗食齊祿，徒以世爲民。", "況我祿數世，一死何足論。", "遠或死江海，近或死朝昏。", "斂我不須衣，裹尸以黄幡。", "題作宋臣墓，篆字當深刊。", "我室尚少艾，兒女皆童頑。", "四海無置錐，飄流倍悲酸。", "誰當給衣食，使不厄饑寒。", "歲時一酹我，猶足慰我魂。", "我魂亦悠悠，異鄉寄沉冤。", "他時風雨夜，草木號空山。"]}