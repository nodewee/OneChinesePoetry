{"author": "周知微", "period": "宋", "type": "诗", "title": "觀臨淮雙頭白蓮圖", "paragraphs": ["君不學叔隗季隗南歸晉，又不學大喬小喬東入吳。", "一種桃根與桃葉，若爲化作雙芙渠。", "臨淮政成有餘暇，坐令華屋生瀟灑。", "鵝溪一幅萬里寬，移得浙川入圖畫。", "天空水闊江茫茫，想見女英與娥皇。", "九疑雲深蒼梧遠，冰姿玉泣不成妝。", "苦心抱恨何時了，香骨應甘沒秋草。", "不如回首謝秋風，分作尹邢來漢宮。"]}