{"author": "趙鼎臣", "period": "宋", "type": "诗", "title": "次韵陳修仲題會稽宋尉澄暉亭", "paragraphs": ["鑑湖繞君家，近在門前路。", "置亭昔未善，對面無覓處。", "勝地天所儲，造物費陶鑄。", "惟昔居者誰，熟視不知措。", "會逢賞心人，卓犖見深度。", "疏朗引湖山，豁達去屏戶。", "開軒明月來，解榻清風駐。", "初無結駟勞，怪此咄嗟具。", "更得黄絹詞，當煩神物護。"]}