{"author": "趙鼎臣", "period": "宋", "type": "诗", "title": "病目無聊因遊慈雲寺作詩呈諸友", "paragraphs": ["造物本兒嬉，萬彙同一甑。", "陰陽燒煮之，有此生老病。", "我今知命年，過二不爲盛。", "此身付天公，窮達聽其令。", "胡爲生纖雲，翳此秋月浄。", "坐令盲老翁，悲嘯雜歌詠。", "醫云肝乘母，交惡若周鄭。", "欲知罍不耻，要在瓶毋罄。", "至言若金篦，刮膜除蔽映。", "咄哉耕田夫，所得已負乘。", "當求揚一廛，遂卜蔣三徑。", "閉目存黄庭，燕坐收雙脛。", "回首謝蓬萊，問路安敢更。"]}