{"author": "陳汝錫", "period": "宋", "type": "诗", "title": "石門山", "paragraphs": ["落帆倚芳洲，冷日銜翠壁。", "沙平野步穩，不費支筇力。", "邂逅到幽洞，雲水已昏夕。", "陰崖上蒼穹，杳不見轍迹。", "巖前月色薄，細路稍有覓。", "瀑泉號秋聲，飛練不計尺。", "僧房得少憩，坐久耳方寂。", "河梁謫仙人，握手見胸臆。", "囊無一錢看，志有萬里適。", "拄頰望西山，琢句愈工績。", "同遊得二妙，筆障亦勁敵。", "笑談頗傾坐，酬唱屢即席。", "顧予舌本强，咀嚼覺清液。", "林泉信幽奇，歲月尤迅亟。", "茲游莫辭頻，能著幾兩屐。"]}