{"author": "謝逸", "period": "宋", "type": "诗", "title": "送惠洪上人", "paragraphs": ["真凈養兒如養羊，敗羣者去羊不傷。", "洪師斗擻蔬筍氣，白晝穴我夫子牆。", "粥魚齋鼓了無礙，坐禪不廢談文章。", "老師頷之笑不語，壞衲百孔穿寒光。", "洞庭風號波浪吼，笑揖逐客談船窗。", "六月赤脚登大庾，黄茆瘴裏餐檳榔。", "天宮不合困兩鳥，洪徐接翼鳴南昌。", "毛羣羽族不敢喘，師乃啁唽鳴其旁。", "欻起四明狂客念，揚瀾恨不一葦航。", "男兒行役良自苦，水有鮫鰐陸豺狼。", "何當啖芋撥牛糞，拗折拄杖挂鉢囊。"]}