{"author": "邢居實", "period": "宋", "type": "诗", "title": "題李伯時畫黄知命騎馿圖", "paragraphs": ["長安城頭烏夜棲，長安道上行人稀。", "浮雲卷盡暮天碧，但見明月流清輝。", "君獨騎馿向何處，頭上倒著白接䍦。", "長吟搔首望明月，不學山翁醉似泥。", "到得城中燈火鬧，小兒拍手攔街笑。", "道傍觀者那得知，相逢疑是商山皓。", "龍眠居士畫無比，摇毫弄筆長風起。", "酒酣閉目望窮途，紙上軒昂無乃似。", "君不學長安游俠誇年少，臂鷹挾彈章臺道。", "君不能提携長劍取靈武，指揮猛士驅貔虎。", "胡爲脚踏梁宋塵，終日飄飄無定所。", "武陵桃源春欲暮，白水青山起烟霧。", "竹杖芒鞋歸去來，頭巾任掛三花樹。"]}