{"author": "劉安上", "period": "宋", "type": "诗", "title": "方潭展墓示子姪", "paragraphs": ["舊菴在山頂，去此五里餘。", "創謀自吾祖，遷就今所居。", "往時僧不多，苟且完室廬。", "至於五十載，風雨荒榛蕪。", "先人樂溪山，每到嘗躊躇。", "深憐棟宇弊，締構新是圖。", "鑿巖闢幽徑，開門揖清虛。", "高堂閎且深，三山列庭隅。", "或禪或教律，濟濟蹌衣裾。", "先塋舊所卜，乃在西南隅。", "松筠老且茂，雲氣時卷舒。", "政和甲午歲，予解壽春符。", "寬恩得真祠，展省來郊墟。", "清酹奠墓隧，誥軸焚金朱。", "報效未云訖，涕泗徒漣如。", "朅來就堂宇，會飲族屬俱。", "夜深燈火明，山靜竹柏疏。", "翻思昔日營，似爲今所須。", "先人篤好善，雅志在詩書。", "于公有陰德，高大其門閭。", "虞詡名升卿，其後果不誣。", "嗟余忝厥修，覆敗良可虞。", "作詩以自警，其無迷厥初。"]}