{"author": "謝逸", "period": "宋", "type": "诗", "title": "和洪老贈寂大師", "paragraphs": ["道人居笑庵，游戲大海寂。", "鈎深無近用，鏡古有精識。", "運籌不減良，任俠頗如劇。", "未傳東土衣，不通左階籍。", "歸自丹霞山，閉門不浪出。", "室中拂未秉，戶外屨已積。", "非關一念致，要是三昧力。", "疊衾洗鉢外，何以度永日。", "孤坐老此生，恐爲世情測。", "談笑作佛事，豈不勝佔畢。", "垂手試入廛，貪夫願投璧。", "大木倒百圍，山靈不敢惜。", "壯觀佛宇麗，鬼工莫儔匹。", "衆生嗜欲利，如兒舐刀蜜。", "睹此大莊嚴，一瞬萬緣失。", "何時却閉門，養此幻化質。", "老大百不知，面带黄瓜色。"]}