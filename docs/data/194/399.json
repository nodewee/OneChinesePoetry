{"author": "謝逸", "period": "宋", "type": "诗", "title": "游西塔寺分韵得處字", "paragraphs": ["西風脫木葉，感時煎百慮。", "癡坐北窗底，哦詩不能句。", "同舍二三子，邀我城南去。", "風於湖上亭，臨流坐箕踞。", "菡萏晚紅垂，冷香襲巾屨。", "湖西青蓮界，竹陰有微路。", "老僧迎我笑，洗鉢供匕箸。", "齋厨野飯香，園蔬摘朝露。", "清言洗心胸，幸免杯酒汙。", "人生會合難，駛若風中霧。", "明晨想茲游，凄凉在何處。"]}