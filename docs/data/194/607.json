{"author": "趙鼎臣", "period": "宋", "type": "诗", "title": "李漢老見過不及見以詩謝之", "paragraphs": ["埋沒簿領中，氣結不得吐。", "官柳欲飛花，春事遽如許。", "騎馬出東城，意若鴻鵠舉。", "獨行雖少味，自足寬靡盬。", "歸來兒女曹，怪事說覶縷。", "有客適過翁，身騎五色羽。", "自非翱瀛洲，恐是翔紫府。", "雲來久躊躇，鶴去迷處所。", "我老俗吏中，人物誰比數。", "頼獨有故人，慰藉能傴俯。", "一臂乃失之，遇事真齟齬。", "朝來益癡絕，物色徧庭宇。", "尚尋履迹餘，用意毋乃魯。"]}