{"author": "謝逸", "period": "宋", "type": "诗", "title": "代送柳權郡", "paragraphs": ["河東夫子文中虎，筆端揮灑如飛雨。", "餘波覃及百世孫，翰墨風流照今古。", "文章清麗有典則，胸懷恢廓無城府。", "擁麾山郡民氣和，萬頃黄雲富禾黍。", "公餘雅會羅嘉賓，高論崢嶸揮玉麈。", "皂蓋雙旌別汝江，去作他邦民父母。", "佇看祖席列岐亭，梅影橫斜媚村塢。", "定知玉詔下丹墀，宰府要公調鼎俎。"]}