{"author": "謝逸", "period": "宋", "type": "诗", "title": "龍沙詞五疊贈清逸先生", "paragraphs": ["雁雲蜚兮鯉沉，高者可弋兮下可罾。", "龍沙之上足以忘機兮，于以觀魚鳥之情。", "修眉浮空兮，鑒寒瀨之澄凝，茹紫芝兮濯纓。", "逍遥乎龍沙之上兮，可樂者山水之情。", "草芊芊兮垂柳陰陰，黄落兮霜寒露零。", "龍沙之上足以忘懷兮，于以觀草木之情。", "秋風兮月明，吹我衣裳兮照吾曲肱。", "逍遥乎龍沙之上兮，可樂者風月之情。", "百夫逐鹿兮，失得之營心。", "有鹿兮雖竭蹷其何悲。", "向知鹿不吾得兮，曾不如其已。", "不吾得則已兮，又何有于龍沙之君子也。"]}