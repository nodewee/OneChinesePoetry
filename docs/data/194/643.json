{"author": "趙鼎臣", "period": "宋", "type": "诗", "title": "再次前韵戲志康", "paragraphs": ["賈侯少日規原涉，酒徒劍客交相接。", "官成忽綰縣令章，文墨能令豪士怯。", "滿庭牒訴若沈迷，過眼詩書聊領獵。", "發狂正爾不能堪，大叫赫然胥吏懾。", "西城曉出頗匆匆，日射圍場光有曄。", "鹿傷鶴膝畏鵰盤，兔中鶻拳愁犬躡。", "獲多意解始開顔，暗覺微渦生兩靨。", "逡巡下令釋前禽，尚恐流殷人競喋。", "不知誰忽遣君知，佐饔而嘗心頗輒。", "新詩不減子虛篇，喜意似書城濮捷。", "更因乞肉苦譏嘲，句險詞夸終類俠。", "莫瞋令尹少須之，報聘已裝珠一篋。"]}