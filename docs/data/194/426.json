{"author": "謝逸", "period": "宋", "type": "诗", "title": "豫章別李元中宣德", "paragraphs": ["舊聞諸李隠龍眠，伯時已老元中少。", "一行作吏各天涯，故人落落疏星曉。", "西山影裏識君面，碧照章江眸子瞭。", "向來問道渺多歧，只今領略歸玄妙。", "老鳳垂頭噤不語，古木槎枒噪春鳥。", "身在幕府心江湖，左胥右律但坐嘯。", "第愁一葉釣魚舟，不容七尺堂堂表。", "我今歸卧靈谷雲，君應紫禁鶑花繞。", "相思有夢到茅齋，細雨青燈坐林杪。"]}