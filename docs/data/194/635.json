{"author": "趙鼎臣", "period": "宋", "type": "诗", "title": "次韵何德之喜雪", "paragraphs": ["北風半夜軒昂變，倒瀉天河飛似霰。", "初驚弱質柔於冰，稍意澄江浄如練。", "心知消息到盃盤，坐覺精神生筆硯。", "曉來竹下失青莎，鵠立細長三四片。", "似欺趙子軀六尺，欲惱何郎書萬卷。", "詩泉要子涌三峽，酒路許吾通一線。", "可憐頃刻縱如花，不奈消流終怯晛。", "經嘗凜冽合增嫌，愛惜爲餘猶眷戀。", "畫莎江上真已奇，歌曲郢中殊不倦。", "自慚追琢費巧心，欲爲不托嗟無麵。"]}