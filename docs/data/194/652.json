{"author": "趙鼎臣", "period": "宋", "type": "诗", "title": "河間令尹", "paragraphs": ["東家載豆如山嶽，西舍割禾無處著。", "父老歡呼南陌頭，打鼓吹簫相燕樂。", "今年不復似常年，斗米都無百十錢。", "新來長官政及我，夜無吠犬人得眠。", "公家力役會不免，常苦里胥相擾亂。", "里胥不出今幾時，我自輸官不須歎。", "秋風嫋嫋樂無涯，棗有實兮菊有花。", "聞道長官作生日，相呼父老來排衙。", "排衙奉上一盃酒，再拜長官千萬壽。", "三年替去不須臾，聊與斯民爲父母。"]}