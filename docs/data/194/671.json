{"author": "趙鼎臣", "period": "宋", "type": "诗", "title": "次韵子磐悼畜馬死", "paragraphs": ["吾聞古者八駿圖，白義騄耳皆龍駒。", "獨嘶長風志萬里，意態自與凡馬殊。", "常時陸陸未足道，一日致遠君應須。", "朝秣幽燕暮吳粵，顧視款段猶泥塗。", "王良不生造父死，校計豈復分毫銖。", "憶君初應將軍召，隨身惟以一馬俱。", "官曹卑微騎從少，豈有負弩供前驅。", "忽然據鞍欲有適，老兵一諾費百呼。", "空槽無芻但與飲，坐令槁死城南隅。", "天嫌此馬非俊物，如君豈合冉冉趨。", "才高不肯露頭角，有計甘學水中鳬。", "故令駑蹇自斃踣，欲君感慨求夷途。", "當捐千金市絕足，勿仗短策驅庸奴。", "人生但可印如斗，世上豈患騅無烏。", "馬骨朽時君貴矣，頗應憶著敝帷無。"]}