{"author": "謝逸", "period": "宋", "type": "诗", "title": "右軍墨池", "paragraphs": ["張芝學書池水黑，章草如芝古無敵。", "右軍睥睨難抗行，恨不臨池作書癖。", "云何汝水之上崔嵬峰，到今方池有遺墨。", "此事不特古老傳，往往故事書簡冊。", "南豐先生欣得之，手揮巨筆飛霹靂。", "云是逸少徜徉山水間，筆墨淋漓此其迹。", "嗚呼勝事妙入神，千年尺水清粼粼。", "有時水面浮墨過，紛紛郁郁非烟雲。", "我書敧傾不成字，秋雁斜行落窗紙。", "印泥沙法安可傳，獨撫餘蹤玩清泚。", "但當一日書一箱，筆蹤或在子欽行。", "他年若榜凌雲殿，定不懸橙白頭如仲將。"]}