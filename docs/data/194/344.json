{"author": "謝逸", "period": "宋", "type": "诗", "title": "與諸友游南湖分韵得紅字", "paragraphs": ["不通泮宮籍，端居常屢空。", "貧知俗益薄，老覺書有功。", "寂無裹飯客，門前翳蒿蓬。", "平生眼底人，粗知吾困窮。", "招呼城南遊，飯我枵腸空。", "亭午得一飽，哦詩和秋蟲。", "捫腹步南湖，緩带披凉風。", "漸見波心蓮，頗憶新妝紅。", "徐酌穆生醴，宛如和露濃。", "三咽不知味，百盞無醉容。", "但可勝茶湯，留餉東坡翁。", "儒生本酸寒，獨處罹百凶。", "不謁魏元君，粗免惡少攻。"]}