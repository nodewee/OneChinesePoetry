{"author": "趙鼎臣", "period": "宋", "type": "诗", "title": "九月八日曉起絕糧舟中讀書", "paragraphs": ["饑腸徹夜鳴，夢亂不能好。", "口腹故累余，勉起不待曉。", "貧家無宿糧，庖厨凈如掃。", "力耕可得食，此計真不早。", "居然懷抱惡，坐使百憂繞。", "聊復讀我書，百家觀浩渺。", "古人骨已朽，漫爛列華藻。", "其言忽起予，一覽意自了。", "颯然驚短鬢，怒立何草草。", "壯心激衰懦，豪氣變枯槁。", "捧腹故便便，不食今自飽。", "方知道義力，非但文章巧。", "吾命豈真窮，吾書可長保。", "從今復何事，讀誦以終老。", "不須哀王孫，爲謝淮陰嫗。"]}