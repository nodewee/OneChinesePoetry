{"author": "謝逸", "period": "宋", "type": "诗", "title": "送姜和父", "paragraphs": ["掠眼年光洒飛雹，三載從游只如昨。", "似聞買船修水來，俄見呼童理歸橐。", "酸寒自是臨川尉，况值凶年羣盜作。", "干戈陌上玩經史，金鼓聲中挹杯杓。", "上官喑嗚百吏怖，人皆唯唯君諤諤。", "此行作邑亂山中，安得校書天祿閣。", "歸謁黄龍老比邱，乞取囊中萬金藥。", "吾體潰悶假雙井，信信致之亦不惡。"]}