{"author": "趙鼎臣", "period": "宋", "type": "诗", "title": "送林德祖致政歸吳中", "paragraphs": ["士論常苦高，出語譏古人。", "至其取與間，未足了一身。", "官爵細事爾，臭腐實與鄰。", "奈何夸者徒，薄暮猶逡巡。", "平日相語此，反覆甚諄諄。", "頓輸一著先，夫子固絕倫。", "乞身夜上書，妻子不暇詢。", "翩然東南去，笑別平生親。", "江山已在眼，邱壑俄生春。", "聊須震澤水，洗此京洛塵。", "蕭條西湖上，處士迹已陳。", "夫子今繼之，凜然兩逸民。", "疏公不足高，賀老不足珍。", "他年仙骨換，坐嘆傾蓋新。", "期我吳市門，復見梅子真。"]}