{"author": "謝逸", "period": "宋", "type": "诗", "title": "懷呂聘君", "paragraphs": ["彼美邱園秀，風韵何洒落。", "考槃盱水湄，貧賤不隕穫。", "冰椀薦溪毛，縞衣佩蘭若。", "和嶠松森森，王恭柳濯濯。", "文采南山豹，野逸青田鶴。", "獨振大雅音，黄鐘在牛鐸。", "綠蘿結春陰，修篁解夏籜。", "登山挹飛溜，自得仁智樂。", "頼有好事人，携酒慰寂寞。", "王路今坦夷，胡爲束高閣。", "堆盤爛生光，纍纍照巾羃。", "香霧欲噀人，未食先流液。", "何當見四老，授我隠居術。"]}