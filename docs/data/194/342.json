{"author": "謝逸", "period": "宋", "type": "诗", "title": "游西塔寺分韵得異字", "paragraphs": ["天刑不可解，何以補我劓。", "同訪老比丘，步至城南寺。", "脫冠飯其腹，咀嚼風雨駛。", "四壁吼怒雷，稍稍衆客睡。", "而余與汪侯，敬諮第一義。", "山僧笑不答，飲食自知味。", "豈無一樽酒，把盞得竟醉。", "不知虛靜中，自有無窮意。", "賦詩非不工，聊以助游戲。", "莫學玉川子，弄筆嘲同異。"]}