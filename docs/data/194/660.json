{"author": "趙鼎臣", "period": "宋", "type": "诗", "title": "送同年王粹公受代還朝", "paragraphs": ["昔年講學城南館，君餘二十我方冠。", "讀書兀兀敝精神，刺口紛紛談治亂。", "集英賜第偶追隨，慈孝題名容齒間。", "欲將步武踵夔龍，肯以功名論管晏。", "一時意氣若風狂，二紀光陰如夢幻。", "青眼全稀苦賤貧，白頭太早傷憂患。", "塞上逢迎心骨驚，尊前太息容顔換。", "哀哉田叔墓已拱，老矣朱公人所慢。", "分甘位下莫相憐，贏得身强聊自諫。", "君去方趨魏闕朝，我歸乍解軍書絆。", "河南河北地比鄰，春後秋前花爛熳。", "興來命駕豈吾難，會訪藍橋容一盼。"]}