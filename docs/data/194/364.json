{"author": "謝逸", "period": "宋", "type": "诗", "title": "月中觀梅花懷月上人", "paragraphs": ["梅清不受塵，月浄本無垢。", "微風更解事，排遣香入牖。", "倏思阿明語，清與此花偶。", "天資已超軼，况得善師友。", "洞然胸明白，欲掃不容帚。", "客來相視笑，不知語出口。", "平生憎俗人，未語輒先嘔。", "不逢屈突生，寧食艾三斗。", "乃知我輩中，如師亦稀有。", "但想月中梅，作詩清如晝。"]}