{"author": "趙鼎臣", "period": "宋", "type": "诗", "title": "寄題遐觀閣", "paragraphs": ["子長南遊探禹穴，自誇歷覽多所列。", "歸來落筆方著書，意與素王爭巧拙。", "謫仙早亦勤四方，沉浮江海遨齊梁。", "腹中領略幾萬里，文焰萬丈如許長。", "取之欲富觀欲博，貪多豈不如谿壑。", "直將眼力徧八方，達者應悲用心錯。", "不如五柳宅邊一老人，家貧無錢常閉門。", "時時矯首聊寓目，但見倦飛之鳥無心雲。", "老人觀之釋然悟，歸去來兮從此賦。", "勉旃爲謝倚欄人，著眼應須在渠處。"]}