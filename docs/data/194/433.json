{"author": "謝逸", "period": "宋", "type": "诗", "title": "次張邦式韵", "paragraphs": ["君家劍氣干牛斗，焰焰寒光半天倚。", "胡不長携西入秦，曳裾侯門颯珠履。", "奈何俛首桁楊間，手决大獄如傾水。", "不向南樓按歌舞，乃提健筆誇豪靡。", "獨步詩壇數挑戰，雖欲爭鋒吾老矣。", "晚來搜攬饑腹空，戲抱添丁玩岐嶷。", "蒼頭剝啄叩我門，急得長篇驚撫几。", "嗟予敢望幼度才，哦詩粗可玄暉比。", "紫囊成壞本來空，心悟香嚴聊爾爾。", "君如暫輟畫眉手，我亦閉關防折齒。"]}