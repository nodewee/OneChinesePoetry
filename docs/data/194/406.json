{"author": "謝逸", "period": "宋", "type": "诗", "title": "夜過朱仲觀飲明日雪作", "paragraphs": ["夜飲錦瑟傍，歌吹盈耳根。", "歸聞窗外竹，摵摵風葉喧。", "夢覺室生白，曉起欲填門。", "平地委璀璨，虛亭舞翩翻。", "洒樹輕復揚，觸幔急且掀。", "望遠恐連雲，積厚疑壓坤。", "光動浮屋椽，影亂紛池盆。", "散漫迷大江，依稀認前村。", "雀噤咮自束，鴉濕翅不鶱。", "把玩手欲龜，咀嚼舌必捫。", "風黨怒未解，火媒寒不溫。", "簷有冰柱懸，門無屐齒痕。", "遊倦不訪戴，愁多惟卧袁。", "何時天宇霽，炙背負晴暄。", "王門若可擬，持以獻至尊。"]}