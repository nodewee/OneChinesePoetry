{"author": "謝逸", "period": "宋", "type": "诗", "title": "送譚子仁游太學", "paragraphs": ["沓沓舉子萬馬奔，傾動場屋風塵昏。", "失身白袍青幕底，平生乾沒三家村。", "今君觸熱去鄉縣，矯如野鶴離雞羣。", "筆端萬字灑飛雹，豈畏食葉春蠶喧。", "廣文先生倒屣待，三舍弟子氣可吞。", "琴書在笥馬在門，看看山上復有山。", "願君莫忘大刀頭，何年駟馬君當還。"]}