{"author": "吉康國", "period": "宋", "type": "诗", "title": "和運使修昇陽觀落成", "paragraphs": ["被命經營始，鳩工結構初。", "深嚴開殿奧，高敞稱樓居。", "室外飛簷巘，岩隈下屋渠。", "鐘聲薄霄漢，祠事走邱墟。", "遯世誰能灑，登高迥莫如。", "鶴遊三島駕，人望五雲車。", "綺井風光潤，疏寮月影舒。", "威儀模紫極，形勢鞏堪輿。", "池有泉球舊，壇空級石餘。", "霓旌那復下，絳簡更誰書。", "童子追前躅，愚生泣太虛。", "烟霞猶赫奕，松竹自扶疏。", "封號方連進，休祥已密儲。", "躋茲仁壽域，率土慶于胥。"]}