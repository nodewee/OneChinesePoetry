{"author": "趙鼎臣", "period": "宋", "type": "诗", "title": "送趙延之億送伴高麗人歸國", "paragraphs": ["九州遺迹皆禹功，高麗之通自元豐。", "元豐聖人湯勇智，遠交欲斷匈奴臂。", "越裳九譯何自來，軺車不動麗人至。", "至今航海輸國珍，稽首朝正禮甚馴。", "吾皇寤寐率昭考，寵以大國升爲賓。", "海上凌秋潮信熟，去憑賈客船如屋。", "詔書揀選尚書郎，持節送之恩意縟。", "東夷北敵世爲鄰，久苦誅求夷甚貧。", "願歸筦鑰事天子，厭以形勢初無因。", "頗聞天驕國方擾，種落攻之天所討。", "附書憑子問三韓，畏頭畏尾何時了。", "天兵弔伐那可期，幽燕本自吾遺黎。", "請將鴨綠釀爲酒，來犒王師古北口。"]}