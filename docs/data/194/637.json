{"author": "趙鼎臣", "period": "宋", "type": "诗", "title": "宋京宏甫見和再次韵", "paragraphs": ["水花浮空出奇變，散者爲霙圓者霰。", "天翁大是富家翁，細碎剪雲親染練。", "山陰曉起右軍泣，不見墨池安得硯。", "從來緣水不充饑，此日正堪批作片。", "書生冷淡惡生活，忍凍悲吟詩滿卷。", "不知北里富薰天，舞袖對花裁圈線。", "紅爐熾炭坐生春，本不畏寒那憶晛。", "蘭臺賦風不賦雪，好色豈殊蜂蝶戀。", "不如諸孫藝且賢，蜀烹啖客初無倦。", "諸公速辯欲忘歸，盡磨東莊千斛麵。"]}