{"author": "謝逸", "period": "宋", "type": "诗", "title": "送趙德甫侍親淮東", "paragraphs": ["茂陵少年白面郎，手携五弦望八荒。", "欹帆側柁轉天末，瞿塘灧澦一葦航。", "向來問字識揚子，年未二十如老蒼。", "林花蜚盡春事了，粲然一笑西山陽。", "幅巾相從竟日坐，虛堂掃地焚清香。", "人物已共遠峰秀，談辯更與薰風凉。", "黄梅雨洗天界凈，驅車出門指太行。", "朝侯暮烹不足道，人生離別安得常。", "丈夫許與重氣義，兒女惜別徒慘傷。", "觀君瀟洒負奇氣，恐是天廄真乘黄。", "願言待價無速售，世間駔儈皆王良。"]}