{"author": "趙鼎臣", "period": "宋", "type": "诗", "title": "五月十八日陪同舍諸友遊慈雲寺", "paragraphs": ["室如蝸牛廬，氣若炊飯甑。", "身無六尺長，當午意已病。", "今朝忽破顔，夥此佛宇盛。", "長廊引雄風，爽氣回秋令。", "老僧喜客來，簟竹鋪綠浄。", "書生苦易足，妙興發觴詠。", "枯棋響雷雹，新唱雜雅鄭。", "放懷百念空，縱飲雙瓶罄。", "我衰本蒹葭，玉樹紛照映。", "忽驚涉瀛洲，驟喜陪鶴乘。", "日昳尚躊躇，欲去不忍徑。", "歸來掩關卧，汗雨復流脛。", "賜沐幸許休，命駕何妨更。"]}