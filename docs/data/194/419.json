{"author": "謝逸", "period": "宋", "type": "诗", "title": "送狄朝議", "paragraphs": ["狄公鶚立橫清秋，真氣端能回萬牛。", "平生作郡有老手，退食燕寢清香浮。", "鞭笞得名亦不惡，一官何足償百憂。", "豈如清浄政不撓，男耕女桑民力優。", "小人瑣瑣不足錄，惡詩蒙公三過讀。", "自聞歸棹理江干，北望傷懷何刺促。", "胡不强爲此邦留，懸知季月當泛菊。", "願言他日持節來，一洗蒼生愁萬斛。"]}