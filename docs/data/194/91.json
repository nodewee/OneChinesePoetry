{"author": "陳汝錫", "period": "宋", "type": "诗", "title": "壽周侍講", "paragraphs": ["我聞仙翁山，秀色媚崗嶺。", "昔人已仙去，飛步凌絕頂。", "世緣磨不盡，一念墮塵境。", "先生豈其人，骨相倍清整。", "神鍾金莖秀，氣與霜月冷。", "詞源倒三峽，筆力扛九鼎。", "書林知幾年，文字浩千頃。", "談經動旒纊，屢被前席請。", "當隨鳳閣班，徑步花磚影。", "胡爲罷勸講，禁幄出揚秉。", "一麾眇淮甸，素髮欲隨領。", "先生謫仙人，壽與龜鶴等。", "富貴要長年，功名看晚景。", "未須歎淹回，住世日月永。"]}