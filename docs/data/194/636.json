{"author": "趙鼎臣", "period": "宋", "type": "诗", "title": "再次韵", "paragraphs": ["何郎文章魯之變，句落毫端紛玉霰。", "夜長乘雪出詩軸，十里銀光摇素練。", "西山作筆鋒已禿，東海凝冰蓋其硯。", "欲搜月兔出三窟，肯比崑瑶夸一片。", "梁園詞賦不收拾，散落人間今幾卷。", "應憐我窮被雪壓，冷屋號寒命如線。", "故將佳句發陽春，昔也瀌瀌今睹晛。", "白頭嗜酒尚書郎，日給二升心所戀。", "不愁家作四壁空，每得新詩便忘倦。", "啼饑更自有癡兒，妄想朝來天雨麵。"]}