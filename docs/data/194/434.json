{"author": "謝逸", "period": "宋", "type": "诗", "title": "再用前韵", "paragraphs": ["我家端無一囊錢，骯髒趙生門可倚。", "黄綬叢中識君面，眼前如見曲阜履。", "興來曳杖叩齋扉，清坐焚香淡如水。", "有時造語出瑰奇，要令墨客皆風靡。", "仰觀喬木俯流泉，因念吾生行已矣。", "臺若君才萬夫特，風儀秀整秋山嶷。", "行看待詔金馬門，安得嗒然長隠几。", "功名他日似留侯，豈與風流京兆比。", "昨朝篇末畫眉句，始悟前言戲之耳。", "不如共訪彌天釋，真成四海習鑿齒。"]}