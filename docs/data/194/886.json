{"author": "趙鼎臣", "period": "宋", "type": "诗", "title": "遊石橋遇隠者", "paragraphs": ["巨石引飛梁，奔泉瀉纖縞。", "行攀石上藤，坐聽林間鳥。", "茲遊既物外，此地即天表。", "曠然脫塵囂，率爾慕輕矯。", "道逢餐霞人，邂逅愜幽討。", "絕糧三十年，顔色長美好。", "云此巖上芝，可得終歲飽。", "盛談山中趣，似欲容吾老。", "平生苦因循，學道真不早。", "憂患日煎熬，精神歲消槁。", "況爲官拘攣，而與事纏繞。", "悲歡相乘除，失多殊得少。", "君言會可思，待我婚嫁了。"]}