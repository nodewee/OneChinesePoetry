{"author": "趙鼎臣", "period": "宋", "type": "诗", "title": "允迪和詩吝茶弗出而約以棋取之再次韵", "paragraphs": ["仙人爛柯山，坐隠多奇方。", "我昔夢見之，正爭紫羅囊。", "豈獨寸筦窺，固已一臠嘗。", "至今不語妙，了了皆中藏。", "陋哉王積薪，亦復干帝皇。", "遠矣羊玄保，恨不同閭鄉。", "誰與子方子，忽作鬭雞昂。", "居然鏜其鼓，甚矣子之昌。", "吾師乃庖丁，未嘗嬰刃芒。", "遥知吾髮短，不必終纓長。", "明朝受敵降，築壇千步强。", "沙溪委道周，北苑陳中堂。", "想復聞我言，怒欲奮臂當。", "竟無百勝策，空有九回腸。"]}