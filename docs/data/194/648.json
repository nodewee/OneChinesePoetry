{"author": "趙鼎臣", "period": "宋", "type": "诗", "title": "蔡興兵曹謝曾秀才見和梅花詩復此韵爲謝", "paragraphs": ["詩如病疥歇復發，最忌春花與秋月。", "袖中縮手苦禁之，技癢不堪時一掣。", "彫肝琢腎神何苦，故令眼亂心愁絕。", "我生酒外百無能，病不持盃被磨折。", "暗香浮動正黄昏，獨坐悲歌唾壺缺。", "粗官豈合賦梅花，冷撰不慚中允熱。", "更煩屬和騁妍詞，句怯雖殊才調別。", "見輪學斲三十年，十指淋漓漫流血。", "忽逢匠扁過吾前，心悟微言口難說。", "冥搜角逐遂經旬，不覺紛紛墮香雪。", "尚堪火急醉其旁，卜夜直須令曉徹。"]}