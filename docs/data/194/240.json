{"author": "釋咸靜", "period": "宋", "type": "诗", "title": "拄杖歌", "paragraphs": ["誰人無一條拄杖，我家收底醜模樣。", "徹頭徹尾節目深，從生至老筋骸壯。", "不須修，何須漆，體段自然成箇格。", "或行或坐儘隨身，或倚或携還任力。", "拋一拋，卓一卓，三界魔王頓驚愕。", "雨雲雷電匝長空，展盡神通難揣摸。", "有時收，有時用，縱奪臨機恣拈弄。", "儻蒙上士入門來，一棒打教知痒痛。", "說道理，沒人情，動著教伊禍患生。", "休誇昔日化龍勢，謾說當年解虎聲。", "挑日月，吞乾坤，劃開一路涅槃門。", "大丈夫兒須執捉，一言不契命難存。"]}