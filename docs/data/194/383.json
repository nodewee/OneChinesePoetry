{"author": "謝逸", "period": "宋", "type": "诗", "title": "遊西塔寺探得王夷甫玉柄麈尾以柄字爲韵", "paragraphs": ["甯馨捉麈手，玉色相輝映。", "携持賓滿堂，韵與談俱勝。", "溫潤德堪比，鮮潔面可鏡。", "扣几聲逾清，指月色彌瑩。", "名壓范增斗，價重齊侯磬。", "晉朝妙人物，此公名最盛。", "風流固足賞，不救當時病。", "雖云王謝許，我老獨不稱。", "肉緩形頗穢，語拙存直性。", "但慕杜陵翁，長鑱白木柄。"]}