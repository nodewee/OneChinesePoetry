{"author": "趙鼎臣", "period": "宋", "type": "诗", "title": "次韵志康病起", "paragraphs": ["八十用鷹揚，萬里封燕頷。", "一擲遂成盧，再索僅得坎。", "命也天所司，欲言吾不敢。", "不見孫先生，有羹長不糝。", "何曾少卑之，坐是得坎窞。", "平生讀書苦，求味在橄欖。", "凜然剛毅姿，身大不及膽。", "滿堂進羶葷，長跪出昌歜。", "嗜好苦乖殊，持此欲誰覽。", "貽我病起詩，慨歎發悲感。", "君看彼棼絲，見用即衡紞。", "得失付天公，吾屬可無憾。"]}