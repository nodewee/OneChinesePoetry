{"author": "趙鼎臣", "period": "宋", "type": "诗", "title": "送張才元大臨歸高陽兼寄楊霍", "paragraphs": ["少年公子麒麟種，使者選之來入貢。", "文章到處是青錢，談笑有時飛白鳳。", "留連太學滯遠業，歎息南陵發歸夢。", "黄河一葦浩將往，太行諸山森欲動。", "上堂嘉慶拜庭闈，入戶壎篪迎伯仲。", "幕中濟濟盡應劉，筆下翩翩皆屈宋。", "四者能并蓋已難，一尊可飲何妨痛。", "老夫久客興愈闌，公子遠行情所重。", "爲見應劉借問看，惟有月明千里共。"]}