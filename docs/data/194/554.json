{"author": "謝逸", "period": "宋", "type": "诗", "title": "正覺寺", "paragraphs": ["避暑訪禪客，頃作城南遨。", "秋風颯然來，草木鳴蕭騷。", "復起水東興，兩槳摇輕舫。", "何處可盤礴，有寺臨江皋。", "門戶頗幽邃，野徑深蓬蒿。", "升堂脫冠坐，洗盞傾濁醪。", "初筵談名理，清言洗塵勞。", "徐徐雜詼諧，坦率真吾曹。", "尚餘清凈業，詩成漫揮毫。", "人生一瞬間，逝水行滔滔。", "歸與不秉燭，樓頭霜月高。"]}