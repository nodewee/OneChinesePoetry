{"author": "袁甫", "period": "宋", "type": "诗", "title": "和晉齋兄韻", "paragraphs": ["斟酌元氣，斗爲帝車。", "四時迭運，其信也且。", "天道不言，莫非教歟。", "日之升矣，雲翳掃除。", "本無體質，湛然太虛。", "歷山舜耕，雷澤舜漁。", "天德首出，茲焉權輿。", "晉齋作詩，誨語勤劬。", "我處山樊，飲水飯蔬。", "一雨蘇旱，民氣歡如。", "東鄰殺牛，西鄰刲豬。", "市賈不售，始到吾廬。", "買來烹之，每食無餘。", "凉哉枕簟，凄其葛綀。", "忽念世塗，滔滔淪胥。", "自昔興亡，具載詩書。", "蠱弊極矣，誰與爬梳。", "已而諦思，驚餌如魚。", "誰謂王門，可輕曳裾。", "觀詩末章，荷兄警予。", "老冉冉至，虛度望舒。", "學貴密察，勿事恢疏。", "一念微差，惡草必鋤。", "真剛大勇，那可躊躇。", "未濟濡尾，既濟濡袽。", "元自昭晰，無惑可祛。", "拜兄忠告，其敢忘諸。", "且此養疴，誰毀誰譽。"]}