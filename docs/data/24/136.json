{"author": "袁甫", "period": "宋", "type": "诗", "title": "和陸伯微韻", "paragraphs": ["皇都喜見天宇晴，好風拂掠條不鳴。", "幽人領袖二三子，適意湧金門外行。", "雲岫重重仍翼翼，舉頭不愧林間翮。", "賞心樂事浩無涯，獨念黎元生理窄。", "胸中宿昔富兵機，氣壓賁育走且疲。", "卯年會見佛貍死，天數一定端可推。", "九重求士忘食息，三聘躬耕在昕夕。", "願君努力應時須，宇宙垂名長的皪。"]}