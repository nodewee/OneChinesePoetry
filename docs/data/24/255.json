{"author": "趙汝回", "period": "宋", "type": "诗", "title": "簡陸少監", "paragraphs": ["登瀛彼何人，選海渺無際。", "巨矣萬斛舟，不與貧士濟。", "起檣開錦帆，逆浪使風勢。", "貧士望洋立，惆怳發深喟。", "少監笠澤英，清芬襲蘭砌。", "不經覓舉難，不道覓舉易。", "每恨里選衰，高才守低位。", "趨榮靡願辱，不富焉有貴。", "一塗總不歧，隻臂韝羣鷙。", "園桃各春妍，崖松以霜悴。", "端笏玉扆前，極口陳國是。", "上之及公卿，下之言守帥。", "剝膚到饑甿，孰與護元氣。", "凝陰積層霄，剽賊延內地。", "毋謂民不神，民情即天意。", "善瑟無弊絃，良工先利器。", "所願招雋豪，棄取委公義。", "庶幾臯伊出，扶傾掃沉翳。", "從來立仗馬，唯作噉蒭計。", "堂堂不諱朝，鳴鳳峙鵷陛。"]}