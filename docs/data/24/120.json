{"author": "袁甫", "period": "宋", "type": "诗", "title": "和惠宰修縣學韻", "paragraphs": ["人爵非貴，天爵惟尊。", "賢哉惠侯，興學祁門。", "祁門之士，夙號有文。", "兌習久廢，索居離羣。", "自侯來思，銳志興復。", "士脫舊穴，遷于喬木。", "人性本善，混混源泉。", "四端素具，若火始然。", "誰其啟之，君子德風。", "既修學宮，藏修其中。", "內養克充，外養亦備。", "爾不吾負，吾寧爾棄。", "壇名舞雩，樂道無欲。", "梁跨幽澗，潺潺潄玉。", "面此清致，皆學之助。", "本心融明，庶幾寡過。", "滔滔世途，人而匪天。", "兒童之戲，殆類紙鳶。"]}