{"author": "史鑄", "period": "宋", "type": "诗", "title": "黄菊二十首", "paragraphs": ["黄花漠漠弄秋暉，竚立階前香在衣。", "正色逢人何太晚，衰翁相對惜芬菲。", "白露黄花自遶籬，幽香深謝好風吹。", "陶公沒後無知己，歲歲花開知爲誰。", "遶籬黄菊自開花，開日仍逢小雨斜。", "自得金行真正色，肯參紅紫鬭紛華。", "金英寂寞爲誰開，底許清香鼻觀來。", "籬下先生時得醉，餘風千載出塵埃。", "滿園佳菊鬰金黄，壽質清癯獨傲霜。", "且喜年年作花主，依然相伴向秋光。", "五行正氣産黄花，不在詩家即酒家。", "詩筆酒盃俱有味，亦同元亮舊生涯。", "滿地黄花得意秋，移來庭檻助清幽。", "自緣稟性天生異，不與繁華混一流。", "籬邊黄菊爲誰開，轉憶陶潛歸去來。", "插了滿頭仍漬酒，且謀歡洽玉山頹。", "倚風黄菊遶疏籬，自有清香處處知。", "今日王孫好收采，濁醪霜蟹正堪持。", "金蘂繁開曉更清，薄霜濃露倍多情。", "歸田誰是淵明興，獨遶東籬萬事輕。", "叢菊疏疏著短籬，重陽前後始盈枝。", "托根占得中央色，不比凡花兒女姿。", "自有淵明方有菊，因人千古得嘉名。", "一年好處君須記，翠葉金華刮眼明。", "東籬黄菊爲誰香，不學羣葩附艷陽。", "直待素秋霜色裏，自甘深處作孤芳。", "香霧霏霏欲噀人，黄花又是一番新。", "陶家舊已開三徑，直到如今迹未陳。", "滿眼黄花慰素貧，年年結侶采花頻。", "要收節物歸觴詠，只許閒人作主人。", "菊花天氣近新霜，節近花須滿意黄。", "陶令籬邊常留宿，朝來滿把得幽香。", "東籬九日富黄花，節物驚心祇自嗟。", "盡日馨香留我醉，銀瓶索酒不須賒。", "斜照明明射竹籬，黄花能與歲寒期。", "人疑五柳先生宅，消得携觴與賦詩。", "黄花弄色近重陽，風拆霜苞細細香。", "似與幽人爲醉地，隨晴隨雨一傳觴。", "可意黄花是處開，芝蘭風味合相陪。", "應須學取陶彭澤，左把花枝右把盃。"]}