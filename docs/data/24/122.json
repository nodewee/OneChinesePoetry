{"author": "袁甫", "period": "宋", "type": "诗", "title": "贈韓拙堂", "paragraphs": ["世所謂巧，請爲翁說。", "巧于利口，佞辭河決。", "何如吉人，其言吶吶。", "巧于附勢，炙手可熱。", "何如節士，剛腸若鐵。", "巧于營生，百計漁奪。", "何如儒家，冷淡生活。", "拙反爲巧，巧乃大拙。", "驀然猛省，比論未徹。", "本無巧拙，奚較優劣。", "大道融融，曠兮太空。", "惡不待攻，善與人同。", "客訪拙翁，携酒相從。", "客去西東，翁數飛鴻。", "春日烘烘，適興携筇。", "興盡呼童，燕坐堂中。", "一門雍雍，蘭玉玲瓏。", "客賀拙翁，笑倚長松。"]}