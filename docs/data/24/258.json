{"author": "趙汝回", "period": "宋", "type": "诗", "title": "送盧五方春分教端州", "paragraphs": ["柳南矯矯蛟龍騫，古詩古文高入天。", "奉試詞場三十年，柳度夜夜魁星躔。", "集英殿下聽臚傳，唱在第十衆所冤。", "天豈恨汝月蝕篇，罰使獨吟瘴海邊。", "中州近年栽木綿，春寒秋熱氣已偏。", "我心憂國身甚便，編排失手安足言。", "敵窺淮漢蹂兩川，君相不得高枕眠。", "古人度嶺悲南遷，今人度嶺如登仙。", "端溪溪闊山無烟，長腰米白鯽鯇鮮。", "山媼采蕉蜑采蠙，羽檄不警徭賦蠲。", "黨碑諸賢昔往還，人士盡識洛水源。", "廣文下馬春風前，升堂講書鼓鼘鼘。", "遠方朋來笈在肩，再拜願預弟子賢。", "中庸大學玄又玄，商盤周誥非雕鎸。", "燈花兩簷陳俎籩，一一口說手註篇。", "霜毫之筆雲濤牋，墨香瓦滑不受研。", "下巖古坑石柿填，千夫秉炬入戽泉。", "鑱出一片紫玉磚，色如馬肝鵒眼圓。", "得之酬直不論錢，乍是對客寒無氈。"]}