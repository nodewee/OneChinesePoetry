{"author": "袁甫", "period": "宋", "type": "诗", "title": "螳蜋捕蟬詩", "paragraphs": ["鳴蜩善擇木，木美葉敷腴。", "國于美蔭中，自慶無他虞。", "螳蜋伺其便，欲進復趦趄。", "怒臂俄一施，捕取如囚拘。", "委身膏利吻，性命纔須臾。", "均之細微物，一何强弱殊。", "蜩乎汝無識，自知其過歟。", "物在宇宙間，謹默迺安居。", "今汝獨聒聒，晝夜長喧呼。", "汝閙力不足，彼靜智有餘。", "勝負從此決，誰謂汝非辜。", "螳蜋既得意，自謂真良圖。", "那知僅一飽，燕鵲已窺覦。", "出爾反乎爾，胡能獨全軀。", "乃知禍與福，不係巧與愚。", "嘵嘵固不免，默默復何如。", "置之不足道，燕坐觀厥初。"]}