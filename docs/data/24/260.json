{"author": "趙汝回", "period": "宋", "type": "诗", "title": "玉溪謠", "paragraphs": ["雍灘束水水箭急，逆水上灘灘壁立。", "折篙斷纜船不前，乘船人懼梢人泣。", "柳風摇春花雨晴，飛帆忽過如飛星。", "仙人坐機織錦鯨，邀我爲賦銀河清。", "茫茫天路高無陛，予止坎兮曷爲至。", "閑將身事問仙人，仙人笑指灘船是。", "長風引船水沒灘，天地變化須臾間。", "不生凌清遡紫骨，何用費火燒還丹。", "五百童男東入海，水弱山遥無藥採。", "千層萬級通天臺，方士致神神不來。", "君不見桃花滿山不知處，劉阮逕入天台去。"]}