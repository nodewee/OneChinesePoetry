{"author": "趙必愿", "period": "宋", "type": "诗", "title": "秋高亭", "paragraphs": ["秋空何太高，秋風何太清。", "秋露何太皎，秋月何太明。", "秋山有素期，秋水莫間盟。", "力此久病身，試上高高亭。", "上欲駕扶摇，下欲跳清泠。", "手持紫玉簫，跨鵬或騎鯨。", "時吹復時止，霄壤隨縱橫。", "回首天上人，見我呼友生。", "我言你能許我三百六旬無一日之不秋，則我亦許你從此爲逍遥之朋。"]}