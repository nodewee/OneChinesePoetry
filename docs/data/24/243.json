{"author": "袁甫", "period": "宋", "type": "诗", "title": "題陳和仲觀聚堂", "paragraphs": ["習庵築室，扁曰觀聚。", "堂前何有，萬象可覩。", "山如郛郭，烟雲吞吐。", "草木沃若，春光媚嫵。", "脩篁漫山，不知隆暑。", "何况秋空，呼日入戶。", "朔風吹雪，松聲如怒。", "上天下地，四方曰宇。", "物生其間，何可勝數。", "我于是觀，樂哉斯土。", "隨意作室，不華不窳。", "買山旋添，稍葺園圃。", "得趣幽閑，不入城府。", "良朋偶來，傾倒肺腑。", "不及時事，惟談鄒魯。", "朋去何爲，周易一部。", "消息盈虛，窮今亙古。", "觀乃自觀，寂無一語。"]}