{"author": "趙汝回", "period": "宋", "type": "诗", "title": "寄昭武馮司戶", "paragraphs": ["朝解白鵠袍，夕投武陽壘。", "武陽衆盜區，風傳駭妻子。", "六月日癸亥，一書滿三紙。", "具言五月初，獨宿鍾石邸。", "脅從在所矜，渠魁固無幾。", "仰憑天子威，肅導使君指。", "豁達生路開，擲劍秉耡耜。", "始如浮釜魚，終如慕羶螘。", "游騎從何來，使我顔有泚。", "幸逃食其烹，猶存漢家體。", "黄巾與綠林，往昔殊僣擬。", "陸梁能幾時，寸戮而已矣。", "理國若理身，慮我不慮彼。", "潰癰復何難，實恐元氣毀。", "江閩五十邑，荆棘五千里。", "我農失種穫，我士乏儲峙。", "捕招兩悠悠，分明養彪兕。", "頃予參此軍，忽忽逾一紀。", "素飧歌伐檀，居前愧揚粃。", "坊閭儼在目，煨燼空遺址。", "使君君子儒，規摹用詩禮。", "軍勢李晟孤，國事賈生恥。", "蛟龍無波濤，胡能制蛇虺。", "誰謂曹掾卑，偉矣天下事。", "生平報國軀，小節安足死。", "南北久瓜分，須君混文軌。"]}