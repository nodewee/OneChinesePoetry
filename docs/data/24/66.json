{"author": "邢凱", "period": "宋", "type": "诗", "title": "上丞相平淮頌", "paragraphs": ["皇矣聖宋，立國以仁。", "兼愛南北，爰暨介鱗。", "蠢茲逆全，假義倈臣。", "給以餽餫，列之簪紳。", "鷹飽別敭，浸無忌憚。", "邊臣戕賊，居民塗炭。", "據我鹽城，喻口植幹。", "繼逼海陵，恣爲泮奐。", "璽書飛下，皇威赫然。", "聲罪致討，忿激普天。", "許之節鋮，副以金錢。", "奮忠效命，誰不爭先。", "粵有世臣，虜使元帥。", "羅致英才，虓將雲會。", "賈勇摧鋒，前無堅對。", "逆全授首，維陽城外。", "昔平淮蔡，惟斷成功。", "至平澤潞，伐謀羣雄。", "聖君賢相，視昔則同。", "山陽腥膻，一洗而空。", "鉅姦伏誅，殊方仰德。", "鯨波不驚，狼烟永息。", "男耕女桑，四民安職。", "玉燭既調，金穰可必。", "聖君賢相，益固本根。", "廣求民瘼，博盡忠言。", "屏除貪吏，澄浴治源。", "狂謀不起，國勢常尊。", "一介微官，嘗玷策府。", "頌我君相，或占古語。", "於萬斯年，受天之祜。", "錫公純嘏，眉壽保魯。"]}