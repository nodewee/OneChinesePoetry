{"author": "袁甫", "period": "宋", "type": "诗", "title": "和韓履善韻", "paragraphs": ["雨雪霏霏，青山華巔。", "能令山老，曷不老泉。", "雪高高山，雪深深淵。", "山自寂寂，泉自涓涓。", "我愛嶙峋，亦愛漪漣。", "雪兮入水，我觀其瀾。", "雪也在山，我取而餐。", "入水不見，依舊靈源。", "在山見雪，不見蒼然。", "蒼然雖改，巋然則存。", "見與不見，神光渾全。", "悟此雪詞，龜龍參前。", "一止一流，誰合誰分。", "忘言爲贅，言本無言。"]}