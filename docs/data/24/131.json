{"author": "袁甫", "period": "宋", "type": "诗", "title": "寄題夏時甫曉山亭詩", "paragraphs": ["夏君人中英，訥齋天下士。", "襟期脩篁友，節操孤松比。", "大書曉山扁，山色來棐几。", "愛此朝氣爽，未明攬衣起。", "訥齋我婦翁，頗曾窺涯涘。", "結交折輩行，逢人說夏子。", "因讀曉山吟，令我慨生死。", "人世亦何爲，仕宦聊爾爾。", "孰知死不朽，香名垂千祀。", "此人不復得，此詩誰能似。", "時甫盍刻石，方山可對峙。"]}