{"author": "袁甫", "period": "宋", "type": "诗", "title": "贈單判官秩滿言歸", "paragraphs": ["達士如弦直，直乃根性天。", "平易無他事，大道本自然。", "吁嗟機巧人，屈曲而拘攣。", "不求心境靜，但取世俗妍。", "我來官柯山，同僚單君賢。", "贊畫得佽助，直道無盤旋。", "廉介味已熟，恬退性所便。", "兩載且追隨，使我無大愆。", "臨行重惜別，贈君可忘言。", "所願松柏操，歲寒毋變遷。"]}