{"author": "邢凱", "period": "宋", "type": "诗", "title": "辛卯上提刑平寇歌", "paragraphs": ["陳公籌策今子房，衣綉持斧征南方。", "親督貔貅效深入，悉孛狗鼠無留藏。", "二帥宣威既電擊，羣校賈勇爭奮揚。", "束身來降三百寨，所餘一二猶陸梁。", "平固恃險連百丈，僭擬官號熊與張。", "一朝駢首俱就縛，是謂擒賊先擒王。", "捷書夜至連清晝，不聞傳箭赤白囊。", "駸駸良民皆安堵，憧憧道路多行商。", "妖氛頓掃賣刀劍，祥風初扇催耕桑。", "紹定四年調玉燭，薰蒸六合爲金穰。", "第功行封先指授，凌青遡紫將翱翔。", "元戎煌煌賜紫軸，裨將一一露龍光。", "振旅歸來神螺岡，笳鼓競飛聲洋洋。", "櫜弓載戢綠沈鎗，旄頭星滅漢道昌。", "雅宜飲至滿浮觴，細柳烟籠春晝長。"]}