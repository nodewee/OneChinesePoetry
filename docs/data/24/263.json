{"author": "趙汝回", "period": "宋", "type": "诗", "title": "送張敬甫常薄出守荆門", "paragraphs": ["前年匹馬辭軍幕，今年千騎從天落。", "座主門生合虎符，棠陰夾路春如昨。", "身名貴驟俗所羨，使君夷然心澹泊。", "父書盈篋本孫吳，師燈一點傳伊洛。", "莽莽叢榛亂草中，孤松昂昂立冰壑。", "自古十二取世官，換得青袍髮幾鶴。", "曾因窮達悟乘除，以寵爲危不爲樂。", "荆門形勢衿喉地，新城突兀壕未鑿。", "天子憂邊復愛民，鑿壕還恐妨犂穫。", "謂君夙抱文武資，須君小試綏懷畧。", "予聞衛國如衛身，癰疽甚毒腸胃薄。", "堂堂人物守邊州，國中羣盜令誰縛。"]}