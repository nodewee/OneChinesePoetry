{"author": "袁甫", "period": "宋", "type": "诗", "title": "江東巡部紀行", "paragraphs": ["春過三之一，輕車走阡陌。", "平坂抹池陽，迤邐山路埆。", "風顛吹人面，雪滑皸人足。", "忽然銅鉦掛，九華醒兩目。", "自經千萬劫，寒翠光堪摘。", "半霄非人間，大江橫其側。", "行行逼宣州，麻姑正面矗。", "且上敬亭山，感慨懷李白。", "聽說三洞天，渴見恨無翮。", "巖幽鬼神哭，罅開星月燭。", "金沙爛吾前，祖師燈未沒。", "賡酬二三子，不覺詩筆禿。", "歙州我舊遊，迎笑兒童簇。", "本無棠蔭芾，漫云恩波沐。", "黄山悵無緣，不得搜仙窟。", "祁門山何如，險與石埭埒。", "山花溪邊明，時有新鳬浴。", "古木龍吟嘯，巨石虎蹲伏。", "偉哉岳鄂王，提兵舊盤礴。", "像設儼遺祠，光芒射斗宿。", "凌晨拜祠下，憂思心惻惻。", "無心惜落花，惟愁民捐瘠。", "浮梁與樂安，五十笑步百。", "幸瞻慈湖祠，風聲尚堪憶。", "鍾君我所敬，能續慈湖脈。", "乍合又倏離，人事渺無極。", "別友情無奈，看山意無足。", "山圍如城郭，漸逼鳴山麓。", "父老闌道叫，一路藉神福。", "問爾所欲何，作廟新奕奕。", "我來爲爾民，爾欲我籌度。", "越宿至薌谿，三山森在列。", "顧我一瓣香，端爲象翁設。", "象翁百世師，此道揭日月。", "書堂卜築成，屋與人俱傑。", "深夜濟濟容，學子紛四集。", "前廊問伊誰，同門舊知識。", "新知有二鄭，操行端矩矱。", "此學其興乎，欲去令人惜。", "大字書磨崖，字徑二三尺。", "匆匆過安仁，交友相追逐。", "湯董最可人，吉德侔金玉。", "干越今稱賢，閭閻聲籍籍。", "此聲買無價，民彝知未滅。", "我行三千里，六十零四日。", "明當抵番江，秉燭寫胸臆。", "若夫諮諏事，多頼諸賢力。", "云何略不書，此是使者職。"]}