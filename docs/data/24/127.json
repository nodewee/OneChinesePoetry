{"author": "袁甫", "period": "宋", "type": "诗", "title": "石松子", "paragraphs": ["殻堅于石，色白于雪。", "仁在其中，香味清絕。", "况之松子，格韻度越。", "庭前柏樹，視此亦劣。", "松柏著土，其子乃結。", "此仁無根，更何所著。", "松柏有種，有枯有活。", "此仁無種，生生不滅。", "天不能災，人不能伐。", "吾欲令此仁普徧廣博，吾欲令此仁取之不竭。", "家家具足，可採可擷。", "人人圓成，可咀可嚼。", "初無奧旨，亦無祕訣。", "不假思量，何勞論說。", "箇中渾全，了無分別。", "仰見高山兮，石洞之穴。", "俯此清泉兮，萬古不涸。"]}