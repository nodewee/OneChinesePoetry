{"author": "袁甫", "period": "宋", "type": "诗", "title": "忠孝詩", "paragraphs": ["曾子立言詔後世，戰陳無勇非孝也。", "戰死猶留千古名，大夫赤心爲宗社。", "而况判死乃得生，父母遺體非輕捨。", "忠孝從來只一原，此道於今識者寡。", "慈湖老師遺墨在，光燄萬丈追風雅。", "發揮天經與地義，爲憐世人多聾啞。", "跋語流傳壯矣哉，忠由孝出非外假。", "厥今邊庭尚繹騷，其勢飆欻陵諸夏。", "孤忠步步踏實地，紙上陳言付土苴。", "報國即是報親恩，忠孝斷斷非二者。", "兩閫對峙貴通情，胸懷如水常善下。", "不見天高并地闊，要令物物歸化冶。", "雍容譚笑凈邊塵，直把兵氛都汛灑。", "名垂竹帛增親榮，入覲至尊醉金斚。", "到此純孝通神明，冥冥之中錫純嘏。", "病夫山中何所能，功成請將椽筆寫。"]}