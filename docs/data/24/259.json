{"author": "趙汝回", "period": "宋", "type": "诗", "title": "翠閬行餞宋廷材分教大寧", "paragraphs": ["蜀道不難兮，君無聽李白之狂歌。", "石棧梯雲入翠閬，峽船泝水通銀河，棧平峽穩行人多。", "灧澦堆前落錦帆，諸生郊謁冠峩峩。", "秋堂晨鼓講義出，亭夫樵豎知丘軻。", "官冷莫思歸去來，且可淡飯閑吟哦。", "君不見江西嶠南賊未滅，仕者蚤夜防弓戈。"]}