{"author": "袁甫", "period": "宋", "type": "诗", "title": "番陽喜晴贈幕僚", "paragraphs": ["大江以東，歲屢弗康。", "民病未蘇，正茲憂惶。", "一雨六旬，巨浸湯湯。", "我告上帝，是祈是禳。", "我來宿齋，室名朝陽。", "顧瞻斯名，與我心當。", "天告我兆，厥應果彰。", "朝陽一升，陰沴伏藏。", "衆水歸壑，殃轉爲祥。", "民奠攸居，歲保金穰。", "耄倪載詠，喜氣洋洋。", "匪我顓蒙，能動上蒼。", "頼我諸友，罔或怠荒。", "齋事孔明，純誠是將。", "上帝昭格，隨此瓣香。", "我勉諸友，秉德日彊。", "朝陽在我，自然發光。", "陽復之始，養而勿傷。", "常如對帝，中正齋莊。", "乃保終吉，以活吾氓。", "稍或安肆，罔念作狂。", "政刑弗謹，號令弗臧。", "天非可恃，祥覆爲殃。", "敬之敬之，斯須勿忘。", "既以告友，抑以自防。"]}