{"author": "趙必愿", "period": "宋", "type": "诗", "title": "重建神秀樓追和忠定公韻", "paragraphs": ["維茲城南樓，廢興端有時。", "昔我忠定公，樓成旋西歸。", "拜廳慚匪肖，易麾繇好溪。", "循環六十載，烏兔驚梭飛。", "吁嗟古雉堞，巨浸墮藩籬。", "陶甓既還舊，更創如有期。", "歲事喜中稔，度材授工師。", "非敢侈輪奐，聊爾遵先規。", "江山展圖畫，欄檻倚晴暉。", "肯堂久在念，今我身則夷。", "遼鶴去不返，遺墨猶淋漓。", "一時賸篇詠，皆表而出之。", "登眺惟疇昔，未覺此舉非。", "落成燈火夜，萬點天星移。", "潮生月在浦，酒闌風滿衣。", "幸繼前人躅，敬和前人詞。", "斯樓儻不朽，庶慰蒸湘悲。"]}