{"author": "史鑄", "period": "宋", "type": "诗", "title": "菊花五首", "paragraphs": ["不受陽和一點恩，不嫌青女到孤根。", "年年歲歲花相似，誰爲陶潛買酒樽。", "粲粲秋香雨露葩，天教晚發賽諸花。", "輕烟細雨重陽節，且盡芳樽戀物華。", "漸覺西風換物華，秋叢遶舍似陶家。", "世人若覓長生藥，百草枯時始見花。", "代謝相因寒事催，繞籬疏菊又花開。", "霜晴日淡虛庭裏，多少清香透入來。", "不是餐英泥楚騷，重陽菊蘂泛香醪。", "尋常不醉此時醉，陶令拋官意獨高。"]}