{"author": "趙汝回", "period": "宋", "type": "诗", "title": "游列真觀劉道士拉上潮際觀漁", "paragraphs": ["珠宮何岧嶢，前江後層嶂。", "開山者何人，蕭梁山中相。", "竊惟經營初，豈曰此幽賞。", "地靈宜仙事，境寂銷俗相。", "既積惜水功，帝命使瀛丈。", "手泥燒丹竈，歲久化黄壤。", "石突古殿出，磵循陰廊響。", "道人如修靜，我豈陶官長。", "偶結清凈緣，下榻稅塵鞅。", "夜報前溪漁，命酒將鱠享。", "撐篷待月來，架槳乘潮上。", "秋高氣凄澹，清極思超敞。", "暫廢一夕眠，庶蒙列真奬。"]}