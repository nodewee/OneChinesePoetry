{"author": "袁甫", "period": "宋", "type": "诗", "title": "見牡丹呈諸友", "paragraphs": ["從來洛花天下最，姚黄魏紫尤奇異。", "坐令百花失顔色，喚作國香誰是對。", "十年之前來新安，閲盡妖嬈興欲蘭。", "晚得一枝睡露蟬，分明好似畫中看。", "人世匆匆駒過隙，重遊正值春三月。", "園丁折得數般來，旋買甆瓶謾成列。", "殷紅照日更嫣然，輕素含風玉色鮮。", "中有楊妃曾一捻，咄哉尤物累天全。", "我今褰帷問疾苦，皇華那受妖花汙。", "擲置道旁何足惜，亦如佞人吾所惡。", "頓使心胸和且平，况聞麥隴香氣騰。", "處處一犁春雨足，家家合掌慶豐登。"]}