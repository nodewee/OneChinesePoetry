{"author": "史鑄", "period": "宋", "type": "诗", "title": "黄菊九首", "paragraphs": ["百卉千花了不存，獨開黄菊伴金樽。", "欲知却老延齡藥，誰信幽香是返魂。", "菊是去年依舊黄，風從花裏過來香。", "杯中要作茱萸伴，更領詩人入醉鄉。", "白酒新熟山中歸，黄花漠漠弄秋暉。", "東籬採菊隠君子，醉覺人間萬事非。", "羽葆層層間彩金，醉來不厭遶叢吟。", "滿頭且應良辰插，不插滿頭辜此心。", "籬外黄花菊對誰，應知彭澤久思歸。", "有花堪折直須折，新酒初篘蟹正肥。", "無限黄花簇短籬，幽香深謝好風吹。", "勸君終日酩酊醉，莫待無花空折枝。", "花裏風神菊擅名，綠枝黄蘂有高情。", "詩人不悔衣霑露，步入芳叢脚自輕。", "幸無風雨近重陽，折取蕭蕭滿把黄。", "酒面浮英愛芬馥，銀觥須引十分强。", "不與羣芳競，宜乎殿顥商。", "露從今夜白，菊是去年黄。", "九日陶公酒，一生青女霜。", "有同高士操，得爾慰凄凉。"]}