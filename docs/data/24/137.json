{"author": "袁甫", "period": "宋", "type": "诗", "title": "和楊秀甫韻", "paragraphs": ["天下大物山與泉，山泉爲蒙義皎然。", "坐對巖巖聽潺潺，以茲名齋日周旋。", "楊君作詩老更妍，解把山泉寫天全。", "山谷松梅詠坡仙，到今筆語带芳鮮。", "松梅雙清固堪憐，孰似山泉浩無邊。", "顧我蒙養鑽彌堅，要參聖處力加鞭。", "楊君一見出佳篇，古淡端如朱絲絃。", "絃中傳雅奏，難共俗人言。", "我欲和君一兩聯，山泉入夢且高眠。"]}