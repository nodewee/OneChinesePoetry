{"author": "袁甫", "period": "宋", "type": "诗", "title": "分題得莫氏荷池", "paragraphs": ["我老貧無居，借宅橫水北。", "軒窗五月凉，四面繞脩竹。", "方塘貯清泉，綠浄蔭湖目。", "初疑青錢小，稍展圓蓋綠。", "紅妝出菡萏，斂萼似羞縮。", "清晨露華滋，掩苒耀容服。", "風來香十里，雨過珠百斛。", "全家在清凉，衾枕有餘馥。", "吾師老瞿曇，六入漸驅逐。", "塵囂化五濁，熱惱變三伏。", "食實餐其根，對案何用肉。"]}