{"author": "陳宓", "period": "宋", "type": "诗", "title": "送真右史守泉", "paragraphs": ["昔人爲太守，南物不入囊。", "亦有市文集，悔恨不能忘。", "所以致平理，閭閻富而康。", "泉民困賦役，脫身事舟航。", "絕域在何許，羈留動經霜。", "南風不堪託，十發五飄揚。", "過期不見歸，妻子泣相望。", "所得知幾何，舊債未及償。", "公家既重征，忍痛如刳腸。", "况復吏不仁，低價盡取將。", "民財本膏血，舶貨尤可傷。", "吾聞坡仙言，犂牛博沉香。", "燔牛以祈福，鬼神尚弗享。", "安可以人命，緘封壽侯王。", "上天不可欺，厥咎必有當。", "近年有賢守，永嘉詹事王。", "不買一錢物，至今垂耿光。", "後來豈無繼，落落難爲常。", "祇今逢右史，真節動八方。", "江東百萬戶，水旱俱不荒。", "明時豈憚黷，實欲重淮陽。", "舶使出名門，家傳饒清芳。", "玉雪兩相映，酷熱變寒凉。", "預聽桐城謠，合浦珠還鄉。"]}