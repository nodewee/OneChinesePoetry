{"author": "趙汝鐩", "period": "宋", "type": "诗", "title": "迎仙引", "paragraphs": ["羽人窟宅壓滄溟，崑崙閬風天墉城。", "紫蘭絳節跨彩鳳，殷勤傳命邀同盟。", "七月七日凉秋霽，千官鏘珮森幢衛。", "王母雲車九色龍，上元霜袍三角髻。", "劉徹屏息迎兩仙，兜香塗門高馥天。", "星裳黼衮自酬酢，方朔窺窗不敢前。", "金漿玉醴濯凡腹，紅顆絢飣蟠桃熟。", "宴酣樂奏瑶池音，琅璈子登笛雙成。", "乞憐請藥承華殿，教戒丁寧先自反。", "三尸欲脫毋淫亂，五性盡捨更勤儉。", "各出數語鍼膏肓，此是長生度世方。", "徹心未悟益猖狂，萬八千里周遐荒。", "少翁欒大誅相繼，海上何日無方士。", "五柞宮中夢斷時，銅盤玉露胡爲不起死。"]}