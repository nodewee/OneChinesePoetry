{"author": "劉天益", "period": "宋", "type": "诗", "title": "呈陳紫微", "paragraphs": ["欲下未下屬玉雙，喧瀑飛雪明石矼。", "扁舟激瀝蒼雪淙，斷岸菰柳穿蓬窗。", "舟程未達君子邦，心源直指如湍瀧。", "後生薄俗邪說哤，老成砥柱回淳龐。", "雄文翼道寶鼎扛，日月旂常九仞杠。", "急流勇退挂冠逄，飲水嚙雪嗤羊腔。", "孤輪絕翳空吠尨，飛蛾眇影捉明釭。", "翻思解纜鹿城江，寸莛不揣洪鐘撞。", "八年喬嶽勞心悾，北望雲迷翠羽幢。", "袖裏虹霓氣不降，珍儲未辨珉與玒。", "借公大扣聲樅樅，庶幾蚊蝱附奔駹。"]}