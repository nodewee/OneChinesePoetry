{"author": "陳宓", "period": "宋", "type": "诗", "title": "送鄒給事", "paragraphs": ["皇天祐我宋，衮衮生巨人。", "正學邁賈董，彤庭親選掄。", "聲名喧宇宙，勳業見寅亮。", "偉哉呂與李，王陳踵經綸。", "文章特餘事，德行金玉純。", "文靖有雅量，風雲際熙辰。", "所以到聖治，唐虞俗再淳。", "先生軼前駕，學力欺孟荀。", "平生事靖退，墨頭自要津。", "群小競狐媚，佳兵媒其身。", "挺然出正論，玉色垂大紳。", "銀臺凜風駁，世仰鳳與麟。", "直道志丘壑，通塗輟樞鈞。", "豈爲一己計，寧牧千里民。", "泉山號大郡，氓賈甲七閩。", "以寬則容姦，急則鰥寡顰。", "先生得其道，三年政和均。", "孰疾不得醫，孰屈不得伸。", "餐藥置左右，砂芹不再陳。", "建閣儲六籍，鑿井膏城闉。", "巍巍百雉堞，樓櫓俄一新。", "海壖亦有學，窮邑增廩囷。", "百廢已具舉，一毫不驚塵。", "此特以迹言，孰識襟懷春。", "下士有一善，不啻連城珍。", "斯民有一隠，不啻聞頻呻。", "遂令無遠邇，士民盡歸仁。", "四海望霖雨，行當趨紫宸。", "臯夔踵高躅，豈特諸子倫。", "某也未聞道，一官嘗苦辛。", "蹉跎二紀餘，抱志幾鬰湮。", "得宰山水縣，低頭撫凋貧。", "連歲田少收，輸殿不見嗔。", "頃年有疑獄，口訥愧誾誾。", "高明一垂照，三囚脫死瀕。", "繆政了無術，教條每知遵。", "罪戾懼不免，薦揚果何因。", "感恩方激切，歸轅遽攀輪。", "焦桐既蒙盼，壽或柏與椿。", "敢不自奮勵，冀陪東閣賓。"]}