{"author": "趙汝鐩", "period": "宋", "type": "诗", "title": "纏頭曲", "paragraphs": ["阿蠻妙舞翠袖長，臂韝珠絡带寶裝。", "春風按試清元殿，粉白黛綠立兩傍。", "三郎老手打羯鼓，太真纖指彈龍香。", "箜篌野狐拍懷智，觱篥龜年笛寧王。", "中有八姨坐綺席，淡掃蛾眉壓宮粧。", "醉看阿蠻小垂手，飛燕輕盈驚鴻翔。", "八姨指揮三郎聽，頒賚豈惜傾篚箱。", "纏頭一局三百萬，莫遣傍人笑大唐。", "尾聲方斷地衣卷，忽聞鼙鼓喧漁陽。", "播遷纔出望賢路，玉食未進日卓午。", "糲飯胡餠能幾許，不飽皇孫及妃主。", "阿蠻知是何處去，但見豬龍胡旋舞。"]}