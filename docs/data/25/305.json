{"author": "陳宓", "period": "宋", "type": "诗", "title": "送黄帳幹之江西任", "paragraphs": ["黄君真可人，鄉校久推許。", "文詞波濤翻，勁氣金石沮。", "危言奉大對，考官不敢取。", "五十尉南邦，聲名塞漳浦。", "閭里喜過從，未聽滄洲雨。", "于何舍我去，遊宦大江滸。", "吾聞江西民，自昔號貧窶。", "邇來公私匱，孰能明取與。", "君今佐使長，賢明可進語。", "地要連邊淮，洞深要摩撫。", "鄭公有成規，士飽始禦侮。", "同僚得鄉彥，燈窗飫勤苦。", "崇臺共經綸，數郡足機杼。", "竱心愛民力，西顧寬當宁。", "行行謹勿遲，赤子方仰乳。"]}