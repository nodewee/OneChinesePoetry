{"author": "陳宓", "period": "宋", "type": "诗", "title": "送劍浦王丞", "paragraphs": ["二松雖在眼，三徑每興思。", "到官未數月，歸袖西風披。", "雅志不可屈，凌晨騎難追。", "視彼嗜進者，寧能無忸怩。", "月湖老居士，勇退世所知。", "年未至謝事，一疏攄天墀。", "卧家不肯出，八年山水嬉。", "秀句滿泉石，無因寄目窺。", "見爲我致謝，吾今鬢成絲。", "試郡了無術，空餐愧鰥嫠。", "行矣還山林，逢人頻寄詩。"]}