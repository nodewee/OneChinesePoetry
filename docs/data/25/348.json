{"author": "陳宓", "period": "宋", "type": "诗", "title": "壽傅忠簡", "paragraphs": ["一陽初起黄鍾宮，紅日出海光曈矓。", "天高地下氣久雺，萬物閉塞如惛懵。", "造化環復極則通，天於此時生我公。", "公之累世載孝忠，受天問氣和沖融。", "聚爲文章發鴻濛，一門二季繼乃翁。", "平生濟民願力洪，要令飛走毋罝籠。", "出殿大邦眷彌隆，富沙千里無疲癃。", "京口移鎮事益叢，流離滿目羅羈窮。", "公爲不食摩其躬，溝壑百萬俱恩蒙。", "刻身節用財自豐，所至露積民力充。", "民方慕公如阜螽，上章力去橫飛鴻。", "公以止足厲頹風，其如夏夷望膚功。", "晚作一第方簾櫳，頭白丹心尚宸楓。", "願公之壽等華嵩，我宋社稷長尊雄。", "嗟予小子最倥侗，公安取此不言鬷。", "知己之恩大穹窿，當期報效如纖塳。", "吟詩勸侑酒一中，愧我才淺難爲工。"]}