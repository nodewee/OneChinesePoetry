{"author": "陳宓", "period": "宋", "type": "诗", "title": "安溪送泉倅", "paragraphs": ["平生順天命，渴飲與饑飯。", "不能便利趨，俛首榷商販。", "隨群謁上官，言語但樸愿。", "豈知事迎合，宛轉若藤蔓。", "秉心實無它，世俗乃憎怨。", "豈期筮仕初，邂逅適素願。", "明公行都來，郡政畢已逮。", "不惟辱寬假，時亦蒙誘勸。", "王事有期程，後我念遲鈍。", "公今趨天朝，尚我坐塵坌。", "感恩顧未報，送別益增恨。", "偉哉佐此邦，聲名不前遜。", "專城亦數月，蒙福數十萬。", "清介持一律，冰玉不可溷。", "從來士大夫，德劭才或困。", "豈如明公賢，全美難悉論。", "行看廟堂上，相先以名獻。", "斐然作詩歌，聊寫意繾綣。"]}