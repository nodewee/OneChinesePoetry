{"author": "陳宓", "period": "宋", "type": "诗", "title": "送鄭丈婿孚先改秩用廣西諸公韵", "paragraphs": ["間關萬里遊嶺海，誰知丈夫志有在。", "古賢足迹滿四方，豈但青編勤摭采。", "胸多聞見益崔嵬，節歷險夷終不改。", "山川輝潤認珠玉，草木芬芳瀼蘭茝。", "如何識者尚爾稀，呈露炎方越三載。", "西風穩送朝天行，高懷皎皎秋俱清。", "有親鶴髮要榮養，伉儷不必多爲情。", "翺翔一鶚橫空翼，喧啾百鳥息飛鳴。"]}