{"author": "徐文卿", "period": "宋", "type": "诗", "title": "遊洞巖", "paragraphs": ["跨馬絕風煙，夜與雲俱宿。", "彈琴向窗間，微月挂森木。", "曉行巖上路，一溪緣浄綠。", "路窮入其中，溪流貫山腹。", "巖開類天設，石亂疑鬼伏。", "水從何自來，乃爾瑩心目。", "巖前野僧居，種桃滿空谷。", "惜已過芳時，不見花芬馥。", "平生青霞志，恥受紅塵辱。", "老我茅三間，茲山疑可卜。"]}