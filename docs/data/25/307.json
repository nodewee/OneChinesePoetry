{"author": "陳宓", "period": "宋", "type": "诗", "title": "三山送樓幹", "paragraphs": ["九仙山頭二月春，百花璀璀凝芳辰。", "看花未省並驄馬，酌酒况復違佳人。", "人人家在赤城裏，五百大士疑前身。", "襟懷喜作冰玉相，耳目不染聲色塵。", "鯨呿鰲擲擅文傑，撐腹萬卷筆有神。", "妙齡卓冠蘭宮士，便合褰裳要路津。", "玉堂三事久虛職，憲幕兩載留南閩。", "平生避名如避寇，諸公詎肯遺奇珍。", "顯親急欲賁泉壤，襆被路馬趨嚴宸。", "囊中之方久不試，小試疲瘵蘇斯民。", "自慙草木非君味，傾蓋一見情何親。", "金篦時爲發膜翳，淡交耐久如荀陳。", "懸知後會近可卜，暫時分披仍逡巡。", "丈夫萬里耿相望，所要守道全其真。", "準擬千鍾澆此恨，却恐爛醉污車茵。"]}