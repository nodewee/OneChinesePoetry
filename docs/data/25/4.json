{"author": "趙師恕", "period": "宋", "type": "诗", "title": "月巖", "paragraphs": ["睠此巖壑勝，領客共登臨。", "危棧臨不測，巇塗歷𡼭嶔。", "俯仰極高低，上下窮幽深。", "來登空明山，千崖正沉沉。", "下瞰清羅江，古木鬰蕭森。", "清風萬里來，層雲盪孤襟。", "有客可共賦，有酒可自斟。", "此景豈易得，此樂豈易尋。", "吾生今老矣，遁迹歸窮岑。", "一棹下瀟湘，此別意難任。", "別後無相忘，詩成寄郵音。"]}