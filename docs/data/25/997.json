{"author": "趙汝鐩", "period": "宋", "type": "诗", "title": "廣寒遊", "paragraphs": ["九秋半矩月團團，瓊瑶世界夜氣寒。", "羽士躍身導阿瞞，麾斥八極青雲端。", "老柯擲桂香不死，銀橋跨空一萬里。", "飛步抽簪扣玉扃，中有素娥三千人。", "綠瞳翦水鬢堆霧，風卷縞袖條脫露。", "琅璈雲笛廣庭舞，笑乘白鸞弄蟾兔。", "歸裁仙曲作霓裳，天音盡洗凡絲簧。", "霞裾星珮羅兩行，玉環垂手春風場。", "樽前盡日看未足，絳膏泣鳳夜繼燭。", "宮商忽變不可聽，馬嵬斜谷雨霖鈴。"]}