{"author": "趙汝鐩", "period": "宋", "type": "诗", "title": "古別離", "paragraphs": ["妾離父母來從君，相期百年終此身。", "初合鸞凰席未煖，熟視眉目識未真。", "兵符捉人夜調遣，丁寧尅日到邊面。", "紅旗在手弓在腰，花驄一躍迅於箭。", "回頭語我勿慘傷，歸來印斗金带黄。", "我聞軍功未易就，膏血紫塞十八九。", "嫁狗逐狗雞逐雞，耿耿不寐展轉思。", "吠月啼曉喧孤幃，淚雨千行心肝摧。", "與其眼穿萬里見無日，何如同赴沙場戰死俱白骨。"]}