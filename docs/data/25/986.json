{"author": "楊幼輿", "period": "宋", "type": "诗", "title": "龍潭禱雨記事", "paragraphs": ["戴星躡履謁靈祠，俯瞰龍宮映綠漪。", "鏡樣清潭三百尺，峰巒環繞聳蒼碧。", "道旁野老忽長噓，昔也原爲安民居。", "嫂笑小姑借梳掠，插梳橫耳走送却。", "姑嗔大嫂方作喧，迅雷陷宅變深潭。", "是時水底猶存屋，入夜人聞尚舂粟。", "歷年既久已無形，神龍守護稱安靈。", "呼吸風雷作雲雨，爰與人間茂禾黍。", "大觀邦人因禱祈，沛然甘澍滿郊圻。", "人皆懷惠頌靈迹，侯爵初封助懽懌。", "近時響應達朝廷，屢頒顯號莫與京。", "我來假守三逢夏，每遇乾枯叩祠下。", "靈湫一滴漲塞天，衝倒天河頻有年。", "終始恩波如一日，躬趨端拜感何極。", "肅容親炷一瓣香，稽首皈依謝休祥。", "潭心水面跳雙鯉，已覺威靈示人喜。", "南遊行矣歸故鄉，更願神兮長久與民作豐穰。"]}