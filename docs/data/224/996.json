{"author": "方岳", "period": "宋", "type": "诗", "title": "用王深造韻觀射寄呈吳門吳侍郎", "paragraphs": ["吳苑雲酣歌舞地，平時灞上真兒戲。", "府公槌鼓入轅門，盤馬彎弓士增氣。", "玉虬夜吼雙寶刀，曉霜冷透宮花袍。", "君王有意敵天驕，霹靂勁弦吾與操。", "滿月猶嫌無腕力，三軍鳴金齊破的。", "莫將電鏃驚飛翼，請射檄書青草礫。", "參旗井鉞光相摩，帳前萬疊轟靈鼉。", "呼韓要通作編戶，勿遣喘從榆塞過。", "鴈沙枯葉改凱歌，安得壯士翻銀河。", "三邊農桑俱偃武，將軍懶射南山虎。", "不須土訓喻遠人，天地中間悉臣主。", "文章四海吳狀元，那肯軍裝遽如許。"]}