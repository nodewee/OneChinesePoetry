{"author": "方岳", "period": "宋", "type": "诗", "title": "聽琴", "paragraphs": ["寧食三斗塵，不受緩歌雙黛顰。", "寧食三斗葱，不受急管融春風。", "吾二三子相知心，平時比之雙南金。", "扣門剝啄倒屐出，喜我謂我山水淫。", "牆頭呼酒意頗急，何以侑之霹靂琴。", "太虛爲室月爲燭，悠然此意無古今。", "山空江靜夜如水，但見四岸花木深。", "大聲久不入衆聽，誰復好古同風襟。", "自非我輩但癡坐，噲等之俗難砭鍼。"]}