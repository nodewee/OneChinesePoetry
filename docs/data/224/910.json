{"author": "方岳", "period": "宋", "type": "诗", "title": "元夕病中", "paragraphs": ["家貧近市常喧啾，燈夕無燈冷於水。", "罷參法喜深炷香，示疾維摩低隠几。", "梅花相親不余負，酒盞成疎竟誰使。", "一生甘作癡凍蠅，百方莫趁追奔螘。", "頗聞捷奏箭飛書，想見昇平花作市。", "醉吹笙篴舞蛾眉，春入鼓鼙騰馬耳。", "落釵敖盪少年事，彈鋏悲歌游俠子。", "寧種松風眠隠居，自斸芝田餐甪里。", "掉頭塵土誰枉尺，過眼紛華不盈咫。", "吾生如月浪中翻，人情得蜜刀頭舐。", "內觀各自普光明，頓悟中生大驩喜。", "紞如三鼓雨聲寒，睡思正濃姑舍是。"]}