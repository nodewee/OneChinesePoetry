{"author": "方岳", "period": "宋", "type": "诗", "title": "次韻汪卿", "paragraphs": ["霜洗梅花春滿握，夜寒吹老城頭角。", "瑣窗硯作離騷香，吐句不教花莫落。", "裁量要是修月手，我欲追隨慙筆閣。", "平生萬事不挂口，愛詩苦未厭溪壑。", "有人肯築風騷壇，敢不束甲三距躍。", "當時只料孤鳳凰，不與雞羣同抱啄。", "拔旗趙壁决此勝，金鼓俄驚自天落。", "一嗔縱得馬辟易，已覺楚歌聲四薄。", "夜光明月以暗投，心甚愛之顔有怍。", "公詩端似大國晉，玉帛諸侯頼聯絡。", "倘令吳楚主夏盟，獲麟正恐春秋作。", "歙州雖小水如練，漚鳥亦知文字樂。", "此盟定自不可寒，把住梅花更商確。", "夜窗或許時過從，莫問聖清與賢濁。"]}