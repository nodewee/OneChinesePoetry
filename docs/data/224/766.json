{"author": "方岳", "period": "宋", "type": "诗", "title": "次韻酬章教授", "paragraphs": ["江山渺愁予，歲月如羽疾。", "適烹雨前茶，已擘霜後橘。", "夜窗秋氣悲，栩栩夢圭蓽。", "荒唐失飯牛，迂闊坐捫蝨。", "書生夫何愚，因子請具述。", "端平元二間，舊學賫良弼。", "聘賢驛流庚，馭吏魚去乙。", "人言萬化新，太平適今日。", "起與鉏耒辭，欲補萬分一。", "寧知事大謬，青衫乃吾桎。", "五月謁吏銓，禁營干宥密。", "六月道南徐，宵掠無寧室。", "七月絕濤江，秦渺亂師律。", "戍樓角聲哀，夕烽酣戰卒。", "兵精晝經天，肉食者遑恤。", "臨風一長嘆，歸計吾已必。", "胡爲癡兒事，屢奏齊王瑟。", "願言猛士心，化作班侯筆。"]}