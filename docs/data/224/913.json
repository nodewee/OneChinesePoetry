{"author": "方岳", "period": "宋", "type": "诗", "title": "再用韻酬朱行甫", "paragraphs": ["夢中翠鳳飛來雙，駕言后土遜名邦。", "手持玉簡判紅紫，斂袂欲以詩城降。", "粹容喜動日月角，揖我入對玲瓏窗。", "爲言瓊花返蓬閬，下界久矣無根樁。", "乃今存者贋本耳，補亡以紿青油幢。", "人間識真蓋亦寡，載酒嘉賓寧論缸。", "黄冠誕譎謹勿信，傳訛聽舛其言哤。", "爲花作辨誰氏子，謬妄補入黄鍾腔。", "耳庸目陋惑世俗，其罪不能三赦憃。", "朱雲之孫亦奇士，文有氣骨豐而厖。", "謂瓊赤玉匪爲白，不比俗論紛茸尨。", "詩筒往來捷於響，夜發嚴鼓聲逢逢。", "咨爾岳爲謝此老，壯哉寸管飛濤江。"]}