{"author": "方岳", "period": "宋", "type": "诗", "title": "書樓考甫梅花百詠因徐直孺寄考甫", "paragraphs": ["以詩鳴者累百輩，誰與梅花可相配。", "只傳冰影月香詩，直到如今美無對。", "疎籬把住橫斜枝，了不肯受春風知。", "自非冰腸雪洗髓，向渠正爾難爲辭。", "恨君不識林和靖，雪沍西湖老孤詠。", "恨我不識樓考甫，角聲吹殘霜月苦。", "兒曹但賞瓊瑶句，持與梅花相爾汝。", "夜深不道瑣窗寒，浥盡花香花有語。"]}