{"author": "方岳", "period": "宋", "type": "诗", "title": "與至能夜話", "paragraphs": ["吾生如征鴻，歲月如脫兔。", "江上煙雨寒，花老春已暮。", "肯辭白髮親，我蓋坐貧故。", "文章未得力，儒冠豈余誤。", "至能我輩人，未隨時俗惡。", "青燈竹窗底，健論時一吐。", "風雷萬馬奔，滄溟百川赴。", "策名藉奉常，顔色若有迕。", "堂堂湖海豪，豈供折腰具。", "欲於我乎館，西山美無度。", "謹勿袖笏來，恐犯西山怒。"]}