{"author": "方岳", "period": "宋", "type": "诗", "title": "效演雅", "paragraphs": ["山谿斗折更蛇行，逗密穿幽見物情。", "蜜爲無花糧道絕，蟻知有雨陣圖成。", "飲風吸露蟬尸解，聳壑凌霄鶴骨輕。", "鸜鵒能爲祖仁舞，狎鷗欲與海翁盟。", "未忘王謝尋常燕，不肯酈生吾友鶯。", "鷺以先後爭食邑，鵲占南北啟門閎。", "春池潑潑魚當乳，霜渚喑喑鴈不鳴。", "啄木畫符工出蠹，提壺沽酒爲催耕。", "蚌何知識三緘口，蟹坐風騷五鼎烹。", "巴郢畫眉翻律呂，儀秦反舌定縱橫。", "鵝嗔晉帖得奇字，鷄喚祖鞭非惡聲。", "飽卧夕陽牛反嚼，誤投乾葉鹿虛驚。", "一枝棲息鷦鷯足，三窟經營狡兔𤬪。", "蝌蚪草泥文字古，蝸涎蘇壁篆書精。", "首昂蝜蝂貪寧死，壁奮螳螂禍自嬰。", "山麂見人頭卓朔，野鴟得鼠腹彭亨。", "雉傾族類甘爲翳，鴨解人言略自名。", "羊狠濫稱髯主簿，蟫肥薦食楮先生。", "色雖甚美猿深逝，骨不須多狗必爭。", "蛙爲公乎緣底怒，鳩寧拙耳了無營。", "勞形大塊皆同夢，蝶化莊周月正明。"]}