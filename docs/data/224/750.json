{"author": "方岳", "period": "宋", "type": "诗", "title": "徐仁伯侍郎挽詩", "paragraphs": ["諸老遺書在，情親獨考亭。", "學卑時俗陋，文起衆人醒。", "壯筆扛周鼎，危言聳漢庭。", "羣公俱避易，吾道未凋零。", "綸綍泥封璽，蓬萊月鎖廳。", "冰霜寒挺操，霄漢倦梳翎。", "有碣留南劍，無心徙北溟。", "一襟梅野雪，半世草堂星。", "晚對螭坳墨，親探虎穴猩。", "豹關傳曉蹕，蟄戶動春霆。", "彼相隳人紀，臣言準老經。", "綱常通宇宙，機阱駭朝廷。", "躔宿驚霄隕，乾坤爲晝冥。", "囊封爭論切，詔敕費丁寧。", "憤極空流涕，時平竟失刑。", "憶曾歌楚些，忍復弔湘靈。", "光蝕星奎壁，冤沈古鼎鉶。", "茫茫千載恨，不盡月巖青。"]}