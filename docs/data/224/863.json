{"author": "方岳", "period": "宋", "type": "诗", "title": "三虎行", "paragraphs": ["黄茅慘慘天欲雨，老烏查查路幽阻。", "田家止予且勿行，前有南山白額虎。", "一母三足其名彪，兩子從之力俱武。", "西鄰昨暮樵不歸，欲覓殘骸無處所。", "日未昏黑深掩關，毛髮爲豎心悲酸，客子豈知行路難。", "打門聲急誰氏子，束藴乞火霜風寒。", "勸渠且宿不敢住，袒而示我催租瘢。", "嗚呼李廣不生周處死，負子渡河何日是。"]}