{"author": "方岳", "period": "宋", "type": "诗", "title": "白鹿洞", "paragraphs": ["茲山信雄深，鐘梵上雲雨。", "微吾紫陽翁，幾何不豪取。", "有來青牛車，肯作白鹿主。", "詩書夜被之，一變至鄒魯。", "唐虞際淳熙，此道日方午。", "澗聲撼皇墳，山翠濕章甫。", "紛其四方人，會此共談麈。", "岳也互鄉童，屨二不及戶。", "却後七十年，空堂凜遺矩。", "四書在乾坤，六老自今古。", "昭回雲漢光，不隔天尺五。", "厥惟貂續難，謹勿小吾土。"]}