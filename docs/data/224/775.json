{"author": "方岳", "period": "宋", "type": "诗", "title": "題王尉半竹", "paragraphs": ["吾始過西齋，破於玉川屋。", "中有山澤癯，雪燈共夜讀。", "秋聲入雨聽，手携牆下竹。", "携鋤斸荒苔，寧甘食無肉。", "今春初行鞭，稍覺風月肅。", "既成爲詩喜，破奉起新築。", "舊聞君家猷，興寄尚幽獨。", "一日無此君，亦自憎面目。", "君其幾代孫，秀色若可掬。", "萬事不挂口，翛然對寒玉。", "城中寸金地，官舍迫林麓。", "曾微百肘寬，難雜以花木。", "尚遺一半何，留之與雲宿。"]}