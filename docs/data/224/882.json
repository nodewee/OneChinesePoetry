{"author": "方岳", "period": "宋", "type": "诗", "title": "月中觀梅", "paragraphs": ["江南地暖得春早，老眼觀梅嘗草草。", "今冬最暖春最遲，忽憶誠齋南海藁。", "解道晴暄殊欠寒，城中未有梅花看。", "却入山深最寒處，雪照冰溪纔一樹。", "乃知山中人，不受人閒塵。", "寧使風饕雪虐寒到骨，轉寒轉有寒精神。", "荒厓之底，野水之濱。", "太虛爲室天爲鄰，只有明月情相親。", "一團不冰今夜月，一片不飛今歲雪。", "雪意自怕老夫寒，月意寧知老夫拙。", "呼上山來强索詩，一花兩花春未知。", "南枝儘遲遲儘奇，槎牙不要東風吹。", "酣晴釀日付桃李，定自不肯君同時。", "舉杯吞月和花嚼，月自寄胸花不覺。", "少焉花亦到胸中，各自去尋詩約莫。"]}