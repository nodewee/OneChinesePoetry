{"author": "方岳", "period": "宋", "type": "诗", "title": "次韻久雨", "paragraphs": ["老我不解事，束書別溪堂。", "寧知十日雨，換此兩鬢霜。", "苔滑螾爭席，雲蒸蝸篆梁。", "移床夜避濕，仰見天隙光。", "長安亦何好，肯墮聲利場。", "人情愛吾廬，對此良自傷。", "蚤知一官誤，悔不三逕藏。", "沙觜竹萬箇，屋頭木千章。", "晴當相與屐，雨亦可以觴。", "毋令鼃黽曹，張王喧我傍。"]}