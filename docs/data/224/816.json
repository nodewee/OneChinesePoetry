{"author": "方岳", "period": "宋", "type": "诗", "title": "答費司法  其一", "paragraphs": ["長房一青竹，閲世不知幾。", "下視區中人，歲月老分至。", "頗聞第二泉，風煙未渠已。", "謫墮脩茶經，政坐一念起。", "誰令哀鴻號，手足痛入髓。", "秋江渴到底，安得半帆駛。", "大士慈愍故，慮豈不及此。", "軍持乞餘滴，厥德安敢倍。", "願言出岫心，慰我在原意。", "歸尋舊時杖，小住五百歲。"]}