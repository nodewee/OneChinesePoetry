{"author": "方岳", "period": "宋", "type": "诗", "title": "謝兄編言仁求詩", "paragraphs": ["孟子言仁惟一字，曾子言仁惟一唯。", "風霆霜露天何言，吾夫子言非得已。", "六經在天如北斗，尚多不經聖人手。", "杏花零落曉壇荒，各自蜂房開戶牖。", "屋下架屋樓上樓，不三萬言渠不休。", "夜寒一燈供掉頭，泓穎何罪雲煙愁。", "阿連夢中春草碧，更向那邊添一筆。", "吾衰甚矣將奈何，欲共君談口荆棘。"]}