{"author": "方岳", "period": "宋", "type": "诗", "title": "次韻楊先輩古調  其二", "paragraphs": ["南山有於菟，雪齒雙銅睛。", "霧深忽軒鬐，孤嘯開青冥。", "槲林歲月老，猶以文炳名。", "胡爲食牛志，無復當時英。", "吾聞楊儀之，筆落風雨驚。", "乃今已老矣，囊錦携一兵。", "平時號詩將，窮處圍愁城。", "何當胾西崑，與爾樽南溟。", "高談動星斗，萬物皆欣榮。", "秋風吾亦歸，空山多月明。"]}