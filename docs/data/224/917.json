{"author": "方岳", "period": "宋", "type": "诗", "title": "次韻劉簿寄示", "paragraphs": ["塵世崎嶇天一握，俗子追奔蝸兩角。", "先生宴坐心平夷，矮屋打頭甘寂寞。", "手提老筆挾霜氣，合上蓬山直延閣。", "高人乃亦主簿耳，往往胸中自丘壑。", "銀鉤寶唾俱入妙，令我見之生踴躍。", "日酣昨暮春睡濃，柳外叩門誰剝啄。", "一書自直十從事，况有驪珠光錯落。", "風簷急轉百迴讀，花草愁深顔色薄。", "放余許出半頭地，未敢以信而以怍。", "譬如駑駘受刷飾，金環壓轡青絲絡。", "猗那清廟吁已遠，下里巴詞可無作。", "候蟲鳴秋鳥鳴春，美惡則殊俱自樂。", "焚香危坐試品藻，頗亦敢言余論確。", "公詩雖淡朱絃清，我詩雖雅黄鍾濁。"]}