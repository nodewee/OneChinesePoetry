{"author": "方岳", "period": "宋", "type": "诗", "title": "次韻蕭同年古意  其二", "paragraphs": ["猗猗者芳蘭，翳翳彼幽麓。", "不煩漢陰人，抱甕相灌沐。", "春風自桃李，急管亂繁曲。", "紛紛衆醉間，美此一醒獨。", "造化本何心，亦因材以篤。", "所以古之人，身外無不足。", "客有古琴瑟，得之自龍門。", "於今幾何代，庚庚裂奇紋。", "携持過齊王，自意當駭觀。", "何如適獻笑，棄置笙竽間。", "時世我不遭，歸其老丘園。", "鍾期今安之，誰與俗士論。"]}