{"author": "方岳", "period": "宋", "type": "诗", "title": "義雞行", "paragraphs": ["西家粥粥雞將雛，俛啄蚱蜢行相呼。", "羽毛未合事紛奪，四顧不虞烏畢逋。", "翻窺捷取血丹吻，性命須臾那可忍。", "草深决起落東家，垂翅離披猶蠢蠢。", "東家司晨乃有雄，平時嘴距凌秋風。", "怒冠趨前作雌伏，以翼覆藉哀窮凶。", "初脫禍機驚未定，生意中閒不能寸。", "時其饑渴經紀之，踸踔梳翎蘇委頓。", "物生知母不知父，此雖其類非其侶。", "陳嬰杵臼義所激，郭解朱家俠何取。", "嗚呼人有不如物，嗚呼今固不如古。", "從來山澤生龍蛇，人間父子成豺虎。"]}