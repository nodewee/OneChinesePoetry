{"author": "方岳", "period": "宋", "type": "诗", "title": "次韻招汪汝淵", "paragraphs": ["俗子費應酬，對面隔千里。", "可人天一方，情親不盈咫。", "毛錐吾故人，商略每及此。", "道逢孔方兄，偃蹇不受使。", "豈知世俗眼，睥睨輒嗤訾。", "語言雜土氣，屢欲洗吾耳。", "客從何方來，力疾爲倒屣。", "出迎未暇揖，肝肺已相委。", "平生寡交游，正坐此曹鄙。", "鄰牆有麴生，之子差可喜。", "試呼與之談，時或發名理。", "往持邯鄲枕，分此一睡美。"]}