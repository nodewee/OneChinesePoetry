{"author": "方岳", "period": "宋", "type": "诗", "title": "客有致鸂鶒者", "paragraphs": ["沙禽有鸂鶒，偕老矢靡他。", "語語浴晴渚，處處眠春莎。", "三生愛欲牽，不避弋者羅。", "雙籠致厓下，窮蹙愁相睋。", "吾將逸之歸，如此紅裳何。", "方池尺有咫，亦足供逶迤。", "眷言樹之柵，結屋如漁蓑。", "相攸奠爾居，謹勿思江河。", "豈但林外鳩，晴雨不我訛。", "人斯其視斯，妻柔而夫和。"]}