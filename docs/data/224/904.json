{"author": "方岳", "period": "宋", "type": "诗", "title": "黄宰致江西詩雙井茶", "paragraphs": ["黄侯授我以江西詩禪之宗派，瀹我以雙井老仙之雪香。", "磚爐春著兔毫玉，石鼎月翻魚眼湯。", "夜窗搜攪十年讀，候蟲鳴秋聲殷牆。", "乃翁詩家第一祖，不用棒喝行諸方。", "掀翻杜陵自作古，夜半衣缽誰升堂。", "單傳橫出二十六，未許歙梅洪鴈行。", "雅聞滕閣藏墨本，欲往從之山阻長。", "牙籤大冊忽在眼，荒苔茅屋森珩璜。", "東湖柳色入眉宇，君其幾代之諸郎。", "不離文字話祖意，傳燈肯與留山房。", "寧知三生受昏闇，縱有此燈無此光。", "宜州戍樓山月苦，茫茫參到無何鄉。"]}