{"author": "方岳", "period": "宋", "type": "诗", "title": "又和諸公作雪月歌", "paragraphs": ["月觀夜午雪觀早，酒興崔嵬詩潦草。", "梅花在傍具知狀，喚渠收拾秋崖藁。", "月邊雪邊同一寒，詩成不許凡人看。", "年年月寒雪寒處，老骨槎牙倚枯樹。", "不知天下人，面有三寸塵。", "政使書癡傳癖猶可憎，而况無風無味之錢神。", "麾之門外，問諸水濱。", "非我不與相比鄰，渠自胸次不我親。", "千古萬古赤壁月，千古萬古剡溪雪。", "天荒地老方可人，當日人曾笑渠拙。", "有梅不可無吾詩，無月無雪無人知。", "梅花亦不用收拾，付與萬竅更相呼。", "雪如瓊瑶月如水，青山白髮時乎時。", "有薇可羹螯可嚼，此味勿令兒輩覺。", "四海諸公共往來，雪中與渠無適莫。"]}