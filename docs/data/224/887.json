{"author": "方岳", "period": "宋", "type": "诗", "title": "憎蚋", "paragraphs": ["火雲燒空無處避，深入山林屏幽翳。", "松聲竹影差可人，高枕石頭眠薜荔。", "矇鬆欲墮無何鄉，奇痒爬搔紛芰製。", "{甍瓦=羽}{甍瓦=羽}黑子著兩股，劣視焦螟何瑣細。", "蒼頭在旁具言狀，謂特可憎是爲蚋。", "晝飛夜息繁有徒，胚胎鬰蒸育蕪蘙。", "使彼爲虺蛇之螫，則已焚於伯益之熭。", "惟其一蚊之睫有餘棲，九牛之毛不足計。", "故雖離朱莫覩其翼而善飛，䚦俞弗聞其聲而工噬。", "蓋天地萬生，其么麽微眇未有爾若者。", "而小則抓麻姑之爪，甚或疥瘍醫之齊。", "豈非族雖微而猥多，形易潜而叵測。", "吁嗟先生歸休乎，物固有時姑小憩。", "蚊蠛蠓，滿乾坤，可奈渠何苦攘袂。", "一葉秋，羣動閉，蚋何之兮豈其殪。", "先生於時，融融洩洩。", "半枕風清，千山月霽。"]}