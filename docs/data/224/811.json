{"author": "方岳", "period": "宋", "type": "诗", "title": "田制", "paragraphs": ["井田變阡陌，萬世以罪秦。", "商君信苛刻，不過民自民。", "漢名反秦火，當與三代鄰。", "今年田欲方，明年田欲均。", "寧知古井田，不爲賦稅湮。", "百畝官所予，無甚富與貧。", "所爲經界者，要使風俗淳。", "豈爲橫江網，竭不遺一鱗。", "乃知三代時，官與民爲春。", "秦民自生生，官不與笑顰。", "孰云漢田制，顧不如秦仁。", "秦姑寘勿問，漢已掎摭狺。", "誰其起鄒叟，重與畢戰陳。"]}