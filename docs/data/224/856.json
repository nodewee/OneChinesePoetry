{"author": "方岳", "period": "宋", "type": "诗", "title": "春盤", "paragraphs": ["萊服根鬆縷冰玉，蔞蒿苗肥點寒綠。", "霜鞭行茁軟於酥，雪樹生釘肥勝肉。", "與吾同味蔊絲辣，知我長貧韭葅熟。", "更蒸㹠壓花層層，略糝鳬成金粟粟。", "青紅餖飣映梅柳，紫翠招邀醉松竹。", "擎將碧脆捲月明，嚼出宮商带詩馥。", "賜幡羞上老人頭，家園不負將軍腹。", "人生行樂未渠央，物意趨新自相續。", "五十三翁日落山，三百六旬車轉轂。", "不妨細雨看梅花，且喜春風到茅屋。"]}