{"author": "方岳", "period": "宋", "type": "诗", "title": "九日新種梅花開", "paragraphs": ["木葉綠未脫，菊叢黄始華。", "泛萸幾何日，尚覺陶巾斜。", "寒梅殊不情，矜秋吐奇葩。", "霜鬚半含蕾，春{艹拱}新茁芽。", "記初手鋤月，垂楊已藏鴉。", "了無盤錯根，但有枯槎牙。", "真同棄之耳，生意詎可涯。", "歲行不能半，孤秀則汝嘉。", "眷言抱幽獨，乃亦紛競耶。", "妨處在歲寒，奚取俗眼夸。", "盍守虬龍姿，毋汙蜂蝶譁。", "雪霜政凌厲，春自不我遐。"]}