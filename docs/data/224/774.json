{"author": "方岳", "period": "宋", "type": "诗", "title": "次韻范侍郎寄趙校正", "paragraphs": ["嗚呼小雅廢，邊角摇軍聲。", "采芹舊青衿，亦須事力征。", "朱轓挾武將，白眼輕儒生。", "區區衆濁間，嗟子難爲清。", "向來意何如，豈惟以文鳴。", "乃今事大謬，老氣猶崢嶸。", "論事抉石猊，摛辭吸川鯨。", "久抱一束書，空山卧月明。", "竊憂蠢詖胡，鱗介腥神京。", "幸存三寸舌，寧守二尺檠。", "有愚欲獻璞，無意望報瓊。", "云何山陰興，莫寫塞下情。", "竹牀撼夜柝，茅屋荒秋城。", "回首閶闔門，何啻九萬程。", "願言大白低，滁山足春耕。", "堂皇坐醉翁，開閤延羣英。"]}