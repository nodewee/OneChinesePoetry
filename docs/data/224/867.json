{"author": "方岳", "period": "宋", "type": "诗", "title": "題司理采芙蓉圖", "paragraphs": ["紉之以湘纍秋蘭之珮，載之以剡溪夜雪之舟。", "漱之以清冰寒露之壺，澆之以碧玉晴雲之甌。", "著童船尾書船頭，荷花浦溆雙飛鷗。", "新紅如洗雲錦稠，停橈竚棹香浮浮。", "薰風滿座凉颼颼，醉面欲醒誰相酬。", "若有人兮眇中洲，把住月老叫不休。", "花亦問月愁不愁，何以了此蒹葭秋。", "蛟宮蛟宮夜泣悲靈脩，鱗幢欲濕行雲留。", "楚騷如水不可作，此意難以筆墨求，蕩予槳兮涯之幽。"]}