{"author": "方岳", "period": "宋", "type": "诗", "title": "次韻蕭同年古意  其一", "paragraphs": ["春臯有耕夫，扣角卧林麓。", "朝饑不能忍，肯受世熏沐。", "脫身從牛衣，入耳皆狗曲。", "何如一蓑寒，風雨立於獨。", "人言骨相屯，自信亦良篤。", "空山多白雲，萬此寧有足。", "幽然閨中秀，不如倚市門。", "彼美林下風，不如刺繡文。", "冰懷獨耿耿，寧入俗眼觀。", "歲月不我留，老蒼眉宇間。", "舉世無與娛，逝言從綺園。", "一歌一歎息，寘此忽復論。"]}