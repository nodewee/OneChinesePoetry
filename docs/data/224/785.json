{"author": "方岳", "period": "宋", "type": "诗", "title": "雜興  其一", "paragraphs": ["百年一瞬息，萬事皆塵埃。", "所以身後名，不如掌中杯。", "山園足花草，雨露相先開。", "獨有下松，春風不曾來。", "青林曉霜重，百卉顔如灰。", "蒼然五大夫，鬰鬰何佳哉。", "佳花費事治，十無二三本。", "惡草時埽除，已復相苯䔿。", "試嘗問園丁，否泰乃爾反。", "渠方倚鋤笑，謂我見事晚。", "老天亦何心，生化日衮衮。"]}