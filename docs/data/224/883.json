{"author": "方岳", "period": "宋", "type": "诗", "title": "雪中觀梅", "paragraphs": ["一冬妍晴春意早，微茫已到閒花草。", "山翁平生見事遲，未緝牛衣編稻藁。", "明日是春那得寒，玄冥不作尋常看。", "交割與春排當處，萬里瑶林列銀樹。", "茅菴有詩人，肺渴方生塵。", "不知誰何駟六虯兮上天作樂府，落筆殿前如有神。", "帝咨汝岳錫圭土，佚以寬閒之野寂寞濱。", "玉田界天旁無隣，有梅百本爲賓親。", "昨夜枝上猶是月，今日枝上渾是雪。", "春工未必辦此奇，縱使巧遲寧速拙。", "雪詩不當梅花詩，詩成合報孤山知。", "老逋醉眠呼不醒，霜竹付與何人吹。", "古聲久不入俚耳，有詩寧似無詩時。", "自撼枝頭供一嚼，了了此心清浄覺。", "謂爲梅又冷冰冰，道是雪來香莫莫。"]}