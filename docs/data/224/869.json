{"author": "方岳", "period": "宋", "type": "诗", "title": "送徐太博守莆中", "paragraphs": ["南州高士心如水，夜雨爐亭歲欲環。", "朝蹟只如初到日，州麾猶在兩年間。", "秋來竹屋多歸夢，天與莆人一破顔。", "館下諸生能戀戀，眼中循吏故班班。", "相傳士子多于鯽，共喜府公清似山。", "慶曆諫臣書在否，乾淳文賦筆追還。", "郎官紅熟海風靜，通印子肥春網閒。", "心事太平兒女語，詩家尊宿鬢毛斑。", "歡迎騎竹來何暮，贈別垂楊不可攀。", "辦與老夫同一念，不憂吾道久間關。"]}