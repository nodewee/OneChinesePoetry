{"author": "方岳", "period": "宋", "type": "诗", "title": "陶倅母夫人挽詩", "paragraphs": ["戴君手持黄卿辭，邀我爲作陶母詩。", "婦言婦德不出梱，縱有令則何繇知。", "崑山生玉草木潤，欲識其母觀其兒。", "一經科目摘髭易，五丈夫子皆瓌奇。", "黄卿與世少諧可，老筆爲寫青琉璃。", "嘅予一讀怳如洗，酸風淒斷漳淮湄。", "往年將父問里舍，病痱中道驚相持。", "秋山黯慘過縣尹，取急欲謁誰何醫。", "天方罪予不孝子，行未半驛翁阽危。", "雲崩日落竟千古，永始此路行無期。", "爾時縣尹有母遺，鮐背兒齒當期頤。", "潘輿佳日訪桃李，一舍而迎聊遨嬉。", "人間僅僅幾寒暑，亦已奔月歸何時。", "暮雲春樹渺千里，同一哀痛難平治。", "此詩莫遣挽郎讀，天荒地老松風悲。"]}