{"author": "方岳", "period": "宋", "type": "诗", "title": "題董一之花木抄", "paragraphs": ["君不見王子猷，剡溪夜雪之孤舟。", "此翁百好不入眼，而雅與竹深相投。", "君不見陶淵明，徽絃不具之古琴。", "東籬把菊偶然耳，人或作圖傳至今。", "吾何曾識董一之，於此略已心相知。", "事治好春繞菴屋，豈有俗子能爾爲。", "江風山月無盡藏，時一吐出胸中奇。", "與茶作經花作譜，銓次蘅若蘭蓀蘺。", "秦碑晉帖了真贋，硯石錯落書參差。", "邇來抄注到儕友，唾視錢癖何人斯。", "長卿但有四立壁，無一持贈長嗟咨。", "煩爲傳聲語花草，倘可千里同襟期。", "吾聞奇章公石李成畫，在廬九老湘九疑。", "煙雲渺綿不可狀，世乏佳士當歸誰。", "君其持以問太空，所不與者如此詩。"]}