{"author": "方岳", "period": "宋", "type": "诗", "title": "月下大醉星姪作墨索書迅筆題爲醉矣行", "paragraphs": ["吾醉矣，吾醉矣，醉語雖强難舉似。", "何年開闢有乾坤，日月左旋如磨螘。", "尊盧赫胥一聚塵，檮杌春秋幾張紙。", "道家者流李老君，儒家者流孔夫子，等一浮名世間耳。", "煙霏霏，冢纍纍，青山良是白骨非。", "欲呼古人呼不醒，待呼得醒將何如。", "世情冷暖翻覆手，人生短長屈伸肘，安用黄金印如斗。", "君不見顔子白頭纔十九，要與彭鏗骨同朽。", "天地荒老生古愁，所不負予如此酒。", "千古在前，萬古在後。", "著我中間，渺然何有。", "亦知本是麋鹿羣，那解作人牛馬走。", "白魚如玉紫蟹肥，秋風欲老蘆花飛。", "酒酣月落喝便住，螭虬蟠攫霜毫揮。", "吾婦曰君醉耶，吾姪曰非醉也。", "謂吾醉者固不然，非醉亦非知我者。", "花影滿身扶不起，此紙不知何等語。", "明朝勿與醒者傳，笑倒渠儂吾醉矣。"]}