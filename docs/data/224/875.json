{"author": "方岳", "period": "宋", "type": "诗", "title": "次韻題秋崖", "paragraphs": ["秋崖何嘗與人絕，渠自胸中欠風月。", "齊雲落星吾所無，草木深幽終是別。", "桂花正開山氣清，人間無路爭崢嶸。", "虛皇借與廣寒住，夜半擬進秋風行。", "芙蓉作城花露惹，一片月明天上下。", "風前把杯和月吞，嚼出新詩不供寫。", "醉倒寧知酒戶慳，滿身樹影蛟蛇蟠。", "羣僊挽我便歸去，雲海翻濤毛髮寒。"]}