{"author": "方岳", "period": "宋", "type": "诗", "title": "送童子盧觀國試玉堂", "paragraphs": ["長亭柳色鵝兒黄，花事欲動春風香。", "佩觿徑趨白玉堂，淋漓翰墨孤鳳翔。", "黑頭相公紫微郎，金貂玉魚垂兩璫。", "携立螭陛穿鵷行，至尊龍飛御明光。", "催班賜見清蹕長，天顔喜動絺繡裳。", "宮花綾織雲綿章，殿前拜舞籍奉常。", "跨馬入省繙縑緗，讀書晝靜珠琅琅。", "風日不到蓬山傍，文字零落冰雪腸。", "要令汗竹俱流芳，子豈不見晏與楊。", "銅根鐵幹森秋霜，萬牛挽之供棟梁。"]}