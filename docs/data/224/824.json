{"author": "方岳", "period": "宋", "type": "诗", "title": "別蒙姪", "paragraphs": ["嗚呼吾與汝，生世何不辰。", "每思十年事，雪涕時沾巾。", "方予第奉常，堂有未老親。", "當時爾父母，綠鬢猶青春。", "乃各不待年，拱木號蒼旻。", "禍予不自殞，降喪無太頻。", "骨肉纔百指，踵作松下塵。", "乃今所存者，欲言鼻酸辛。", "我父惟我耳，爾父惟爾身。", "綿延僅不絕，一絲引千鈞。", "所以叔姪間，不啻父子真。", "豈不念爾孤，聚族守一貧。", "曰惟門戶故，戀戀官倉陳。", "雅欲携爾俱，守舍無可人。", "向來惡少子，覆轍那可遵。", "譍門故自佳，爾學憂荆榛。", "索居寡師友，則與不學均。", "老夫本無似，嗜書如嗜醇。", "少時共燈火，往往夜嚮晨。", "但患業不精，寧往父母嗔。", "爾今既婚冠，不與兒童鄰。", "一念及泉壤，於何敢因循。", "此身所係重，安事予諄諄。", "俚諺亦有之，一日計在寅。", "豈伊拾青紫，聲利雙朱輪。", "胸中無古今，幾何不凡民。", "嗟予父祖曾，百屈不一伸。", "寸累望吾輩，詩禮俱彬彬。", "奈何泉始流，遽以捧土湮。", "契闊未可期，爲吐肝輪囷。", "幅短氣則長，此紙共書紳。"]}