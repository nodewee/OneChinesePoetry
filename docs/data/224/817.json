{"author": "方岳", "period": "宋", "type": "诗", "title": "答費司法  其二", "paragraphs": ["斐然偶成章，和者蓋凡幾。", "風騷李杜壇，可望不可至。", "而况濂洛徒，每嘆吾已已。", "豈無願學心，衰懦鼓不起。", "何方有神醫，與我三換髓。", "道在一唯間，不在落筆駛。", "君談何容易，僕也敢當此。", "平生一青燈，事半功則倍。", "遺書亦具存，言固不盡意。", "勉矣山林人，優哉聊卒歲。"]}