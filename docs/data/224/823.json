{"author": "方岳", "period": "宋", "type": "诗", "title": "次韻程少章投贈", "paragraphs": ["十稔眠半村，一醉子萬象。", "向來此方寸，甚矣似元亮。", "釣石自寒煙，誰知太公望。", "北山忽移文，猿鶴費尋訪。", "老夫竟何有，豪奪牛背上。", "時時夢中歸，樵笛故悲壯。", "始予斥祈下，天地方絪縕。", "綱常幾何在，梟嘯千乾文。", "林希亦入耳，擲筆爭書勳。", "羣憸併附和，四面皆楚軍。", "當時此事集，不可夷狄聞。", "風雷忽飛厲，聖矣堯舜君。", "方今紫宸朝，落落盡圭璧。", "予雖草茅士，亦有二三策。", "不愁衫故青，所恨頭盡白。", "古人如可作，雅欲分半席。", "誰當爲斧斤，恐不中柱石。", "一官乞閒外，此計吾已必。", "平生剛直胸，不肯偶土木。", "諫書上文石，親見天穆穆。", "諸賢忍不言，諾諾恐非福。", "急回狂瀾倒，何啻焦釜沃。", "如聞左璫橫，爾音乃金玉。", "因聲訊諸賢，往事炳如燭。", "蹇馿灞橋雪，可人天一方。", "理亂了不聞，衫袖走郎當。", "老石卧白雲，采蕨山之陽。", "謹毋事筆硯，霜月琱肝腸。", "買船予亦東，一棹摇寒光。", "當洗老瓦盆，遲君醉溪堂。"]}