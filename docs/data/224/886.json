{"author": "方岳", "period": "宋", "type": "诗", "title": "寄題龔國錄見山閣", "paragraphs": ["吾州百嶂千峰低，斗大山城去山咫。", "縈青繚碧玉四圍，曉色蒼寒莫煙紫。", "山中見山何足奇，此妙未容兒輩知。", "諸方不具頂門眼，寧了芥子藏須彌。", "我曾風月堂西醉，鞠草離離敗人意。", "摩挲龕壁幾屏篁，誰破天慳出嵐翠。", "恨我不識今楚龔，丘壑可想崔嵬胸。", "鑿開埋雨三三徑，跳出撐雲六六峰。", "騎䲔老僊滴詩硯，元氣淋漓冰片片。", "翩然下視世間人，對面有山渠不見。"]}