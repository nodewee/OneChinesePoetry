{"author": "方岳", "period": "宋", "type": "诗", "title": "中秋雨", "paragraphs": ["明月如佳人，會晤良亦難。", "疇昔相與娛，誤作容易看。", "何如費傾結，欲語不可殫。", "雲間金背蟇，愛惜白玉盤。", "寧受妬婦欺，不借俗世觀。", "坐令四中秋，雨滴梧桐寒。", "人情重今夕，吳缾蘚花乾。", "亦知月不老，終當出林端。", "豈無三百錢，醉此素所歡。", "舉杯吞寒光，流入詩脾肝。", "令我書傳香，一洗儒生酸。"]}