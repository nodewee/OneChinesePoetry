{"author": "方岳", "period": "宋", "type": "诗", "title": "汪運幹容安齋", "paragraphs": ["筆峰插天碧，其下可以廬。", "誰與半間雲，共此一束書。", "君看柴桑人，自愛松菊居。", "北窗天地寬，不受世卷舒。", "脫巾漉老瓦，高枕眠華胥。", "日月雙車轂，乾坤一蘧蒢。", "是身亦安用，吾膝猶自如。", "煙波健跨犢，蘚石寒緡漁。", "農人告春暮，山月隨歸鋤。", "尚堪抱文度，談詩到黄初。", "謹毋屈聲利，望塵拜軒車。"]}