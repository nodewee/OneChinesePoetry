{"author": "方岳", "period": "宋", "type": "诗", "title": "戲呈君用", "paragraphs": ["秋崖初無負郭二頃田，向來耕舍寒炊煙。", "負薪行歌遭婦駡，往往倒崖底之枯松，煮崖邊之飛泉。", "龜腸怒吼賣牛具，龍骨倒挂行蝸涎。", "乃以農自目，其然豈其然。", "胥山之窮固亦無一錢，較之於我猶差賢。", "白頭把筆耕六籍，芸人芸己皆逢年。", "可曾腰斧響空谷，但聞種之以弘農陶，耨之以絳人玄。", "先生之號則不可，北山久欲移文鎸。", "吾嘗觀諸朝，左右分兩銓。", "若使后夔降典夷作樂，各違所長非所便。", "我今手招白雲與渠語，兩易其任盟當堅。", "君農我樵萬山綠，依舊司存雨露邊。", "亦不必承明之廬九入，亦不必歲中之官九遷。", "共披煙蓑拜新號，疏駁不到松風前。", "爛柯扣角醉眠熟，佳話留與山中傳。"]}