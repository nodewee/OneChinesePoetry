{"author": "方岳", "period": "宋", "type": "诗", "title": "避暑冷泉", "paragraphs": ["火雲散鱗甲，萬瓦如炊燖。", "東華車馬塵，褦襶不自禁。", "誰能半日閒，脫身此窺臨。", "百錢買漁篷，橫截南北岑。", "追隨二三子，未害山水淫。", "邂逅十八公，俱作笙鶴吟。", "頗聞彼上人，振鬣萬馬瘖。", "試詩沒字碑，往聽無絃琴。", "空堂無枯秀，契我回向心。", "清凉一味禪，揮玉開煩襟。", "笑指亭下泉，杉竹涵幽深。", "蘚橋於三閘，龍怒飛出林。", "奔雷吼春壑，晴雪生午陰。", "人間正炎熱，去作三日霖。"]}