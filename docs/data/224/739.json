{"author": "方岳", "period": "宋", "type": "诗", "title": "答吳尚書", "paragraphs": ["今夕復何夕，翠籠蒲艾香。", "明朝做端午，節物追楚鄉。", "客從何方來，寄我錦雲章。", "江山渺何許，宛然挹清揚。", "忽憶老先生，方上千歲觴。", "北園竹萬箇，想見清簟凉。", "安得子列子，御我蘚古傍。", "劇談坐抵掌，一吐冰雪腸。", "當時寫巴曲，本擬書數行。", "筆閣不得下，聊與歌慨慷。", "迺今亦復爾，歌短意則長。"]}