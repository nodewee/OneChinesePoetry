{"author": "方岳", "period": "宋", "type": "诗", "title": "次韻謝從之以表閭投贈", "paragraphs": ["長楊奏賦三十年，已甘老死窮山巔。", "醉眠獨宿秋風前，此豈有意聲名傳。", "如駑伏櫪不受鞭，要與騕褭難爭妍。", "强令作對官道邊，功名畢竟誰新鮮。", "岌岌兩傍蛟龍纏，侯曰美哉豈其然，才當如楫航長川。", "糞牆空復煩雕鎸，表閭不靳少府錢。", "粉飾休盛期半千，寧欲老我寒詩肩。", "歸來歸來直如絃，蓬萊回首慙班聯。", "安用一鳴諸子先，登樓忽思王仲宣。", "不如傍家田一廛，鋤煙犂雨仰問天。", "天生盤谷容盤旋，更有斗酒相留連。", "焉能跕跕愁墮鳶，一單堅坐三條椽。"]}