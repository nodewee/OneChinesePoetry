{"author": "方岳", "period": "宋", "type": "诗", "title": "二禽", "paragraphs": ["鵲噪令公喜，鴉噪令公怒。", "福兮挽不來，禍兮推不去。", "咄哉之二蟲，於爾竟何與。", "茅簷新雨晴，鵲聲哢圓嗉。", "主人顔色和，甘諛終不悟。", "禍常十八九，鴉故告之故。", "城頭尾畢逋，唾者滿行路。", "佞鵲不我忤，忠鴉不我誤。", "試嘗問主人，無乃乖好惡。", "嗚呼平生所聞唐太宗，切齒不平田舍翁。", "昨朝墳上土花墮，斷碑零落悲秋風。"]}