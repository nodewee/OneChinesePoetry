{"author": "方岳", "period": "宋", "type": "诗", "title": "題曹兄耕綠軒", "paragraphs": ["煙蒼蒼，水茫茫。", "鵓鴣喚雨蓑笠忙，春泥滑滑蒲稗長。", "駕犂叱叱牛力强，高田低田齊下秧。", "隔林人家炊黍香，有來饁者雙屨忙。", "煮芹燒筍各有將，小休吾牛飯前岡。", "共洗老瓦沽村場，相與醉語牆下桑。", "此爲豳詩第幾章，轉頭䆉稏秋風黄。", "嗚呼吾人讀書政如此，諸人讀書不如睡。", "君不聞建隆聖人之玉音，者也之乎助何事。"]}