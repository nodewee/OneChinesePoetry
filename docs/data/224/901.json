{"author": "方岳", "period": "宋", "type": "诗", "title": "次韻徐宰三雪", "paragraphs": ["春其幾何到端木，三信東風銀粟粟。", "眼驚天地有奇事，喜不自持詩陸續。", "爾時茅屋亦堪畫，有竹寧甘食無肉。", "多年裋褐夜不暖，紫鳳天吳共伸縮。", "袖中書冊字蠅頭，略借瑶階明月燭。", "忍饑未慣願歲豐，口雖不言以心祝。", "一生懶作貸米書，自汲溪水煮溪蔌。", "荷鋤久欲眠秋雲，飛翰誰驚落春瀑。", "人言安用管城子，家本田家一犂足。", "分吾此雪謝老天，高吟信手三千牘。", "蟄雷之腹庶其飽，殺氣猶纏當肅穆。", "彼姝者子羔酒融，夜寒斗帳金花蹙。", "何如石鼎鳴澗松，風味之高未渠恧。", "先生堅卧袁安廬，正坐不能甘鹿鹿。", "纔晴便欲出畦麥，止可掛書騎健犢。", "脫蓑許過宓賤堂，金杯亦眩淵明菊。", "清談吾獨爲詩耳，卷軸今如春筍束。", "我所思兮孤鳳翔，欲往從之老鶬禿。"]}