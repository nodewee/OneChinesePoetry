{"author": "方岳", "period": "宋", "type": "诗", "title": "山中甃墳外弟程魁有詩次韻", "paragraphs": ["咄哉人世如飛煙，强欲作計垂千年。", "寧知鬼見拍手笑，曾不一瞬雲埋阡。", "我於浮休等無二，詩卷留與荒山巔。", "平生夢想所不到，六國相印二頃田。", "古今一死百事足，安用老刻青瑶堅。", "海棠作堵錦步帳，柳花糝徑拳毛氈。", "見成林壑伴茅堂，名付身後杯生前。", "山中物物各生意，春到豈論茅與荃。", "人情變態千萬狀，所不負予惟老天。", "白虹貫巖出奇怪，一鍤不費青烏遷。", "是事且寘勿復道，老子久矣宜蚩妍。"]}