{"author": "方岳", "period": "宋", "type": "诗", "title": "上鶴山作圖書所扁", "paragraphs": ["我本耕田夫，識字略可數。", "誰令半窗燈，奪此一犁雨。", "明經爲青紫，無乃以書賈。", "晚知事大謬，於學竟何補。", "歸來抱遺經，頗欲窺門戶。", "忍饑堪丹鉛，環坐書作堵。", "時或躋唐虞，身親到鄒魯。", "吾方忘吾貧，三徑蓬藋拄。", "獨慙鶴山翁，健筆照衡宇。", "赤手盤蛟蛇，今已泉下土。", "連雲甲第多，未必快此覩。", "乃知癡書人，差勝守錢虜。"]}