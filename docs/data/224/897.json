{"author": "方岳", "period": "宋", "type": "诗", "title": "次韻曹宰聽舅氏彈琴", "paragraphs": ["有客夜鼓龍門琴，風露漠漠侵秋庭。", "妙彈幽響落指外，此意難以兩耳聽。", "參橫斗轉四山寂，但聞別鶴之夜怨，離鸞之晨吟。", "挐音誰適鳴滄浪，寅緣葦間情衋傷。", "忽然浩歎聲軒昂，二十八宿俱韜藏。", "少焉月出流寒光，但見山蒼蒼兮江泱泱。", "爾乃舂容大篇，寂寞短章。", "謬攸一笑天所吝，亦恐此樂不可常。", "吾當爲君譜入渭陽操，莫彈履霜似傷孝。", "碧桐翠竹夜生寒，折楊皇華何足道。", "人生百年幾今夕，我思古人心忽忽。", "黄金擬鑄鍾子期，此言每墮槐安國。"]}