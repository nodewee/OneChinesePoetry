{"author": "方岳", "period": "宋", "type": "诗", "title": "三次韻答惠蘭亭紙翠毫筆", "paragraphs": ["半生書癡蟲蠹木，不管缾無舊儲粟。", "青燈竹屋雪村寒，聲鳴益悲夢難續。", "晚菘早韭有書味，詩腹冰清鄙粱肉。", "邇來毛穎會稽楮，乃欺余貧共羞縮。", "夜深磨墨訴石平，五色榮光隨下燭。", "窗間錯落驚暴富，每見兒曹輒相祝。", "奇牋勿污寒具油，玩弄其毋當肴蔌。", "觚稜古瓦亦懽喜，春浪生池含雪瀑。", "霜毫世輩何多耶，向者心期一夔足。", "吾生但識鼠鬚健，未省禽魚堪汗牘。", "重綈十襲不敢吮，誰作猗那頌於穆。", "最憐長安驕騃兒，翠毫入手春山蹙。", "平時作葉供媚嫵，拔羽詩書豈吾恧。", "何知梳洗曉鬟綠，解出文章排五鹿。", "策勛翰墨玉牀籍，未羨香車駕金犢。", "如聞六宮今弋綈，釵梁不飾黄花菊。", "細鈿高朵花爲筆，創巧寧知誰縛束。", "吁嗟文采信爲累，莫拯多生羽毛禿。"]}