{"author": "方岳", "period": "宋", "type": "诗", "title": "用簡齋建除體韻", "paragraphs": ["建旗凜大將，負弩紛前驅。", "除此兩不能，鋤荷則有餘。", "滿畦老菘韭，貧猶未饑虛。", "平生錯料事，不到齊王竽。", "定無相携人，歲晚誰與娛。", "執杯手欲龜，風雪侵貂褕。", "破顔劃孤嘯，鬰屈終不舒。", "危坐發深省，寧若巾柴車。", "成敗未可知，蕪我瓜芋區。", "收身黄觳觫，心迹何裕如。", "開口不言錢，未害書生迂。", "閉戶聊課詩，政與俗士疎。"]}