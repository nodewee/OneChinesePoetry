{"author": "方岳", "period": "宋", "type": "诗", "title": "讀白詩效其體  其二", "paragraphs": ["人生有窮達，不係才不才。", "造物所付與，聖賢不能回。", "君看孔孟氏，遇世何如哉。", "豈其有不如，王驩與桓魋。", "以茲自忖度，所遭已踰涯。", "前瞻固不反，後顧又可咍。", "同時第進士，或未離蒿萊。", "歸來亦云幸，瀟散月下盃。", "山池芰荷過，野岸芙蓉開。", "幅巾一筇竹，適可眠秋厓。"]}