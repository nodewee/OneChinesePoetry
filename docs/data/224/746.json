{"author": "方岳", "period": "宋", "type": "诗", "title": "明日雨再用韻", "paragraphs": ["竹君頗介特，高節凌秋霜。", "朝來雨聲寒，意色俱凄凉。", "此豈子敗盟，而不能相忘。", "秋色雨亦佳，遣我冥搜忙。", "離騷日在眼，捃摭方濫觴。", "安得靈運屐，共窺公幹牆。", "涉世三折肱，悲秋九迴腸。", "脫巾漉浮蛆，醉卧六尺床。", "竹意亦自持，儼立何堂堂。", "會當有良夜，披戶延寒光。"]}