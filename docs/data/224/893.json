{"author": "方岳", "period": "宋", "type": "诗", "title": "閲視賞射", "paragraphs": ["邊角悲鳴霜撲地，將校寧甘潑寒戲。", "熊旗引隊柳營曉，大羽插腰生意氣。", "虎皮半捲并鐵刀，臂鞲蜀錦團鵰袍。", "士不敢喘那敢驕，肅聽號令惟所操。", "撚絃唾手試弓刀，例物角花金椀的。", "左軍右軍分兩翼，簇簇飛星點紅礫。", "一麾白羽人肩摩，三軍歡踴聲鳴鼉。", "教頭喝賜誰最多，鐵絲箭者無以過。", "大風飛雲歌漢歌，安得一箭開關河。", "漢家君王自神武，邊頭將臣如卧虎。", "覺吾目中無此虜，待射金牌大郎主。", "石崖天齊勒碑頌，那知援筆無燕許。"]}