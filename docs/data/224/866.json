{"author": "方岳", "period": "宋", "type": "诗", "title": "霪雨", "paragraphs": ["朝雨暮雨不肯晴，昏昏冥冥如翳塵。", "舍中連月汗流礎，道傍前日泥埋輪。", "東南地傾水所匯，潮汐沙擁江之滣。", "埧頭中沙坐可想，往往政與洪濤瀕。", "陵遷谷變不知代，但見萬瓦差鱗鱗。", "老錢試手建都邑，蓋亦安土非經綸。", "海鹹舄鹵易嵐霧，况此梅蒸天絪縕。", "沮洳與吾類䵷黽，爽塏久欲還麋麕。", "因思吳趙寧愛此，適已灞上翔真人。", "當時倘匪地天泰，詎知無意雲雷屯。"]}