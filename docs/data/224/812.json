{"author": "方岳", "period": "宋", "type": "诗", "title": "夜聞雨用誠齋新凉韻", "paragraphs": ["歲事不可常，吾生復餘幾。", "立秋五十日，殊未凉風至。", "山田欲生煙，旱氣亦可已。", "摵摵聲入桐，中夜攬衣起。", "未議填饑腸，且與洗渴髓。", "霢霂倘優渥，安用雷電駛。", "相傳水晶宮，法施政如此。", "焦枯寬一分，熱惱清十倍。", "稽首不昧香，我意則佛意。", "問雨從何來，君其無罪歲。"]}