{"author": "方岳", "period": "宋", "type": "诗", "title": "題訥齋", "paragraphs": ["世人但識三尺嘴，儀從秦橫竟誰是。", "瀾翻口角欲懸河，秋崖聽之歸洗耳。", "萬言萬當不如默，視吾舌存政須訥。", "雲根手築月三間，是非付與西山笏。", "謂君爲訥耶，讀書夜寂聲琅琅。", "謂君爲辨耶，向人開口無雌黄。", "屋頭自有山如此，說易說難那用許。", "孔堂絲竹春風和，賜也多參惟一唯。"]}