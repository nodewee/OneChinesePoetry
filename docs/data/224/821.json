{"author": "方岳", "period": "宋", "type": "诗", "title": "新晴", "paragraphs": ["久雨村仍暝，新晴物自欣。", "蝶翎穿戶過，禽哢隔溪聞。", "野徑忙穿屐，山泥儘濺裙。", "柳垂春寂寂，花落雪紛紛。", "半月風雷雹，四郊烟水雲。", "畫圖寒不捲，林壑遠難分。", "好在魚蝦侶，甘同鳥獸羣。", "塢深藏曲折，竈冷鬰氛氳。", "野碓多舂藥，山庖少膳葷。", "瓶儲徵士粟，澗煮野人芹。", "美可冰甆茹，香惟瓦甑醺。", "鷹芽長及寸，貓笋重兼斤。", "淡泊諳貧味，熹微策睡勳。", "意行隨遠近，高卧送朝曛。", "原隰桑麻沃，衡門卉木薰。", "隠居捐世累，處士應星文。", "詩憶春池草，書忘秘閣芸。", "桐孫涵古色，柏子吐奇芬。", "載籍悲千古，枰棋憖兩軍。", "烏藤同寢飯，黄犢了耕耘。", "目爲蠅頭眩，肱緣鸛嘴皸。", "一科曾不補，四體正須勤。", "陋巷瓢供飲，文窮硯待焚。", "剛腸猶木彊，皺面自靴紋。", "夜帳猿孤憤，山籬犬怒狺。", "怪哉空復咄，老矣尚何云。", "我亦輕餘子，人誰愛此君。", "避喧方匿影，走俗枉勞筋。", "日月雙飛鳥，江湖一聚蚊。", "相携聊醉去，酒不到劉墳。"]}