{"author": "方岳", "period": "宋", "type": "诗", "title": "感風謝客", "paragraphs": ["閤閤官蛙鳴，齁齁老牛喘。", "政坐一朝喧，作此十日沴。", "天公信難料，氣候隨手轉。", "吾貧了目前，遽脫春衣典。", "寧知昨夜雪，縮若蠶作繭。", "坐令鼻流沫，客邪閉關犍。", "畏風甚防秋，畏酒甚把淺。", "呼童語之故，有客姑謝遣。", "使吾早自覺，安得訛謬舛。", "乃知天下事，以謹失者鮮。"]}