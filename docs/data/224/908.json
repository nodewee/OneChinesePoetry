{"author": "方岳", "period": "宋", "type": "诗", "title": "次韻徐宰雪句", "paragraphs": ["雪花飛盡江頭蘆，秋崖有屋窗未糊。", "嗅梅自可了孤寂，燃竹相與留須臾。", "傳觀玉帝整嚴衛，雜沓環佩紛前驅。", "夢隨姑射扣瑶陛，身入閶闔排銀鋪。", "明毫一色寶階浄，端木六出瓊林孤。", "綠章封事見名姓，白霓仙子軒眉鬚。", "乃知天喜愛民尹，分此雪與耕田夫。", "山川盡入古圖畫，園林已作春規模。", "逢船誰可載書共，松醪未擬炊書沽。", "金僕姑寒憶戰士，玉玲瓏煖無歌姝。", "煮茶安用碧跳脫，眠蓑自勝紅氍毹。", "盟鷗久與說心腹，買犢大欠耕膏腴。", "頻年歲入少生計，何日詔下蠲田租。", "甑塵但憂脫粟飯，甌滑未議羹蓴鱸。", "羣公豈堪立仗馬，賤子只跨尋詩馿。", "第令吾民不知餒，如彼蔡人何足誅。", "衝寒索米徙者衆，啼饑載道携其孥。", "邊烽有警事方爾，民瘼未軫天地無。", "轅門誰曳丈二組，羽書夜下尺一符。", "少遲獸獮渤海盜，當復蟻浮高陽徒。", "平淮有碑倘須刻，筆墨可但唐宗儒。"]}