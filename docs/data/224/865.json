{"author": "方岳", "period": "宋", "type": "诗", "title": "排門夫", "paragraphs": ["一家一夫排門起，五家一甲單出里。", "夫須襏襫潦霧愁，與官輸木供邊壘。", "沙場草青胡運衰，軍書抵急飛塵埃。", "官須排杈二十萬，巖邑配以三千枚。", "黠貪分頭挼掌唾，田里寧容高枕卧。", "望青徑指三尺墳，踏白邀爲萬金貨。", "殘爾冢，爾勿嗟，行取金錢寧爾耶。", "小人所憂在一飯，政坐爾冢殘吾家。", "待吾舉火者百指，母已癃病兒垂髽。", "社朝浸種亦已芽，秧田未翻生薺花。", "吏呼勸農今幾日，典衣已供塘堨冊。", "九年回首奈若何，夢遶江南與江北。"]}