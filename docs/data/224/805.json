{"author": "方岳", "period": "宋", "type": "诗", "title": "送俞尉", "paragraphs": ["空山十日雨，茅屋無炊煙。", "吾饑尚可忍，夜讀聲琅然。", "荒寒數家聚，生理尤堪憐。", "頻年歲不入，枯草生秋田。", "春深麥猶穉，米斗直萬錢。", "悲哉幾斛愁，博此半釜𩜾。", "前村老翁姥，語笑何由緣。", "問知好官人，發廩不我朘。", "常時有司吝，寧肯圭撮捐。", "官來剖私量，不受吏舞權。", "中流一壺濟，空復寬眼前。", "高軒忽予過，剪韭相留連。", "九華元老蒼，歸袖何翩翩。", "官無高與卑，爲政要可傳。", "使我一念存，所至民瘼痊。", "常平吾故人，問俗惟初搴。", "爲言民戚休，毋或諉老天。", "吾方屏田廬，不敢馳書箋。", "併聲絕宣城，倘寄晴雲篇。"]}