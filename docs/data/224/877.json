{"author": "方岳", "period": "宋", "type": "诗", "title": "次韻山中小集", "paragraphs": ["一生大錯空環轍，何啻糜渠六州鐵。", "不如歸來乎山中，山泉自香山酒冽。", "冰虀一釂累數觴，山中之樂那可量。", "梅花在傍具知狀，落筆煙雲生草堂。", "雪意催詩鬭清絕，與巧而遲寧速拙。", "豈知世上多路岐，莫遣胸中少風月。", "酒酣膽熱鬚髯張，老夫無復當年狂。", "乾坤許大不欠我，春猿秋鶴聊徜徉。"]}