{"author": "方岳", "period": "宋", "type": "诗", "title": "才老致木犀甚古", "paragraphs": ["老桂枯寒出奇怪，知幾何年如許大。", "枝枝渾是好西風，粒粒中藏香世界。", "幽人高卧崖蘚邊，野僧肯寄溪雲外。", "兔驚玉杵夜丁當，鳥嗽辟寒金瑣碎。", "併令滿屋書傳香，喚起多生酒詩債。", "我今回向語一則，云何讚歎花三昧。", "月光童子妙莊嚴，金粟如來殊勝解。"]}