{"author": "方岳", "period": "宋", "type": "诗", "title": "呈和仲", "paragraphs": ["何須不踏東華土，何須不吃吳山水。", "同時輩流半霄漢，徑上銀臺披鳳尾。", "幾曾禮部奏第一，十載青衫百寮底。", "相公之甥逕甚捷，頭放稍低那得爾。", "直不虎關非狂耶，胡不愛官幾歷詆。", "吏銓教授古括州，管領風雲二三子。", "孔堂絲竹秋雨荒，絃誦琅然頓盈耳。", "深衣楚楚有古意，相對青燈夜分語。", "六鼇雲海渺何許，寶字森羅風日美。", "人言欠渠揮翰手，倘及春江戒行李。", "寒氈對客澹無欲，清夢不勞曾到此。", "談經歸來喜津津，手洗翠缶香傾銀。", "何以娛子白髮親，梅花中有無邊春。"]}