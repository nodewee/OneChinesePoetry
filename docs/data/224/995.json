{"author": "方岳", "period": "宋", "type": "诗", "title": "祭詩", "paragraphs": ["我生胡不辰，八齡失吾祖。", "今垂四十年，眉目略可覩。", "當時深根培，所望大門戶。", "岳也忝一科，遺餘曾不補。", "而乃輕濤江，飛檄淮南府。", "父兄肯相隨，薄飯共貧苦。", "寧知事大謬，俱作一抔土。", "去年汶素蹕，永痛松柏古。", "祿釜亦已矣，尚安事圭組。", "今年誤一出，竟犯時輩怒。", "去國不及炊，觸熱到環堵。", "無何七月望，新露灑秋宇。", "近郊有蘭若，梵唄薄雲雨。", "彼氓一念存，提携頗旁午。", "因果夫何如，亦各言恃怙。", "伊予祖父兄，超然定何許。", "然皆其忌月，悲豈不氓愈。", "齋盂饌伊蒲，從衆共傴僂。", "蓋以妄塞悲，有淚泚清酤。"]}