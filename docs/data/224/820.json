{"author": "方岳", "period": "宋", "type": "诗", "title": "雨望", "paragraphs": ["前溪雨埋村，咫尺不我過。", "雷霆但濛鴻，林莽亦掀簸。", "竟微一飄灑，起此北窗卧。", "對面自胡越，孰爲天宇大。", "得非老龍公，憫念茅屋破。", "田父適在傍，出語驚四坐。", "指予兩青虹，可見不可唾。", "是能隔截之，帝澤誰與播。", "坐令水南人，一蹉成百蹉。", "上天本均平，夫豈不渠奈。", "虹亦何能神，書生例窮餓。"]}