{"author": "方岳", "period": "宋", "type": "诗", "title": "讀白詩效其體  其一", "paragraphs": ["我貧良亦囏，未老生白鬚。", "策名奉常第，年已三十餘。", "半生苦無幾，寧不欲疾驅。", "山麋野而僻，所至皆崎嶇。", "一登督視府，兩駕太守車。", "意見有不合，索去不待炊。", "所以二十載，同一優侏儒。", "豈如雲水身，自適瓜芋區。", "夕吾酒一瓢，朝吾飯一盂。", "貧賤與富貴，本自無羞殊。", "寄語劉伯龍，毋煩鬼揶揄。"]}