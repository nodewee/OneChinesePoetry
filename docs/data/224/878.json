{"author": "方岳", "period": "宋", "type": "诗", "title": "醉歌", "paragraphs": ["勸君且盡一杯酒，身外無窮莫問口。", "近聞誰直白玉堂，或傳某佩黄金斗。", "與君何干，於我奚有。", "不如雨話耕夫，煙呼釣叟。", "問竹活無，看梅開否。", "天下事自有夔龍人，山中居只堪麋鹿友。", "乾坤蕩蕩呼不聞，今古茫茫骨俱朽。", "雞催晨，兔沒酉，春風來時又花柳。", "不知柳今幾青花幾紅，但見吾人成老醜。", "吾欲采薇西山，播穀南畝，吾牛雖健吾衰久。", "只可茅柴火酒醉幾觴，村田樂詩吟數首。", "不然空山寂寂白晝長，閒殺一雙無用手。"]}