{"author": "方岳", "period": "宋", "type": "诗", "title": "採菌", "paragraphs": ["溪行近里所，雪菌朵寒蘀。", "久晴危欲枯，抱甕日商略。", "可憐書生愚，爲口不計脚。", "龜腸慣饑虛，雞肋忍饞嚼。", "獨奇白雲芝，風露專一壑。", "自尋墮樵歸，遠掬飛泉瀹。", "此豈不足歟，更嫌村釀薄。", "世塗語百車，官倉陳一龠。", "胡爲犯譏彈，而負兩芒屩。", "甘餐自當肉，石鼎香漠漠。", "寧憶武昌魚，況復揚州鶴。"]}