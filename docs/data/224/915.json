{"author": "方岳", "period": "宋", "type": "诗", "title": "題祁門岳王廟", "paragraphs": ["神京鱗介腥衣裳，三精霧塞天地光。", "鼪啼鼯笑紛披猖，中分宇宙尊犬羊。", "誰其與者淪綱常，受計於虜扼我吭。", "王心凜凜天蒼蒼，以次來縛歸朝堂。", "自南自北諾已償，焉用與虜爲胥戕。", "爲讐報仇胡不臧，至今淮塹爲河湟。", "每觀王傳心摧傷，怒髮爲立膽爲張。", "皇畀予邑於祁閶，聞王有像北山岡。", "欲往從之潔予觴，簡書之言不我遑，今且去此何敢忘。", "牲肥酒香時日良，金戈鐵馬山茫茫。"]}