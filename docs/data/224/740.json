{"author": "方岳", "period": "宋", "type": "诗", "title": "社日以旱蔬食", "paragraphs": ["驕陽挾融風，合力爲此旱。", "南山膚寸雲，六合望彌滿。", "怒吹不待族，赤日行火繖。", "幽窗幾長身，玉立拯蕭散。", "中乾不自持，槁項何足算。", "以茲占西疇，可想一本稈。", "社公亦耐事，水舊不渠管。", "方勤玉食憂，下令屠牛坦。", "坐令宰平手，無肉醉町畽。", "但聞寬大書，已責寧使緩。", "龍湫有潜鱗，鬰屈睡欲懶。", "移文頌風伯，九關誰可款。"]}