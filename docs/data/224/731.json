{"author": "方岳", "period": "宋", "type": "诗", "title": "寄陳國錄", "paragraphs": ["秋宵一何長，客夢一何短。", "坐爲識丁累，彈鋏落孤館。", "所思渺寒江，苦惜會面罕。", "豈無相携人，情話誰與款。", "昔爲爨下桐，今爲溝中斷。", "江風摇青燈，几硯塵欲滿。", "不慣事典籤，與子書亦嬾。", "傳聞教辟雍，如樂得嶰管。", "諸生聲利塵，頗欲一湔澣。", "何時夜雨床，共話晴雲盌。"]}