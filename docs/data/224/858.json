{"author": "方岳", "period": "宋", "type": "诗", "title": "掃蜜", "paragraphs": ["須蜜之人去其國，盡以族行無敢逸。", "綴如垂瘤大如囊，低壓山牆於我室。", "秦人逐客真少恩，客來須看春正酣。", "咄嗟已辦四山壁，正對桃李開茅菴。", "蒼頭奴解與之語，擁篲招邀聿來宇。", "相攸新邑經始忙，先作高臺奉盟主。", "沈沈夥涉之爲王，獨無摇毒之蠆芒。", "熙熙登臺坐垂拱，花底退衙春晝長。"]}