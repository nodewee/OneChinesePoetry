{"author": "方岳", "period": "宋", "type": "诗", "title": "次韻劉簿觀雪用東坡聚星堂韻禁體物語", "paragraphs": ["江臯黯黯飛雲葉，淅瀝破窗鳴急雪。", "亂飄密灑寒正苦，低唱淺斟癡亦絕。", "凍吟可但筆鋒健，醒狂不覺屐齒折。", "留連急景聊從容，俯仰幻塵空變滅。", "舒眉一笑各雲散，轉眼百年如電掣。", "風凝光眩眼欲花，酒带潮紅臉生纈。", "劇誇陶語何區區，等與謝吟爭屑屑。", "醉翁出令凡馬空，坡老揮毫風燕瞥。", "兩公仙去各已久，一代風流尚誰說。", "吸鯨今夕不可辭，醉中有句錚如鐵。"]}