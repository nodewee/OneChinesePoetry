{"author": "方岳", "period": "宋", "type": "诗", "title": "非瓊花", "paragraphs": ["舊傳瓊花無與雙，專奇擅美名此邦。", "江南清夢入詩府，安得一念令心降。", "去年騎鶴揚州住，斗酒屢眠雲霧窗。", "月寒雪冷花未吐，正爾俗葉凡株樁。", "心期妙處在真實，不假羽節青霓幢。", "今春訪花吾第一，自折繁枝盛翠缸。", "橫看倒睨掉頭語，前語後賦何其哤。", "真珠碎簇玉蝴蝶，直與八仙同一腔。", "聞名見面足笑莞，强爲花辨幾愚憃。", "有如巨賢雜羣小，望而可識爲奇厖。", "陳餘張耳信相似，一等人耳無純尨。", "忠耶佞耶豈難別，祝鮀不類關龍逢。", "試持此論訊后土，謂予不信如長江。"]}