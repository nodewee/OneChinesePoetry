{"author": "方岳", "period": "宋", "type": "诗", "title": "諸公賦翠毛筆因次韻爲羊毛筆嘆", "paragraphs": ["髯參草卧殘陽浦，拔毛竟作文中虎。", "金華化石久已陳，玉署摛辭疾於羽。", "醉猩耆酒少遒勁，狡兔飽霜工媚嫵。", "磔殘鼠鬚肯收錄，剝落雞毛誰比數。", "文章諸公多好奇，往往得名專翰府。", "乃知草聖不世出，罕識公孫大娘舞。", "君不見華元分羹奇禍作，糜身鼎烹竟無補。", "又不見晉宮灑鹽兒女曹，憤鬰令人噤難吐。", "物生正係遭不遭，敢向詞林嘆辛苦。", "椽書大硯如南溟，吾其鵬乎爾鸚鵡。"]}