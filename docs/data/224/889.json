{"author": "方岳", "period": "宋", "type": "诗", "title": "古人行", "paragraphs": ["古人二十四，已自取侯印。", "加我三十一，擁褐猿猱逕。", "古人三十六，已自歎頭顱。", "加我十九年，雪頷埋霜鬚。", "春風秋月五十五，青山白雲自今古。", "與其浮沈於不卿不相之間，孰愈自適於老圃老農之伍。", "休休休，仰面看人吾所羞。", "莫莫莫，天下事堪幾回錯。", "既不能致君乎唐虞，又不能收身於樵漁。", "提携手板聊復爾，安用局促轅下駒。", "昌黎老韓手筆大，光範三書看渠破。", "號天叫地爲一官，宰相須還賈耽做。", "不如荷葭塢中之把茅，卧聽松聲三峽濤。", "開門夜半劃長嘯，已笑古人山月高。"]}