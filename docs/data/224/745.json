{"author": "方岳", "period": "宋", "type": "诗", "title": "八月十四夜對月", "paragraphs": ["澄空四無雲，明月如凝霜。", "岸巾南窗下，領略今夕凉。", "鴟夷渴生塵，風味不可忘。", "欲上排九關，箋此世故忙。", "百年幾今夕，今我持空觴。", "竹君自可人，清影飛度牆。", "挹彼風露姿，浣此冰雪腸。", "明當醅甕熟，春溜翻糟床。", "良夜難虛拘，當復會此堂。", "所不償予言，有如明月光。"]}