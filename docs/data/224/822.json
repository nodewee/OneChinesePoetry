{"author": "方岳", "period": "宋", "type": "诗", "title": "次韻程務實見寄", "paragraphs": ["客來問奚自，曰予自虞庠。", "有友猿鶴姿，與子鴻鴈行。", "石崖鬰崔嵬，玉灑高頡頏。", "昔爲斗與牛，今爲參與商。", "銜袖尺素書，寄此明月光。", "吾詩眇何似，雞羣之昂昂。", "唱予和者誰，一叫孤鳳凰。", "孰云噲等伍，乃與國士雙。", "大書適豪縱，深刻何煒煌。", "尚餘煙雨痕，急埽莓苔牆。", "所嗟眼中人，未試肘後方。", "平生湖海氣，收拾歸短章。", "故雖百車渠，僅同一毫芒。", "極知不入時，面有半寸霜。", "再三約梅花，雪谷深韜藏。", "少須具筆硯，鼓枻凌寒江。", "君紉杜若佩，我製芙蓉裳。"]}