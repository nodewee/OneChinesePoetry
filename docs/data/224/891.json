{"author": "方岳", "period": "宋", "type": "诗", "title": "檻虎行", "paragraphs": ["風低黄蘆雪模糊，南山夜獵生於菟。", "鐵衣檻致元帥府，猶自舑舌磨牙須。", "府公起迎自除館，刻桷丹楹齊柵斷。", "分棟驍雄上下番，汛埽蠲明節寒暖。", "一鋪兵十人，一飯肉十斤，日費少府如千緡。", "惟恐不飽撩怒嗔，一旦出柙誰能踆。", "君不見有尨狺狺守門戶，舐糠纍纍奈何虎。"]}