{"author": "方岳", "period": "宋", "type": "诗", "title": "元日立春", "paragraphs": ["糟牀夜壓真珠紅，摩挲醉面迎春風。", "春來春去無終極，能費幾筯蔓菁菘。", "既無長繩可以繫白日，又無大藥可以玄雙蓬。", "何怪乎玉雪可憐之孺子，忽頹然風霜不貸之衰翁。", "百年長短一丘貉，曾不芥蔕崔嵬胸。", "若夫塞翁失馬，楚人亡弓，此事細甚焦螟同。", "使吾冠冕佩玉於廟廊之上，吾不見其爲泰。", "使吾披裘带索於嵌巖之下，亦不見其爲窮。", "諸賢自作世俗眼，此老日飲亡何中。", "春秋獲麟夫子沒，本草不自醫神農。", "著書萬古知何用，况復起草明光宮。", "我今併欲焚老硯，一簑鳴雨東臯東。"]}