{"author": "方岳", "period": "宋", "type": "诗", "title": "豆苗", "paragraphs": ["江南之筍天下奇，春風匆匆催上籬。", "秦郵之薑肥勝肉，遠莫致之長負腹。", "先生一缽同僧居，別有方法供齋蔬。", "山房掃地布豆粒，不煩勤荷煙中鋤。", "手分瀑泉灑作雨，覆以老瓦如穹廬。", "平明發視玉髯磔，一夜怒長堪水菹。", "自親火候瀹魚眼，带生芼入晴雲盌。", "碧絲高壓涎滑蓴，脆響平欺辛螫蔊。", "晚菘早韭各一時，非時不到詩人脾。", "何如此雋咄嗟辦，庾郎處貧未爲慣。"]}