{"author": "方岳", "period": "宋", "type": "诗", "title": "送少卿奉使淮西", "paragraphs": ["金兵據城堅如石，韃人入關平如席。", "秋高塞上沙草愁，夜半軍中羽書急。", "符麟留鑰漢宗姓，風鶴爲兵謝安姪。", "貔貅野宿日增竈，鼪鼯陸梁夜鳴鏑。", "肯携金印問錢穀，盍上玉堂調筆墨。", "時平書生坐迂闊，氣蓋廷臣工激直。", "煙塵所喜毛髮青，冰雪其清肝膽白。", "朱雀橋深橘香美，白鷺洲寒荻花濕。", "我所思兮丁令威，欲往從之語胸臆。"]}