{"author": "呂陶", "period": "宋", "type": "诗", "title": "韓子定嘉雪應祈二首  其二", "paragraphs": ["天道孰云遠，未嘗毫釐差。", "鑒此金石心，報之瓊瑰花。", "旱氛滌已去，豐歲來何涯。", "高能累岌業，卑亦蒙汙窊。", "密布氣晃蕩，急飄勢奔拏。", "掘地得寶馬，集庭瞻白鴉。", "歲功助發洩，民口騰讙譁。", "髙原有瑤塵，絕漠無黄沙。", "山夫喜執來，戍卒愁聞笳。", "鐵甲彼固凝，石田吾將畬。", "雰雰既霑足，陳根其動芽。", "霏霏幸還反，歸路曾忘遐。", "待詔一何寒，映書誰肯嗟。", "鳴弓壯暮獵，凍鼓咽朝衙。", "羡君詩筆雄，退之昔名家。", "染翰動成集，卷軸可載車。", "矧此古琴操，應和無以加。", "雅鄭本末殊，中正蒙多哇。"]}