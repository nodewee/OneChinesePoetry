{"author": "徐積", "period": "宋", "type": "诗", "title": "送程守", "paragraphs": ["蜀之有眉，有山有江。", "江大而浚，山形甚龐。", "是生程公，爲國重器。", "可處大任，可决大事。", "凡有措置，凡有施設。", "堅不可摇，牢不可拔。", "所以蜀人，號爲鐵塔。", "維公有子，爲山陽守。", "所性所養，質直真厚。", "維其質直，不浮不苟。", "不生巧心，不爲利口。", "維其真厚，不矯不激。", "體無邪氣，面無邪色。", "視其氣貌，察其動靜。", "可知所養，可知所性。", "可知其德，可知其政。", "質直真厚，故不生事。", "不爲小數，不任小智。", "以恕輔法，因法行恕。", "不煩不苛，不暴不怒。", "遂使斯民，如行大路。", "無險可虞，無傷可慮。", "肌膚以完，手足可措。", "姦凶以衰，盜賊亦沮。", "父母妻子，邑居田廬。", "各安其故，各保其居。", "爲政如此，民是以和。", "是以可慕，是以可歌。", "不能歌者，太守之量。", "可歌可傳，可法可尚。", "可以容衆，可以任重。", "無適不可，惟上所用。"]}