{"author": "徐積", "period": "宋", "type": "诗", "title": "贈龐公", "paragraphs": ["司馬德操，來就龐公。", "杖履直入，名姓不通。", "坐其堂上，指揮呼索。", "催令作黍，云我有客。", "龐公妻子，堂下羅列。", "拜且聽命，奔走陳設。", "此時龐公，適自外歸。", "忽見司馬，其喜可知。", "一堂之上，相從笑語。", "其旁觀者，莫分客主。", "我讀其書，愛其古風。", "真厚如此，精誠交通。", "量如溟海，義薄雲空。", "至於妻子，亦爲歎者。", "苟非其人，往往見駡。", "蓋有是夫，而有是婦。", "能佐夫義，善敬夫友。", "可警薄俗，可示厥後。"]}