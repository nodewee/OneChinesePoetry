{"author": "徐積", "period": "宋", "type": "诗", "title": "答范君錫汎汎愛花之句", "paragraphs": ["汎汎愛花非愛一，范掾愛花如此密。", "一從春色到人閒，每月弄花三十日。", "第一花中愛牡丹，待與金釵共玉冠。", "第二桃花及杏花，此花大抵顔色奢。", "又愛牆頭看海棠，亂點燕脂如急粧。", "更無閒暇及芳草，却解迴頭覷綠楊。", "其餘好花有何限，范掾看花眼頭爛。", "見花如見故人來，尋花太緊攀花慢。", "洛陽城內騎馬走，山陽城外坐監酒。", "坐地愛花情更深，時時取酒爲花斟。", "誰知有此風流掾，詩情酒興紛如霰。", "好來閑伴老翁吟，老翁是物吟將遍。", "海閒亦有蟠桃花，可能同發乘桴願。"]}