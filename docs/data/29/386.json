{"author": "徐積", "period": "宋", "type": "诗", "title": "好笑南郭翁", "paragraphs": ["好笑南郭翁，白鬢愛楊柳。", "如今十月後，猶飲菊花酒。", "楊柳色漬面，菊花香漬牙。", "喉嚨溜香汁，腸胃浮香葩。", "所飲幾何酒，所吟無限詩。", "若言絲與管，便是吟哦時。", "心無一事累，意與千古期。", "一身成土木，兩脚登雲霓。", "但欲比陶潜，豈肯爲杜微。", "公有如此客，可不使公知。", "更問公安否，且喜公來歸。"]}