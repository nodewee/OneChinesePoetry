{"author": "徐積", "period": "宋", "type": "诗", "title": "李太白雜言", "paragraphs": ["噫嘻欷奇哉，自開闢以來，不知幾千萬餘年。", "至於開元間，忽生李詩仙。", "是時五星中，一星不在天。", "不知何物爲形容，何物爲心胸。", "何物爲五臟，何物爲喉嚨，開口動舌生雲風。", "當時大醉騎遊龍，開口向天吞玉虹。", "玉虹不死蟠胸中，然後吐出光焰萬丈凌虛空。", "蓋自有詩人以來，我未嘗見大澤深山。", "雪霜冰霰，晨霞夕霏。", "萬化千變，雷轟電掣。", "花葩玉潔，青天白雲，秋江曉月。", "有如此之人，有如此之詩。", "屈生何悴，宋玉何悲。", "賈生何戚，相如何疲。", "人生胡用自縲絏，當須犖犖不可羈。", "乃知公是真英物，萬疊秋山聳清骨。", "當時杜甫亦能詩，恰如老驥追霜鶻。", "戴烏紗，著宮錦，不是高歌即酣飲。", "飲時獨對月明中，醉來還抱清風寢。", "嗟君逸氣何飄飄，枉教謫下青雲霄。", "大抵人生有用有不用，豈可戚戚反效兒女曹。", "採蟠桃於海上，尋紫芝於山腰。", "吞漢武之金莖沆瀣，吹弄玉之秦樓鳳簫。"]}