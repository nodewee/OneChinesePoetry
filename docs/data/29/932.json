{"author": "羅適", "period": "宋", "type": "诗", "title": "慈母石", "paragraphs": ["疊石江頭峻如壁，舟人指云慈母石。", "慈母名兮不可聞，巉巖坑壓秋江碧。", "我聞慈母石，啟我父母思。", "人有父母誰不思，我思父母偏傷悲。", "憶昔生我童稚時，家貧日逐圖生資。", "父母衣我寧自寒，父母食我寧自饑。", "拾薪爲我代燈燭，鬻衣爲我買詩書。", "朝夕勸我苦勤讀，戒我弗作庸常兒。", "嗟哉我生命多疾，父母提携延歲日。", "忽朝卧病一呻吟，父母咿啞面如漆。", "有時爲我祝神祇，願我早著藍袍歸。", "此時我心常感發，願如夫子言無違。", "嗟哉我生命多蹇，少年不第第已晚。", "况兼父母未死時，食不飽兮衣不暖。", "今朝身爲一命仕，薄俸聊堪奉甘旨。", "雙親已逝掩荒丘，薄俸翻將飽妻子。", "有時舉筯食新鮮，默默不知雙淚漣。", "拭淚空將酒盃奠，酒盃不到陰容前。", "慈母石，世稀有，汝在江頭天地久。", "我思父母不得食，此恨當同汝不朽。", "嗚呼罔極恩難報，於今頼有移忠孝。", "行當竭力事明君，庶可揚名酬二親。"]}