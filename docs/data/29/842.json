{"author": "徐積", "period": "宋", "type": "诗", "title": "雪  其三", "paragraphs": ["侯款諸祠方徹奠，車回五駿既投鞭。", "雲如大練生淮浦，雪似繁星落楚天。", "有客弄花知樂歲，何人感物惜流年。", "南城病僕惟沽酒，西郭詩章但買牋。", "隠伏急因明處見，垢汙多自夜來鮮。", "傭將粺穀纔餬口，拾去濡薪未息肩。", "白面韝鷹紅錦臂，烏山圍獸赤繒旃。", "却燃燈坐疑爲夢，欲上樓看恐有仙。", "玉鏡臺前侵皓月，碧紗窗外弄青烟。", "樹頭還有鴻棲否，船是寒沙水畔田。"]}