{"author": "徐積", "period": "宋", "type": "诗", "title": "送裴守", "paragraphs": ["維時西南，巴蜀一道。", "强楚侵疆，故蜀東徼。", "水激以猛，山迫而峭。", "人性堅悍，地形險要。", "孰往而使，孰撫而教。", "惟帝難之，乃眷東顧。", "曰山陽守，智足知務。", "能正而和，能察而恕。", "嚴所以立，寬所以輔。", "性不狎侮，躬有法度。", "是表是儀，可俾可付。", "其往欽哉，所居必裕。", "公拜稽首，馳傳以起。", "入境褰帷，登山叱馭。", "設施有本，先後有序。", "可者立行，不可立去。", "公曰來汝，吏受約束。", "天子聖人，汝勿苛酷。", "民心無他，罪生不足。", "窮閻荒村，頹垣破屋。", "豈可羅網，更入牢獄。", "公曰兵官，當去其懦。", "賊侮則犯，賊畏則挫。", "勉之在勤，戒之在惰。", "兵要素練，慎勿安坐。", "公曰縣尉，縣無城郭。", "姦者鼠伺，狂者獸攫。", "一邑性命，弓手是持。", "選擇補之，訓練使之。", "即有能者，有以勞之。", "即不能者，戒之告之。", "在昔漢氏，蠻多變者。", "失信失恩，擾之故也。", "今則不然，有以處汝。", "德以服汝，威以御汝。", "恩以結汝，信以固汝。", "汝無自恃，皇帝神武。", "凡公敕戒，吏皆奉行。", "何法不恕，何刑不平。", "何兵不練，何技不精。", "一綱盡舉，百爲大成。", "盜賊衰息，蠻夷信服。", "四封之內，截然整肅。", "小人有依，良民受福。", "天子嘉之，馳傳以召。", "慈母喜之，載色載笑。", "神亦祚之，永錫難老。"]}