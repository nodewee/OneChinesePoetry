{"author": "呂陶", "period": "宋", "type": "诗", "title": "送蔣熙州", "paragraphs": ["昔登蔣公門，忽忽五十載。", "于今見猶子，省記似前代。", "慶源得餘波，家範禀性誨。", "筆下吐雄文，滔滔湧江海。", "胸中抱英氣，落落等嵩岱。", "十嘗試一二，卓犖已稱最。", "還朝纔幾時，何時又補外。", "河湟復古地，形勢壯且大。", "冊府圖籍存，充國城壘在。", "臨洮建都府，節制中機會。", "守之扼喉吭，動則攻腹背。", "西羌輒犯順，種落異向背。", "呼嗟秦雍間，氛祲恐未艾。", "連年困飛輓，何日貯倉廥。", "一病費調養，已甚其可再。", "綏懷與剪蕩，黑白燦利害。", "吾君鑑勤遠，静制六合內。", "仁如天地心，萬類悉容貸。", "不矜靈旗伐，未奏短簫凱。", "一旦春風來，生意入窮塞。", "載瞻將軍鉞，猶識使者旆。", "治邊信有術，豈徒威克愛。"]}