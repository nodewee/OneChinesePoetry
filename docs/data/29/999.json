{"author": "呂陶", "period": "宋", "type": "诗", "title": "貽寬恤聞人太博", "paragraphs": ["治平日久法制寬，遠方民力尤衰殘。", "昔之陸海號富庶，今也樂歲嗟饑寒。", "不惟淺夫事苟簡，抑有能吏爭彫刓。", "天涯僻陋九重阻，自棄溝壑甘長嘆。", "咄嗟蚩蚩乃邦本，基本堅厚邦如磐。", "吾君仁聖重恤此，擇才將命圖全安。", "詔云詢訪民疾苦，可以革弊而更端。", "士之蓄藴貴及物，鎡基智慧乘時難。", "惟君措置有大略，高談所吐皆瑯玕。", "力蠲積祲少顧避，深體上意思保完。", "綱維修舉有條目，源流澄潔無波瀾。", "遲聞王澤得下究，淪浸骨髓其聲歡。"]}