{"author": "徐積", "period": "宋", "type": "诗", "title": "贈王觀文", "paragraphs": ["一自西征登將壇，探其窟穴除其殘。", "鄰羌餘喘雖偷安，匈奴右臂殊不完。", "聞公姓字摧膽肝，穹廬部落匿可汗。", "何當飲馬朔海乾，雄文高勒燕然山。", "古來從事多壯夫，凱歌得意更豪麤。", "共公談笑觀投壺，醉筆揮成露布書。", "歸來却佐神聖王，愛賢樂道不敢忘。", "德功甚盛謙尊光，始終一節郭汾陽。"]}