{"author": "徐積", "period": "宋", "type": "诗", "title": "謝存中送四花并酒", "paragraphs": ["有人自折四般花，手中四色成雲霞。", "瑶瓶貯酒白如沙，呼童急送野人家。", "一般花是水林檎，白處偷紅紅不勻。", "笑臉易殘留恨色，淺粧難就带啼痕。", "無夫少婦善居寡，以禮自防容不冶。", "君看盈盈閃色桃，酒紅睡起未全消。", "意待傾城又傾國，花中偷得兩般色。", "深色桃花將奈何，猩猩血染春衫羅。", "欲成鸞鳳吹簫急，借塗鉛粉施朱多。", "却是梨花白爲勝，四色花中容最正。", "若與梅花相並時，花葉花柯較麤硬。", "爲花傾出瑶瓶酒，香泉急溜蚍蜉走。", "兩手各擎花一枝，深閃桃花將與誰。", "主人醉起欲騎馬，自插烏紗带取歸。"]}