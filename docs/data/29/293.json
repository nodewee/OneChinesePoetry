{"author": "徐積", "period": "宋", "type": "诗", "title": "送張漕正", "paragraphs": ["以正名官，居官以正。", "豈惟朝廷，生民之幸。", "名官以正，居官以直。", "豈惟生民，宗廟社稷。", "積者爲慶，流者爲澤。", "遠者無疆，久者無極。", "此奚有他，一言之力。", "維時我后，智勇兼有。", "揭日當天，操杓運斗。", "隨手如意，不勞而治。", "明明赫赫，有因有革。", "所因者宜，所革者當。", "維當維宜，生民之望。", "維正維言，民之望之。", "維言維正，何以尚之。", "越有諍臣，義不顧身。", "白刃可蹈，赤心可傾。", "既曰真矣，弗變弗移。", "既曰直矣，弗阿弗隨。", "何事可沮，何利可回。", "不可則止，其可則爲。", "往司厥官，往成厥功。", "回天論事，有祖之風。"]}