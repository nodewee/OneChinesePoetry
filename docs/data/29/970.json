{"author": "呂陶", "period": "宋", "type": "诗", "title": "送翰林范侍郎", "paragraphs": ["進退爲大節，君子貴其全。", "獻替實大事，良臣所宜先。", "二者苟一失，胡得稱至賢。", "況乃勢利誘，中性殊易遷。", "趨時或勇鋭，顧義少慤堅。", "崑山有良玉，烈燄不敢燔。", "太華有蒼松，嚴霜豈能干。", "公以學行起，華塗三十年。", "器業飽夔卨，文章富雲淵。", "徐行自廊廟，羣望惟陶甄。", "適會薰風琴，爲民更五弦。", "潔情思恤物，有道當危言。", "一旦謝簪紱，易若忘蹄筌。", "冥鴻颺雲霄，老鶴得芝田。", "天真適曠蕩，世網脱拘牽。", "安居返故里，盛事光塵寰。", "父老相歎詫，謂公乃神仙。", "士林素矜式，仰公如綺園。", "試閲前代史，昔人難比肩。", "嘗聞喬與固，精誠動皇乾。", "願仗至忠力，區區塞奔川。", "不幸遭戮辱，何由老林泉。", "徒使國士淚，至今爲之潸。", "又聞廣與受，知止皆求還。", "都門祖帳盛，鄉里千金捐。", "青以大論議，寂寞空簡編。", "猶有繪畫手，屢將丹青傳。", "四士所出處，得之皆一偏。", "惟公逢聖明，雍容卷舒間。", "任職思補報，乞身享安閒。", "素履瑩如玉，貴名重于山。", "知公享壽考，歳月方遐延。", "壯容換老骨，綠髪藏華顛。", "諒公保福祚，子孫慶綿綿。", "高門納駟馬，舊物還青氈。", "令德終報驗，化工可推研。", "小智泥畛域，通懷究淵源。", "方爾泥物我，其誰計寒暄。", "超遥誠自得，局縮亦徒然。", "再拜遠門下，長吟歌此篇。"]}