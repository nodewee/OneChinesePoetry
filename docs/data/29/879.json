{"author": "徐積", "period": "宋", "type": "诗", "title": "林殿院輓詞", "paragraphs": ["吁嗟人兮，而有斯人。", "以義爲質兮，以剛守身。", "內明白而外昭哲兮，氣貌甚真。", "動則不苟兮，可使之爲國，可使之爲民。", "使之爲國兮取義舍生，使之論事兮傾出赤心。", "世方好柔兮我方剛，彼爲轅下駒兮我方鷹揚。", "彼作威之臣人莫敢當，我方藐視兮直攻其强。", "彼作福之臣兮烹煎牛羊羅列酒漿，我方折其匕箸兮覆杯而不嘗。", "以甘易苦兮自以爲常，以退爲進兮如寢諸床。", "所往所居，不察刀筆者害兮簿書有蔽。", "隠必露兮伏必發，照姦膽兮破姦穴。", "小姦積忿兮五臟欲裂，大姦睚眦兮其眦有血，口且欲吞兮齒且欲嚙。", "何誣之不誣何說，哆兮侈兮三寸之舌。", "顔淵偷飯，曾參鬬殺。", "慈母投杼兮其誰不信，所頼公明兮得無悔吝。", "夫何不幸兮人之云亡，誰司有命兮付與之不長。", "揭丹旐兮歸晉疆，望江湖兮歸故鄉。", "太行山上秋風起，度浮梁兮盟津水。", "符離東畔更淒凉，山陽猶有舊吟窗。", "吳人俱望揚子江，素車白馬迎道旁。", "故人亦有孤與孀，更憂今歲寒無裳。", "洞庭橘柚正青黄，鱸魚鱠美蓴羹香。", "且緩哀鈴送酒觴，一辭白日掩玄堂。", "玄堂一掩難開扃，夜復夜兮何時停。", "負高才兮成鬰鬰，揭高義兮徒冥冥。", "一心在兮湖水清，萬事空兮山月明。", "悲慟處，是松陵，雲慘兮，鳥哀鳴。", "念骨肉兮摧心形，鬚鬢班兮涕縱橫。"]}