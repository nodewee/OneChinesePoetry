{"author": "徐積", "period": "宋", "type": "诗", "title": "雙樹海棠  其一", "paragraphs": ["獨樹已難有，雙株豈易培。", "東風三月後，濃艷一時開。", "種是鴛鴦骨，根非玳瑁胎。", "英英萬千數，滴滴四三枚。", "恐淡添猩血，矜香棄麝煤。", "鮫綃翡翠眼，寶鈿珊瑚杯。", "絳節朝真去，丹砂駐貌迴。", "童粧兩株色，花格一仙才。", "自得驂鸞侶，何煩跨鳳臺。", "明珠留漢水，碧洞寄天台。", "對舉霓裳步，高鋪繡被堆。", "超如御烟霧，勢欲擺塵埃。", "冶艷皆泥滓，卑枝亦草萊。", "好臨湘水照，莫近宋家栽。", "漢殿昭陽寵，唐家學士才。", "浴終蘭液濺，帖就茜羅裁。", "惜粉輕勻面，偷霞試點顋。", "急窺鸞鑑了，齊報玉人來。", "不是沾紅雪，仍非汙落梅。", "啼痕纔彷彿，佇立各徘徊。", "真態有如此，深情安在哉。", "歌闌都不語，舞困可堪推。", "淡若疑相犯，烘然笑自媒。", "畫眉郎忽誤，挾彈客應猜。", "灑絳誰先戲，揮朱亦共陪。", "差肩奉青帝，聯袂踏蒼苔。", "好被金錢擲，宜兼玉箸催。", "羅巾如可試，瑶枕謾爲灰。", "供帳朝還暮，買春瓊與瑰。", "一枝懷舊物，百醮費新醅。", "目斷秦山遠，心分荆渚隈。", "柔姿誰是偶，溫德汝爲魁。", "綽綽閨房秀，匆匆風雨摧。", "離歌連理曲，送酒合歡盃。", "墜臉殷金谷，冤情怨馬嵬。", "烟波水東去，歧路日西頹。", "遺恨傳芳草，餘陰伴綠槐。", "香魂如未散，相弔復相哀。"]}