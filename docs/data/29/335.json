{"author": "徐積", "period": "宋", "type": "诗", "title": "南山有奇木贈慎彥鄰", "paragraphs": ["人皆患窮餓，子獨無寒饑。", "子乃何爲者，汲汲售於是。", "漢之公孫弘，唐之張柬之。", "子豈不知此，與世相驅馳。", "南山有奇木，犖犖松檜姿。", "此木在深山，年代不可知。", "烟雲終日蔭，雨露早夜滋。", "一幹可爲棟，一枝可爲榱。", "耽耽廊廟中，小大皆可施。", "子豈不知此，汲汲將何爲。", "子其自努力，發憤而忘疲。", "孔孟非異域，行者皆可幾。", "退之雖絕足，大步亦可追。", "嗟子之兄弟，與我如四支。", "余言子其聽，無使我歔欷。"]}