{"author": "呂陶", "period": "宋", "type": "诗", "title": "和孔毅甫州名五首  其四", "paragraphs": ["平生知求道，冀保衰朽質。", "金闕勞仰望，玉經探秘密。", "嘗聞造化理，虛静乃不屈。", "又聞棲真士，幽處遯荆蓽。", "深藏雖混同，安養自誠一。", "廣采與博訪，未遇敢懷佚。", "誦經期萬遍，掩卷復開帙。", "纔能簡思慮，了不見象物。", "誰将林泉屨，易取塵土紱。", "渠意良有得，吾曹又何失。", "愛君氣容和，忻樂不在瑟。", "得鼎必全神，逢丹可換骨。", "方蓬達去路，寰海空白日。", "願開循循誨，靈臺非縝栗。"]}