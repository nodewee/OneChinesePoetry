{"author": "王安國", "period": "宋", "type": "诗", "title": "題吳長文得蘭亭康相墓顔魯公斷碑", "paragraphs": ["魯公之忠曠世無，吾愛斯人何必書。", "九原寥寥不可詰，筆法彷彿精神餘。", "况公於藝自天縱，一字宜用千金摹。", "想當揮灑笑談際，不復靳惜唯所須。", "山砠水險勇鑱刻，照耀楚越連秦吳。", "百年兵火變陵谷，萬里玉石埋榛蕪。", "時平好事搜遺蹟，窮極南北緣崎嶇。", "耳聞目見略已盡，疑有斷裂留樵漁。", "那知數尺翳塵土，洗滌近出都城居。", "松煤到紙覺飛動，氣象磊落超鍾虞。", "吳卿獲此喜驚坐，朝昏把翫過明珠。", "携來贈客客爲賦，爽邁遠並前賢驅。", "自云感激得妙理，學入勝處繇勤劬。", "余聞書史羸蟠礴，意匠不爲形骸拘。", "能將聲利瓦礫棄，點畫應手成璠璵。", "公遭亂世生死俱，見危授命真丈夫。", "俯仰兵刃猶簪裾，毫端妍醜骨睢盱。", "試懷局縮較精粗，體勢豈暇烟雲舒。", "區區技巧尚乃爾，欲鳴道德宜何如。", "嗟哉荒烟幾日月，豪俊忽徙臨庭除。", "由來始棄終見取，鑒裁誰敢欺錙銖。", "物微顯晦亦有待，人生通塞無巧愚。", "寄謝紛紛馳騖徒，真僞枉以好惡誣。"]}