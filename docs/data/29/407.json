{"author": "徐積", "period": "宋", "type": "诗", "title": "新安呂公尚書夫人墳", "paragraphs": ["彼美新安，有水有山。", "有墳巋然，百五十年。", "爰有曾孫，赤韍朱軒。", "來守茲土，以慰斯墳。", "掃除必躬，奉祠必親。", "水毛陸産，膋牲上尊。", "百物皆具，千兵駿奔。", "觀者如堵，從者如雲。", "心追無窮，誠通無垠。", "溟漠之魄，恍惚之魂。", "如闢其塗，如啟其門。", "如興于寢，如作于室。", "如出黄泉，如見白日。"]}