{"author": "武元衡", "period": "唐", "type": "诗", "title": "冬日漢江南行將赴夏口途次江陵界寄裴尚書", "paragraphs": ["五部擁雙旌，南依墨客卿。", "關山迥梁甸，波浪接湓城。", "煙景迷時候，雲帆渺去程。", "蛤珠馮月吐，蘆雁觸羅驚。", "浦樹凝寒晦，江天湛鏡清。", "賞心隨處愜，壯志逐年輕。", "舟檝不可駐，提封如任情。", "向方曾指路，射策許言兵。", "蘭渚歇芳意，菱歌非應聲。", "元戎武昌守，羊祜幸連營。"]}