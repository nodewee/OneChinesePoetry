{"author": "徐積", "period": "宋", "type": "诗", "title": "雙頭芍藥  其一", "paragraphs": ["金谷栽培異，春皇養育殊。", "一枝輕聳翠，雙萼密承朱。", "根是鴛鴦化，生來姊妹俱。", "同行雖有伴，并寢總無夫。", "共鑑勻妝臉，偷霞點絳膚。", "東鄰與西子，謝女共羅敷。", "解佩還曾否，爲雲總解無。", "情深難獨步，力弱易相扶。", "卓氏彌傷寡，長門愈恨孤。", "鬬誇紅粉面，齊著繡羅襦。", "盡好藏金屋，誰堪作舞姝。", "郎須待劉阮，家想住秦吳。", "翠幙渾遮步，雕闌并向隅。", "黄金難買笑，爲爾倒金壺。"]}