{"author": "徐積", "period": "宋", "type": "诗", "title": "送程運判", "paragraphs": ["江南風物可醒酒，江山氣勢侵牛斗。", "大庾梅花入界香，南康瀑布從天吼。", "此閒好共吳人樂，井蛟爲害須除却。", "觀風未到庾公樓，褰帷先上滕王閣。", "仙籟鳴時獨鳳吟，劍池黑處雙龍躍。", "縣令寧無種秫翁，還似王弘就翁酌。", "最是高賢徐穉墳，急齎酒脯祠溟漠。", "部吏爭迎使者車，野人夾道亦歡呼。", "且得官司減鞭笞，若逢水旱放田租。", "關市如何從薄賦，設法通商爲遠圖。", "方今聖世雖無事，須修武備戒不虞。", "生民所恃在城邑，更嚴壁壘完其郛。", "何况荆湖與二廣，溪洞盡是蠻所居。", "一日除書遣受降，便持斧鉞建油幢。", "陣上風神應更偉，軍中才氣亦無雙。", "勢似疾雷從便道，揮兵直指富良江。"]}