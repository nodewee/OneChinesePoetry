{"author": "孫覺", "period": "宋", "type": "诗", "title": "介亭", "paragraphs": ["真人昔未起，奔鹿駭四方。", "連延天目山，兩乳百里長。", "有地跨江海，無種生侯王。", "中宵燎穹旻，列石表壇場。", "朱旗大梁野，英氣吞八荒。", "寥寥百年後，故物亦已亡。", "所餘彼巉巖，峰巔屹相望。", "主人承明老，星斗工文章。", "築亭紫霄上，坐客蒼株旁。", "攀雲弄明月，曉星生扶桑。", "禹山隔波濤，簡書永埋藏。", "願逢希夷使，水土還故常。"]}