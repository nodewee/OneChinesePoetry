{"author": "徐積", "period": "宋", "type": "诗", "title": "和倪敦復  其二", "paragraphs": ["縣令醉時花滿睫，縣令卧時雲滿榻。", "其時北面竹軒凉，雨聲霎罷風颯颯。", "美人爭唱醒酒歌，濕透紅綃聲未匝。", "玉容沃以沉香水，瑶槃凍屑珠璣雜。", "魂夢適從何處來，帳中猶把浮雲踏。", "自說騎鸞向閬風，到時玉洞諸仙合。", "只被桃花迷殺人，行顧瑶關忽雙闔。", "枕上猶能走筆吟，纍纍吐出珠千蛤。", "壓倒唐時白與元，兩翁相顧如何答。"]}