{"author": "徐積", "period": "宋", "type": "诗", "title": "送張君河朔之行", "paragraphs": ["嘗聞此道春來遲，山中積雪埋狐狸。", "黄河三月冰正合，朔風凜凜吹人衣。", "吁嗟客路正寒苦，數千里外將何爲。", "答云此去非徒爾，有如羽翼投高枝。", "主人之賢聞天下，出門捨此將安之。", "嗟予贈此復何說，少年養取胸中奇。", "古人之學不可廢，丈夫之操不可移。", "江淮之上親且老，臨行須約將歸時。", "邊城吹角客心亂，此時應望東南飛。"]}