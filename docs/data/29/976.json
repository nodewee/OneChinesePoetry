{"author": "呂陶", "period": "宋", "type": "诗", "title": "答任師中", "paragraphs": ["石城山下居，草草已經歳。", "終日對山吟，何嘗問陰霽。", "自知有義命，百事安拙計。", "每蒙親朋念，尺書來者繼。", "豈徒問寒温，亦惑慰窮滯。", "惟公見愛心，不逐時情替。", "親迂老匠筆，特枉長吟惠。", "良金豈雕刻，文錦自燦麗。", "太羮充餒腸，靈藥去昏翳。", "所得適所懷，拜賜敢不勵。", "詩騷久寂寞，俗士鮮緝綴。", "公常得之深，豪贍有規制。", "頃聞湖州禍，文字倦且廢。", "朝廷極仁恕，風俗當訓厲。", "終令服寛典，不忍投四裔。", "吾儕今唱酬，正可頌治世。", "况當導情性，無自取罪戾。", "敢于韶濩前，率爾獻鄭衛。"]}