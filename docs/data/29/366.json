{"author": "徐積", "period": "宋", "type": "诗", "title": "恨君不作洛陽客", "paragraphs": ["余雖不作洛陽客，自有吟魂兼醉魄。", "吟魂醉魄御風行，看盡千花萬花色。", "寧知洛浦有人留，挽定春衫歸不得。", "脫身誤入嵩山中，山中逢見白鬚翁。", "歡然借我雙金童，須臾引入花林中。", "亂花深處迷西東，花光照天香薰空。", "金盆挹酒雙瑶鍾，酒酣邀我吟春風。", "紺雲千丈揮玉虹，搜羅萬變窮神功。", "有人飛下紫霄峰，酬詩解佩聲玲瓏。", "余方却步不與語，笑余不似鄭交甫。"]}