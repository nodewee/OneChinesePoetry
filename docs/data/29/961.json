{"author": "呂陶", "period": "宋", "type": "诗", "title": "答梁子美召食", "paragraphs": ["湘中佳山水，使指重他部。", "高賢駐行節，儒雅飾治具。", "雖云入郡廣，曾不假多慮。", "一扇清微風，融和及生聚。", "川原發陽和，草木均雨露。", "疏網悉舉綱，和聲已載路。", "時登華遠亭，每與勝景遇。", "秀巖及南峻，碧江爭北注。", "回環如戶庭，彷彿若繪素。", "彌望快遐目，縱吟盡幽趣。", "雍容接諸生，謙屈存異顧。", "飲食出誠眷，上下捐禮數。", "賤子慚不肖，萬里困飄寓。", "屢嘗造賓除，幸此聽談緒。", "斐然無所裁，安可繼大句。"]}