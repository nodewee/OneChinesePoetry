{"author": "呂陶", "period": "宋", "type": "诗", "title": "南山有嘉木一首贈友人", "paragraphs": ["南山有嘉木，秀抜何亭亭。", "盤根蓋得地，直幹自挺生。", "朝爲杲日照，暮得甘雨零。", "氣敵雪霜勁，勢凌雲霄青。", "豈非澗下材，獨賦輪囷形。", "屬當構大廈，量度審重輕。", "彼尺我已丈，一柱支百楹。", "夫君承顯家，累世公與卿。", "天質由慶禀，湛然寶純明。", "膏梁莫能遷，志操務潔清。", "紛華未易勝，仁義思力行。", "學殖固原本，詞章露葩英。", "早夜勤琢磨，日望貴器成。", "間歳下明詔，時哉會光亨。", "遥遥萬里塗，思君如户庭。"]}