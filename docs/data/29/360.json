{"author": "徐積", "period": "宋", "type": "诗", "title": "和倪敦復  其一", "paragraphs": ["一別北軒君，參商與胡越。", "先聲從西來，塵榻爲君拂。", "吟行時引頭，吟坐即摇筆。", "未見問行人，既見惜短日。", "緩頰相問勞，劇談盡忠切。", "耳竅雖塞豆，口角自流沫。", "崔子祥而論，祝令閔且說。", "籬閒菊參差，樽中酒澄澈。", "把酒互相勸，投菊兩不絕。", "客主莫分辨，僮僕亦娛悅。", "若比龐公家，妻子不羅列。", "悔令唱驪歌，惜不醉寒月。", "念子爲令尹，行義高突兀。", "當官志不回，斂版腰可折。", "與俗皆背馳，而慕古遺烈。", "竹節生便堅，劍氣久已發。", "其時東野外，頻煩大夫謁。", "篇章日相尋，氣勢誰可遏。", "仍携大軸來，使我兩目閱。", "人事有合離，歲月成恍惚。", "逸翮騰方高，駿馬足不蹷。", "子實不我忘，我亦不子忽。", "與之氣類同，見之心欲豁。", "金城不可破，鐵槊不可奪。", "擇交蓋已定，言志亦已合。", "布陣詩甚詳，揮灑手不歇。", "更約臨行時，斯言可贈別。"]}