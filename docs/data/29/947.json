{"author": "呂陶", "period": "宋", "type": "诗", "title": "送劉希道龍圖赴秦亭", "paragraphs": ["君子異衆人，所繫惟大節。", "著見在功業，何嘗一毫缺。", "幽能動金石，明可貫日月。", "其間有用舍，舒卷不同轍。", "言之尺與尋，輕重自區别。", "公以道德進，義操非孑孑。", "早歲在言路，屢補衮衣闕。", "一語定大計，永祚慶綿瓞。", "西來委重鎮，遠業粗施施。", "岷峨固不動，江漢亦澄澈。", "譬如公輸木，巨細歸檃括。", "又如后夔音，合止付椌楬。", "爾其遂生成，吾豈任呴沬。", "愚者多競利，破産營酒蘖。", "官緡逋數萬，私計鮮毫髮。", "雖云鬻兒女，未免就縲紲。", "巨械壓羸頸，重箠困流血。", "亦有凍餒斃，枯骸不藏穴。", "兹事關進退，聞之宜結舌。", "壯哉仁者勇，拜疏爲論列。", "詔書即日下，蠲除允公說。", "皇慈極霶霑，治體非眇末。", "推此不忍心，疲瘵庶全活。", "方將秦川命，又仗元師鉞。", "何時歸廊廟，民望甚饑渴。", "天網舉無外，海勢包有截。", "威德廣所被，神武專不殺。", "兩階虞舜舞，六月宣王伐。", "梯航走琛贐，早夜畏鞭撻。", "相因太倉粟，紅腐以時發。", "已朽外府貫，浩蕩流不竭。", "乘此全盛力，萬事易裁割。", "泰山可轉徙，巨浸可壅遏。", "深惟漢唐治，丞輔次臯卨。", "弱翁知故事，論議頗諄切。", "開府善守文，規模亦宏闊。", "敢告天子聖，邦基繫明哲。", "斯言得之公，非以爲容悦。"]}