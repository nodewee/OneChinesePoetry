{"author": "呂陶", "period": "宋", "type": "诗", "title": "戲作客從中州来", "paragraphs": ["客從中州來，有旨謫嶺外。", "道由長沙郡，行李極狼狽。", "地主惡遷客，不許宿闤闠。", "馳逐使之出，威勢如下礌。", "我嗟伏蒲君，力小忠謇大。", "一言犯雷霆，萬里竄江海。", "方當困羈旅，復爾招咎悔。", "誰爲守者謀，義理亦甚昧。", "人道異邪正，天時分否泰。", "外物慎取舍，中扄權利善。", "小人衒迎合，君子恥附會。", "如何鄙流放，輒欲登善最。", "所持況輕貨，安可遷重賄。", "惡名被諸身，巨衾不可蓋。", "羞色睟於面，洪水安能靧。", "嘗聞賢人生，希闊須異代。", "聲華無今昔，趣尚一進退。", "李唐距聖宋，乃有二徐晦。"]}