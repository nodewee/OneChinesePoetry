{"author": "呂陶", "period": "宋", "type": "诗", "title": "送李鎮北歸", "paragraphs": ["昔爲并晉游，識子十數載。", "當時鄉曲譽，學行已可愛。", "公卿察亷孝，一命果霑霈。", "飄然從宦游，萬里適劍外。", "標操本孤直，鋒稜苦磨淬。", "研味冰蘖間，規爲準繩內。", "素節雖有常，往往駭流輩。", "違順既殊途，指此作瑕纇。", "好惡貴必察，丁寧昔賢誨。", "羣言徒爾爲，終有公議在。", "北歸太行道，極頂見嵩岱。", "下視丘與阜，岌屹殊瑣碎。", "洪河天外來，勢欲浮大塊。", "吁嗟衆流小，奔走爭合匯。", "長吟助超軼，壯氣增感慨。", "善惡忌太明，與奪宜少晦。", "此語所繫重，非特論進退。", "數路盛得人，期君赴亨會。"]}