{"author": "武元衡", "period": "唐", "type": "诗", "title": "和楊弘微春日曲江南望", "paragraphs": ["遲景靄悠悠，傷春南陌頭。", "暄風一澹蕩，遐思幾殷憂。", "龍去空仙沼，鸞飛掩妓樓。", "芳菲餘雨露，冠蓋舊公侯。", "朱戟千門閉，黃鸝百囀愁。", "煙濛宮樹晚，花咽石泉流。", "寒谷律潛應，中林蘭自幽。", "商山將避漢，晉室正藩周。", "黍稷聞興歎，瓊瑤畏見投。", "君心即吾事，微向在滄洲。"]}