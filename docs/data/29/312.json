{"author": "徐積", "period": "宋", "type": "诗", "title": "送山陽太守李公", "paragraphs": ["維淮東南，孰爲州最。", "曰李大夫，實勞於外。", "公雖老矣，方壯方剛。", "處劇而靜，不煩以詳。", "大率郡縣，事如草芒。", "而况楚州，車輪中央。", "侯繇其衝，客出四旁。", "北迎大車，南亂巨航。", "公移私訊，駢檄交章。", "大夫酬應，談笑以將。", "大夫甚健，日力有餘。", "事至立决，罪無囚拘。", "教以好語，完其體膚。", "據案而坐，處之須臾。", "吏休兩廊，庭中空虛。", "所以楚人，愛公之敏。", "揮刀截繩，彎弓射隼。", "敏所以輔，其本則明。", "窮姦破僞，窺心見情。", "譬如工師，譬如良匠。", "手無所設，目無所妄。", "物隨以就，法隨以施。", "大尋小尺，方矩圓規。", "嗟民雖愚，所以有幾。", "曰敏曰明，曰公有體。", "曰不生事，曰不悖理。", "不阿不隨，不激不詭。", "民以是悅，衆以是和。", "何以送之，其可弗歌。", "在昔奏事，實采謠言。", "凡我鄉黨，宜歌斯篇。"]}