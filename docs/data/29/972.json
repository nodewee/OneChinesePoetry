{"author": "呂陶", "period": "宋", "type": "诗", "title": "再和胡右丞視學", "paragraphs": ["士有幸不幸，所逢皆一時。", "道隆學自正，文敝俗亦衰。", "匪惟古今異，況復好惡隨。", "觀詩不觀政，爭議毓與基。", "窮經不窮法，區區論桓僖。", "必得大匠誨，然後圓中規。", "譬欲攷躔度，亦先由渾儀。", "所以君子教，衆材無棄遺。", "公来鎮西州，爲民張四維。", "且曰化未孚，執咎歸之誰。", "醇醲造禮義，偷薄生夸毗。", "予其本庠序，動以經爲師。", "善道易牖進，應和如壎箎。", "自此石室生，處躬無匪彛。", "勤誠戒挑達，美頌贊緝熙。", "屢聞講鼓集，不見儒冠欹。", "遠或千里至，篋笥相携持。", "公堂坐無地，布滿東西垂。", "學殖務栽培，心茅悉芟夷。", "前瞻數仞牆，競欲趨公扉。", "謂公富經術，執卷将問逵。", "誦公勤學篇，華柔鄙玄暉。", "杏壇乘春風，一日千萬枝。", "昔公長烏臺，奏囊成殿帷。", "藥石盡晦密，世人罕聞知。", "今公倡儒教，羣情革其非。", "道勝逢大壯，文明契重離。", "繼有巨篇作，拜貺如受龜。", "咸韶奏清廟，音中爽與蕤。", "琳琅聚寶肆，亘夜騰晶輝。", "蛙鼓畏不鳴，鼠璞羞路岐。", "信矣蜀政美，聲聞已四馳。", "海宇翹首望，天高終聽卑。", "行聞十行詔，匪朝促公歸。", "雖欲在泮飲，盛事安可期。"]}