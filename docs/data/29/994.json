{"author": "呂陶", "period": "宋", "type": "诗", "title": "和運判孫聖微遊大慈", "paragraphs": ["西州都會坤之維，地產豊羡人熙熙。", "朝庭念遠勤撫養，欲壮心腹強四肢。", "精求守臣擇使者，故有賢業堪依毗。", "導宣德澤廣流派，講舉政教先本基。", "不容蠧弊長芽蘖，直欲赤子皆充肥。", "泰然一道遂無事，犴獄衰止文符希。", "燕閒何以度歲月，憑仗文酒相追隨。", "過從僧舍盡幽邃，閲徧畫手多神奇。", "因嗟唐人值喪亂，奔走至此常懷歸。", "韜藏絕藝鬰不發，壁間一掃窮精微。", "試登高閣凝望久，欲将遠眼窮天涯。", "山扃水遶氣象好，雲晴日暖光陰移。", "信哉浮生巨河上，鼎勢會以一足支。", "方今文軌慶混合，帝力何有民何知。", "長廊廣屢數百載，留得風景資遊嬉。", "清罇豈特具酬獻，髙論不廢評是非。", "宦游此會亦難得，投筆一笑毫無疑。", "又爲歌詩載盛事，更唱迭和猶壎箎。", "鄙夫幸爾陪雅集，懷抱芬馥蘭與芝。", "天閽九重勞夢想，回首鄉國空遲遲。"]}