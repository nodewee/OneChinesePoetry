{"author": "徐積", "period": "宋", "type": "诗", "title": "答何楚才", "paragraphs": ["有客能操耒，而捨其良田。", "有客善攻玉，而探珠於淵。", "二者之是非，子以謂何如。", "子乃捨所急，若是其渠渠。", "然余有二說，可爲不可爲。", "所爲不可者，子家無寒饑。", "所謂可爲者，奉養之所資。", "余此二說者，子當慎擇之。", "余嘗奇子貌，亦嘗憐子文。", "不能爲子謀，嗟哉空云云。"]}