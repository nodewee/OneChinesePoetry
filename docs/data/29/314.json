{"author": "徐積", "period": "宋", "type": "诗", "title": "送蔡守", "paragraphs": ["維淮之南，楚爲劇州。", "守土之吏，孰明以周。", "蔡公既來，爰究爰乂。", "明維照姦，威維沮僞。", "維明維威，無敢恣睢。", "侯曰可矣，其治孔易。", "迺興學校，示之本原。", "儒居儒處，禮容義言。", "迺修釋奠，教民之恭。", "有嚴其色，有孚其顒。", "迺行鄉飲，躬爲主人。", "拜辱拜豆，盥洗獻賓。", "其儀孔肅，其禮孔均。", "迺召父老，父老俱來。", "幅巾短褐，浩其盛哉。", "父老升矣，侯則興矣。", "父老坐矣，侯則妥矣。", "父老未醉，笑歌其聲。", "父老既醉，髪白顔頳。", "父老去矣，侯則舉矣。", "餽之物矣，告之語矣。", "其語維何，維善是示。", "善者使修，惡者使止。", "告爾宗族，告爾鄰里。", "維時父老，奉之以行。", "維時庶民，亦克用承。", "悖傲者沮，善良者興。", "狠不敢鬬，强不敢凌。", "不義之訟，莫涉吾庭。", "行之期年，幾移其風。", "吏事用簡，獄牢數空。", "道上之物，必歸其主。", "行路之人，無或敢取。", "逋攘慝姦，明其購賞。", "傾其巢穴，破其支黨。", "侯曰未也，江淮之患，不備不虞。", "迺召尉邏，迺呼卒徒。", "迺張爾弓，迺操爾殳。", "迺坐迺作，迺馳迺驅。", "勇者迺奮，怯者迺舒。", "我備既强，我戎既整。", "小剽之攘，破膽縮頸。", "侯之方略，可以捍邊。", "捍邊如何，威名毅然。", "何兵不精，何城不堅。", "虜不敢犯，敵不敢前。", "侯有所祈，曾不旋日。", "雪霶雨零，輿濡衣濕。", "維其有德，將之以誠。", "神由以格，物由以亨。", "侯之爲人，不患不恕。", "維恕維威，維民維宜。", "侯爲使者，不患不威。", "維威維恕，維感維豫。", "侯之察獄，不患不明。", "維恕維明，維平維精。", "維時嶺表，維時海隅。", "聞侯之風，既安且需。", "冤者使伸，戚者使愉。", "吏長則進，物殘則除。", "抉其已垢，刮其已汙。", "維有其才，無施不可。", "用之本朝，維良維佐。", "用之一方，一方之綱。", "嗟今之人，莫如侯者。", "侯之所爲，可示天下。", "維其可示，是以可歌。"]}