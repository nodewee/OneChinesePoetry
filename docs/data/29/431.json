{"author": "徐積", "period": "宋", "type": "诗", "title": "濉陽", "paragraphs": ["嘗聞唐李氏，世號爲賢妻。", "以力營七喪，或謂難庶幾。", "孰知蔡家婦，其事乃同之。", "豈特在中饋，無往而無儀。", "孝於其所尊，慈於其所卑。", "即知義所在，能終義所爲。", "我生至此極，我嫁逢百罹。", "其屬死略盡，其骨俱無歸。", "身爲未亡人，心乃真男兒。", "以己任其責，無忘須臾時。", "但恐事不濟，安知卹寒饑。", "乃捐奉生具，而爲送亡資。", "面不御膏沐，首不加冠笄。", "金珠鬻於市，文繡容何施。", "更無囊中裝，唯有身上衣。", "殆將截其髪，幸苟完其肌。", "所得蓋良苦，所積從細微。", "如此十年久，猶以爲支離。", "日下卜諸良，宅兆相厥宜。", "一舉十八喪，一旦得所依。", "手自植松楸，身亦沾塗泥。", "何暇裹兩足，但知勤四肢。", "居者歎於室，行者泣於歧。", "鳥亦助叫號，人思操虆梩。", "冥冥長夜魂，所獲喜可知。", "鬰鬰佳城中，不爲中道尸。", "卒辦其家事，少慰而心悲。", "義深海可涸，行堅山可摧。", "孤誠貫白日，幽光淩虹霓。", "吾聞古烈女，犖犖非無奇。", "一死蓋易處，一節亦易持。", "至如張氏者，使人尤歔欷。", "誰爲孝婦傳，誰爲黄絹碑。", "亦有淮上翁，爲述濉陽詩。", "移書太史氏，無令茲逸遺。"]}