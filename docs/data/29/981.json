{"author": "呂陶", "period": "宋", "type": "诗", "title": "和孔毅甫州名五首  其五", "paragraphs": ["羨君詩格雄，非謂文勝質。", "長篇自博雅，短語亦温密。", "筆端時一揮，鋒利不少屈。", "高情寓祥雲，幽意及疏蓽。", "豪縱嘆李賀，難以憲度一。", "窮愁傷孟郊，不欲懷抱佚。", "鋪陳黄堂上，一案凡幾帙。", "先倡乃前輩，形容何以物。", "瑁圭施華藻，錦段副朱紱。", "測海至千仞，穿楊無一失。", "寶器藏巨劍，古聲發瓊瑟。", "鳯羽翔德輝，龍種搜駿骨。", "嗟予澤畔吟，繼唱輒連日。", "果牓誤收采，小榛齊大栗。"]}