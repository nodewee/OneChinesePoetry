{"author": "呂陶", "period": "宋", "type": "诗", "title": "苦寒", "paragraphs": ["朔風屢起聲驅雷，濃霜不許晨暉開。", "天高地遠槖籥動，凝然一氣從中來。", "坤靈至静體堅厚，大罅忽裂如剪裁。", "河流迅疾猛如箭，一朝水合舖瓊瑰。", "山川色勢尚慘沮，安恨草木遭衰摧。", "羣陰交盛固如此，均被和煦何時哉。", "傳聞西徼有積雪，平地數尺光皚皚。", "賊兵夜凍多死者，萬衆已望穹廬迥。"]}