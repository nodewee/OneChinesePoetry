{"author": "呂陶", "period": "宋", "type": "诗", "title": "和蒙軒", "paragraphs": ["蒙軒高占山之埡，其上五頂皆生茶。", "仙崖雲霧不復見，上峰紫筍今爲嘉。", "地宜物產種植廣，疲民所恃如禾麻。", "朝晡衣食足生計，賦税力役供王家。", "頃者憸人獻榷議，百弊滋長多蘗芽。", "川馳陸走窮歲月，泣血無告天之涯。", "近從吾蜀遠秦陜，生意凋落成咨嗟。", "天高聽卑詔令下，欲使德澤沾荒遐。", "使節西來善詢度，剗削弊蠧除網罝。", "山翁野老盡欣悦，市井歌舞尤諠譁。", "憑軒一望快遠目，滿山和氣凝丹霞。", "聖君仁政賢臣布，信矣原隰生光華。"]}