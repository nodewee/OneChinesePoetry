{"author": "呂陶", "period": "宋", "type": "诗", "title": "送周茂叔殿丞", "paragraphs": ["高帆颺漢水，六月南風温。", "下流乘漲怒，一日千里奔。", "湍威雷霆繫，石勢龍虎蹲。", "漂搖波濤際，渺漫天地昏。", "君心浩溟渤，目笑衆水煩。", "外任安濟德，中養澄靜源。", "青雲露三峽，寄傲開琴樽。", "白日滿平楚，放懷清夢魂。", "夷險既一致，卷舒惟義存。", "未易泛滄浪，時平斯道尊。"]}