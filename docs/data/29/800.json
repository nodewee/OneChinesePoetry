{"author": "徐積", "period": "宋", "type": "诗", "title": "勸君", "paragraphs": ["勸君莫折楊柳枝，枝無根本任風吹。", "勸君莫愛水中萍，萍隨流水何時停。", "莫愛春風山上草，纔到秋風便吹了。", "更有籬邊紅槿花，朝來錦繡暮泥漥。", "不似茅菴水上家，碧蘆門徑白汀沙。", "兩眼僅分鷗與鴉，口無巧語心無邪。", "不但無邪兼寡欲，釣得一魚心便足。", "漁衣便是岸頭莎，釣竿自種籬邊竹。"]}