{"author": "徐積", "period": "宋", "type": "诗", "title": "謝皇華使者", "paragraphs": ["皇華使者將就車，先聲即日傳江湖。", "良民置酒相歌呼，姦人落膽猾吏逋。", "手中平握三尺書，權衡輕重量錙銖。", "冤聲弊獄一切除，寧其家室完其膚。", "本朝寬大恩涵濡，一物不被成焦枯。", "煩公大手持刀鈇，開塞去擁鋤荆蕪。", "其和易致仁易孚，此行遂與春風俱。", "蠻酋鼠竄稽天誅，官兵指日縛狂奴。", "皮囊插羽徵軍須，人方汲汲公有餘。", "藉公之智須公謀，使星已動宜疾驅。", "非惟一道無無辜，朝廷南顧無憂虞。", "吾州父老將何如，呼其子弟牽僕夫。", "縶之維之馬與駒，晨炊夕爨空其郛。", "亦有下客身鰥孤，懷公禮義心區區。", "寄詩如問公起居，公能報我荆州書。"]}