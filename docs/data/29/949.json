{"author": "呂陶", "period": "宋", "type": "诗", "title": "雲頂山", "paragraphs": ["崎嶇上層山，十里到巍頂。", "天形露空闊，物態蓄深靜。", "羣峰峙其旁，儼若挈裘領。", "廣野闢於下，誰爲畫廬井。", "殿閣聳盛觀，松檜富清景。", "蕭然古佛界，邈矣真仙境。", "枯株吐芽蘖，晴雲發祥慶。", "盡手矜妙逸，詩毫事奔騁。", "乘高縱閒目，幽意適遐迴。", "班班見彷彿，歷歷可窮省。", "茲山介兩蜀，鎮壓猶巨屏。", "南連三峨巔，北距雙劍嶺。", "東西數萬里，高下幾千頃。", "地産號充盈，天時與康靖。", "民間豐歲樂，事外化日永。", "攬轡一登臨，茲焉聊賦詠。"]}