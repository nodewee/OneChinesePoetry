{"author": "徐積", "period": "宋", "type": "诗", "title": "謝畢令", "paragraphs": ["一身多難過春風，兩眼未見花枝紅。", "近來廢却無限吟，今年自覺詩無功。", "畢令與我好相識，遺我春醅表胸臆。", "知我愛酒兼愛詩，使我吟哦醉春色。", "春色半酣正二月，草頭爭露花爭裂。", "是花是草屬詩家，若無此酒幾虛設。", "此酒有似君德醇，先入六腑搜吟魂。", "相將醉魄御烟雲，游遍江淮無限春。"]}