{"author": "呂陶", "period": "宋", "type": "诗", "title": "送杜翁東行", "paragraphs": ["我爲懷安官，君作什邡令。", "封疆苦不遠，音驛稍頻併。", "乘閒强吟詩，寄去同賦詠。", "其言類諧謔，間或有譏病。", "蒙君屢酬答，往問復來聘。", "長謠頗壯贍，短語亦清勁。", "大率如爲人，圭璋有餘瑩。", "得之每急讀，醉魄時暫醒。", "方從文字樂，忽爾報成政。", "秋風飄行色，萬里去意迥。", "知君最留滯，文價早馳騁。", "策名二十載，位未立朝廷。", "一官奚足論，百態委前定。", "自古有通塞，誰與造物爭。", "任此不繫舟，所至遂游泳。", "西山白雲起，回首念温凊。", "恭聞陛前語，歸拜堂上慶。", "僕馭倦遊否，塵中多捷徑。"]}