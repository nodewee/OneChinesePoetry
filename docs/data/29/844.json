{"author": "徐積", "period": "宋", "type": "诗", "title": "雪  其五", "paragraphs": ["一夜五宮星茫然，投壺笑電揮赤鞭。", "何物變爲淮上雪，餘花散入江南天。", "東家乞火溫稚子，西鄰賒酒娛高年。", "樵翁頭上笠戴月，漁父手中帆卷牋。", "庾子貞家但尋菜，鮑通直輩彌矜鮮。", "卞郎方弄瓠杯杓，浙帥已亡羊髀肩。", "當門正好張敝席，隔籬可笑窺華旃。", "最是珊珊上樓珮，恰如冉冉升空仙。", "牽牛童兒飲河漢，扶犁老子耕雲烟。", "漫翁何處拾瑶草，自有梅花大庾田。"]}