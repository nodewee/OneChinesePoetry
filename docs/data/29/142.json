{"author": "徐積", "period": "宋", "type": "诗", "title": "忠烈詩", "paragraphs": ["在昔皇祐，蠻黨交構。", "聚爲伏梟，起爲攫獸。", "出人不意，其鋒甚銳。", "州無敵兵，城無守備。", "所在奔亡，賊勢益張。", "橫身扞蔽，爰有晉康。", "羸兵數百，摧堅沮敵。", "殊死血戰，氣吞逆賊。", "按劍一呼，眥裂吻拆。", "凶焰方熾，公方虎視。", "人方憂死，飽食鼾睡。", "勇如項籍，哀歌惻惻，爲虞姬泣。", "康州不然，忘其妻息。", "猛如敖曹，强梁粗豪，伏藏於橋。", "康州不然，坐叱凶妖。", "李陵壯夫，終降匈奴，老母何辜。", "顔魯雖賢，所守不堅，大節不全。", "奇哉康州，其勇絕類。", "以義配勇，其本在內。", "不動如山，不傾如地。", "何物可摇，何兵可制。", "如令不死，社稷所恃。", "如令復生，可備宿衛。", "佩刀驂乘，勢戟殿陛。", "用之朝廷，朝廷之綱。", "使當一面，勝於金湯。", "無疆無界，人迹鬼方。", "知有斯人，中國之光。", "若斯人者，决不徇利。", "肝膽可瀝，頭璧可碎。", "生乎由是，死乎由是。", "生亦可貴，死亦可貴。", "死而有子，時方三歲。", "死中得活，此乃天意。", "使世其家，世爲忠義。", "子子孫孫，永不失墜。", "我爲此詩，激勵萬世。"]}