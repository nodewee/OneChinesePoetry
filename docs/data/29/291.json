{"author": "徐積", "period": "宋", "type": "诗", "title": "送秦漕", "paragraphs": ["維古之人，厥修有道。", "使臣之美，於詩可考。", "其馬維良，曰騏曰駒。", "六轡賁如，如沃如濡。", "而况其身，潔不可汙。", "身不可汙，其可辱乎。", "載驅載馳，載馳載驅。", "雖則馳驅，咨詢咨諏。", "以來厥修，聚其所聞。", "使于四方，如圭如璋。", "燁燁煌煌，爲國之光。", "其美無疆，後人不忘。", "維時不忘，而有斯人。", "斯人維何，維古人是思。", "古人是思，是思是爲，如璋如圭。", "如圭如璋，維德之輝。", "如醖如藉，維德之儀。", "維德在躬，維日不足。", "是問是辯，善也彌篤。", "美哉是乎，誠自中出。", "誠隠而顯，成己成物。", "維誠則然，亦在所勉。", "勉而弗已，終之不倦。", "所往所居，老生腐儒。", "窮商賤賈，野人山夫。", "彼所知者，出於精專。", "情僞利害，窮根到源。", "其可遺乎，可使之言。"]}