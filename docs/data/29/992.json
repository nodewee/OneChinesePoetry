{"author": "呂陶", "period": "宋", "type": "诗", "title": "贈平羌狄尉", "paragraphs": ["梁公沒世五百年，殊勳茂烈存簡編。", "我懷忠議不復見，讀至舊史嘗喟然。", "窮山老尉有狄氏，問之乃曰公其先。", "誥書家牒盡炳炳，照出往事如目前。", "念公英節不見矣，見公遠孫良可賢。", "况公遠孫實賢者，本末趣尚疇能肩。", "昔從五季衰亂來，簪組飄墜歸農廛。", "平時下詔繼絕世，霑以一命聊襃甄。", "天資忠孝遂奮激，報祖許國惟勤拳。", "胸中已有霜雪在，飲冰食蘗甘如羶。", "嘗云起迹自畎畝，幸得寸禄因賞延。", "語言動静苟一失，辱及吾祖爲欺天。", "信者清白與剛毅，異代猶有芳風傳。", "如何十載走塵坌，綠髪减盡成華顛。", "青雲岐路苦悠遠，誰借跬步爲階緣。", "當途達者倘在念，一顧可使羽翼軒。", "不惟廉操足敦勸，抑見袓德光綿綿。", "嗟予之意止如此，感憤爲君書此篇。"]}