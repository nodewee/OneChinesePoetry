{"author": "徐積", "period": "宋", "type": "诗", "title": "復古頌", "paragraphs": ["其難其難，道亦大艱，或缺或完。", "戰國盜竊，嬴秦暴孽，遺風餘烈。", "所存幾何，枯株之柯，填源之波。", "漢得天下，方有學者，其徒蓋寡。", "孝文孝武，稍稍復古。", "仲舒之伍，巉嵒崢嶸。", "窮先王經，道乃大明。", "西漢之風，與三代同，實儒之功。", "晉魏寇讎，學者寖浮，不源而流。", "齊梁之閒，斧斫刀剜，大樸益殘。", "隋唱唐和，元氣盡破，爲斯文禍。", "學者皇皇，賦道大光，六經逃藏。", "冶容艷膚，繡衣紅襦。", "衆奔羣趨，若大有爲。", "謂之背馳，終身寒饑。", "物不終盛，皇帝有命，萬口齊慶。", "復明經科，大張網羅，海隅山阿。", "麟之奔奔，鳳之軒軒，龍之蜿蜿。", "會稽之竹，崑崙之玉，牛山之木。", "逄蒙執射，伯樂進馬，造父御駕。", "琴瑟既更，韶音遊聲，復還於今。", "唐虞之謨，夏商之書，其庶幾乎。", "天下之賦，摧縮消沮，迷失道路。", "革萬世弊，興萬世利，繄我皇帝。", "臣敢不歌，流爲大和，百世不磨。"]}