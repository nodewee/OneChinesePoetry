{"author": "呂陶", "period": "宋", "type": "诗", "title": "說學送句輔元赴普慈", "paragraphs": ["六經聖人心，言以寓微意。", "著示萬世教，大略歸簡易。", "先儒事研覃，傳注發奥秘。", "其間豈無失，十數纔一二。", "沿波而討源，自可見極致。", "學者不務此，紛紛競非是。", "所得方一毫，已謂盡千里。", "譬如就寸管，窺覘九清位。", "又如持小蠡，測度巨浸水。", "近年經術興，衆說尤鼎沸。", "或沿老佛解，或取鬼神議。", "或以對偶求，或用點畫治。", "往往勤萬言，區區釋數字。", "茫昧超洪荒，高闊等天地。", "幽欲根死生，明欲混愚智。", "五常孰爲常，百氏孰爲氏。", "古今名家學，一旦盡委棄。", "老生分退縮，鉗口深有畏。", "晚輩互馳騁，鋭力不少避。", "兹事繫風化，賢者慎措置。", "吾鄉句夫子，天禀最純粹。", "事親存至行，執卷考精理。", "平生耽道腴，大嚼得鼎味。", "使之典胄席，琢玉成貴器。", "不爾坐泮宫，好音變惡類。", "頭白顔已蒼，猶從一麾寄。", "普慈實名郡，良俗先禮義。", "斯文久磨淬，浮筆恥誦記。", "有心欲聞韶，作樂慮惉懘。", "有道欲適遠，驅車患軒輊。", "兹焉遇儒師，于學有統帥。", "公若舜權舉，明若軒鑑視。", "珍若太羮飽，快若醇酎醉。", "詩書文翁治，教育孟軻志。", "雖則憩甘棠，清風似槐市。"]}