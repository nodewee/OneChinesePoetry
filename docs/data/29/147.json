{"author": "徐積", "period": "宋", "type": "诗", "title": "送李端叔", "paragraphs": ["有人頗似長沙傅，得官亦望長沙去。", "去時好賦楚江謠，還使風騷滿江路。", "便須酌酒弔三閭，正是忠魂冤憤處。", "縣令如今未去時，蘭亭故事猶可爲。", "莫惜千筒萬筒往，諸君方壯我已疲。", "登科學究文章豪，數奇老將詩能高。", "長沙縣令號才吏，方將睥睨謝與曹。", "凉風即是八九月，紅萸黄菊花將發。", "正是詩家得意時，莫學古人悲莫節。", "東南美者有吳姬，紅襦繡袂無所施。", "把酒一卮輕皓腕，得詩一句勝蛾眉。", "山夫野叟只如此，諸君達者應相嗤。", "有酒且慢飲，有歌且慢謳。", "共君說懷抱，未語先搔頭。", "良久欲說說不得，胸中有物如山丘。", "君不聞東家女子花見羞，十六未嫁便悲憂。", "牆頭樓上到日晚，馬驟車奔如水流。", "西家亦有閨中女，月璧龍珠求未許。", "有心自比蟠桃花，無言竊笑陽臺雨。", "謝鯤便是妾家鄰，敗唇折齒猶相語。", "何况五陵輕俠兒，拋金擲玉教人非。", "一夫奔處千夫馳，不論榮辱與刺譏。", "羶中之蟻醯中雞，攫金逐獸兩眼迷。", "主人下馬客已齊，拜起俯仰容正卑。", "有如六月賣蒲葵，唯恐不售霜風凄。", "言至於此良可悲，所以慷慨見於詩。", "誰能起舞誰能歌，甕中有物如秋波。", "古來多少無奈何，要須一醉都銷磨。", "茫茫人間歧路多，不如海水通天河。"]}