{"author": "徐積", "period": "宋", "type": "诗", "title": "送江倅", "paragraphs": ["昔之別駕，則有王祥。", "其民歌之，海隅稱焉。", "今亦有人，能紹厥後。", "民之悅之，稱不容口。", "庶民所見，乃其皮膚。", "見察情僞，見敏簿書。", "見法平恕，見獄空虛。", "事見無留，才見有餘。", "己不敢肆，人安厥居。", "其所見者，止於君子。", "良士大夫，謂其所性。", "得之剛毅，所以能斷。", "所以無蔽，所以敢爲，所以勇義。", "决遣簿書，是其餘事。", "漢之朱博，趙張龔尹。", "撫恤大衆，何獨古人。", "王祥雖賢，失在寶刀。", "正而平者，心則不摇。", "人或贈之，則弗受之。", "借曰受之，何佩有之。", "弗佩曰正，曰平維平，宜於朝廷。", "用之一方，一方之綱。", "在我者正，是謂爲政。"]}