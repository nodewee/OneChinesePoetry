{"author": "呂陶", "period": "宋", "type": "诗", "title": "和孔毅甫州名五首  其三", "paragraphs": ["謫宦寓湖南，憔悴變容質。", "老懷極孤窮，益友最親密。", "高軒喜陪從，雅會煩揖屈。", "馨香襲芝蘭，文采輝陋蓽。", "談辯雖縱横，儀範甚專一。", "毎聞陽春曲，欽誦不敢佚。", "遂将蜀溪紙，連寫漸成帙。", "慚非高尚者，思古感事物。", "當時郢楚士，英秀盡簪紱。", "池臺今何在，冠劍久淪失。", "我憂復遼遠，試聽暮鳴瑟。", "何時還敝廬，一奠九泉骨。", "此心實虔望，昭昭有如日。", "未嘗果山柑，且饌湘江栗。"]}