{"author": "徐積", "period": "宋", "type": "诗", "title": "雪  其二", "paragraphs": ["君看飛雪競翩翩，雲將爭驅正著鞭。", "人望已酬殘臘後，物華兼值早梅天。", "招沽北掾輸平日，走馬西州憶少年。", "漏屋旋消濡弊褐，破窗穿過濕餘牋。", "蹄涔易見真漥滿，糞土難辭僞色鮮。", "席戶冷灰人削迹，朱門熱炙客摩肩。", "紛紛萬事還如此，寂寂幽懷盡舍旃。", "流水明中爭趁月，斷鴻深處獨藏仙。", "誰家漁棹空聞笛，何處樵村只見烟。", "最好耕農相賀了，牛衣醉卧夕陽田。"]}