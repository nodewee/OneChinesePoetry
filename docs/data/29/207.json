{"author": "徐積", "period": "宋", "type": "诗", "title": "富貴篇答李令", "paragraphs": ["我有一筒詩，寫出千年意。", "將令後世觀，不是前言戲。", "感君再唱洞庭謠，我亦重歌酬子惠。", "古人達者嘗有云，富不如貧賤勝貴。", "君不見古之富貴郎，父祖俱封異姓王。", "一門五侯三將軍，弟兄同入中書堂。", "對開大第連幾坊，私門列戟森鋒鋩。", "十二簾捲珠熒煌，雙姬扶起坐牙牀。", "綠鬟紅袖花成行，左盼右顧生春陽。", "高車食客劍佩鏘，堂上已滿坐兩廊。", "巨鑊大鼎烹牛羊，玉壺挹酒金船長。", "美人拜客求盡觴，歌姬一誤已絕吭。", "纏頭彩幣堆如岡，酬歌買笑金鴛鴦。", "奴袍火浣直兩箱，三千廐馬紅錦障。", "厠幃文繡爐薰香，更衣侍妾如閨房。", "主人意氣秋鷹揚，其心端如彩鳳凰。", "一言合意青雲翔，須臾睚眦磨刀鎗。", "門前臘月可烘裳，一日失勢成冰隍。", "小者腰領屍道旁，大者連頸宗族亡。", "犬鷄散盡空遺牆，野鳥入室山魈藏。", "嗚呼哀哉可歎傷，至死不悟猶陸梁。", "古來如此有多少，豈似洞庭湖上老。", "無租無稅一生閒，有飯有魚一杯飽。", "日落波閒烟正昏，雲開湖口山光曉。", "棹翁適自巴陵迴，掛帆直指瀟湘道。", "有言不問俗窮通，何憂可入翁懷抱。", "修竿短棹已自足，更有前村一茅屋。", "賣魚沽酒任醉醒，繡戶朱門自歌哭。", "嗟予未往心先慕，更謝棹翁詢去住。", "風前月下有誰知，醉魄吟魂自來去。", "堂前畫作荆南圖，夢中記得巴陵路。"]}