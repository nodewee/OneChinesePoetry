{"author": "徐積", "period": "宋", "type": "诗", "title": "望淮篇示門人", "paragraphs": ["閑花落盡春無有，脚踏青紅望淮走。", "到淮適值晚潮來，滿淮鼓吹風波吼。", "傳聲急喚釣魚船，船未到時洗雙手。", "買得船中雙白魚，便訪村前五青柳。", "旋烹野茗問村醪，五柳陰中坐良久。", "此行大略類陶潜，但乏黄花白衣酒。", "操舟人去一點鷗，帆入雲開何處收。", "孤鷗浴處依淺灘，修竿放餌投深流。", "豈無野婦荷而汲，亦有老翁行且謳。", "君看此景直幾錢，此時正是夕陽天。", "便教金印大如斗，何似魚庵共釣船。", "有人問君莫要說，懷中取出吟翁篇。"]}