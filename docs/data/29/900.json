{"author": "晁端友", "period": "宋", "type": "诗", "title": "登多景樓", "paragraphs": ["樓上無窮景，樓前正落暉。", "開軒跨寥廓，覽物極纖微。", "雲破孤峰出，潮平兩槳飛。", "東溟看月上，西渡認僧歸。", "木落吳天遠，江寒越舶稀。", "魚龍鄰海窟，雞犬隔淮圻。", "草色迷千古，波聲蕩四圍。", "廢興懷霸業，融結想天機。", "浩浩群流會，沉沉百怪依。", "登臨真偉觀，回首重歔欷。"]}