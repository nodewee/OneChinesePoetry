{"author": "徐積", "period": "宋", "type": "诗", "title": "書樂陵王伯年太子傳", "paragraphs": ["酷哉武成，枉殺樂陵。", "一步一杖，遶堂土頳。", "投之池中，池水盡赤。", "其妃哀號，至死不食。", "其指其手，拳不可擘。", "九院之後，小屍猶在。", "骨碎肉爛，緋袍金带。", "一袍有靴，一髻有解。", "哀哉嗚呼，此兒何罪。", "賊人之孤，負人之託。", "毒如豺狼，險如谿壑。", "身自爲孽，其子受之。", "扼咽蒙頭，連頸橫屍。", "報應如此，其來勿問。", "與其自殺，不容尺寸。", "我哀其愚，作爲此詩。", "永貽厥鑒，勿爲險欺。"]}