{"author": "徐積", "period": "宋", "type": "诗", "title": "莫飲吳江水寄陳瑩中", "paragraphs": ["莫飲吳江水，胸中恐有波濤起。", "莫食湘江魚，令人冤憤成悲呼。", "湘江之竹可爲箭，吳江之水好淬劍。", "箭射讒夫心，劍斫讒夫面。", "讒夫心雖破，胸中膽猶大。", "讒夫面雖破，口中舌猶在。", "生能人爲患，死能爲鬼害。", "患兮害兮將奈何，兩卮薄酒一長歌。", "灑向風烟付水波，遣弔胥山共汨羅。"]}