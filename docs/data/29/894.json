{"author": "葛琳", "period": "宋", "type": "诗", "title": "和運使學士浣花亭", "paragraphs": ["井絡西南區，成都號佳麗。", "錦城十里外，景物居然異。", "傍縈浣花溪，中開布金地。", "杜宅巋遺址，任祠載經祀。", "自昔歲一遊，有亭久摧廢。", "將期汎舟會，先此留旌騎。", "弗基矧肯構，後人莫予嗣。", "冠蓋或戾止，風雨亡所庇。", "我公至之初，行樂徇人意。", "柅車集賓組，幕天陳燕器。", "苟弗謀高明，胡爲革媮敝。", "鳩工度材用，奢儉求中制。", "舉從縣官給，下靡秋毫費。", "巍然大厦成，甚于折枝易。", "藩條息偃暇，時律清和際。", "落成及休辰，夙駕忻重詣。", "羣嬉逐使轂，雜處同蠶市。", "棟宇美可觀，席筵陳有次。", "芳樽既罷撤，綵舲爰登憩。", "夾岸布緹帟，中流喧鼓吹。", "泝沿烟靄間，禽鳥共翔戲。", "都人與士女，疊足連帷被。", "弄珠疑漢曲，浮觴均洛禊。", "晻晻日將暮，熙熙衆皆醉。", "怳入武陵源，却返塵寰世。", "自是畢遨賞，始復專民事。", "農耕士就學，商販工居肆。", "蜀邦生齒繁，衣食良囏匱。", "三時急耕播，寸壤無遺棄。", "茲焉俾暇逸，所以慰勤瘁。", "上頼天子心，慎重坤維寄。", "既擇邇臣德，來秉諸侯瑞。", "且命太史賢，出攬清澄轡。", "第務廣教育，孜孜布仁惠。", "匪圖極聚斂，規規奉邦計。", "和氣斯涵濡，羣生皆茂遂。", "乃躋富壽域，共樂升平治。", "不才備屬僚，罔補公家利。", "廕宇幸焉依，雅聲慙善繼。", "願比召南篇，永歌棠蔽芾。"]}