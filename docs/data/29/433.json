{"author": "徐積", "period": "宋", "type": "诗", "title": "哀哀詞", "paragraphs": ["哀哀復哀哀，哀哀至此極。", "孤兒與慈母，中路忽相失。", "恍惚須臾閒，終日不復得。", "誰復坐我堂，誰復入我室。", "誰復飲兒酒，誰復哺兒食。", "兒饑復誰念，兒寒復誰卹。", "耳不聞慈語，目不見慈色。", "譬如行路人，日遠如一日。", "行人猶可期，遠道猶可追。", "天窮地盡處，一日猶可歸。", "哀哀復哀哀，此去無盡時。", "誰言生離別，不知死別離。", "君不見人已閉門鳥已棲，黄昏塚畔孤兒啼。"]}