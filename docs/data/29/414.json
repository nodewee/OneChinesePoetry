{"author": "徐積", "period": "宋", "type": "诗", "title": "題寄亭", "paragraphs": ["大抵人閒同一寓，外物之來寓中寓。", "主人於爾本無心，誰使之來誰使去。", "來時無所增吾悅，去時談笑亦不輟。", "惟有山叟與溪翁，屋裏閒雲船上月。", "一從古往成蹉跎，失之則憾得之歌。", "不從平路從風波，或遭陷穽或網羅。", "有人嚙臂遺其親，有人之楚復之秦。", "侯門灑掃寧苦辛，牛衣涕泣傷賤貧。", "誰人衒鬻來上書，誰人乞貸留公車。", "誰人入關便棄繻，誰思躣馬疾其驅。", "更有隋時二隠夫，欲將林壑謀金朱。", "倒行之輩尤可吁，當時自欲烹其軀。", "却是揚雄所性恬，誰須名字學韋賢。", "積薪可恨汲生言，不道真風任自然。", "自然處者其爲誰，以寄名亭如此奇。", "俗人所患在失之，安知達者靜者心平夷。", "達者洞然無所蔽，靜者泊然無所累。", "無蔽無累無所營，其中主者性與誠。", "登斯亭兮觀斯名，人閒萬事皆可平。"]}