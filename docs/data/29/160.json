{"author": "徐積", "period": "宋", "type": "诗", "title": "和李道源清風謠", "paragraphs": ["漫翁說盡清風好，猶能顧我邀吟藁。", "吟時欲倚白雲飛，到時恐在紅塵表。", "有如列子御風行，百骸齊奮雙瞳瞭。", "借問清風何處來，玉水之心玉山杪。", "曾經崑閬拂瑶花，亦度瀟湘過蓬島。", "借問清風何處居，深寄碧蘆藏綠篠。", "芭蕉徑舞鳳衣寒，薜荔牆翻龍甲老。", "遺英墮籜無處尋，一徑十年未曾掃。", "但恐春深花木稀，定知秋後冰霜早。", "快心何羨楚王臺，披襟適得麻姑爪。", "中山酒客飲輒醒，八斗司徒醉不倒。", "簫聲易咽笛聲哀，客思難平物容愀。", "君看簷前避暑巢，不是巖烏即沙鳥。", "萬谷藏冰山氣來，千濤噴雪江聲遶。", "借問此閒清奈何，况是中宵月華皎。", "鷄鳴漏盡眠不成，披衣起看冰壺曉。", "便乘枯木飲明河，仍御雙鳬入冥杳。", "籐牀角簟無所施，綀布蒲葵價彌小。", "有客俄如夢覺時，竊笑夢中何擾擾。", "中心無累清則明，蔽者常稀欲者少。", "兒啼女笑坐可忘，獸鬬禽嬉悟俱了。", "毀譽一過遺如空，富貴浮雲視彌藐。", "古人凜凜良可思，世俗紛紛何足道。", "嘗聞外物可娛中，所以詩人取萱草。", "誰何乘興爲此行，坐擺塵埃出汙潦。", "賈生可與忘悲憂，楚屈猶將醒懷抱。", "區區何用作離騷，弄琴聽我清風操。"]}