{"author": "徐積", "period": "宋", "type": "诗", "title": "贈子瞻  其二", "paragraphs": ["翰林豈特文章工，赤心白日相貫通。", "先與吳人除二凶，次與吳田謀常豐。", "乃與徒役開西湖，狹者使廣塞者除。", "溉田不知幾萬夫，其田立變爲膏腴。", "世世可知無旱枯，吳人衣食常有餘。", "有餘之人善可趣，官司亦可省刑誅。", "無窮之利誰與俱，前有白傅後有蘇。", "翰林如此能成務，吳人叩額呼爲父。", "未知何處立生祠，定是吳山行坐處。", "翰林却過淮之東，無人不看眉陽公。", "玉堂氣貌將以恭，又到南城尋老農。", "仍使尊中酒不空，玉泉最好白醅醲。", "便將玉水傾喉嚨，須臾醉倒無憂翁。", "老翁雖醉不敢迂，記得杭州三事書。", "欲毗舜智臯陶謨，事防沮隔有所拘。", "翰林此說若行諸，聖朝惠澤可大敷。", "譬如雷雨動天衢，曠然霈然而廓如。", "無分草木與蟲魚，一時奮振皆霑濡。", "滿堂飲酒盡歡娛，更無一人泣向隅。", "老農雖然無所逋，願同衆口齊歡呼。"]}