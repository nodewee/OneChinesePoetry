{"author": "徐積", "period": "宋", "type": "诗", "title": "和路朝奉退居", "paragraphs": ["彼美東南雋，堯時作外臣。", "有何歸去物，全得老來身。", "一節都無變，平生總是真。", "勇於羅守退，甘似庾郎貧。", "士望今誰耦，儒林舊絕倫。", "其心醇是本，以德厚爲珍。", "避盜抽園筍，容奴取庫銀。", "時情付流水，外物盡浮雲。", "久矣謀閒坐，誰乎願要津。", "書藏萬卷好，詩換一筒新。", "聚道爲家法，分糧卹外姻。", "清風還楚部，餘惠在江民。", "藉草宜蘭佩，穿松稱鹿巾。", "鱠材須活鯉，羹劑要香蓴。", "日暖花村路，風溫荇浦春。", "耽吟白居士，沈醉李仙人。", "驥鳳鳴來久，駒雛教已馴。", "義終光國史，名自壓朝紳。", "顧我愚而陋，煩公愛以仁。", "深恩無報處，北望正勞神。"]}