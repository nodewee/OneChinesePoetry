{"author": "呂陶", "period": "宋", "type": "诗", "title": "送張子公", "paragraphs": ["康定用兵日，府谷尤孤危。", "屬當治安久，多事盡廢隳。", "三面枕賊境，平易如通逵。", "重城輒議葺，浮論多背馳。", "賢哉光禄公，定慮先本基。", "百堵大興作，據險成藩籬。", "城完賊已至，善守莫敢窺。", "泉源衆所汲，公爲親解圍。", "兵勢弱不振，公能屢張威。", "賊退城可處，生聚始有歸。", "於今三十年，功勳書鼎彛。", "邊人毎記憶，言者感涕揮。", "近日羽書至，討伐加羌夷。", "廟算出帷幄，王師整熊羆。", "壯夫思報國，志士竊憂時。", "寒日朝惨淡，凄風夜號悲。", "昔人何卓犖，往事可追維。", "夫君實賢嗣，仕宦圖奮飛。", "家聲貴不墜，儒學當有爲。", "歸歟自磨礪，門閥增光輝。"]}