{"author": "徐積", "period": "宋", "type": "诗", "title": "感秋和張文潜  其二", "paragraphs": ["張子非不厚，涕泗中夜起。", "蘭蕙雖已衰，松筠正堪佩。", "君愛蘭與蕙，忘我筠與松。", "君愛洛陽官，棄我淮上翁。", "翁如揚大夫，其心甘賤貧。", "不投天祿閣，却反離騷文。", "騷人雖已歿，萬古爲忠魂。", "欲知冤憤氣，但看蒼梧雲。", "冤情寄湘水，冤聲寄湘竹。", "年年霜露時，夜夜秋聲哭。"]}