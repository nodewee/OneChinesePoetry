{"author": "呂陶", "period": "宋", "type": "诗", "title": "西風起高原一首奉送應之太博東歸", "paragraphs": ["西風起高原，萬象動秋色。", "渺瀰潔寒流，慘淡升杲日。", "嗈嗈雲端雁，所響知自擇。", "豈獨順寒暑，行将避矰弋。", "蕭蕭林間葉，早暮見疏密。", "危梢怯摇撼，懔若遇彊敵。", "騷人與志士，趨向在幽寂。", "悲歌節物變，浩歎歳月失。", "遠憂積不解，難以斗酒滌。", "中夜撫鳴琴，餘聲寫沈鬱。", "竊嘗窮天運，舒慘固其職。", "胡爲世網中，情熊異休戚。", "達觀殊不爾，曠懷居自適。", "偉歟當世賢，明爽照今昔。", "孤高松柏操，肯與霜雪易。", "磊落鷹隼拳，何憚狐兔擊。", "天涯共一笑，肝膽露纖悉。", "相從恨不早，此别重嗟惜。", "夷途快覽望，還馭忘涉歷。", "悲哉宋玉賦，安可贈行客。"]}