{"author": "徐積", "period": "宋", "type": "诗", "title": "管春風", "paragraphs": ["我是蓬萊山上客，爲管春風歸不得。", "今年更是春來遲，江南未寄梅花枝。", "探春童子青霞衣，時時去上青雲梯。", "春風消息苦不遠，瑶臺瑶水冰霜淺。", "蟠桃花在海東邊，此花不煩春一點。", "東風日夜來人間，到時先催草根輭。", "大都紅紫心先動，小桃先覺枝頭重。", "更有纖纖楊柳枝，路傍先得行人弄。", "詩翁自愛蟠桃花，鸞鶴不在無雲車。", "城南夜半無酒家，和冰和雪吞月華。", "有客笑中携劍去，偷得銀瓶與肥羜。", "詩公兩眼看浮雲，爲管春風不回顧。"]}