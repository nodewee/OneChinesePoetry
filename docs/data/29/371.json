{"author": "徐積", "period": "宋", "type": "诗", "title": "誰何哭", "paragraphs": ["誰何哭，哀且危。", "白頭母，朱顔兒。", "兒忽捨母去，母何用生爲。", "架上有兒書，篋中有兒衣。", "兒聲不復聞，兒貌不復窺。", "誰何哭，哀復哀。", "腸未絕，心先摧。", "母恃兒爲命，兒去不復來。", "朝看他人兒，暮看他人子。", "一日一夜閒，十生九復死。", "君不見昨夜人靜黄昏時，含辛抱痛無人知。", "其時忽不記兒死，倚門引頸望兒歸。"]}