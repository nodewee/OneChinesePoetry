{"author": "徐積", "period": "宋", "type": "诗", "title": "三月三日作", "paragraphs": ["今朝乃是三月三，三分春色二分去。", "一分春色能幾多，吟翁老病無如何。", "却思翁在秦中時，年少愛遊山與溪。", "其時人物如神仙，手携酒榼擎花枝。", "人不惜錢似癡騃，乞者與之見者買。", "人人俱著好衣裳，處處紛紛成五采。", "山上山前鬧如市，人半歸時城欲閉。", "西溪最是柏坡頭，人家占却無閒地。", "更有幾處入城早，清明上巳踏芳草。", "若無疾病與死亡，人家大抵無煩惱。"]}