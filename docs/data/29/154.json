{"author": "徐積", "period": "宋", "type": "诗", "title": "大松", "paragraphs": ["東海有物天下雄，萬靈戮力生奇松。", "天精地粹萃其下，滄溟百道來相通。", "一根直去穿九泉，一根斜插鯨魚淵。", "遠者壓折巨鼇背，近者倒纏山根偏。", "小枝可就千鈞弓，大枝可挂萬斛鍾。", "唯有老幹苦難狀，呂光營外堆玄龍。", "身披北帝雄犀甲，虎賁連臂圍不匝。", "無計都將大地遮，有心盡把浮雲刷。", "樛枝入地旋復上，怪怪奇奇非一狀。", "谷陵相變任古今，土木兩行專王相。", "列幟空遺渭川壘，犒師留得楊隋帳。", "玄駒來撼亭亭蓋，淥魚飛入蒼蒼浪。", "最是半霄風雨聲，山妖走盡川魅驚。", "十萬爭揮鐵槊騎，百千齊闞黑旗兵。", "有時海面波濤小，一部仙韶下蓬島。", "殘聲逐水散鳴琴，遺響穿雲聚啼鳥。", "混沌死來凡幾朝，清氣濁氣痕未消。", "獨葉聳來新蓋鳳，雙柯合處舊藏蛟。", "其本既異其事殊，德若有容材有餘。", "大鵬斥鷃皆可居，相忘有似江湖魚。", "美哉此木真不凡，能以智免斧斤閒。", "過盡工師無所用，莊周應作不材看。", "大松大松如此奇，方輿圓蓋不可知。", "陰陽山海氣合離，不然神物相護持。"]}