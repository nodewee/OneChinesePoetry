{"author": "徐積", "period": "宋", "type": "诗", "title": "送蔣憲穎叔", "paragraphs": ["五嶺之南，其極西徼。", "其旁大海，木深山峭。", "內有谿洞，外有交趾。", "皮厚肉堅，鐵爲骨髓。", "雉兔伏藏，猱猿突起。", "動如飄風，猛如湍水。", "獨恩不畏，獨威不懷。", "擾之則去，撫之則來。", "恩之與威，不可去一。", "寬猛交濟，不可無術。", "坐當一面，則有帥臣。", "按刑將漕，要皆得人。", "以德以才，公稱其選。", "能不擇官，義不辭遠。", "始聞有命，嚴裝以需。", "青氈角簟，藥鼎茶爐。", "琴堂舊譜，鈴閣新書。", "史帙籤重，詩囊卷粗。", "前施齋舫，後設行厨。", "公既拜命，不敢寧居。", "迺戒徒御，迺建帆檣。", "鳴刁擊鼓，旗幟開張。", "州人感恩，父老童稚。", "知不可留，以足頓地。", "或前塞路，或後從行。", "或獻花酒，或犒從兵。", "或望於野，或送一程。", "即日渡江，江南春早。", "雪盡冰消，江山如掃。", "柳徑桃蹊，梅花芳草。", "沽酒村遥，賣魚船小。", "晨散烏羣，暮歸白鳥。", "春正好時，已到岳陽。", "岳陽樓下，蒼蒼茫茫。", "岳陽樓上，飛沫浮光。", "江山舊物，吳楚凄凉。", "夜宿巴陵，曉過洞庭。", "湖中水綠，湖口山青。", "黄陵古祠，長沙古路。", "瀟江湘江，風烟古渡。", "嶽麓茶林，沙洲橘樹。", "此時春深，衡陽雁去。", "時飲一杯，時吟幾句。", "更望九嶷，清詩無數。", "攬轡登山，日日西南。", "褰帷叱馭，車不停驂。", "迺有部吏，迺有蠻酋。", "青衫負弩，錦帕纏頭。", "公曰使者，實典兵刑。", "增置强弩，多募土兵。", "宜浚其隍，宜堅其城。", "公曰弓手，宜如舊制。", "加之訓練，可使精銳。", "可代城郭，爲民捍蔽。", "公曰民命，懸在獄官。", "不可不慎，不可不寬。", "寬於善良，勿失有罪。", "惡人如虎，養之成害。", "公曰生民，不可無教。", "教民之官，縣令最要。", "今則不然，困於簿領。", "甚者可除，煩者可省。", "仍復鄉官，則無所病。", "凡我部吏，各恭厥職。", "夜則精思，晝則宣力。", "一節當官，赤心爲國。", "如此教告，如此施設。", "吏則心服，民則心悅。", "諸公聞之，薦者交章。", "朝廷器之，下詔褒揚。", "召而用之，優於馮唐。"]}