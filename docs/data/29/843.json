{"author": "徐積", "period": "宋", "type": "诗", "title": "雪  其四", "paragraphs": ["諸少逸駕追無前，我乘駑馬持短鞭。", "更添一老愛白雪，但開兩眼尋青天。", "詩中戈矛欲揮我，君家伯仲空忘年。", "摇筆吟哦有裂管，倒囊抖擻無遺牋。", "誰知羣形消即露，却還本質汙與鮮。", "田廬有蓬尚塞戶，樵衣無布堪補肩。", "羣兒上壟芻且牧，孤戍曝日旗與旃。", "人閒安得真洞府，空中失脚飛神仙。", "明月隨來會星弁，白雲迎去升紫烟。", "溪灣留下斷虹卧，山陰亦有玲瓏田。"]}