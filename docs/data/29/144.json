{"author": "徐積", "period": "宋", "type": "诗", "title": "大河上天章公顧子敦", "paragraphs": ["萬物皆有性，順其性爲大。", "順之則無變，反之則有害。", "禹之治河也，浚川而掘地。", "水行乎地中，其性安而遂。", "因地爲之防，猶恐不足制。", "故附之山足，使循山而行。", "山不可必得，或原阜丘陵。", "水行乎兩間，既固而既寧。", "及將近下流，山遠而地平。", "渠裂爲二道，河分爲九形。", "雖暴不得怒，雖盛不得盈。", "所以順而制，歸之於滄溟。", "後代蒙其業，歷世六七十。", "凡千有餘年，而無所决溢。", "國君與世主，豈皆盡有德。", "蓋繇河未徙，一皆循禹迹。", "河道既一徙，下涉乎戰國。", "水行平地上，迺堤防堙塞。", "其時兩堤間，實容五十里。", "水既有游息，堤無所嚙毀。", "後世迫而壞，河役始煩促。", "伐盡魏國薪，下盡淇園竹。", "羣官皆負薪，天子自臨督。", "其牲用白馬，其璧用白玉。", "歌辭劇辛酸，姑不至號哭。", "瓠子口雖塞，宣房宮雖築。", "其後復北决，分爲屯氏河。", "遂不復堤塞，塞亦無如何。", "兩河既分流，害少而利多。", "久之屯氏絕，遂獨任一渠。", "凡再决再塞，用延世之徒。", "有天時人事，可圖不可圖。", "有幸與不幸，數說不可誣。", "其後復大决，大壞其田廬。", "灌三十一縣，言事者紛如。", "將欲塞之耶，凡役百萬夫。", "費累百巨萬，亦未知何如。", "如此是重困，是重民歎吁。", "言事者不已，亦不復塞諸。", "李尋解光輩，其言不至迂。", "遂任水所之，渠道自割除。", "當時募水工，無一人應書。", "學雖有專攻，術亦有窮歟。", "諸所說河者，桓譚實主之。", "但聚而爲書，實無以處之。", "班孟堅作志，亦無所出取。", "事有甚難者，雖知無所補。", "今之爲河堤，與漢無甚殊。", "遠者無數里，近無百步餘。", "兩堤束其勢，如縛吞舟魚。", "適足激其怒，使之逃囚拘。", "又水性隠伏，有容而必居。", "浸淫而灌注，日往而月徂。", "埽材有腐敗，土壤有浮虛。", "水進而不止，正如人病軀。", "病已在骨髓，醫方治皮膚。", "下不漏足脛，上突爲背疽。", "或水如雷聲，或埽如人喘。", "或决如山傾，或去如席卷。", "如蛟龍引陣，如虎豹逃圈。", "如地戶開闢，如誰何生變。", "如神物主之，不可得而辨。", "嗟乎有如此，堤防豈能禁。", "蓋緣平地上，失水之本性。", "而又無二渠，分九河所任。", "以九合爲一，所以如此甚。", "今之爲邑居，多在古堤內。", "以諸埽準之，高於屋數倍。", "以水面準之，亦高數尺外。", "諸埽正如城，而土有輕脆。", "民正如魚鼈，處破湟畎澮。", "被溺者常事，不溺者幸大。", "又河水重濁，澱淤日以積。", "又夏秋霖雨，諸水湊以入。", "故有必决勢，不决者蓋鮮。", "或决彼决此，或决近决遠。", "或决不可塞，或塞而復决。", "或决於旦暮，或决於歲月。", "或新埽苟完，或舊埽潰裂。", "譬如千萬鈞，用一繩持挈。", "必有時而敗，必有處而絕。", "而自决大吳，凡害幾郡縣。", "河既北浸邊，諸塘皆受患。", "亡胡與逸馬，熟爲之隔限。", "今雖甚盛時，亦防不虞變。", "所以議論者，復故道爲便。", "故道雖已高，可復亦可爲。", "但恐既復後，其變不可知。", "我兵學雖陋，公兵學雖奇。", "我說兵之難，公亦莫我違。", "河事異於兵，其難堪噓欷。", "智有不可及，力有不可施。", "汲黯非不偉，所塞輒復隳。", "王遵無奈何，誓死而執圭。", "若與唐衢說，號哭垂涕洟。", "未說穿故道，未說治故堤。", "且說塞河口，所費不可推。", "諸所調發者，委積與山齊。", "卷埽者如雲，進埽者如飛。", "下埽名入川，其勢憂流移。", "上埽名爭高，少動即勢危。", "萬人梯急赴，兩大鼓急椎。", "作號聲號令，用轉光指麾。", "其救護危急，爭須臾毫釐。", "又聞被災郡，數路方薦饑。", "官私無畜聚，民力俱困疲。", "朝廷謀已勞，兩宮食不怡。", "生民仰首望，使者忘寢饑。", "爲之柰何乎，勿計速與遲。", "事雖有堅定，議論在所持。", "如一身數疾，必以先後醫。", "假如移所費，用以業貧民。", "償其所亡失，救其所苦辛。", "或貸其田租，或享其終身。", "獨孤有常餼，使同室相親。", "露屍與暴骸，收斂歸諸墳。", "精選强明吏，處之使平均。", "鄉官與胥徒，欺者以重論。", "如此庶幾乎，可無愁怨人。", "下酬更生望，上慰再造仁。", "然而論議者，至今猶紛紛。", "或復其故道，或因其自然。", "公如决於一，勿使衆議牽。", "在己者有義，在命者以天。", "而况行職分，而况本誠忱。", "聖朝無不察，知子之赤心。", "嗟余何爲者，草莽且賤微。", "與公本無素，一見即弗遺。", "以伯兄處我，以古人相期。", "小設猶致說，大事寧無辭。", "年且六十一，未作溝中屍。", "常恐公禮義，如投諸汙泥。", "豈欲爲迂闊，不得已爲詩。", "瀝吾之肝膽，但恐同兒嬉。", "又恐誤公事，公千萬慎思。", "如將從近功，即深圖便宜。", "如必謀久利，唯古人是希。", "是詢而是度，是訪而是咨。", "或博物君子，或宿儒老師。", "或濱河野叟，或市井年耆。", "或愚直夫婦，所言無蔽欺。", "或老胥退兵，耳聞而目窺。", "或世爲水學，可與講是非。", "或博募水工，按地形高卑。", "從便道穿渠，稍引河勢披。", "海既爲大壑，汴既分一支。", "如關竅疏通，臟腑病可治。", "此說如何哉，但恐出於狂。", "如何完障塞，如何復諸塘。", "觀變而待時，亦恐謀不臧。", "爲復有說者，且須嚴邊防。", "如魏尚守邊，見稱於馮唐。", "如祭彤久任，使匈奴伏藏。", "以車制衝突，如衛青武剛。", "多置强弩手，如李廣大黄。", "選募如馬隆，練卒如高王。", "如漢置奔命，使我軍勢張。", "短兵斫馬脛，衝車亂其行。", "賞不以首級，所以嚴部分。", "大陷刀如牆，可以堅吾陣。", "羊叔子以德，郭子儀以信。", "光弼戰河陽，揮旗令直進。", "其時諸軍勢，如决水千仞。", "楊素不用車，可汗下馬拜。", "僅以其身免，號哭而大敗。", "將帥在方略，勝却百萬兵。", "安邊在良將，勝却築長城。", "願子治水功，有以酬明時。", "便領鐵林兵，盡衣犀牛皮。", "連營環繡帽，大纛隨牙旗。", "分金賜勇敢，藏書付偏裨。", "先聲義信遠，下令霜風馳。", "出塞有豐草，近關無馬蹄。", "穹廬大漠外，別部黑山西。", "伐謀爲上策，何用長纓羈。", "本朝正明盛，以德服外夷。", "使來不受獻，南越回山梯。", "西閉玉門關，東却高句麗。", "四夷無一事，各安巢穴棲。", "名將更無功，優詔勒鼎彝。", "師旋作鼓吹，軍容除虎貔。", "銀璫致郊勞，翰林嚴鏁扉。", "除書紙用麻，省吏身著緋。", "公方有所念，山足江之湄。", "無心入黄閣，有表辭赤墀。", "乞得老來身，浩歌還會稽。", "白雲與綠波，無所不可之。", "春風桃花塢，秋色黄菊籬。", "茶籃與酒榼，壺矢兼琴棋。", "烹雞炊黍飯，可倩龐公妻。", "豈無會稽老，雪夜同泛溪。", "亦有二三子，棹歌相追隨。", "散盡橐中金，留得身上衣。", "有宅是官借，無田可扶犁。", "閑吟題寺觀，長嘯入雲霓。", "公得我詩後，一夢須先歸。"]}