{"author": "呂陶", "period": "宋", "type": "诗", "title": "有感", "paragraphs": ["春秋二百四十年，彗星三見書簡編。", "當時災異豈止此，無乃舊史失其傳。", "咸平距今十八載，數出妖象垂經躔。", "聖君憂勞畏天戒，責躬下詔殊惻然。", "吏之不良民失職，思得讜諭繩諸愆。", "太平日久德澤厚，濟濟多士追昔覧。", "窮幽極遠盡聞命，愛君慮國誰敢先。", "聞陳藥石宜有補，勿謂綸綍爲虚言。"]}