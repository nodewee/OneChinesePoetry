{"author": "徐積", "period": "宋", "type": "诗", "title": "雪  其九", "paragraphs": ["荀翁猶慕李膺賢，漫叟當車我執鞭。", "轅下兩驂將逐驥，牆閒一穴欲窺天。", "兵鋒甚銳逢今日，鐵陣橫行記昔年。", "將鉞揮金何用劍，檄書插羽不須牋。", "勇騎龍子神彌俊，笑扼犀吭血正鮮。", "一鼓已輸元帥手，雙矛將解敵人肩。", "我徒北首思投甲，子使西來約卷旃。", "自是見羸謀餌虜，却云養氣欲希仙。", "已嚴軍令除添竈，但恐師期忽舉烟。", "設若渝盟相掩襲，衝車突騎占平田。"]}