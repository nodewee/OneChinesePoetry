{"author": "徐積", "period": "宋", "type": "诗", "title": "送趙漕偁", "paragraphs": ["人之古貌，心未必醇。", "心醇貌古，或非通人。", "我視趙公，其貌甚古。", "心德俱醇，通達明悟。", "我曹山野，豈足盡知。", "但據所見，以類可推。", "大河之說，何其通達。", "精簡平允，明辨昭皙。", "蓋其心得，身至自閱。", "坐而可言，起而可設。", "又云九河，勿守故迹。", "但求禹意，然後爲得。", "此說尤奇，漢儒不及。", "我自黑頭，盡心河渠。", "逢人輒問，三十年餘。", "得公此說，庶幾成書。", "既講大河，遂及賑饑。", "如此方略，所繫甚大。", "鄉官胥徒，實爲巨害。", "使領雖賢，吏不可乏。", "必得官吏，斯爲善法。", "可爲利澤，可制奸猾。", "如其備預，莫若義倉。", "勿取軍民，勿法隋唐。", "裒多益寡，斯謀乃臧。", "損上益下，民悅無疆。", "可自王公，下至選人。", "每月之俸，百取一分。", "凡千錢者，其出錢十。", "斛取一升，縑取一疋。", "各從本所，貯其本色。", "主者不勞，但視其籍。", "不移一符，不煩一力。", "月知所增，歲知所積。", "出者不勞，如無所出。", "其所損者，毫毛涓滴。", "一倉之內，諸所畜聚，盡是官俸。", "凡皆爲民，不得移用。", "即移用者，法不可縱。", "不以去官，不以赦原。", "設法如此，其誰敢干。", "古人所貴，講辨之學。", "應而弗精，詢謀諏度。", "惟是陋生，不足待問。", "問而不應，應而不精。", "君子不爲，非人之情。", "惟是弗精，面目靦然。", "在乎復教，庶無後愆。"]}