{"author": "呂陶", "period": "宋", "type": "诗", "title": "河津女", "paragraphs": ["河津女娟者，可與壯士儔。", "簡子欲南渡，誰人爲撐舟。", "娟奮紅袂起，姿容盛優柔。", "長篙與風快，大翼如雲浮。", "頃刻易千里，恬然濟中流。", "心情忽感慨，爲子發清謳。", "波濤激無際，駭畏事禱求。", "杳冥若影響，自爾蒙神休。", "交龍助其維，歸櫂勿夷猶。", "聞之意飽滿，春風滿華斿。", "禕褕響環佩，蘋藻奉薦羞。", "豈獨女子事，可況公與侯。", "一言固有合，半策或見收。", "惟其遇不遇，通塞難相謀。", "旬月取漢相，安怪田千秋。"]}