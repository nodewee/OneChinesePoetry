{"author": "徐積", "period": "宋", "type": "诗", "title": "閔災詞", "paragraphs": ["神地出淵泉，商羊向天舞。", "電火燒黑空，雷車震金鼓。", "大塊噫風吹黄沙，黄沙須臾化爲霧。", "此時陰氣一何盛，蚓噓雲兮鬼嘯雨。", "雨繩繩兮雲蒸蒸，天慘慘兮朝復莫。", "嗟爾長淮之民，何生而苦。", "方饉而饑，方疫而愈。", "乃有此患，普及於汝。", "地湧水泉，天降淫雨。", "浩浩之勢，包山逾阜。", "汝居無廬，汝耕無土。", "汝口嗷嗷，其誰安訴。", "吾聞堯水凡九年，民雖昏墊不失所。", "願我君王發德音，一變悲號作歌舞。"]}