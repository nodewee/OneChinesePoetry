{"author": "呂陶", "period": "宋", "type": "诗", "title": "焦夫子畫", "paragraphs": ["予不見夫子之身，不知夫子何如人。", "但見藴之爲之贊，與可筆其神。", "二公規鑒少許與，獨于夫子何勤勤。", "意是抱道者，有志不得伸。", "潔操蜀江泉，棲心岷嶺雲。", "野飯有藜糝，濁杯無醨醇。", "平居不荷蓧，來者莫問津。", "笑歌千古已白日，睥睨六合皆紅塵。", "氣貌特怪陋，意味尤酸辛。", "破褐聊被體，如敝履之安貧。", "爬癢頗適興，如捫虱之自珍。", "五六十載一邑間，安寜寇亂昏復晨。", "世累不我及，浩然保天真。", "嘗聞西南維，是古多隱淪。", "令伯純好任公賢，風範皆足師吾民。", "仲元高明君平晦，聲迹長共日月新。", "當時傳公議，後世仰嘉問。", "夫子雖不達，見于繪像詩與文。", "清標可想味，素節難等倫。", "從此千萬年，焜燿寂寞濱。"]}