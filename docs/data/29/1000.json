{"author": "呂陶", "period": "宋", "type": "诗", "title": "席上咏金橘", "paragraphs": ["江南種橘繁如秔，爾今獨以金爲名。", "豈非彼俗甚珍惜，謂其可比百鍊精。", "千頭盡帯秋色老，一腹皆飽晨霜清。", "初筵特此獻磊落，滿座不覺窺光晶。", "寶肆豪華竸相勝，瑪瑙散入雕盤盈。", "珠庭變化望已久，仙丹忽向洪爐成。", "試侵香潤擘圓粒，齒牙滴瀝沾冰瓊。", "自憐孤根出遠土，得並衆果親杯觥。", "赤心可恥不嗤棗，虚表無用安須橙。", "辛酸甘苦各存味，賴有知者加題評。"]}