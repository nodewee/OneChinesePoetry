{"author": "呂陶", "period": "宋", "type": "诗", "title": "奉和胡右丞視學所賦", "paragraphs": ["成都學最古，肇自西漢時。", "寥寥千餘載，間有或盛衰。", "慶曆始下詔，四方如響隨。", "良哉樂安伯，治體由本基。", "遠模類文翁，故事循魯僖。", "課試月爲度，講解日有規。", "教育猶父兄，片言不邇遺。", "學子五百人，弦誦何儀儀。", "陶成禮義俗，大變西南維。", "距此已一世，繼者賢其誰。", "胡公廟堂老，天子深倚毗。", "下車急先務，勸學爲之師。", "時異心則同，兩哲吹壎箎。", "作詩遺諸生，字字皆典彛。", "近欲美材成，遠使純風熙。", "礱石建巨堂，豎柱不復欹。", "九經滿四壁，高下相支持。", "首尾傳注完，粲然日星垂。", "斯經與斯堂，天下難等夷。", "度地得勝勢，西隅敞高扉。", "氣象自宏顯，出門見通逵。", "嘉木種千本，敷陰接春暉。", "人將不剪伐，異日甘棠枝。", "賤子昔在泮，執經趨綘帷。", "嘗聞先生訓，敢告多士知。", "讀書有本統，宜先窮是非。", "微言率簡易，衆說殊支離。", "詳觀聖賢迹，於我猶蓍龜。", "不獨事辭章，華葩競葳蕤。", "豈徒換爵禄，稱謂生光輝。", "立已如遠游，縱横亦多岐。", "取舍各異轍，義利難兩馳。", "一足少蹭蹬，終身陷污卑。", "君子與小人，古今不同歸。", "勉哉篤志操，行副公所期。"]}