{"author": "徐積", "period": "宋", "type": "诗", "title": "書江氏芝草記後", "paragraphs": ["天門嶪嶪，洞達通徹。", "地雖幽陰，明白昭晰。", "有來即應，無往弗答。", "或旋其日，或逾厥月。", "或降吉祥，或出妖孽。", "或生美好，或産醜缺。", "或使合并，或令分裂。", "凡皆若此，其故可說。", "人之所喜，神則歡悅。", "和氣流暢，精粹凝結。", "草木受之，形類孤絕。", "其無所苟，而不徒設。", "爰有江氏，世載其德。", "子子孫孫，能敬勿失。", "其叔有令，如出諸意。", "戮力同心，道路相繼。", "二十六喪，收斂聚會。", "在圉之北，同日俱痤。", "迺有二物，以彰厥美。", "其一維何，是曰靈芝。", "如蓋上設，如杠下持。", "其色黄紫，其光陸離。", "其肉堅厚，弗柯弗衰。", "其二維何，是曰連理。", "巨幹修枝，貫通骨髓。", "物不可間，人不得披。", "以類考之，不必異本。", "其奇若此，其吉勿問。", "其恍其惚，其惚其恍。", "必寓諸物，以來神貺。", "維神之貺，如岡如陵。", "有德者勝，德雖可勝。", "其心兢兢，則亦可承。", "維神之貺，必以其類。", "或大其家，或大其世。", "敬之戒之，永終厥義。"]}