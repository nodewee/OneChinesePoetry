{"author": "徐積", "period": "宋", "type": "诗", "title": "高樓春", "paragraphs": ["山陽有客似相如，身著儒衣當酒壚。", "塵埃市井不到處，烟霞往往生衣裾。", "一竿橫掛數幅帛，題云酒味如醍醐。", "三月高樓滿春色，椒漿瓊液盈金壺。", "盤羅江筍烹淮魚，櫻實赤玉梅紺膚。", "彈絲敲金半空裏，醉揮玉爵撞珊瑚。", "憑闌直下是烟火，坐上清風凌太虛。", "夜深正然紅蠟燭，羅幕遮風留客宿。", "是人俱愛何家樓，自是何君德如玉。"]}