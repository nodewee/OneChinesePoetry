{"author": "呂陶", "period": "宋", "type": "诗", "title": "雪意", "paragraphs": ["凄風向晚來何頻，潛與嘉雪爲塗津。", "重雲固結慘不動，六幕莾蕩空無塵。", "信哉北帝舉冬令，肅清萬類猶時巡。", "人思沾被率土濱，有若渴者欲飲醇。", "儻施餘潤及芽蘖，寸草亦望繁如茵。", "嘗聞洛陽縱高臥，抑有郢客歌陽春。", "何如酒陣與之敵，却退寒色其威振。", "天心安肯靳一灑，化力自可周羣倫。", "黎明忽見已盈尺，良瑞豈止山溢銀。", "預知豊年此足賀，十空九室皆斯民。"]}