{"author": "呂陶", "period": "宋", "type": "诗", "title": "送曾尉赴漢初", "paragraphs": ["前年到官殊未久，君亦東來爲我友。", "握手一笑萬愁寛，平日語言期白首。", "山深縣僻庶事荒，雖植嘉苗半稂莠。", "我無長術剗芽蘗，坐見斯民顔甚厚。", "君有豪才生顯家，未涉要津甘五斗。", "巳将客意同休戚，復視世途均好醜。", "咄嗟吾屬皆壯年，當學古人所無苟。", "勞生險易固多岐，未必功名垂不朽。", "自知物理難揆量，惟勵身規務恃守。", "丈夫實藴四方志，方虔君命方趨走。", "崎嶇一邑勿云遠，赤子歡迎如父母。", "銅梁春晚亦開花，猛駕歸軒會文酒。"]}