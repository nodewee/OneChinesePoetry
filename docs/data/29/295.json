{"author": "徐積", "period": "宋", "type": "诗", "title": "送趙守", "paragraphs": ["齊有高密，有沂有沐。", "旁有泰山，莒魯郊關。", "粵有人焉，氣清神聳。", "立節以高，處義而重。", "維節維義，肇自布衣。", "根本淵源，所養可知。", "以義爲文，洪暢精微。", "以義持守，隠如堅城。", "以義作爲，動如精兵。", "面有正色，口無諛聲。", "赤心可割，肝膽可傾。", "以義接物，不矜不驕。", "以義臨民，實庇汝曹。", "實康實濟，實愷實悌。", "民實宜之，實受其惠。", "方今天下，雖曰治安。", "正在所恤，民有饑寒。", "公所往居，豈肯草草。", "戒吏侵漁，欲民溫飽。", "言者爲準，行者爲表。", "維恕維平，除煩去擾。", "狼摧其牙，虎縮其爪。", "父子室家，足以相保。", "作此詩者，豈徒然乎。", "庶使其民，傳告歡呼。"]}