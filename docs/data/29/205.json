{"author": "徐積", "period": "宋", "type": "诗", "title": "送汝弼赴潭倅  其一", "paragraphs": ["莫說江南行路長，山蒼蒼兮水茫茫。", "莫問長沙城遠近，洞庭湖口是瀟湘。", "去時先上岳陽城，夜宿巴陵探陰晴。", "泛洞庭時四五更，出湖口處曈曨明。", "平生聞說潭與衡，今來吏隠駐箳篂。", "四時所見皆所經，湖青草兮廟黄陵。", "眼看君山別洞庭，笑談却作江南行。", "巴陵渡口轉船頭，一帆風過岳陽樓。", "行盡江山到真州，畫船旗鼓入揚州。"]}