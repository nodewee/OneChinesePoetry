{"author": "徐積", "period": "宋", "type": "诗", "title": "偶題", "paragraphs": ["軺車使者良苦辛，手持漢節入紅塵。", "青嶂斷時初見日，黄沙飛處不逢人。", "妾身安在何足卹，紅簾翠幙遮羅裙。", "男兒大抵貴忠義，而況委質爲人臣。", "不憂死節奉王事，但恐偷生爲妾身。", "妾嫁郎時尚癡騃，可惜黄金如土賣。", "誤將玉體與儇兒，身卧汙泥佩蘭茝。", "無禮無義將奈何，但抱羅衣千萬带。", "欲令高節比梁鴻，說與墦閒仍不改。", "莫嗟遠別離，離合良有時。", "所願君自愛，養取胸中奇。", "莫恨別離久，願君自持守。", "所守義或非，得之適爲醜。", "君莫愛妾身，妾以死奉君。", "一片玉爲面，百尺布裁裙。", "子亦當何如，爲國愛其軀。", "一節死不變，如妾事吾夫。", "束带人待行，牽衣未能別。", "遺子酒一卮，聽我歌三闋。", "其一獻君壽，白髪爲君偶。", "其二祝康寧，玉體和而平。", "其三無累家，無令妾咨嗟。", "不患不富貴，所患入於邪。"]}