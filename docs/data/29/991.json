{"author": "呂陶", "period": "宋", "type": "诗", "title": "次伯通雲頂山長句韻", "paragraphs": ["金淵地界東西州，諺云錦擔垂兩頭。", "中間石城最佳勝，二十餘年嘗再遊。", "奇峰雖向郡城見，好景半是僧家收。", "松蘿四面圍絕頂，九夏不暑長如秋。", "東隅忽值海日出，下照巖壑無深幽。", "羣陰破散宿霧斂，萬象開闊晴雲浮。", "軒窗高處氣勢别，縱欲極望誠難周。", "藍凝後嶂遠更秀，雪壅前溪寒不流。", "軟草將春鹿麌麌，濃林未暝蟬啾啾。", "襌僧上堂演佛理，鏜然鍾韻喧層樓。", "問之浮世輙不語，應笑世人多謬悠。", "下山儻有頓悟者，直須作意無遲留。"]}