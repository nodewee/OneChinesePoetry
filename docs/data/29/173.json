{"author": "徐積", "period": "宋", "type": "诗", "title": "登高辭", "paragraphs": ["九月九日兮，登高何爲。", "古有此語兮，吾未暇論其是非。", "菊花黄兮茱萸紫，二花此時還鬬開。", "花滿握兮酒滿盃，人人欲上高樓臺。", "我與世人雖異好，此時亦難平襟懷。", "因思雕蟲篆刻事，此文乃是儒之災。", "如今此災亦可避，不辭萬里登崔嵬。", "其如此物避不得，但恐積蠹傷良才。", "是以天下美璞少，甚於矛戟戕瓊瑰。", "縱有美璞直萬鎰，埋之塵土何由來。", "聖朝有意去災害，願將此物爲渠魁。"]}