{"author": "呂陶", "period": "宋", "type": "诗", "title": "遊文水壽寧院", "paragraphs": ["重巖一水源何長，下浸十頃同江鄉。", "環堤數里植垂柳，緣陰交蓋西風凉。", "危橋迤邐渡前岸，古寺直枕山之岡。", "門闌閟邃戶庭闊，金碧間鬬皆煌煌。", "并人事佛素已謹，挾以富力尤輝光。", "三朝宸札舊所賜，奎文寶蹟人間藏。", "有如方嶽處厚地，鎮壓萬衆傳無疆。", "西園嘉卉不知數，春暉盡許開琳琅。", "東偏小池亦足愛，秋色未老芙蕖香。", "寺旁有曰武陵者，高碑大字言其詳。", "武周一旦改唐祚，天傾地轉無乾綱。", "睿皇書碑李嶠記，常時氣燄安可量。", "神功距此四百載，孤墳雖在郊原荒。", "年年秋潦過墳側，枯盡白草空斜陽。", "且憐景物爲一飲，誰暇對酒論興亡。"]}