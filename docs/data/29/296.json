{"author": "徐積", "period": "宋", "type": "诗", "title": "謝玉師", "paragraphs": ["河沙亦可數，海水亦有畔。", "師恩及吾母，其多卒無算。", "遠者窮無邊，深者入黄泉。", "黄泉兒莫到，慈母忽有告。", "冥冥長夜中，如行白日道。", "兒一別母容，可想不可逢。", "憑師無量恩，恍惚如相通。", "師恩若何爲，真誠與高義。", "幽明雖有殊，母子各有慰。", "欲報將奈何，肉鎸骨可磨。", "泣盡感恩淚，慷慨成悲歌。"]}