{"author": "徐積", "period": "宋", "type": "诗", "title": "送賈鎮卿", "paragraphs": ["蕭縣大夫，氣質端勁。", "其中所養，不邪而正。", "正以輔才，恕以輔明。", "面無諛色，口無諛聲。", "若斯人者，宜於王庭。", "而况一縣，爲惠爲澤。", "恕所以惠，威所以立。", "猛寬得中，韋抗是也。", "誅姦殄寇，有賀齊者。", "東漢龐參，作守漢陽。", "政所以茂，實繄任棠。", "以君之正，以君常德。", "力追古人，是宜是適。"]}