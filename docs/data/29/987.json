{"author": "呂陶", "period": "宋", "type": "诗", "title": "以茶寄宋君儀有詩見答和之", "paragraphs": ["九峰之民多種茶，山村櫛比千萬家。", "朝脯伏臘皆仰此，累歲憑恃爲生涯。", "一朝使者忽禁榷，振舉法令搖三巴。", "錐刀盡毫髪，鞭朴過網罝。", "悲哉西南人，生長逢勳華。", "垂髫以來至白首，未識此事徒憂嗟。", "議欲伐茗荈，不如植禾麻。", "一花五出最爲早，焙戶常于火前造。", "春來畏罪不敢言，芽甲任隨黄葉老。", "安得仙崖凝露膏，寄與交朋叙勤好。", "廣平先生風格清，坐聽萬事心無營。", "日高睡覺懶慵起，不欲世態昏瞳睛。", "誠宜玉筒摘佳品，或向武夷搜早英。", "汲将楚谷水，就取石鼎烹。", "可以助君淳深幽寂之道味，高古平淡之詩情。", "小方片甲洎觜翼，凡下不足論芳馨。", "西湖所採者，抑亦傳虛名。", "不執符移往，不由關市征。", "而乃輙贈遺，豈非干典刑。", "高賢接物自無間，野夫得以芹爲誠。", "長謠三百言，重報不稱輕。", "文錦方能致珠琲，木瓜安敢邀瑰瓊。", "再拜捧嘉貺，讀之如寵驚。", "感君裁詩誤題品，勸君避患宜詳審。", "平日視世途，孤心已寒凜。", "坐逢俗客不須嘗，亦恐持之爲冒禁。"]}