{"author": "徐積", "period": "宋", "type": "诗", "title": "白雲先生", "paragraphs": ["白雲先生面如鐵，一片良心似明月。", "腹中和氣如春陽，齒下清風欲爲雪。", "羣兒走馬正讙讙，先生高躅方尋山。", "嵩山泰山俱有約，先訪王喬後陳摶。", "浮丘嚴駕欲迎子，玉女整衣開瑶關。", "山中自是逍遥家，手磨紅蕊生龍霞。", "鼎中氣焰成何物，不煉黄金煉丹砂。", "明月一聲何處嘯，但覺半夜鸞鳳叫。", "猿不敢號虎不鳴，一夜清風生萬竅。", "此路高深易迷錯，只見先生一雙脚。", "山中不似俗人家，有客但尋猿與鶴。", "西峰猶有秦宮女，身上亂毛如鳥羽。", "秦時人事不忍聞，若見斯人莫與語。", "先生何以遺時人，先生有語醇乎醇。", "莫分巧拙與强弱，莫將外物成天真。", "豈不見北邙山下狐狸窟，掘出枯骸與陳骨。", "其閒豈無鄉原人，其閒豈無强梁物。", "强梁物，鄉原人，當時爾等空紛紛。", "後來之事竟何如，不及癡兒醉夢之浮雲。"]}