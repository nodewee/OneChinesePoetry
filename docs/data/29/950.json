{"author": "呂陶", "period": "宋", "type": "诗", "title": "見雲頂山", "paragraphs": ["朝見雲頂明，暮見雲頂暗。", "陰見雲頂濃，晴見雲頂淡。", "雲頂乃一物，百態異舒慘。", "朝暮不相失，陰晴可先探。", "于吾如有緣，靜景供遠瞰。", "搜求入風騷，刻琢費鉛槧。", "一語小如意，讀之惟自頷。", "深惟出處途，兩得亦誰敢。", "雲霄有達士，豐禄侈飲啗。", "終身落世網，塵垢漬衡紞。", "雖逢物境勝，何暇縱遊覽。", "丘壑有幽人，俗繩不可纜。", "茂林適情性，清泉滌肝膽。", "野飯止一盂，往往乏藜糝。", "予生安拙計，萬事恥浮濫。", "宦遊若不樂，進退殊壈坎。", "廩俸纔數斛，憂責如舍擔。", "飽食坐看山，閒心復何憾。"]}