{"author": "徐積", "period": "宋", "type": "诗", "title": "贈陳留逸人  其二", "paragraphs": ["有人持一管，不用蘆葉卷。", "能作隴頭聲，其女操六板。", "吹者寓其聲，拍者會其情。", "情聲與氣貌，內外俱和平。", "時時入酒家，便插幾枝花。", "歸來無一事，醉卧日西斜。", "人或問所得，答云無憂嗟。", "或問其所欲，何物可相累。", "我愛斯人者，富貴所不如。", "有如此娛樂，作如何稱呼。", "呼爲無憂人，畫作無憂圖。", "更畫幾枝花，酒瓢與酒壺。"]}