{"author": "徐積", "period": "宋", "type": "诗", "title": "送李推官", "paragraphs": ["物有所興，因人而就。", "其人維何，所性忠厚。", "能謀而果，能明而究。", "身任其責，力成厥構。", "既成之法，可繼於後。", "入門而東，自南而北。", "如汙斯隆，如枉斯直。", "如塞斯通，如隘斯闢。", "如翼斯張，如衡斯舉。", "如蔀斯赫，如閴斯睹。", "室有明窗，牆有堅堵。", "地無游蟻，穴無伏鼠。", "既完既成，既安既處。", "師乎師乎，豈可苟然。", "心爲道本，身爲義先。", "心之所無，道不可傳。", "身之所無，口不可宣。", "唯正唯直，求己以全。", "以義以命，如耕平田。", "處心積慮，貫通神明。", "無忝鄉校，勿負朝廷。", "成人子弟，慰人父兄。", "二三職事，其亦警戒。", "欲善諸外，先治諸內。", "存誠防邪，集義養氣。", "作僞心勞，作德心逸。", "如此兩句，守而勿失。", "謹佐爾師，各修其職。", "庶乎諸生，其則不遠。", "已修加修，已善加善。", "不率者從，不類者變。", "子弟如此，父兄所願。", "可慰鄉人，可成學風。", "可酬其勞，可稱厥功。"]}