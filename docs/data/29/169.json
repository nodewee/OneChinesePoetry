{"author": "徐積", "period": "宋", "type": "诗", "title": "山中樂", "paragraphs": ["洞裏桃花開早春，洞中酒熟宴真人。", "紅蕊紫芝俱在手，本家猿鶴亦隨身。", "採拾飣餖隨所有，物無不義即是真。", "何須謝傅山東妓，却用陶潜漉酒巾。", "漉酒復漉酒，何必金印大如斗。", "一瓢復一瓢，莫辨人間淳與澆。", "時情大抵惡貧賤，此閒却是青雲霄。", "君不見古人自謂爲賢豪，或入於佞或以驕。", "但言富貴我所欲，一身不保領與腰。", "孔光屈身事董賢，谷永陰與王鳳交。", "賈謐之黨遍天下，望塵拜者尤爲妖。", "須臾苟得快所欲，終以血肉污斧刀。", "假令當日幸而免，後世譏笑安能逃。", "豈如孫登但長嘯，眼看時事如鴻毛。", "嵇康阮籍不與語，何况紛紛兒女曹。"]}