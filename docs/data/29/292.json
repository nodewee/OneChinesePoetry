{"author": "徐積", "period": "宋", "type": "诗", "title": "寄太康知縣周宣德", "paragraphs": ["冬之季月，月及上弦。", "太康書來，慰此皤然。", "并其成法，別爲一書。", "敏而有術，使我嗟吁。", "考其大指，官之楷模。", "官守其約，事總其要。", "何弊不除，何隠弗照。", "如陛高臺，俯視四旁。", "不持度量，是物可量。", "挈裘之領，提綱之綱。", "維簡維能，維能維精。", "維精維思，維思維誠。", "既誠既明，既信既行。", "日有餘力，民亦閒暇。", "不肯頑惡，孰爲欺詐。", "不出一符，不遺一力。", "或將爾車，或負爾穡。", "四境之內，如雲坌集。", "一歲之事，先期以辦。", "私無所擾，公無所患。", "至於盜賊，無處伏藏。", "情既暴露，脫身奔亡。", "吏案可空，刑書可閣。", "俾爾室家，既安且樂。", "豈唯太康，世蒙其業。", "凡百有司，皆來取法。", "勿毀其成，在彼後人。", "勿有所嫉，勿摇勿傾。", "如川斯流，勿窒其行。", "美哉太康，不負厥官。", "到官之日，坐席未安。", "所成者大，所及者遠。", "何以加之，加於所勉。", "又何加焉，不倦於終。", "遺之無窮，智者之功。"]}