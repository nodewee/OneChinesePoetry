{"author": "武元衡", "period": "唐", "type": "诗", "title": "酬李十一尚書西亭暇日書懷見寄十二韻之作", "paragraphs": ["鼎鉉昔云忝，西南分主憂。", "煙塵開僰道，旌節護蠻陬。", "任重功無立，力微恩未酬。", "據鞍慙齒髮，責帥懼春秋。", "高德聞鄭履，儉居稱晏裘。", "三刀君入夢，九折我回輈。", "時景屢遷易，茲言期退休。", "方追故山事，豈謂台堦留。", "遐抱清淨理，眷言蘭杜幽。", "一緘瓊玖贈，萬里別離愁。", "巴嶺雲外沒，蜀江天際流。", "懷賢耿遙思，相望鳳池頭。"]}