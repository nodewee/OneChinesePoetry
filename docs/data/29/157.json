{"author": "徐積", "period": "宋", "type": "诗", "title": "雙樹海棠  其二", "paragraphs": ["此花出在海州東，千濤萬浪圍山峰。", "不知誰是栽花翁，花根屈曲蟠雙虹。", "英英鬬繁葩葩豐，晨霞夕霞滴不供。", "欻有神物射蛟龍，團團血濺摇春風。", "超然花格非凡容，吳姬半嚲釵頭紅。", "誰人移下海中山，神仙姊妹來人閒。", "人閒無玉可消斑，歌姬舞態都且閑。", "當時血淚亂瑶關，金槃洗面痕猶殷。", "吹簫郎去先騎鸞，粧未成時情已闌。", "漢臯臺下嬌蹣跚，曾解明珠瑶佩環。", "無媒不嫁矜殊顔，自共美人香往還。", "霓衣同步紺雲車，麻姑面上藏丹砂。", "綠鬢已墜金釵斜，酒紅不著羅衫遮。", "且教半笑含春華，但恐分飛成亂霞。", "宜哉天下爲名花，連根都種名卿家。", "溫溫容態孰可加，有如女德貞無邪。", "共君醉倒插烏紗，從他羣兒笑啞啞。"]}