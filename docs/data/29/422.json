{"author": "徐積", "period": "宋", "type": "诗", "title": "漁者", "paragraphs": ["縛竹編茅雜亂蓬，四籬俱是野花叢。", "莫道江湖山色好，籬落不禁秋後風。", "秋後風從西北起，身上蓑衣冷如水。", "夫妻却在釣船中，兒孫走入蘆花裏。", "夫妻不會作活計，辛苦賣魚沽酒費。", "兒孫身上更貧窮，白日無衣夜無被。", "昨日前村酤酒處，今朝忽見無人住。", "聞道江南地更暖，移舟急望江南去。"]}