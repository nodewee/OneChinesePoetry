{"author": "呂陶", "period": "宋", "type": "诗", "title": "和孔毅甫州名五首  其二", "paragraphs": ["衡陽古勝郡，齊民頗淳質。", "富饒幾維揚，樸静類高密。", "易將誠心感，難以威勢屈。", "水宿亦安枕，巖扉不施蓽。", "太平得良守，條教盡歸一。", "人方樂簡治，自爲宜老佚。", "窮通有定數，舒卷猶古帙。", "深思已詣理，達觀豈言物。", "屢嘗登賓階，毎許脱朝紱。", "共談海鵬志，不道塞馬失。", "金聲發鏘鏘，寶肆容瑟瑟。", "遂回岷山眼，未委瘴江骨。", "賡詠酬真樂，聊以歌化日。", "珷玞難重陳，黄玉似蒸栗。"]}