{"author": "徐積", "period": "宋", "type": "诗", "title": "贈盧魯山  其二", "paragraphs": ["一詩將兩年，不出非空然。", "爲子有佳行，重爲進德篇。", "孔孟有常處，四通八達路。", "其道甚坦夷，行之莫能御。", "夜思而晝行，求至慎勿遽。", "存誠防他歧，積微從寸步。", "積之能不已，其率可馳騖。", "仁義固其常，忠信乃先具。", "正直常與游，前却慎勿顧。", "所謂氣馬者，尤宜審其御。", "孟子言最詳，揚雄亦深悟。", "勉之復勉之，子無忽吾語。", "凡我今之人，皆欲達其所。", "而况鄉閭中，待君爲處女。"]}