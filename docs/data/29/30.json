{"author": "武元衡", "period": "唐", "type": "诗", "title": "長安秋夜懷陳京昆季", "paragraphs": ["鐘鼓九衢絕，出門千里同。", "遠情高枕夜，秋思北窗空。", "靜見煙凝燭，閑聽葉墜桐。", "玉壺思洞徹，瓊樹憶葱籠。", "螢影疎簾外，鴻聲暗雨中。", "羇愁難會面，嬾慢責微躬。", "甲乙科攀桂，圖書閣踐蓬。", "一瓢非可樂，六翮未因風。", "寥落悲秋盡，蹉跎惜歲窮。", "明朝不相見，流淚菊花叢。"]}