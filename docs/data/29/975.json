{"author": "呂陶", "period": "宋", "type": "诗", "title": "勇烈侯廟", "paragraphs": ["唐衰中原亂，賊據西南疆。", "號令不出畿，疇能禦彊梁。", "楊侯仗直忠，寶劍凌穹蒼。", "誓將掃妖祲，得以完金湯。", "嘗膽過勾踐，食羮如樂羊。", "嚴顔頸未斷，霽雲指何傷。", "衆寡固不敵，歳月亦已長。", "孤城屹然峙，鋒鋭莫可當。", "譬如泛巨海，難以一葦航。", "天心未厭悔，人意忽蒼黄。", "百口同穴瘞，悲雲惨朝陽。", "寰區既澄静，往事極凄凉。", "封爵加美謚，幽明知寵章。", "近世修舊史，筆削嚴否藏。", "書曰侯死之，一褒踰繡裳。", "彭人念侯德，廟食墓之傍。", "水旱毎致禱，豐年屢倉箱。", "父老或有言，夜漏猶未央。", "見侯出自廟，凛然坐黄堂。", "此理實晦昧，有無何渺茫。", "子厚羅池神，海俗專祈禳。", "乖崖宛丘殯，醉者取滅亡。", "英靈果不泯，猶足威一方。", "予嘗假州紱，秉笏趨侯墻。", "爲侯記諱日，一奠歳率常。", "出令避侯名，示民以虔莊。", "又欲建高碑，始終載其詳。", "俄以罪戾去，慊然視縑緗。", "幸此續大句，安能發幽光。", "持以遺彭人，庶幾予不忘。"]}