{"author": "孫覺", "period": "宋", "type": "诗", "title": "題召伯斗野亭", "paragraphs": ["淮海無林邱，曠澤千里平。", "一渠閑防潴，物色故不清。", "老僧喜穿築，北戶延朱甍。", "簷楯斗杓落，簾幃河漢傾。", "平湖杳無涯，湛湛春波生。", "結纜嗟已晚，不見芙蓉城。", "尚想紫芡盤，明珠出新烹。", "平生有微尚，一舟聊寄行。", "遇勝輒偃蹇，霜鬚刷澄明。", "可待齒牙豁，歸歟謝浮榮。"]}