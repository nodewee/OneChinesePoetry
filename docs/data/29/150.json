{"author": "徐積", "period": "宋", "type": "诗", "title": "魯恭王祠", "paragraphs": ["帝子非無賢，孰有恭王者。", "脫身辭漢儲，一芥視天下。", "勇故不失義，智故不失幾。", "身既脫諸險，德亦潜其輝。", "羣姦非無目，渾渾無罅窺。", "陰謀不得奮，佞舌不得施。", "以此終其身，萬世不可非。", "初王受漢封，奉詔實都魯。", "如何千載後，廟貌在東楚。", "豈非王之賜，生嘗及茲土。", "所以淮上人，世世作神宇。", "然而鬼神道，不可接形聲。", "所感唯以德，所通唯以誠。", "去年冬不雪，江淮非一城。", "人心誰無戚，蔡守最不寧。", "守乃款王祠，俯伏祈於廷。", "其日臘且盡，其夕大雪零。", "前驅方入郭，後乘猶在坰。", "田者歡於野，途者歡於行。", "如饑哺斯食，如疾醫斯平。", "驕陽遁無迹，和氣來有形。", "因知王之心，雖歿不變更。", "好誠而樂義，凜凜如平生。", "一禱輒已應，爲賜良不輕。", "侯拜神之貺，民歌侯之明。"]}