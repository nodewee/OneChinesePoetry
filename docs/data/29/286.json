{"author": "徐積", "period": "宋", "type": "诗", "title": "戲答  其二", "paragraphs": ["君看月上霜，君看霜下月。", "不知月蓋霜，不知霜蓋月。", "但覺我一身，上下中央四旁總澄徹。", "霜是何物如此清，月是何物如此明。", "白頭老翁坐中庭，半夜可數毛髪莖。", "羣陰積聚純粹精，蝦蟆吸盡瑶池津。", "銀河兩道來藏冰，玉龍走入蟠千尋。", "倩君兩耳爲我聽，其閒恐有波浪聲。", "初出海時蛟螭鳴，却入海時潮頭生。", "小鯨走入尾閭內，大鯨大鰍寒不睡。", "莫教射倒金銀宮，鰲背神人難設備。"]}