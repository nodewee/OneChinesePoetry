{"author": "徐積", "period": "宋", "type": "诗", "title": "贈子瞻  其三", "paragraphs": ["昔者益州牧，意欲見杜微。", "不能以身往，使人輿致之。", "雖用爲諫議，待士禮已非。", "而况君房輩，端坐呼子陵。", "子陵胸中氣，直與青雲平。", "豈肯爲人屈，彼亦徒驕矜。", "孰如揚州牧，自處遜與恭。", "德不矜其盛，事不矜其功。", "南郭已三顧，迂身爲衰翁。", "以手書所問，視面歎厥容。", "移時能立語，避乘乃鞠躬。", "不知古之人，幾人能如公。"]}