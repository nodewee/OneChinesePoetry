{"author": "徐積", "period": "宋", "type": "诗", "title": "送李光道", "paragraphs": ["憶昔見子時，我在西關住。", "顧我已衰朽，愛子特明悟。", "其後十數年，於此數見之。", "氣貌日益好，胸中即可知。", "貌者德之表，精神氣所爲。", "氣無所不適，其本在養頤。", "所養得其正，其美充四肢。", "子是名公孫，家法能自持。", "子學有舊業，尤富禮與詩。", "重之以所養，何適而弗宜。", "古人有大路，行者皆坦夷。", "夫以子之明，豈惑於多歧。", "修鞭與長轡，逸駕無停時。", "古人亦何人，勿問皆可追。", "昨見子筆札，老人爲子喜。", "其言遜而恭，賁然有文理。", "願子更勉之，莫忘老人語。", "所居求正人，正人德之輔。"]}