{"author": "胡宗愈", "period": "宋", "type": "诗", "title": "鳧鷖亭", "paragraphs": ["君爲鳧鷖亭，更作鳧鷖詩。", "鳧鷖爲鳥雖甚微，君心仁愛乃在茲。", "不忍壯者弋其母，兒童捕其兒，鳧鷖母子何嬉嬉。", "城頭草靜烟雲迷，城下水暖菰蒲低。", "鳧鷖朝傍雲烟飛，倦來暮入菰蒲棲。", "寄巢生子冬復夏，巢穩子大無人知。", "我思入境觀君爲，坐見三異於今時。", "知君官久行亦歸，亭上引滿傷別離。", "豈惟豐人惜君去，雖我亦爲鳧鷖悲。"]}