{"author": "徐積", "period": "宋", "type": "诗", "title": "西山高寄崔刑部", "paragraphs": ["西山高，胡爲高。", "上有磨天之巨勢，下有黄河不測之險，甚於蜀道之難。", "西山高，長安之路如雲霄。", "乘無逸駕兮飛無勁翮，我欲往兮有千艱百險之相遼。", "西山高，長安之路如天遥。", "夜短夢不到，白日其心勞。", "西山高，我欲往兮方窮處於蓬蒿。", "恩之大兮報不可以速，太山之重兮置之有若鴻毛。", "西山高，無如之何兮徒引領而長謠。", "青門路兮有時到，願公之壽兮如松喬。"]}