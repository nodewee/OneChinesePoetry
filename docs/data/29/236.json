{"author": "徐積", "period": "宋", "type": "诗", "title": "再送端叔", "paragraphs": ["關中日落時，但見山相接。", "塞上閉城時，但聽吹蘆葉。", "延州平安火過早，月出山頭照孤堡。", "王家池上醉欲倒，銅鉢聲中詩已了。", "落筆揮成露布草，主人更索平戎表。", "文章意氣入杳冥，金船插羽如飛鳥。", "諸軍鼓吹高牙曉，大纛門開撲餘燎。", "壯士犀衣劍氣寒，客身依舊紅霞繞。", "陸生待寄梅花枝，庾郎莫愛芙蓉好。"]}