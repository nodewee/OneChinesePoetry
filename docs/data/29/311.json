{"author": "徐積", "period": "宋", "type": "诗", "title": "代諸生送蔣守  其二", "paragraphs": ["長淮之南，楚爲最劇。", "守者爲誰，以才以德。", "守既視事，未逾厥月。", "吏則胥畏，民則胥悅。", "物來必應，事至立决。", "守之動靜，皆有法度。", "不苟不簡，不暴不怒。", "處煩以敏，輔嚴以恕。", "庭無滯訟，獄無冤囚。", "民無愁歎，俗有歌謳。", "古之三府，謠言奏事。", "今豈不然，兼採公議。", "付之使節，是以用之。", "付之遠俗，是以重之。", "其俗既平，其刑既清。", "章德表功，來朝兩宮。", "兩宮聖明，柱上記名。"]}