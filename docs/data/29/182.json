{"author": "徐積", "period": "宋", "type": "诗", "title": "感秋和張文潜  其三", "paragraphs": ["秋風一何慘，物形隨以變。", "秋風如無情，蟲鳥聲俱怨。", "我無外物累，但有屋中燕。", "翩翩勢將去，盼盼如有戀。", "此物雖至微，其舊殆可念。", "而况西郭交，年將屈五指。", "南城文字閒，東臯松竹裏。", "氣類亦相合，老少兩忘齒。", "昔居吾舍傍，今在河之涘。", "船頭纜將解，船上桅將起。", "留君恨不早，此役定難止。", "如何舍我去，處我復何以。", "君看淮泗閒，一派良可喜。", "從來病濁汙，而今稍清泚。", "人方涉其流，冠纓殆可洗。", "此行君樂否，一千五百里。", "未見洛陽山，先見洛陽水。"]}