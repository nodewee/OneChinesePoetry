{"author": "徐積", "period": "宋", "type": "诗", "title": "雪  其六", "paragraphs": ["江西詞客休刺船，馬上俊郎休弄鞭。", "且看滿城花落地，恰如窮谷曉時天。", "松林獨幹凌堅操，麥壟疏毛白少年。", "犬信宜將筒護紙，鴻書須用帛爲牋。", "月中兩艷非投暗，物裏千形不較鮮。", "最好一環圍井口，有時數點露山肩。", "紛來上相揮長麈，側去諸卿蔽曲旃。", "水畔誰爲佩珠女，車中人是行雲仙。", "吟裁笛竹清梅瘦，忽爨琴桐濕更烟。", "近日無錢酬酒媼，且教借賣漫翁田。"]}