{"author": "徐積", "period": "宋", "type": "诗", "title": "戲答  其一", "paragraphs": ["我喉已吞霜，我口復吞月。", "吞霜吞月太麤豪，五臟心胸總清徹。", "東家亦有人中清，一從年少名豪英。", "文章餘事能用兵，蛇矛丈八折羽旌。", "排成大陣將橫行，太華屹立洪河傾。", "螭騰豹躣哮虎鳴，斗膽可落突眼睛。", "衝車突騎出不意，鋒不可當聲動地。", "前軍已勝後兵繼，唱罷凱歌氈帳睡。", "將軍但築受降城，老大不煩修武備。"]}