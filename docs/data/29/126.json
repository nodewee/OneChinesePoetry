{"author": "孫覺", "period": "宋", "type": "诗", "title": "登集僊臺", "paragraphs": ["海風吹清秋，林葉颯已落。", "山巔出高臺，隠隠在寥廓。", "賓從果幽期，層軒瞰郊郭。", "鳴騶應崖谷，籃輿轉林薄。", "茲地已荒凉，茲人故冥寞。", "文識都未磨，山川恍如昨。", "畫屏見群峰，濃淡正參錯。", "烟雲下卷舒，欻若搴翠幕。", "蓮開碧扶疏，眉修清綽約。", "長松不知年，拔起立旁礴。", "群龍上空虛，奮怒爭拏攫。", "叢篁與延蔓，斤斧聊疏削。", "深或翳蟲蛇，暮唯栖鳥雀。", "兩楠最瀟灑，前軒宜所託。", "枝幹晚青青，幾冒風霜惡。", "更憐山下人，偏得山中樂。", "種田灌山谿，却老斸山藥。", "榮辱祇偶然，人生似蒲博。", "蹉跎繆軒冕，志尚本丘壑。", "欲學山前翁，收身及耕鑿。"]}