{"author": "徐積", "period": "宋", "type": "诗", "title": "哭崔刑部", "paragraphs": ["前年離長安，與公爲死訣。", "長安門外長樂坡，胸中壯氣渾消磨。", "其時夜宿灞橋上，夢中勒馬猶西望。", "江淮之上情愈勞，去年曾寄西山高。", "今年今日春將歸，春風不似秋風時。", "山陽數月雨不止，泥深窮巷行人稀。", "忽聞公死終南山，坐中忽過東西關。", "黄泉一去幾萬里，吁嗟公兮何時還。", "盂有水兮無食薦，烹有茶兮無酒奠。", "魂兮來兮不可知，來若飄風去如電。", "報恩之事終有期，未必儒生只貧賤。"]}