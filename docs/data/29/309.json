{"author": "徐積", "period": "宋", "type": "诗", "title": "送汪宮教", "paragraphs": ["堯親其親，教官得人。", "所性忠厚，貌純氣真。", "學爲耕稼，經爲本根。", "實之爲行，賁之爲文。", "辭令出口，法度在身。", "大學小學，其誰弗循。", "循之維何，維義是適。", "不驕不肆，無邪無僻。", "大者敬義，如漢元王。", "小者樂善，如漢王蒼。", "樂善敬義，何有不臧。", "保躬無悔，受福無疆。", "無疆之福，維順維忠。", "維忠維順，維師之功。"]}