{"author": "武元衡", "period": "唐", "type": "诗", "title": "甫搆西亭偶題因呈監軍及幕中諸公", "paragraphs": ["瀛海無因泛，崑丘豈易尋。", "數峰聊在目，一境暫清心。", "悅彼松柏性，愛茲桃李陰。", "列芳憑有土，叢幹聚成林。", "信矣子牟戀，歸歟尼父吟。", "暗香蘭露滴，空翠蕙樓深。", "負鼎位嘗忝，荷戈年屢侵。", "百城煩鞅掌，九仞喜嶇嶔。", "巴漢泝沿楫，岷峨千萬岑。", "恩偏不敢去，范蠡畏鎔金。"]}