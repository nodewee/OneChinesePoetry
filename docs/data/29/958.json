{"author": "呂陶", "period": "宋", "type": "诗", "title": "答宇文公南", "paragraphs": ["少年從君游，于今已頭白。", "逡巡三十載，光景如昨日。", "追懷當時事，感慨横胸臆。", "賢侯在泮水，多士凡數百。", "探道先淵源，學文重氣格。", "君常露華采，流品推第一。", "西南有豪俊，自此貴名出。", "天池可直上，中減扶摇力。", "不免逐鷦鷯，搶榆暫棲息。", "北窗換五斗，輕重固不敵。", "况當念赤子，安忍負愧色。", "歸來林下泉，屢把塵衣滌。", "南溟徒爾慕，腐鼠莫我嚇。", "清樽及黄卷，兩與聖賢覿。", "伊予最不肖，厚幸蒙賁飾。", "歸田尚無計，苟禄惟自責。", "因循得瘖病，放蕩成笑疾。", "持此答長謡，慚無雙白璧。"]}