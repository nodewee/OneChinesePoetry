{"author": "呂陶", "period": "宋", "type": "诗", "title": "三黜詩", "paragraphs": ["下惠爲士師，子文乃令尹。", "仕也固不喜，黜之何嘗愠。", "直道宜少合，高風諒難泯。", "大抵君子心，惟義素藏韞。", "進非爲私謀，退亦爲道隱。", "顧彼榮與辱，於吾不加損。", "我公天下賢，許國以誠悃。", "危言屢啟納，大事費量忖。", "審如秦和醫，良劑起疾疢。", "工如魯匠斵，鉅木赴繩準。", "昔嘗遷九江，誰謂去途窘。", "又嘗謫蘄水，恬然泛驚濆。", "于今已三黜，去就決不混。", "遠視前世賢，並驅而齊軫。", "大敵衆所畏，未戰勢自殞。", "惟公鼓而前，萬旅悚兵楯。", "晚節人所重，半道或凋隕。", "惟公久益壯，千古激忠憤。", "大明方乘離，元老反遇遯。", "得喪未易言，所繫在邦本。"]}