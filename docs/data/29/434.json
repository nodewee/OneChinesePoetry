{"author": "徐積", "period": "宋", "type": "诗", "title": "李陽冰篆", "paragraphs": ["書之有古篆，文之有六經。", "秦漢而下浸以徙，隸學基路生重扃。", "其閒述者亦世出，牛蹄之水纔一泓。", "先生之志在復古，胸中直氣何森森。", "獨乘騏驥追大朴，執縛浮銳攘欃槍。", "手中一筆千萬變，天風號令驅雷霆。", "蛇蟠蠖屈體既具，鶚立虎視勢乃成。", "剛柔伸屈有常勢，天地之道陽與陰。", "傑然出者其勢聳，嶽仞五千磨太清。", "盤然屈者非一屈，黄河九折來滄溟。", "龐然一畫勢自若，老將堅卧中軍營。", "至於一點亦有象，地丘人目天之星。", "先生大體貴淳古，輕輕重重齊權衡。", "周家太師負黼扆，高冠大旆朝王庭。", "唐虞二帝正揖讓，臯夔稷契環兩楹。", "聖人作樂有大本，剔抉淫衛完古音。", "大匠作室以規矩，悉去臲𡰈除斜撐。", "專車骨節世不朽，今乃一縱而一橫。", "巨靈以手遏大難，印入山骨磨不平。", "雄恢嚴毅不可犯，手中常握十萬兵。", "信乎創字自有說，宜必象形而象聲。", "天地之大有萬象，萬象不能遁其情。", "嗚呼篆法乃如此，大哉剛健純粹精。", "走獸之類爲麒麟，飛鳥之類爲鷦鵬。", "蹊徑之類爲大路，垣牆之類爲堅城。", "以德論之爲聖人，以法論之爲朝廷。", "傍睨衆字乃可笑，太山之重鴻毛輕。", "亡國之主好逸豫，兒女子輩多驕淫。", "聖人之後惟孟子，古篆之後唯陽冰。", "金渾玉璞天下寶，嗟乎世俗多聾盲。", "欲行古道世輒笑，欲言古學世輒驚。", "志之所之在一賦，斗筲之器徒易盈。", "雕蟲篆刻滿天下，不矜實行矜虛名。", "六經塵土塞高閣，聖人之道成坎坑。", "況乎古篆固可棄，胡爲獨好於先生。"]}