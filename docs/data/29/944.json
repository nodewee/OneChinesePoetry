{"author": "呂陶", "period": "宋", "type": "诗", "title": "朝陰", "paragraphs": ["朝陰晝多雨，少見日有光。", "四顧天地慘，萬物皆茫茫。", "占書久不讀，何暇推雨暘。", "試以人事說，訝此非吉祥。", "日者人君象，照臨及遐荒。", "豈容一物掩，有若自晦藏。", "明主躬聽斷，萬事付紀綱。", "賞罰信且必，威令非不强。", "天子報應間，安得陰侵陽。", "疑是蠻寇起，勢力殊猖狂。", "王師僅四萬，靈旗指邊疆。", "州郡少羡卒，饋挽須丁黄。", "父子罷斂穫，女妻急縫裳。", "老母哭不忍，癡兒亦徬徨。", "將行痛訣别，意謂趨死鄉。", "小憂止竄匿，大患在殺傷。", "蜀人不慣此，聞者皆倉惶。", "所以作霾霧，終日爭飄颺。", "秋毫與天地，自古不比方。", "中國及夷獠，何足校短長。", "帷幄巳坐勝，虎貔誰可當。", "天威一掃蕩，不使存微芒。", "何時捷書至，喜聲復鏘鏘。", "霄漢忽開霽，金烏欲飛翔。", "登高賦常武，注目瞻扶桑。", "此願殊未適，百憂滿羈腸。"]}