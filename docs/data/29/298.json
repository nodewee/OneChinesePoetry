{"author": "徐積", "period": "宋", "type": "诗", "title": "送李守孝博", "paragraphs": ["外官之重，其惟使乎。", "使者之重，兵政刑誅。", "持挈綱領，設施楷模。", "以實去僞，以清革汙。", "善本須養，惡根必鉏。", "非嚴不肅，非寬不舒。", "非威不行，非信不孚。", "諸如此類，一不可無。", "而况百粵，嶺陽海隅。", "其俗彍悍，戒吏侵漁。", "緩之則懷，擾之則吁。", "又况其徼，谿洞蠻居。", "慮要先定，戒須早圖。", "使臣之重，不其然歟。", "命使維何，曰山陽守。", "維山陽守，其質忠厚。", "既明而恕，惟所自有。", "以嚴以威，以左以右。", "維恕維平，維詳維精。", "所濟維敏，所孚維誠。", "刑無必用，事皆原情。", "或虛其獄，或空其庭。", "稱者盈巷，傳者盈城。", "四境之內，盡爲歡聲。", "其體則莊，面無浮氣。", "其目則瞭，心無所蔽。", "不激不詭，不遷不泥。", "亦不自務，亦不自恃。", "好謀好詢，使臣所貴。", "維詢維謀，何以酬之。", "維時武備，爲國修之。", "我聞番禺，熙寧之前。", "弓手之外，槍手三千。", "總計一路，何啻萬數。", "因而循之，不煩招募。", "可增其籍，可當土兵。", "不費斗粟，不用尺繒。", "其便如此，何憚弗興。", "付之善吏，以成其能。", "訓之練之，按閱有程。", "可如漢制，選擇驍銳。", "號爲奔命，無所不備。", "豈惟廣東，自廣而西。", "聞命即赴，勢張力齊。", "如聲如響，如鷙如飛。", "如决大水，從山赴谿。", "蓋神速者，用兵之奇。", "仍堅其城，仍濬其池。", "雖有交趾，正如狐狸。", "伏藏窟穴，其何能爲。"]}