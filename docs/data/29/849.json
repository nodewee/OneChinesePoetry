{"author": "徐積", "period": "宋", "type": "诗", "title": "雪  其一○", "paragraphs": ["團團蘚暈埋青錢，稍稍竹樹藏紺鞭。", "鸕鷀覆水魚沉淵，罞罿蔽地禽沖天。", "梅房處女鶑坐禪，草頭稚子松耆年。", "浮光飛沫人游川，斜行大字鴻書牋。", "壯士可論持守堅，美人休說容華鮮。", "乞餘之夫尤慕羶，附炎之子彌脇肩。", "穿花走馬錦藏韉，垂雲閱武車張旃。", "虢姨滿路空遺鈿，陳妃倚閣真神仙。", "有人情似山中泉，其情濃如春深烟。", "留下斷蘆雲蓑篇，長令雪滿淮之田。"]}