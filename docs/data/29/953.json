{"author": "呂陶", "period": "宋", "type": "诗", "title": "送吳龍圖歸闕", "paragraphs": ["蜀山千尋立，奇勢凌穹蒼。", "岷水萬里走，怒流吞滄浪。", "南連楚越腹，北際秦隴吭。", "乾坤所造作，險固天下彊。", "四境高與深，沃野蟠中央。", "天時少凶旱，地力宜耕桑。", "生齒萬億計，貲貨豐且穰。", "運載實內府，重車不停箱。", "公廩己腐粟，私家始餘糧。", "恬然禮義俗，杳在無何鄉。", "王澤或壅閉，土風亦悲凉。", "所以二僭僞，草木罹凋傷。", "繼有三盜起，氛埃屢飛颺。", "耳目殊未遠，本末猶可詳。", "朝廷任連帥，指顧寧一方。", "聖造爾莫測，恩波但流長。", "我公來息蕃，琴瑟更而張。", "至誠極愷悌，大事費忖量。", "澄撓孰清濁，中和匪柔剛。", "蜀人自荷戴，頌口殊鏘洋。", "仰公若梁棟，愛公比琳琅。", "謂宜立大厦，豈特爲圭璋。", "願公保遐福，堅厚如陵岡。", "期公享眉壽，歲月過綺黄。", "或吐藥石論，百脈除膏肓。", "或執陶冶柄，四序時雨暘。", "歌德動金石，書勳滿旂常。", "輿意信如此，惟公協行藏。", "清風聳朝野，闊步由康莊。", "昔爲御史時，率先問豺狼。", "及其按河患，巨姦縮鋒鋩。", "邊兵好掎角，公令無出疆。", "獄奏或反汗，公嗟爲飛章。", "斯事最卓犖，輝耀日月旁。", "平生寶大節，安肯差毫芒。", "都俞既會合，事業尤輝光。", "蓋以大臣道，施之輔虞唐。", "雅意有餘裕，玩占得黄裳。", "此語知者重，不惟談否臧。", "稽首告天子，高賢民所望。"]}