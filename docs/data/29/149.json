{"author": "徐積", "period": "宋", "type": "诗", "title": "俊老行送林次中赴都司", "paragraphs": ["熙寧察院一開口，誰人膽落御史手。", "其時面堅黑髭鬚，力欲回天氣衝斗。", "一從蹭蹬作外官，所居不苟心迹安。", "剛不可回堅不變，頭如霜雪心如丹。", "所以論者悅而服，所養有義其質端。", "東西南北二十載，一朝有敕却召還。", "皂囊封上曉班肅，繡衣步入秋霜寒。", "義有所徇乞得身，白日降下天上人。", "黄金龍節青囊印，赤帷熊乘朱斑輪。", "以其餘才修職分，以其餘力娛精神。", "望淮樓上對秋色，玉女花前泣晚春。", "時時共帳過南郭，來就陶潜漉酒巾。", "與人論事不必合，直無所苟氣色真。", "持此以往無不可，古人所以爲正臣。", "淮南一路事如草，嘉苗惡莠俱分了。", "中心皎皎如斯乎，外計區區何足道。", "兩宮日月方齊明，羣公戮力營太平。", "公議急須招俊老，清風先已過南京。"]}