{"author": "徐積", "period": "宋", "type": "诗", "title": "送張宜父赴南從幕府", "paragraphs": ["江南秋色芙蓉香，滿江秋水傾銀潢。", "泛水依花人姓張，濤翻浪湧揮文章。", "突然出者何蒼蒼，巨鼇曝背來中央。", "黿鼉仰首伏四旁，登臨談笑得庾郎。", "安得霜鶻腰胯長，騎上秋空追鷫鸘。", "北望海門形勢强，美哉壯觀吳封疆。", "若將前代論興亡，直談孫氏到陳梁。", "凡爲佐命可哀傷，其諸姦孽如豺狼。", "傾讒正直誣忠良，以國販賣爲賈商。", "歌姬舞女金滿堂，不須爲盜持刀鎗。", "身雖幸免遺其殃，子孫戮辱甚犬羊。", "所以不欲讀史書，鼻洟目汁沾髭鬚。", "潤州支使相如無，山陽老子如唐衢。"]}