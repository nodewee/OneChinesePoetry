{"author": "徐積", "period": "宋", "type": "诗", "title": "送李昂長官", "paragraphs": ["征南兵勢欲平蠻，軍聲殺氣秋風寒。", "南國此時霜霰早，八月草黄楓葉丹。", "江有渚兮山有麓，君向洞庭何處宿。", "四垂天幕亂波平，九嶷山送愁嵐綠。", "日斜葉落黄陵祠，月明風起清湘竹。", "愁娥遠放峽雲來，冤臣莫借江聲哭。", "雁號孤喙度蒼梧，猿叫哀腸抱霜木。", "君看樵塢與漁村，綠橘黄柑隨柿熟。", "此行正合風騷情，縣衙仍在衡山足。", "新嵐老翠滴吟窗，風松雲溜生琴曲。", "衡人側耳聽先聲，報道官來不碌碌。", "可使汝農無逃田，可使汝市無冤獄。", "汝胥可脫簿書煩，汝民可免鞭笞辱。", "日中放吏不坐廳，夜半投金不受囑。", "回時唯載俸餘錢，茶滿衡山無一掬。"]}