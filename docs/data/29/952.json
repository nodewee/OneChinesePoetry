{"author": "呂陶", "period": "宋", "type": "诗", "title": "贈蔡山王潛", "paragraphs": ["王生性高閒，了不掛塵網。", "家居蔡山下，景物盡幽爽。", "山松何年植，老幹已增長。", "山雲終日飛，秀氣自飄蕩。", "山泉涓涓流，落澗有餘響。", "山月隱隱出，澄輝透林莾。", "生嘗坐巖石，寂爾遺萬想。", "横琴試一弄，意外忽忘象。", "千年幾興亡，六合一俯仰。", "惟傳太古聲，猶在五弦上。", "純皇與聖帝，作樂理和暢。", "志士及幽人，寄情多感愴。", "於焉得深趣，不返而遂往。", "銖石莫重輕，尺尋奚直枉。", "清哉此標節，抑可勸鄉黨。", "予生本靜默，意味欲恬養。", "偶然從宦遊，百態殊鞅掌。", "既無移時術，力軟不能强。", "亦有超世心，倦足欲焉往。", "作詩持贈生，厚顔尤惘惝。"]}