{"author": "徐積", "period": "宋", "type": "诗", "title": "妾薄命", "paragraphs": ["妾家本住吳山側，曾與吳姬鬬顔色。", "燕脂兩臉綠雙鬟，有貌有才爲第一。", "十歲能吟謝女詩，十五爲文學班姬。", "十六七後漸多難，一身困瘁成流離。", "爾後孤貧事更多，教妾一身無奈何。", "其時癡騃被人誤，遂入朱門披綺羅。", "朱門美人多嫉妒，教妾一身無所措。", "眉不敢畫眼不擡，飲氣吞聲過朝暮。", "受盡苦辛人不知，却待歸時不得歸。", "羅衣滿身空挹淚，何時却著舊時衣。"]}