{"author": "徐積", "period": "宋", "type": "诗", "title": "贈玉師失鸚鵡詞", "paragraphs": ["紅蹊翠塢風花客，家有千山萬山碧。", "一從流落在人閒，玉環絛重金籠窄。", "金籠一片烟霞曉，花艷成團柳枝裊。", "足穿蜀錦茜靴牢，身著吳綾紺袍小。", "參差微露紅霞裙，丹喙即是胭脂唇。", "真是人閒富貴物，何異朱門羅綺身。", "慧性馴姿良可取，只被多言仍巧語。", "前身不是亡國臣，即是傾城傾國女。", "門外人來連報客，點茶沽酒俱催索。", "叫人名字學人言，吳語秦聲俱記得。", "大都有似原人爲，視人歡慼爲笑啼。", "俗客面前多俚語，逢僧輒誦阤羅尼。", "嗟嗟何用畜此禽，歲月養成姦巧深。", "莫信口中一片舌，對面千里萬里心。", "主人曰予未有知，爲愛能言不放歸。", "不道姦心多詐僞，吭腸纔飽脫身飛。"]}