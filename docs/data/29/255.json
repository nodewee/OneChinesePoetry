{"author": "徐積", "period": "宋", "type": "诗", "title": "答李昂長官富貴貧賤終篇之貺", "paragraphs": ["前日正憑几，長鬚叩我門。", "手置一筒詩，義高辭且溫。", "三讀至終篇，尤愛子所存。", "我有不言意，子已自得之。", "余將缺不報，嘉意忽如遺。", "吾聞諸物理，動靜固其性。", "靜有不如動，動有不如靜。", "所病入於邪，大率要歸正。", "窮通存乎時，死生存乎命。", "與其以邪通，孰如以正窮。", "漢之主父偃，其卒敗以凶。", "不義而有生，不如死於夭。", "所以君子徒，而惡蹠壽考。", "謂富不如貧，謂貴不如賤。", "其說豈徒爾，亦各有所見。", "貧賤與富貴，亦不必去取。", "始也以道得，卒也以道處。", "豈特區區身，時乎非小補。", "萬世頼其法，天下受其祜。", "所以古君子，得之亦不拒。", "處之不以道，君子所不與。", "景公馬千駟，孔子賢夷齊。", "曾孟藐晉楚，原顔甘凍饑。", "我愛張車騎，我愛郭汾陽。", "大業中興漢，餘基再造唐。", "天資既忠厚，以義能自將。", "德盛不敢肆，功大不敢當。", "匿迹遠權勢，以身繫存亡。", "以寬不以刻，以遜不以强。", "茲可謂之賢，雖盛其何傷。", "博陸豈不偉，區區蔽孽顯。", "當時雖已幸，其後卒不免。", "至於充謐輩，何足汙齒牙。", "機雲死好進，樂晏死佞邪。", "下近隋唐閒，其輩尤可嗟。", "甚者弊天下，非惟凶而家。", "所以富與貴，有時而可惡。", "淫夫所不從，奔女所不娶。", "色美而行非，嫫母勝西施。", "所以漢烈女，深恨蔡文姬。", "文姬文姬其奈何，如姬之輩可悲歌。", "我欲採藥山之阿，亦欲把釣披漁蓑。", "茫茫人閒歧路多，不如海水通天河。"]}