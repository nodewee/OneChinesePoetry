{"author": "呂陶", "period": "宋", "type": "诗", "title": "雜詩", "paragraphs": ["夕陰斂層空，素月出西海。", "寥寥俯仰間，杳不見纖靄。", "清光信可掬，璀璨掌握內。", "虛庭縱遠目，中夜如有待。", "念我金石交，輕别己十載。", "德音響球琳，道味芬蘭茝。", "悠然阻聲容，況復接言誨。", "幽懷願一寫，四顧多泛愛。", "迴頭自珍惜，欲顯不如晦。", "賴此秋蟾魄，千里共光彩。", "思賢搖去意，對景慕良會。", "此夕雖圓明，清賞君何在。"]}