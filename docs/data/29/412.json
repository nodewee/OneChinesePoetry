{"author": "徐積", "period": "宋", "type": "诗", "title": "愛愛歌", "paragraphs": ["吳越佳人古云好，破家亡國可勝道。", "昨夜閒觀愛愛歌，坐中歎息無如何。", "愛愛乃是娼家女，渾金璞玉埋塵土。", "歌舞吳中第一人，綠髪雙鬟纔十五。", "耳聞眼見是何事，不謂其人乃如許。", "操心危兮慮患深，半夜燈前淚如雨。", "假如一笑得千金，不如嫁作良人婦。", "桃李不爲當路花，芙蓉開向秋風渚。", "忽然一日逢張氏，便約終身不相棄。", "山可磨兮海可枯，生唯一兮死無二。", "有如樗櫟叢中木，忽然化作瀟湘竹。", "又如黄鳥春風時，遷喬木兮出幽谷。", "文君走馬來成都，弄玉吹簫纔幾曲。", "不聞馬上琵琶聲，却在山頭望夫哭。", "去年春風還滿房，昨夜月明還滿牀。", "行人一去不復返，不是江山歧路長。", "前年猶惜金縷衣，去年不畫深燕脂。", "今年今日萬事已，鮫綃翡翠看如泥。", "一女二夫兮妾之所羞，不忠於所事兮其將何求。", "蛾眉皓齒兮乃妾之讎，不如無生兮庶幾無尤。", "喓喓草蟲兮趯趯阜螽，靡不有初兮鮮克有終。", "鴛鴦于飛兮畢之羅之，人閒此恨兮消何時。", "深山人迹不到處，病鸞斂翅巢空枝。"]}