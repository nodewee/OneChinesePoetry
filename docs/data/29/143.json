{"author": "徐積", "period": "宋", "type": "诗", "title": "和楊掾月蝕篇", "paragraphs": ["元豐之元歲戊午，斗柄斜指西南維。", "月行赤道日南陸，營丘分野星虛危。", "昨夕既望復今夕，盛若不損盈不虧。", "安知變起在頃刻，突如有物侵其肌。", "其始色變甚蒼黄，須臾赤黑相合離。", "良久烟焰極薰燎，一團白玉燒爲灰。", "黄琮蒼璧不可辨，枯株死兔將安歸。", "孰烏其吻吞巨皿，孰丹其汗流墨池。", "如食非食始爲薄，有物無物不可知。", "蝦蟆何物敢張口，麒麟何故敢爭鬬。", "是何星曜敢侵犯，自是其形不可久。", "君不見對月數眉毛，須臾引臂不見手。", "嗟吁天上之神物，乃有如此事。", "所蔽至甚不可解，凶而家室亡而身。", "不然借使幸而免，後世譏笑遭惡名。", "君不見漢朝賈生文有餘，其心大勇其才疏。", "當時如必用其術，紛紛不免危其軀。", "鼂錯堂堂蔽於刻，公孫規規蔽於諛。", "谷永之才蔽權勢，有若鷹犬供指呼。", "霍光雖賢亦有蔽，何不早去顯與馮子都。", "劉歆致位爲國師，豈若揚雄久以爲大夫。", "蔽於太高李膺輩，蔽於已甚陳蕃徒。", "竇武不斷蔽可痛，柬之不忍蔽可吁。", "王允所蔽在無權，荀彧所蔽不早圖。", "蕭瑀之蔽入於佞，王衍之蔽失之虛。", "牛李雖奇蔽朋黨，機雲雖俊蔽附趨。", "王導蔽怨殺周顗，遂良蔽誣殺劉洎。", "崔浩蔽强殺其身，所蔽若此甚可畏。", "我愛安世真朴忠，匿名遠世歸至公。", "有私見求堅不許，以私求謝絕不通。", "諸葛武侯爲將相，心迹皎然無所枉。", "有罪至親而必誅，有功雖讎而必賞。", "謝安知婿王國寶，不以身蔽能辨早。", "人心自是說而服，不顧四肢與肝腦。", "苻堅之師號百萬，一戰而北若摧槁。", "我吟此篇不足錄，却憶唐衢忠義哭。", "古人今人何擇焉，大抵人心蔽多慾。", "月之所蔽惟須臾，須臾蔽去明如初。", "人之所蔽何太甚，至於終身不悟不可除。", "月乎月乎，明哉明哉。", "善去其蔽，何速之如。", "君子法之，所以改過。", "賢者法之，所以知非。", "勇决之徒，所以奮發。", "感慨之徒，所以噓欷。", "我雖老且病，齪齪無所爲。", "猶能對月吟歌詩，安得慷慨之士如桓伊，把笛爲予吹。"]}