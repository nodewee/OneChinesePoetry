{"author": "徐積", "period": "宋", "type": "诗", "title": "瓊花歌", "paragraphs": ["春皇自厭花多紅，欲得花顔如玉容。", "春皇青女深相得，先教斂與秋霜色。", "乃有雪月供光，星榆獻白，艑量銀漢琉璃濕。", "人閒美玉搗作灰，荆山崑山鬼神泣。", "天上有人名玉女，投壺之外能爲素。", "姑射神人解種花，先須此物爲根芽。", "天罅地竅掬精粹，蟾身驪頷偷光華。", "其時正是天地交，二氣上下陰陽調。", "此花孕育得其正，其閒邪氣無纖毫。", "所以其色爲正色，出乎其類拔乎萃。", "一如君子有諸內，粹然其色見於外。", "三月將盡四月前，百花開盡春蕭然。", "揚州日暖花開未，春香不動花房閉。", "仙掌秋高玉露濃，蛟人泣下珠璣碎。", "黄鸝本是花中客，啼盡好聲求不得。", "春皇費盡養花心，春風使盡開花力。", "春歸鶑去花始開，誰人放出深閨來。", "唐家天子太平時，太真浴罷華清池。", "紅裳繡袂厭君眼，更作地仙披羽衣。", "麻姑睡起蓬萊島，風吹玉面秋天曉。", "洛川女子能長生，水中肌骨成瑶瓊。", "褒姒不見諸侯兵，盡日不笑如無情。", "宋玉移家安在哉，東鄰不畫臙脂腮。", "卓文君去成都速，錦衣金翠慵裝束。", "吹簫客貌果何如，見說其人名弄玉。", "若比此花俱不足，淫妖怪艷文之累。", "一如婦人有賢德，不爲邪色辭正色。", "孀居之女能自持，終身唯著大練衣。", "又如正色立朝者，不以柔媚爲奸欺。", "以此論之乃可重，人之不正將胡爲。", "論德乃是花之傑，論色乃是花之絕。", "洛陽花名古云好，看花須向揚州道。", "君不見去年花下吹黑風，霹靂閃電搜玉龍。", "此時半夜花光中，不覺屈曲蟠長虹。", "又不聞天上琳琅樹，種在煙霞最深處。", "白雲枝葉白玉英，此花莫是琳琅精。", "此花愛圓不愛缺，一樹花開似明月。", "襄王半夜指爲雲，謝女黄昏吟作雪。", "杏花俗艷梨花粗，柳花細碎梅花疏。", "桃花不正其容冶，牡丹不謹其體舒。", "如此之類無足奇，此花之外更有誰。", "世非紅紫不入眼，此花何用求人知。", "詩人自與花相期，長告年年乞一枝。"]}