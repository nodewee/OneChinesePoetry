{"author": "徐積", "period": "宋", "type": "诗", "title": "姚黄", "paragraphs": ["黄河南畔伊川北，姚家宅是真花窟。", "古來多少豪奢兒，埋却千鶑萬鶑骨。", "中央精粹得之多，西方秀氣來相和。", "天與明光常借日，水宮暗脈正通河。", "春風如酒半酣時，誰教穀雨報花期。", "司馬坂前嬌半啟，洛陽城內人俱知。", "姚家門巷車馬填，牆頭牆下人差肩。", "花上紅綃都蔽日，花傍翠幕恰如烟。", "玉面兒來爭供帳，錦袍郎去鬬拋錢。", "無人不說姚花好，費却春功亦不少。", "日長風暖綠梢低，坐上金仙困將倒。", "麴塵餠劑和香檀，何以貯之承露槃。", "爛錦脫來嫌太艷，鮮衣染就欲驂鸞。", "君看此花肌肉豐，一尺餘高千萬重。", "粧面深藏青步障，寶冠斜墮碧霞叢。", "步摇好稱釵鳳凰，玉鐶犀佩珠鳴璫。", "帝女何緣心好道，阿嬌安用金爲房。", "紺窠累棲舒雁雛，沈烟噴出狻猊爐。", "一種養成餘意態，千花瘦盡春肌膚。", "峨峨一器欹且傾，覆杯難辨鍾與觥。", "染以鮫綃求正色，叩之玉挺希宮聲。", "魏家紅共牛家碧，迭霸花中聳高格。", "如今俛首甘下風，九十種中爲第一。", "此花莫似武昭儀，出得宮來不畫眉。", "情貌欲爲狐媚態，衣裳却是比丘尼。", "楊妃本是傾國身，脫却紅襦號太真。", "河水欲濡頭上髻，馬嵬猶著舊時裙。", "物色一定猶可疑，人心多變宜難知。", "容易莫評真與欺，貌或如是心或非。", "君不見老莊有深意，萬物之中最防僞。"]}