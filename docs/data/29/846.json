{"author": "徐積", "period": "宋", "type": "诗", "title": "雪  其七", "paragraphs": ["昨霄夢看六龍淵，鶴御驚回墜曉鞭。", "萬頃落花春晚後，一床清水月明天。", "門無黄雀張羅地，室有玄熊應夢年。", "入竹好鳴寒玉珮，寄梅兼附白雲牋。", "楊妃繡段披方穩，李逸烏紗裹更鮮。", "避色莫投妝婦指，弄香須撲舞蛾肩。", "羣烏噪過巢無樹，一兔奔歸獵有旃。", "溪叟正如翹葦鷺，山翁彌似出塵仙。", "僧簷鳥伺齋餘飯，客竈貓棲爨後烟。", "且報漫翁來掘壁，牆閒便是我家田。"]}