{"author": "呂陶", "period": "宋", "type": "诗", "title": "青蠅", "paragraphs": ["去年十月青蠅藏，不見一點臨盤觴。", "高堂小會頗清潔，肴有餘味酒有香。", "今年四月青蠅出，競逐腥羶誇羽翼。", "纔能擾擾上罇俎，又欲營營污圭璧。", "四月盛陽群物秀，十月積陰寒氣候。", "天時于爾本無私，爾自知時能避就。", "畏途榮悴如寒暄，流俗早夜趨貴權。", "一朝勢去即消散，可與青蠅同日言。"]}