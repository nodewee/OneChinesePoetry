{"author": "徐積", "period": "宋", "type": "诗", "title": "虞姬別項羽", "paragraphs": ["妾向道，向道將軍施恩義，將軍一心靳財利。", "妾向道，向道將軍莫要爲人患，坑却降兵二十萬。", "懷王子嬰皆被誅，天地神人咸憤怨。", "妾向道，向道將軍莫如任賢能，却信姦言疑范增。", "當時若用范增者，將軍早已安天下。", "天下成敗在一人，將軍左右多姦臣。", "受却漢王金四萬，賣却君身與妾身。", "妾向道，向道將軍不肯聽，將軍雖把漢王輕。", "漢王聰明有大度，天下英雄能駕御。", "將軍唯恃力拔山，到此悲歌猶不悟。", "將軍不悟兮空悲歌，將軍雖悟兮其奈何。", "賤妾須臾爲君死，將軍努力渡江波。"]}