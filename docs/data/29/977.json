{"author": "呂陶", "period": "宋", "type": "诗", "title": "和孔毅甫州名五首  其一", "paragraphs": ["毅甫生江南，藴有洙泗質。", "雄文極古今，通鑑盡疏密。", "瀛山繡衣使，高步尚淹屈。", "河水潤畎畝，隨珠照圭蓽。", "仁風信樂易，治體本誠一。", "昌時政多暇，豐歳民甚佚。", "撫琴得遺音，開卷終舊帙。", "天和內自保，萬事皆外物。", "我生本蒿萊，豈合顧簪紱。", "南遷至此處，惠養殊不失。", "傷心屈原棹，掩耳湘靈瑟。", "罪大敢放懷，恩深已淪骨。", "幸常從公遊，談笑度永日。", "我吟續郢唱，緘封彌戰栗。"]}