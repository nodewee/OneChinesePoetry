{"author": "徐積", "period": "宋", "type": "诗", "title": "謝田守", "paragraphs": ["前日李山陽，說公安且裕。", "精神健復初，决遣敏如故。", "吏復畏其明，民復愛其恕。", "可保長康寧，但更勉將護。", "尋聞車馬出，州人喜可知。", "或出車前望，或走車後隨。", "南郭有賤叟，雖愚亦更喜。", "不敢問公者，恐煩答數紙。", "賤叟固自訟，太守謙愈勞。", "即以出之日，折簡親揮毫。", "送之上尊酒，副以黄巨苞。", "情意專如此，禮義積已高。", "賤叟不能報，自恨如時輩。", "所以作詩者，欲公重自愛。", "自愛以爲國，爲國斯爲民。", "慰我之鄉黨，悅公之慈親。"]}