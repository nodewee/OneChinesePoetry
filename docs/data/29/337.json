{"author": "徐積", "period": "宋", "type": "诗", "title": "還崔秀才唱和詩", "paragraphs": ["元白有餘勢，孟韓無困辭。", "子美骨格老，太白文采奇。", "當時大道久破碎，人人文字萎薾而支離。", "天生數子將卓卓，鴟鴞正成羣，一鶚摩天飛。", "嗟君不與數子共，使君逸氣填塞無所施。", "我來雖無知，黄金白玉看如泥。", "自從詩卷一入手，掣然直上青雲梯。", "十宵不睡亦不困，厭賓日日關柴扉。", "秋風獵獵吹橫河，蒼天萬里生銀波。", "起來半夜吸一口，睡魂酒病都消磨。"]}