{"author": "呂陶", "period": "宋", "type": "诗", "title": "送程彛仲赴東川教授", "paragraphs": ["與君同縣又同甲，家世相同學爲業。", "陪從最舊今老矣，四十餘年如一霎。", "吁嗟先德去已久，後嗣皆能守家法。", "君之一第得稍晚，更向小官勤檢押。", "鄉閭執友在嗣禁，奉詔親題薦賢剳。", "美材猶未立朝庭，歸馭依然走川峽。", "文章近歲頗頹靡，庠序得人須鎮壓。", "欲疏密網在提綱，思遏狂瀾當下牐。", "由來文黨俗寝盛，定見子昂才不乏。", "羡君高堂有慈母，日侍歡顔問單裌。", "寶牋銀絡累年封，他日恩書應滿匣。", "聖君文母切求治，數路招來不爲狹。", "讀書到老必有用，一發胸中補熙洽。", "喬松千丈雪中青，肯向西風感衰颯。"]}