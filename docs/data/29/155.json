{"author": "徐積", "period": "宋", "type": "诗", "title": "芰荷歌", "paragraphs": ["孔雀團花翡翠鈿，青皇拋盡買花錢。", "淥魚飛膽大如拳，琉璃瓦墜紫微天。", "湘妃曲譜誰可傳，彩毫不動斜卷牋。", "我家食客常三千，盃槃一樣青瑶圓。", "麻姑下來尋水仙，不見波瀾只見烟。", "昨夜秋風吹洞房，起來先著碧霞裳。", "半含笑面齊鬬粧，家家院落紺爲牆。", "不道採花人在傍，貪看飛來白紵郎。", "亦有美人貞且良，獨在碧綃幃下藏。"]}