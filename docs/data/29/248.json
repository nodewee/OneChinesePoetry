{"author": "徐積", "period": "宋", "type": "诗", "title": "答崔伯易白雪之句", "paragraphs": ["北叟有奇歌，調與聲俱絕。", "此歌本難名，强名爲白雪。", "一唱白雲開，再唱青雲裂。", "朝唱迎朱霞，暮唱入明月。", "聲在明月宮，桂樹生秋風。", "秋風吹明河，銀浪翻長虹。", "河漢與海通，安知聲所終。", "如此誰可知，但問牽牛公。", "如此誰可聽，直須登青冥。", "酒仙騎赤龍，詩仙騎長鯨。", "一夜到平明，北叟聲且停。", "遺響來南城，猶似孤鸞鳴。", "南公對北叟，阮籍逢孫登。", "阮籍正長嘯，孫登作鳳鳴。", "羞殺阮步兵，笑殺孫先生。"]}