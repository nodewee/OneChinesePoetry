{"author": "孫覺", "period": "宋", "type": "诗", "title": "題范公堂", "paragraphs": ["蕭蕭獄曹掾，有堂名范公。", "歲月益已久，父老傳清風。", "維時狴牢下，枉直情畢通。", "太守異趣舍，挺然不回從。", "事事爭救之，粉屏記其終。", "殆公三年歸，字滿無所容。", "官小俸祿薄，家居率窮空。", "賣馬以自給，徒行氣彌充。", "後公在朝廷，搢紳伏其忠。", "三黜坐正諫，流離成老翁。", "我欲繪公像，置祠獄官中。", "公名塞天壤，文字未易工。", "不若揭以榜，因之曉愚蒙。", "後來仰高山，相與傳無窮。"]}