{"author": "呂陶", "period": "宋", "type": "诗", "title": "三亭詩", "paragraphs": ["三亭何爲者，吾友所繕營。", "亭前有標榜，雅意異俗生。", "治己己孰治，清慮慮孰清。", "吾道固可味，未易貫至誠。", "惟天于斯人，一概授五行。", "生質本淳靜，外誘徒縱横。", "心術儻茅塞，耳目將聾肓。", "上聖貴復本，大賢猶性情。", "況其可上下，安得不勵精。", "四端匪外鑠，語默無自輕。", "百行皆吾分，積漸日有成。", "稂莠荒我懷，去之如鋤萌。", "波瀾擾我源，止之如澄泓。", "浩然滌萬慮，粹矣讀六經。", "不趨楊墨塗，將造周孔庭。", "出井見仁義，仰天瞻日星。", "甘若飲醇酎，珍若享太羮。", "清若餌芝术，和若聞咸莖。", "積中而恬愉，發外而光享。", "窮不失素守，達不孤羣氓。", "生不陷非義，死不忘英聲。", "道味固如此，身規從可明。", "本原何所來，慮之深以閎。", "欲知君子心，吾請觀亭名。"]}