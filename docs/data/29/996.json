{"author": "呂陶", "period": "宋", "type": "诗", "title": "蜥蜴", "paragraphs": ["前年詔書褒蜥蜴，爲與生民致膏澤。", "聖君虔禱享嘉應，其功似共乾坤敵。", "載之令甲告天下，郡縣奉承誰敢易。", "大臣作詩紀盛事，更唱迭酬盈卷帙。", "去冬不雪春不雨，雲在西郊尚凝密。", "頓來熒惑犯太陽，曜靈無光如血色。", "九重焦勞念凶旱，細札數行殊怛惻。", "庶官群吏各奔走，欲以精誠干化力。", "佛宮老廟皆懇叩，龍宇鵝壇競搜索。", "又令中使持御香，岳瀆遍祈猶未獲。", "首種不入最大事，而況三農方失職。", "傳聞九路已蠲稅，應是田疇少禾麥。", "吁嗟蜥蜴厚顔否，造化至幽非爾責。", "青童柳枝宛如故，何事威靈減當日。", "蒼生若望爾爲霖，安用廟堂賢輔弼。"]}