{"author": "徐積", "period": "宋", "type": "诗", "title": "代人上陝西漕生辰", "paragraphs": ["嘗聞五百歲，一有賢人生。", "議者實在公，仍與聖運并。", "全資五嶽粹，高挹太元清。", "與帝爲元老，與國爲名卿。", "中外試已煩，玉振而金聲。", "漕柄雖云劇，其道安足行。", "宜哉廊廟器，蹇蹇王之庭。", "春色滿長安，春山圍長坰。", "春芳森綺繡，春風鏘瑶瓊。", "秦封幾千里，富庶而安榮。", "人與春意和，淨竦長安城。", "何以獻公壽，莊氏之椿齡。", "何以獻公福，洪範之康寧。", "黄河爲富貴，太華爲功名。", "此詩何爲者，聊用歌羣情。"]}