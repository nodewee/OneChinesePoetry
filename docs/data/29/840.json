{"author": "徐積", "period": "宋", "type": "诗", "title": "雪  其一", "paragraphs": ["淮上飛花正皓然，日車月御欲停鞭。", "千形凜凜如無地，一片蒼蒼忽露天。", "洞口似迷山路處，斗閒疑泛海槎年。", "長瓢酒挹雲泉釀，大軸詩題錦水牋。", "僧舍手抔留煮茗，漁菴缾貯借烹鮮。", "喜餘稻糝投饑喙，慚乏綈袍贈凍肩。", "白裏好張紅步障，猛中宜擺絳戎旃。", "掃開寥廓憑風帚，抉去紛紜憶劍仙。", "獵火正燃雲有焰，旅庖何在突無烟。", "未應門外同袁子，曾買汙萊數畝田。"]}