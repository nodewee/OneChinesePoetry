{"author": "呂陶", "period": "宋", "type": "诗", "title": "送唐君益", "paragraphs": ["朝家設賢科，留意在豪彦。", "三道詢天人，萬言極貫變。", "國論庶有補，謀身非自薦。", "昧者鮮知此，榮禄生貪羡。", "討論遺本原，文采事藻絢。", "假之爲捷塗，得以步華選。", "亦有附羣邪，藉以肆綺辯。", "心迹既自異，事業安可見。", "遂令權貴人，待物少明辨。", "概爲天下材，皆同秦士賤。", "夫君非好名，力學久忘倦。", "天資固彊直，道業益豐羡。", "純如后夔音，發若老羿箭。", "深有啟沃誠，恬無寵榮戀。", "時事方艱虞，乾心屢告譴。", "遠憂何時已，長策殊未獻。", "期君爲國醫，起疾須瞑眩。"]}