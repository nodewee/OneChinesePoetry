{"author": "徐積", "period": "宋", "type": "诗", "title": "醉中詠牡丹", "paragraphs": ["此花未開時，美子藏深閨。", "香心若無有，深淺何由知。", "前日花忽開，美人放出深閨來。", "春風盡日不相管，鶑是郎兮蝶是媒。", "誰將金錢擲西子，笑中不掩燕脂腮。", "君王親執紫金盞，太真又醉白瑶臺。", "此花萬態不可說，莫教容易爲塵埃。", "我心雖然淡如水，爲花一醉何辭哉。"]}