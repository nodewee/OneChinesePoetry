{"author": "徐積", "period": "宋", "type": "诗", "title": "和蔣龍圖  其一", "paragraphs": ["公之所設施，道德之餘事。", "有性給其才，無物蔽其意。", "大車積以載，牛刀迎者解。", "以要操其綱，以妙觀其會。", "善譽不盡知，善毀沒可譏。", "校之古人輩，彼若有所爲。", "公之所然者，以智不以鑿。", "其力日以裕，其濟日以博。", "至於我曹者，使相望相聞。", "猶能領官屬，携詩叩吾門。", "先看陶家柳，次看陶家菊。", "茶中許投花，坐上呼燃燭。", "顧我爲樂叟，勉我以不倦。", "我是孟東野，終附鄭公傳。"]}