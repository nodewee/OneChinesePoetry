{"author": "徐積", "period": "宋", "type": "诗", "title": "哀吟贈蔡子驤女", "paragraphs": ["蔡氏之子，彼仲女者。", "考之古今，如仲者寡。", "有德之容，有德之性。", "所好所習，一出於正。", "貌莊而麗，氣溫而醇。", "女子之中，而有斯人。", "慈良端厚，內敏而重。", "終日寡言，亦不戲弄。", "字無難易，所見輒識。", "不知此女，從何而得。", "讀釋氏書，欣然有適。", "身之所有，皆出自然。", "如何不幸，不假之年。", "揚州道中，死於六月。", "二十七日，暑氣酷烈。", "二十九日，三更大殮。", "形神如生，體亦不變。", "其氣甚潔，其香甚郁。", "附於身者，何用珠玉。", "不知此女，而往何處。", "杳杳冥冥，雲霞烟霧。", "世之所有，則維其常。", "若斯人者，獨秀孤芳。", "吾於其母，是爲內兄。", "哀吟惻惻，慰其死生。"]}