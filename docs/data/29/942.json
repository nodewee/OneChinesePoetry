{"author": "呂陶", "period": "宋", "type": "诗", "title": "韓子定嘉雪應祈二首  其一", "paragraphs": ["晉地素瘠埆，所憂冬氣差。", "明神享其誠，瑞霰飄爲花。", "輕絲瞥已没，散漫撲水涯。", "大片殊易積，彷彿填丘窊。", "饑鷹健欲擊，伏虎凍不拏。", "北響少鳴鴈，南飛絕驚鴉。", "肅然天地中，靡聞一聲譁。", "樓觀動曉色，江湖壓晴沙。", "度曲宜鼓琴，卷葉難吹笳。", "顧此勤斂俗，趨時務耕畬。", "三冬苟失望，二麥將不芽。", "造化善從欲，沾滋罔遺遐。", "須爲盈尺喜，勿興祁寒嗟。", "清威儼開府，和氣方當衙。", "餘潤匝千里，歡聲同一家。", "天人報應間，其速如馳車。", "我公心在民，致禱誠乃加。", "康衢有歌詠，繼者慚餘哇。"]}