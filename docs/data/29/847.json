{"author": "徐積", "period": "宋", "type": "诗", "title": "雪  其八", "paragraphs": ["吟懷忽共雪紛然，罪逆餘骸自可鞭。", "罔極之恩無報日，難平所感欲呼天。", "身騎騕褭成童歲，手握狻猊未丱年。", "三釂冷醅將及斗，一揮醉筆恰盈牋。", "當時飾束頭毛綠，今日衣濡眦血鮮。", "楚泮師儒新靦目，秦關父老舊隨肩。", "中心但比孤青檜，外物無庸大赤旃。", "每指多圖爲酖毒，自言寡欲即神仙。", "房中得子眠溫席，突外從人笑冷烟。", "以此終身慰泉壤，不須問舍與求田。"]}