{"author": "徐積", "period": "宋", "type": "诗", "title": "有客不爲賦", "paragraphs": ["有客不爲賦，而乃求榮階。", "是猶適吳楚，却背東西來。", "孟郊從進士，聞者徒相咍。", "退之髪已禿，知己其誰哉。", "余獨謂不然，此事何足哀。", "但恐子之道，未足爲奇侅。", "子歌堅誠好，不爲利所回。", "得則爲顔氏，失則爲隤孏。", "爲子歌一闋，爲子酌一杯。", "余歌爲爾宜何歌，余聞日月如飛梭。", "但憂其道不到古，窮通之事余如何。"]}