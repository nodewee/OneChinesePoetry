{"author": "陳造", "period": "宋", "type": "诗", "title": "分韻得家字", "paragraphs": ["東園郡勝處，不作里所遐。", "池臺掇天巧，草木專年華。", "一雨洗清曉，十頃圍紅霞。", "云何秉燭客，未駕載酒車。", "掾郎郡之望，士價詩名家。", "折簡挽名勝，行庖富柔嘉。", "清風應靈籟，高譚振衝牙。", "酬酢角鯨吸，賡和紛天葩。", "痛飲未渠醉，浩興渺無涯。", "孰知此老憊，坐受强敵加。", "空弮將一旅，堅陣凌五花。", "詩成字欹倒，病眼正麻嗏。"]}