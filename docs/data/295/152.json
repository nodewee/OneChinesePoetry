{"author": "陳造", "period": "宋", "type": "诗", "title": "命書", "paragraphs": ["命書唐濫觴，委源傳呂後。", "有倡莫爲遏，波蕩今不救。", "字育叵數計，八字詎所囿。", "甲子動垓億，舉一百萬漏。", "荒唐無稽據，誦言指休咎。", "柰何聰達人，頗復安此謬。", "懷刺曳長裾，偃蹇文士右。", "夸詡走干謁，薦墨不待叩。", "士有待濡沬，百請不一售。", "我昔遊江淮，知識間新舊。", "文士不到眼，此輩日交簉。", "辭章輕盃水，羨彼行橐富。", "鰓鰓問利祿，吾儒所深陋。", "自笑與世違，迂論取排詬。"]}