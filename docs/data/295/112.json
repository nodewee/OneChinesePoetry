{"author": "陳造", "period": "宋", "type": "诗", "title": "遣興次前韻", "paragraphs": ["斫水蘄斷流，捻鹽寧療渴。", "區區守荒學，籠鳥眩樊遏。", "向來麋鹿姿，祇可樵牧活。", "始其事誦數，魄似窮鬼奪。", "文字取憎疾，見謂蜩螗聒。", "回首輩行人，班劍或朝謁。", "方嗟沈带減，正坐河魚孽。", "分無青雲上，但有枯策閲。", "峩峩指頂地，羣口免騷屑。", "醪敷兒爲供，蜜脾手親割。", "敝帚非世用，槁梧取己說。", "非君莫逆者，此懷誰與說。", "反求每日誑，百行收一節。", "西來傾藁冊，又滿三百葉。", "暮年了無得，付子鏡中雪。"]}