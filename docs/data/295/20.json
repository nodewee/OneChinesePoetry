{"author": "陳造", "period": "宋", "type": "诗", "title": "和陶淵明歸田園居六詩  其一", "paragraphs": ["一室類蜂房，爲食來窮山。", "僅救饑火煎，跋履恐彫年。", "平生丘壑念，回首魚脫淵。", "鄉居何許家，菰茭滿中田。", "有兒可耕牧，枉滯章句間。", "昨日鵲啅餘，鴈書忽墮前。", "云集南蕩工，數竈騰青煙。", "書賣猶可市，前功戒頹顛。", "官業詎宜老，倦客志在閑。", "置書命鴟夷，心事今泰然。"]}