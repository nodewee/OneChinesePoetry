{"author": "陳造", "period": "宋", "type": "诗", "title": "小飲俯江樓分韻得俯字", "paragraphs": ["流光肯貸人，春事遽如許。", "眼不到蜚鴻，身每念縛虎。", "他日載酒約，坐受陰寒阻。", "非君韻超俗，疇肯顧羈旅。", "今朝鶑花前，有興浩莫禦。", "茲樓可圖畫，山立瞰江滸。", "壯侔彭城蘇，氣吞潯陽庾。", "乘凌脫埃𡏖，盤躄上煙雨。", "向來狀雄觀，尚欠魁傑語。", "江山君周旋，得句忍不吐。", "詩成人未醉，鄰鷄喚亭午。", "新音略韶濩，至樂非簫鼓。", "却話庾與蘇，今古一仰俯。"]}