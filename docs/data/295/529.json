{"author": "楊萬里", "period": "宋", "type": "诗", "title": "紀羅楊二子游南嶺石人峰", "paragraphs": ["二子同游石人峰，深行翠篠黄茅中。", "初嫌微徑無人蹤，行到半嶺徑亦窮。", "來時猶自聞雞犬，且行且語不覺遠。", "上頭無梯下無岸，前頭難攀後難返。", "黄茅翠篠深復深，忽有笛聲出暗林。", "草根一把牛骨骼，血點濺地驚人心。", "二子相看面無色，疾趨山後空王宅。", "野僧聞此叫絕天，拊破禪床椎倒壁。", "荒山豈有吹笛聲，乃是卧虎鼻息鳴。", "二子歸來向儂說，猶道茲游最清絕。", "茲游清絕豈不佳，二子性命如泥沙。"]}