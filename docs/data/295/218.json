{"author": "陳造", "period": "宋", "type": "诗", "title": "讀師文和郡侯喜雨詩次其韻", "paragraphs": ["濤波襄陵尚霖雨，龍伯不省田家苦。", "官中出鏹瘞流尸，內地之民無宅土。", "京邑本根枝外邦，渠儂枵虛闖官倉。", "流亡可飽骨可肉，縣官仁愛吏慈祥。", "古來畏天災無小，迄令百顰餘一笑。", "陽愆陰伏誰致此，共說羣憸投有昊。", "一昨雩禱飯不葷，神祠佛屋香炷氳。", "霓望朝昏耐跼蹐，風傳真贋長紛紜。", "我歸得同郡人樂，愍農喜雨收奇作。", "想摩鯨牙凌浩蕩，更穿月脅翔遼邈。", "吾邦不熟農告功，溜匙雲子行沾儂。", "小兒解謝倩人誚，搜鎸徑欲分吾窮。", "乃公拙無尺一召，他日當歸有先兆。", "耕先耘後計未失，誰謂山林迹如掃。", "世人二五不知十，赴爭奪場不遺力。", "分表營營竟何補，截趾適屨山藏澤。", "黄堂詩老民所天，秋來衢路有醉眠。", "樂職未賦吾歉然，人言此筆須臞仙。", "小草可錄寸有長，會從之遊據胡床。", "蜂腰鶴膝容探湯，借兒茹胾升公堂。"]}