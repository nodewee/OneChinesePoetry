{"author": "陳造", "period": "宋", "type": "诗", "title": "次韻余司理路監嶽", "paragraphs": ["入山日正烈，出山雲忽濃。", "身疑潤空青，旋覺霏雨濛。", "歸來坐良夜，淙瀉如崩空。", "縣知焦卷地，轉眼青芃芃。", "似聞移晚秧，竭蹷不暇慵。", "人計故新年，已判一倍豐。", "此惠究所自，無乃西山龍。", "澤物龍能之，叱使則天公。", "我行與雨會，僅殺顔發紅。", "地上螻蟻臣，渠敢貪天功。", "兩公壯藻思，表表千夫雄。", "新詩猥見予，拜賜豈所蒙。", "得意筆生春，狀物斤成風。", "生世有如願，兼得寧易逢。", "此詩自宮商，爲君絃枯桐。", "準擬鷄酒社，往和擊壤翁。"]}