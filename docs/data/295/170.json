{"author": "陳造", "period": "宋", "type": "诗", "title": "再次韻張簿", "paragraphs": ["生世詩作癖，頗坐艱局病。", "當前成風手，每來難塞請。", "後身習鑿齒，名儷乃公盛。", "新詩再出奇，後出尤雅正。", "高吟步芳園，靈籟想隨應。", "荆戶厭盧羅，陳勢無前勁。", "鍧隠度九軌，眇睨秋蛇徑。", "狐兔新竄伏，願前王公乘。", "我學但宋璞，多慙楚珩映。", "才與年貌衰，不擬拂晨鏡。", "妙句駢魁傑，曩見絕夸競。", "居然大小巫，詎容耻受命。", "目窺曹劉牆，日有韶濩聽。", "古今尚論間，未遽優劣訂。", "此意客未知，太簡效規警。", "平生孔文舉，敢替此心敬。"]}