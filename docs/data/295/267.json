{"author": "陳造", "period": "宋", "type": "诗", "title": "識村翁語", "paragraphs": ["山僧一生饜山蔌，溪叟所仰纔魚菽。", "闖首侯家與相家，珍膳不應填汝腹。", "百二歲翁清且羸，茵坐鼎食寧其宜。", "焉知暫飽博長往，穀神震怒脾媼悲。", "官家顆粒皆民力，此祿食之須此骨。", "兩翁妄食壽弗延，當念無功暴天物。", "我雖不偶猶餐錢，車行肉飽隸後先。", "食功揣己懼不稱，因翁有言呼使前，盤几畢識翁所言。"]}