{"author": "陳造", "period": "宋", "type": "诗", "title": "題六宜堂", "paragraphs": ["昔人厭俗心，寧取無肉瘦。", "平時眼爲青，綠士須客右。", "立節自修竦，適用兼庇覆。", "君家所居堂，音響不待叩。", "千溝蔭百椽，一一渭川秀。", "公今王元之，好尚如授受。", "記樓賦此堂，異聲同一咮。", "心謀耳目適，所樂壹能副。", "昔人言外意，泥一乃百漏。", "拘拘六者間，見未脫科臼。", "我此小盤礴，萬境欻通透。", "徐步寒玉琤，長謠靈籟奏。", "主人信清絕，此君舊幽茂。", "并策超俗勳，醉墨點衫袖。"]}