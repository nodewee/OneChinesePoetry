{"author": "陳造", "period": "宋", "type": "诗", "title": "明妃曲", "paragraphs": ["漢宮第一人，只合侍天子。", "四絃春風手，可用入胡耳。", "天生國艷或爲累，金賂畫工寧不耻。", "玉顔初作萬里行，朔風黧面邊塵昏。", "路人私語淚棲睫，况妾去國懷君恩。", "穹廬漸耐胡天冷，政復難忘心耿耿。", "夜深拜月望長安，顧嘆當時未央影。", "胡雛酌酒單于舞，銘肺千年朝漢主。", "傳聞上谷與蕭關，自頃耕桑皆樂土。", "向來屯餉仍繒絮，廟算年年關聖慮。", "但令黄屋不宵衣，埋骨龍荒妾其所。"]}