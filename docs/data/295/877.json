{"author": "楊萬里", "period": "宋", "type": "诗", "title": "舟中望羅浮山", "paragraphs": ["羅浮元不是羅浮，自是道家古蓬丘。", "弱水只知斷舟楫，葛仙夜偷來惠州。", "羅浮山高七萬丈，下視日月地上流。", "黄金爲橋接銀漢，翠琳作闕橫瓊樓。", "不知何人汗脚迹，觸忤清虛涴寒碧。", "天遣山鬼絕凡客，化金爲鐵瓊爲石。", "至今石樓人莫登，鐵橋不見空有名。", "玉匙金籥牢鎖扃，但見山高水泠泠。", "我欲騎麟翳鸞鳳，月爲環佩星爲從。", "前驅子晉後安期，飛上峰頭斸丹汞。"]}