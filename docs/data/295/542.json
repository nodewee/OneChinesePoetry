{"author": "楊萬里", "period": "宋", "type": "诗", "title": "晚出郡城往值夏謁胡端明泛舟夜歸", "paragraphs": ["郡城至值夏，兩日非寬程。", "奔走豈吾願，詔書促南征。", "出郭星未已，歸棹月已生。", "問人水深淺，舟子喧未應。", "水石代之對，淙然落灘聲。", "危峰起夕蒼，暗潭生夜清。", "江轉風颯至，病肩難隠稜。", "添衣初嬾尋，忍寒良不能。", "近城一二里，遠岸三四燈。", "望關恐早閉，驅舟祗遲行。", "多情半環月，久矣將西傾。", "欲落且小留，知我要入城。", "月細光未多，大星助之明。", "至舍心未穩，麗譙才一更。"]}