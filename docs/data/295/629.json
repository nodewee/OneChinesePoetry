{"author": "楊萬里", "period": "宋", "type": "诗", "title": "得壽仁壽俊二子中塗家書三首  其二", "paragraphs": ["子壯祇覺幼，子學祇覺遲。", "二子忽頎然，語離又作悲。", "今年來官下，二子暫我隨。", "懸知住不久，且復相從嬉。", "鶴書自天降，槐花呼汝歸。", "伯也恐我愁，願留不忍辭。", "仲也慘不釋，飛鳴思及時。", "豈有鳳將雛，雛長禁其飛。", "決焉遣還家，一笑更不疑。", "傍人怪無淚，淚入肝與脾。"]}