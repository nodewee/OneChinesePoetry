{"author": "楊萬里", "period": "宋", "type": "诗", "title": "謝胡子遠郎中惠蒲大韶墨報以龍涎心字香", "paragraphs": ["墨家者流老蒲仙，碧梧採花和麝煙。", "華陽黑水煎膠漆，太陰玄霜作肌骨。", "龍尾磨肌飲鼠鬚，落點髹几几不如。", "夷甫清瞳光敵日，一見墨卿驚自失。", "後來夔川有梁杲，爾來黟川有吳老。", "亦追時好得時名，竟爲蒲生豎降旌。", "吳滋往往玄尚白，梁墨濕濕黐黏壁。", "南宮先生來自西，惠然贈我四玄圭。", "我無鵲返鸞迴字，我無金章玉句子。", "得君此贈端何似，兀者得靴僧得髢。", "安得玉案雙鳴璫，金刀繡段底物償。", "送似龍涎心字香，爲君興雲繞明窗。"]}