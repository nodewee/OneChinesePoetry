{"author": "陳造", "period": "宋", "type": "诗", "title": "招朱法曹趙宰趙予野飲  其二", "paragraphs": ["自公置簿領，來作一笑適。", "表表三英粲，各各萬夫特。", "揆予自僑寓，人詫有此客。", "風煙入揮毫，江山皆動色。", "尚友古所貪，解后歸來得。", "今朝鄉思動，招邀話暌隔。", "非復向軒豁，但有新凄惻。", "吟詩尚爾工，把酒不能喫。", "縣知短長亭，小蓬雲月白。", "還應蘧蘧夢，蜚墮清江側。"]}