{"author": "陳造", "period": "宋", "type": "诗", "title": "次韻張守阻冰", "paragraphs": ["清篇方鼎來，强韻不可柰。", "膽掉久未定，如守上瀧柂。", "渾厚出綺麗，平談含頓挫。", "正始嘆不嗣，黄初君突過。", "想當舟陷泥，勢若右旋磨。", "河神要好句，待君顔一破。", "我行阻重壩，倍費客炊火。", "邗溝塵欲揚，人步溝尾汊。", "一雨濯旱枯，此惠誰所假。", "生世天不人，孰者可弔賀。"]}