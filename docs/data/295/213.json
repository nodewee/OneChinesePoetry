{"author": "陳造", "period": "宋", "type": "诗", "title": "題劉明府所藏秋江欲雨圖", "paragraphs": ["墨雲含雨江空濛，島嶼細瑣連煙空。", "我家茆屋菰葦叢，卷蓑背笠隨漁翁。", "展掩倍覺心神融，緬想慘澹經營中。", "王孫玉面食肉相，萬里山川入遐想。", "當時宮禁斷過逢，可得如儂逞江望。", "江天漠漠那容畫，渺莽風烟生筆下。", "鳬鴻滅沒波不摇，霧墅霜林共蕭灑。", "乃知絕藝神與通，般薄傲睨窺化工。", "市師日日江湖上，幾人擅價能無窮。", "君家雙蓮冰玉質，此畫與人俱第一。", "固應緘鐍付牢收，俗眼紛紛莫輕出。"]}