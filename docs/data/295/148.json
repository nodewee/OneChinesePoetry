{"author": "陳造", "period": "宋", "type": "诗", "title": "旅館三適  其三", "paragraphs": ["佳齊肯見分，春意偕客至。", "誰將清白名，言代碧香謚。", "起瀹饒磁甌，玩吮色香味。", "醍醐馥牙頰，沆瀣沃肺胃。", "桑落古宜城，不足偕品第。", "我病久不飲，此日欲小醉。", "快哉羈寓中，乃遣拜嘉惠。", "一盃先晨飯，欻作凌雲意。", "米飯薦燒豬，佳此三者備。", "飽足仍酣醺，眇睨人間世。"]}