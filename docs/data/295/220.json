{"author": "陳造", "period": "宋", "type": "诗", "title": "墾山叟", "paragraphs": ["雜木漫山誰所種，居不臨流多不用。", "九月霜風捲黄落，羣山一昔皆班駮。", "遥看拖帔橫椽衣，農家刈粟山有畦。", "家家墾田日嫌窄，荒林翳薈惜虛擲。", "斸荒作熟不挂籍，輸官之餘給衣食。", "州中之政常近厚，不欲屑屑校升斗。", "寧其棄之聽民取，實亦藉是作康阜。", "繼承不皆惠慈守，汝須彌縫吏胥口，防有後來規稅畝。"]}