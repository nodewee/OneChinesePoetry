{"author": "陳造", "period": "宋", "type": "诗", "title": "離伏龍", "paragraphs": ["北風鏖屯雲，倦鳥白晝迷。", "篩爲縣麻雨，寒氣晚凄凄。", "何以贈行客，去路一尺泥。", "卒徒淖莫前，草棘取新蹊。", "可能辭滯留，十步九顛隮。", "窮我恐非天，問子誰見擠。", "少日憂患海，有眉未肯低。", "流年况衰病，縱死非孩提。", "戚欣何足云，壽夭久已齊。", "秀色浮嶺路，清音淙上溪。", "會心各姿態，捋須忘慘悽。", "山靈不無情，斬新獻詩題。"]}