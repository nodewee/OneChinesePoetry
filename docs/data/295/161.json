{"author": "陳造", "period": "宋", "type": "诗", "title": "題陳守宰仁和無倦堂二首  其二", "paragraphs": ["陳侯昔爲邑，鼓舞輦轂民。", "爾來佐淮郡，喜詫有脚春。", "例滿徯志望，正繄不已純。", "帖焉受馴擾，初豈煩令申。", "撫臨不云倦，依然舊持循。", "終始秉厚德，邇遐沐深仁。", "報政已捐日，設施方日新。", "羣蠹繼革熄，千棟成逡巡。", "向來簡齋僊，九德罄忱恂。", "長源無涸流，盍嘗究所因。", "一印妙心傳，千載挹聖真。", "此學不勝用，企公嗣前塵。"]}