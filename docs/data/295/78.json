{"author": "陳造", "period": "宋", "type": "诗", "title": "次韻臧秀才讀蘇集", "paragraphs": ["自我得蘇集，玩閲幾忘年。", "汲甘乏脩綆，適遠疲短牽。", "取一九不隨，望若終茫然。", "子齒始半我，用志超我先。", "晶熒出秀句，妙斲遺雕鎸。", "此翁深堂奧，駢闐誰敢專。", "潢汙置不云，學海須百川。", "怪子介且方，落筆盤走圓。", "子真蘇門徒，豈獨長短篇。", "平生修月手，不補衣履穿。", "秦黄晁張陳，衆星耿霜天。", "世儒昂其首，指似如登仙。", "子起斯人後，遊刃牛無全。", "邢娥望可知，衆女空丹鉛。", "何時班荆地，解我心懸懸。", "即今清夜夢，不止懷昔賢。"]}