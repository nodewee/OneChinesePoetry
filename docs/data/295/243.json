{"author": "陳造", "period": "宋", "type": "诗", "title": "次郭祕正韻", "paragraphs": ["伊昔乃祖使朔幽，艱難以來無此流。", "節旄欲盡氣彌厲，始元屬國真其疇。", "清篇神護到江表，河梁訴別豈所侔。", "嗣孫學力有家法，洪毅不割清不浮。", "驥子受轡抹燕越，粉袍長鋏猶小留。", "人稱張籍好古淡，我愛趙壹辭伊優。", "往之論交恐避俗，是人摇颺如綴旒。", "長年閔默墮俗學，夙志顧省傷羈囚。", "頎然扣門出新作，山奇海祕困窮搜。", "頃從同盟漫著脚，欻遇强對須抽頭。", "吾鄉巨擘子龔子，磊塊貯腹皆陽秋。", "麗唱妍和日九返，君腕脫矣盍少休。", "惡語送似定一笑，共笑燕石酬精璆。"]}