{"author": "陳造", "period": "宋", "type": "诗", "title": "次韻嚴上舍讀書目昏", "paragraphs": ["聲利營營閲蜚電，人生悲歡更幾遍。", "羣兒沈迷如病酲，尚念醇醪夢酣醼。", "吾儕較之唯阿爾，書淫僅逃紅綠眩。", "短檠半世課蠅頭，老閲舊藏紛莫辨。", "近從損讀得奇方，穩坐幽窗憩吾倦。", "嚴侯著書定千載，尚向枯策求聞見。", "可無一洗竇郎癡，捉筆因君拂塵硯。"]}