{"author": "陳造", "period": "宋", "type": "诗", "title": "題欽廟主器時所作登瀛圖", "paragraphs": ["唐家大府開天策，祖廟工歌登七德。", "僞王連組𥿊頸歸，山東羞死虬鬚客。", "文儒濟濟陪英遊，海內共指登瀛洲。", "未妨濫吹一延族，中有謀斷皋伊流。", "崇寧聖人撫洪業，黄頭遺種初芽蘗。", "青宮進講多暇日，睿情遠覽思才傑。", "水墨落紙分毫釐，心融筆忘天運機。", "鸞翔鵠峙儼在目，更用褚亮摛辭爲。", "天翻地覆人得知，神京北風吹皁旗。", "空令便橋乞盟未央酒，盛事拂膺正觀時。", "天家所寶君家得，拜手披圖悼今昔。", "鼎湖龍去餘弓劍，上林鴈來斷消息。", "莫年筆力猶枝梧，慣題七騎陰山圖。", "爲君斲句偕畫往，貸我老淚淋衣裾。"]}