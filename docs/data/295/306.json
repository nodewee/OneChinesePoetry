{"author": "陳造", "period": "宋", "type": "诗", "title": "次韻張秀才題汪叔量挹秀亭  其一", "paragraphs": ["清江如玦山如環，主人胸次自江山。", "寰中秀氣困豪取，著亭杳靄空濛間。", "碧浪明邊帆影遠，暖風香裏林花晚。", "市聲隠地了不聞，貪看霏煙抹層巘。", "青山隠吏鬚已霜，带寬未用憐東陽。", "每來亭上小箕踞，傲睨山色挹江光。", "一樽從君多暇日，更誦清詩綠人髮。", "絕勝九衢塵霧中，金印纍纍客牢石。"]}