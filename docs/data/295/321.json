{"author": "楊萬里", "period": "宋", "type": "诗", "title": "試毗陵周壽墨池樣筆", "paragraphs": ["舊來雞距說宣城，近來墨池說毗陵。", "不知阿誰喜柔懦，毛穎只今泥樣軟。", "筆頭政要挽千鈞，渠自無力隨人轉。", "兔尖如針利如錐，方能幻出抉石猊。", "少年免冠已秃鬢，老去種種將奚爲。", "就中周壽差可意，銳頭將軍殊解事。", "銛鋒不用洮州礪，剛腸頗學汲都尉。", "先生焚香坐明窗，中書奮髯蝟毛張。", "願翻墨汁詩戰場，先生一揮十萬行。", "梅花微笑看在旁，吾詩雖非雲錦章，中有梅花玉雪香。"]}