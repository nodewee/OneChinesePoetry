{"author": "陳造", "period": "宋", "type": "诗", "title": "長句簡諸公", "paragraphs": ["君家開宴爲酴醾，竹聲裂石絃輥雷。", "我家芍藥繼如許，如解商量先後開。", "深紅妍白各媚嫵，瓊肌玉骨無纖埃。", "日高未覺睡態足，風定亦送龍香來。", "素艷壓架頩欲雨，粧面卧叢羞未擡。", "邢娥微服屏粉黛，衆女望影慙莫陪。", "真妃嬌泥午酒困，紅潮作暈回香腮。", "春到陋邑好花少，鬰鬰高柳間古槐。", "濃李淺桃不入眼，菖條杏葉何有哉。", "喜如足音賞魏紫，愁寄驛使邀江梅。", "殘春索寞風絮亂，有此二物生庭隈。", "維揚金腰可伯仲，閩南素馨但輿臺。", "倚煙娉盈復妖嫮，等閑力挽春光回。", "東皇有情花有意，似欲我輩倒玉罍。", "君家賞花我方病，憶花有恨空成堆。", "我家花開病適愈，對花發興知難裁。", "簿領困人日作惡，玉山猛判花前頹。", "及今樂事須秉燭，風狂雨橫誰能猜。"]}