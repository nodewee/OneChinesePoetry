{"author": "陳造", "period": "宋", "type": "诗", "title": "春雨寒甚作長句", "paragraphs": ["白龍天飛宜莫測，吳儂解數歸消息。", "年年青帝發生時，似妬園林春動色。", "西山龍母誕彌月，歸覲親顔供子職。", "壽觴瓊醴俗共傳，玉鱗素鬐誰所覿。", "酸風鼓寒苦霧塞，行人縮頭欲僵立。", "蛟鼉凍蟄大水拔，更問嬌紅并眉白。", "閉門三夜淙簷雨，起視溪流高數尺。", "去年夏秋走祈禜，雲電收藏日血赤。", "農家倚鋤望眼穿，白汗呀流地龜拆。", "天可問，曷不遣，兩龍此時會生日。"]}