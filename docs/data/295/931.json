{"author": "楊萬里", "period": "宋", "type": "诗", "title": "聖筆石湖大字歌", "paragraphs": ["石湖仙人補天手，整頓乾坤屈伸肘。", "爾來化作懶卧龍，簸弄珠璣漱瓊玖。", "五雲萬里天九重，玉皇深拱蓬萊宮。", "豈無九虎守閶闔，北門半扉當朔風。", "夜令雲師敕風伯，鞭起卧龍湖底月。", "湖水卷上天中央，却煩北門護風雪。", "仙人馭風乘綠雲，玉宸殿上朝帝真。", "帝將北斗酌天酒，冰桃碧藕脯麒麟。", "傳呼玉蜍吸銀浦，黟霜調冰澆月兔。", "灑成羲畫河洛書，白璧一雙浮雨露。", "石湖二字天上歸，奎星壁宿落山扉。", "昭回下飾吳花草，姑蘇臺前近太微。", "詩人不直一杯水，自是渠儂命如紙。", "教人妬殺石湖仙，手攬星辰懷袖底。"]}