{"author": "陳造", "period": "宋", "type": "诗", "title": "次韻陸子高", "paragraphs": ["一從別君來，圓缺幾望舒。", "相與兄弟然，異姓殊厥居。", "向來帆歸船，欲去仍趦趄。", "平安可但已，擬憑雙鯉魚。", "兩地邈千里，二年能幾書。", "了知故人意，記憶猶勤渠。", "當君訪甓社，值我留南徐。", "參辰巧相避，終冀或起予。", "扣戶聽剝啄，果爾不作疎。", "屬者久契闊，茲焉不躊躇。", "甚欲挽袖留，扣子萬卷儲。", "子家老嗣宗，三賦陵相如。", "阿戎青出藍，萬壑赴歸墟。", "宸廷奉大對，百韞財一紓。", "有偕仲補衮，無取辛引裾。", "俯視漢諸公，彼餒此有餘。", "置之不吾即，欲刃捐礛䃴。", "南臺復西掖，高位爲誰虛。", "未須芹藻地，脫口鎗珮琚。", "平時交遊間，別酒慣攙袪。", "如君可畏敬，且復同鄉閭。", "求全待補劓，涉險資閑輿。", "滔滔多面朋，著眼增欷歔。", "視我若浼然，於君何頼與。", "願言風誼重，暇計日月除。", "許尋十日盟，妙論窮終初。", "治具有赤脚，抄詩戒小胥。", "安得方角輪，一昔生君車。"]}