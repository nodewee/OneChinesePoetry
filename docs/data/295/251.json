{"author": "陳造", "period": "宋", "type": "诗", "title": "謝韓幹送絲糕", "paragraphs": ["玉顆瑩澈珠就磋，吳鄉早秔莫計過。", "無乃風露秀結異，移種崑崙之水禾。", "君家厨婦窮百技，三舂九淅付重羅。", "銀絲萬尋忽縈積，中疎外潔生搓挼。", "扶桑仙蠶大如盎，繰之本供織女梭。", "怳驚萬喙鬭新巧，罥作米茸雪網窠。", "即今擬形供食事，纖手幻出千絇多。", "倒甑入筯第三絕，色香兼味皆可歌。", "周官賓祭珍飺餌，有此復具理則那。", "詩翁物色及粔𥹡，得此來前當見訶。", "鱠盤漫詫金縷飣，湯餠徒夸銀線窩。", "瓊酥玉膩信非匹，胡麻崖蜜仍相和。", "感君泛愛記衰朽，回首一笑分餘波。", "腐儒口實長作累，饞噇之名定不磨。", "金山別去每挂夢，老眼復見還雙摩。", "婪酣得飽問便腹，如汝平生相負何。", "更從公子乞方法，日當飫之老澗薖。", "買田二頃不種秫，未怕酒客來操戈。"]}