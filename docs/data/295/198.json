{"author": "陳造", "period": "宋", "type": "诗", "title": "次林子長韻", "paragraphs": ["孤亭屹山椒，山靈信多助。", "比肯迂玉節，來作數刻住。", "江明山動色，取重以公故。", "未須坐譚客，子弟自翹楚。", "雲嵐遠明滅，阡陌隨指顧。", "何以驗人情，楚歈雜吳舞。", "我來空想像，夢去上煙雨。", "尚及拂雲飲，醉狂煩杜舉。", "新歡償昔遊，幸會乃如許。", "古人重一飯，志士賦盛遇。", "歸時混遊人，健倒各扶路。"]}