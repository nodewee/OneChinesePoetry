{"author": "陳造", "period": "宋", "type": "诗", "title": "次韻梁教章宰喜雪  其一", "paragraphs": ["袖手飛雪前，徒有風雅渴。", "久親無言子，此興今莫遏。", "兩君壯藻思，詩柄專殺活。", "可須龍伯睡，驪珠乃平奪。", "長翁久荒廢，坐受兒女聒。", "愁城正合圍，醉鄉况禁謁。", "詩來起我敬，一嫡眇衆孽。", "此雪更此詩，清晤乃細閲。", "晶熒盤走圓，便旋玉爲屑。", "汛掃無惡氛，肯綮有妙割。", "解頤得匡鼎，和羹本商說。", "技癢吐復吞，正恐誚燕說。", "山城僧舍似，休務况佳節。", "可疎觸寒過，一笑卷蕉葉。", "作詩供捧腹，巴唱酬白雪。"]}