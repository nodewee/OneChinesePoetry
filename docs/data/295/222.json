{"author": "陳造", "period": "宋", "type": "诗", "title": "聞舒州書生聚衆爲盜", "paragraphs": ["邊頭僅絕胡塵警，頻年麥秕禾不穎。", "淮民久矣困憔悴，淮俗豈常藏不逞。", "槌鑪血馬中夜呼，劫吏驅民刃加頸。", "吾民苦旱無生意，更復跳梁汝爲梗。", "堂堂王度無玷缺，赫赫軍容仍暇整。", "前年蜑戶煽凶威，長蛇封狶摇湖嶺。", "元戎白羽纔一揮，欲丐微生一無幸。", "爾曹么麽真癬疥，天網莫倚容蛙黽。", "昧逐青蟲干斧鑕，盍辭綠林救要領。", "鯨鯢虀粉有前戒，儻被皇恩各鄉井。", "旱魃逞妖民倒垂，廟堂聖賢自司命。", "徑須委節發陳廩，少息流離服頑橫。", "勸分己責可次第，庶援沉焚痊國病。", "正資方岳佐堯禹，側佇剡章伸此請。"]}