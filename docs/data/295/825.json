{"author": "楊萬里", "period": "宋", "type": "诗", "title": "題瘦牛嶺", "paragraphs": ["牛頭定何向，牛尾定何指。", "我不炙汝心，我不穿汝鼻。", "如何不許見全牛，霧隠雲藏若相避。", "行行上牛背，上下三十里。", "一雨生新泥，寸步不自致。", "胡不去作牽牛星，渴飲銀河天上水。", "胡不去作帝藉牛，天田春風牽黛耜。", "却來蠻村天盡頭，塞路長遣行人愁。", "夕陽芳草只依舊，瘦牛何苦年年瘦。"]}