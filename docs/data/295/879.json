{"author": "楊萬里", "period": "宋", "type": "诗", "title": "題南海東廟", "paragraphs": ["羅浮山如萬石鍾，一股南走如渴龍。", "雷奔電邁遮不住，直抵海濱無去處。", "低頭飲海吐絳霞，舉頭戴著祝融家。", "珠宮玉室水精殿，萬水一日朝再衙。", "青山四圍作城郭，海濤半浸青山脚。", "客來莫上浴日亭，亭上見海君始驚。", "青山缺處如玉玦，潮頭飛來打雙闕。", "晴天無雲濺碎雪，天下都無此奇絕。", "大海更在小海東，西廟不如東廟雄。", "南來若不到東廟，西京未睹建章宮。", "海神喜我著綺語，爲我改容收霧雨。", "乾坤軒豁未能許，小試日光穿漏句。"]}