{"author": "陳造", "period": "宋", "type": "诗", "title": "薄薄酒", "paragraphs": ["薄薄酒，顔可丹。", "麤麤布，身不寒。", "醜醜婦，貧相歡。", "人生浪悲行路難，欲不外騖心內安。", "富貴底用極力奸，政自沐猴求棘端。", "君不見寒儒骯髒默自守，橫前書笈，燕坐甕牖。", "麻畦可衣，秫田可酒。", "抽針紉綻，侑罇鼓缶。", "齊眉結髮，頼有此婦。", "人不裂眥，事無掣肘。", "陶陶此興殊未窮，一身易足天地中。", "巷東畢公子，爲樂渠能同。", "宅舍頗軒亭，園池亦花草。", "相過便開樽，掀髯寫懷抱。", "蘭芳菊秀梅含春，拂翠勻紅隨分好。", "乏愛不無苧衣贈，取醉何妨接䍦倒。", "畢公子，吾之樂兮樂自如。", "一盃對婦兮，布衣蔽其軀。", "君之樂兮樂有餘，妓女能楚楚。", "罇罍應指呼，醉鄉寬閑兮吾得俱。", "設侍以金谷傾城之艷姝，酌以宜城九醖之醪敷。", "被狐白兮擁羅襦，朝歌暮燕，窮歡極娛。", "婪酣佁儗驕妻孥，外若豐澤中槁枯。", "吾不彼願猶彼不吾羨。", "畢公子，方吾徒，狂歌而起舞，更酬而遞勸。", "蓋不知南威嫫母之有妍醜，衮衣短褐之爲貴賤。", "彼驕其有，殆醯鷄之撇天。", "貪其取，如蝸牛之交戰。", "益知心怡愉，無窮塗，中焚如，無亨衢。", "畢公子，倡予和女笙應竽。", "他年遂初賦，老盍歌歸去。", "塵裏無曠懷，人間有同趣。", "四方向來志，一巢今可具。", "亦不願黄金爲梁桂爲柱，茅屋三間近君住。"]}