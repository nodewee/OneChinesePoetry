{"author": "陳造", "period": "宋", "type": "诗", "title": "次趙判宗送李象山韻", "paragraphs": ["邑政易墮，我方在行。", "挽袖柅車，交遊至情。", "兩君玉峙，表表國士。", "下榻傾倒，有賢公子。", "我介三子，匪同而和。", "提衡掖挽，交口孰何。", "月堂之評，罙久未改。", "匿瑕振過，茲焉有待。", "卜夜之飲，輟驪駒章。", "顧雖情鍾，河魚未康。", "作吏則疎，羨人報政。", "彼益者友，工藥我病。", "低昂達窮，冥心所遭。", "獨喜故人，往偕仙曹。", "摇摇脩程，烱烱初度。", "眷言顧之，矯首雲路。", "胡不小留，共頹醉山。", "胡不更僕，共譚孔顔。", "西睇歸帆，徙倚悽切。", "去留之間，仙凡斯別。"]}