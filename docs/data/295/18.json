{"author": "陳造", "period": "宋", "type": "诗", "title": "教授有詩再次韻", "paragraphs": ["人間望晴雨，長若物所隔。", "虧成間十五，嘉穀信多厄。", "假手方寸丹，誠與爐煙升。", "風伯齟齬之，不容徹九清。", "玄雲起西北，似副祈禜意。", "驚飈鏖晚空，汛灑第末勢。", "寄聲主雨神，雲車盍小留。", "咄嗟澤枯槁，爲人消殷憂。", "輔帝凝太和，繫子一引手。", "如昔五三代，濟時須聖偶。", "詩壇我賤工，康莊自途窮。", "眩旋向良樂，并御天閑龍。"]}