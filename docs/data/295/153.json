{"author": "陳造", "period": "宋", "type": "诗", "title": "正學", "paragraphs": ["政術自學術，君子惡其欺。", "道學不容僞，世以僞用之。", "向來濂溪翁，粹然時所師。", "光風與霽月，取重前輩詞。", "兩程從之遊，流變已受疑。", "應世頗拘謭，自立如矜持。", "何人傳其粗，矯訐取世資。", "口中誠敬語，掎袂挹惠夷。", "其行則市井，跖屩差所爲。", "危坐悄長默，覆此庸蚩蚩。", "經正盛時事，怪女尚抵巇。", "秉畀幸一旦，嘉穀去稗稊。", "正士鴛鴻集，古學星日垂。", "江湖隠淪客，有見真管窺。", "爾輩受排拫，似亦無孑遺。", "得無奇英士，失脚遂磷緇。", "用過賢用功，取璧忘小疵。", "願引抆拭手，免興失時悲。", "願分斗升祿，少救併日饑。", "闢以周孔塗，正以孟韓規。", "嵬瑣審辟就，譸張慙昨非。", "六通而四達，恢若隆古時。", "治道貴去甚，世變須防微。", "吾言或可錄，敢用告採詩。"]}