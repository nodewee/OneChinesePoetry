{"author": "陳造", "period": "宋", "type": "诗", "title": "辛丑春雪甚意有感", "paragraphs": ["歲序各司存，雪神庀厥終。", "度臘不成白，接春吹旱風。", "井脈青煙起，地毛黄埃蒙。", "東君借一怒，六合玄雲同。", "玉龍專獨夜，紵带縞長空。", "破曉欻三尺，山川積蘇中。", "宿麥頼一溉，園林潛動容。", "繄此玄冥事，春皇豈佻功。", "瘝官可辭責，代庖容非恭。", "風霜與暘雨，不時皆沴雺。", "即今雪擅春，何異雷鳴冬。", "方蘄焦槁息，未暇尤化工。", "緬懷虞周下，賢哲多不逢。", "權柄在掌握，秦越眎困窮。", "變故方沸渭，頃刻分吉凶。", "君子諉不謀，或非世用充。", "當知寸有長，琤琤即疇庸。", "鮒也肸土苴，顧能魯使東。", "鳶肩既歐刀，五孺各疏封。", "融約漫百數，不當劉係宗。", "稊稗實枵腹，常以歲不豐。", "奇疾待烏喙，參朮渠能攻。", "高位有不稱，坐令蛇爲龍。", "快意雖目前，道揆終厖茸。", "惟昔道興世，聖賢啟泰通。", "元凱森帝庭，十亂拱法宮。", "盡屏欺負徒，鯀兜變夷戎。", "此人如此雪，胡寧久長雄。", "小乖見睍期，適貽吾民痌。", "仰天欲三嘆，羲馭暾朝紅。"]}