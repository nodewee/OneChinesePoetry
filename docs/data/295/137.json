{"author": "陳造", "period": "宋", "type": "诗", "title": "赤口灘", "paragraphs": ["漢江多惡灘，赤口乃其最。", "前年將家上，正值江流殺。", "奔衖震溝𤱶，狼石森戟鐓。", "贔屭取進寸，一跌尋丈退。", "聞此尚痛定，躬履况兒輩。", "今者劈箭去，未覺有湍匯。", "一雨動三日，遠岸卷澎湃。", "向者險巇地，了不經眼界。", "三老笑相語，無復憂滯礙。", "路可屈指計，歸將平心待。", "窮塗偶快意，此惠莫謀大。", "龍公本何心，賤子多感慨。"]}