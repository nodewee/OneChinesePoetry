{"author": "陳造", "period": "宋", "type": "诗", "title": "寄程安撫", "paragraphs": ["歸袖翩翩去誰禦，篝燈熒熒翳復吐。", "取道言從草市西，問津更訪脩竹塢。", "殘夢欻過均州山，殺更尚數襄陽鼓。", "盎盎屯雲連遠岫，剪剪北風斜細雨。", "袖手縮頸寒可勝，羨殺昨宵宿僧宇。", "伏龍一炊隨分飽，小市居民無醢脯。", "孔明棲遯此其地，有廟纔餘十里所。", "側望縛足欠一往，不得持盃弔忠甫。", "鹿門三峴率如此，何者不爲積陰阻。", "行行野香間幽艷，晤對未用嗟無侶。", "櫟林森疎陂淥凈，江梅水仙爭媚嫵。", "殿秋迎臘太早計，花神今歲良誇詡。", "黄堂交筆爲爾吟，題品再三猶記不。", "天涯驟作懸麻勢，但聽人家擁爐語。", "寂寂關門喚不譍，青錢可能沽重糈。", "奪煬爭席吾敢校，定知楚俗輕羈旅。", "土風人情管頭好，不比陽阿輒相遻。", "饋漿亦有白首翁，束縕乃得青裙女。", "推枕每被荒鷄催，捉鞭動與寒鴈伍。", "東村西里無乾地，上山下山泥濺股。", "隸廝任輦起復僵，登頓連朝吾愧汝。", "空荒頗怪人迹絕，撩亂俄驚雪花舞。", "攪絮鋪鹽疑變幻，寒壑漫山太熒侮。", "瀰漫六幕眩明滅，夢汞兩間迷仰俯。", "山川映带巧裝鏤，林藪斕斑幾纂組。", "麋鹿决驟鳥烏駭，頡頏獵夫布置罟。", "脚毛罥羽不遺力，割鮮倒瓶供快茹。", "人間壯觀今創見，城市蔽虧無此覩。", "跨馿索句信能事，還憶詞壇有盟主。", "風雲月露溢緗素，膏馥芳鮮存肺腑。", "大筆軒軒軋時傑，新篇衮衮流樂府。", "擊節長哦風爲傳，吮漱天籟含宮羽。", "雪神風師底顔面，解渠嚴冷聊夸與。", "霧掃天開一彈指，燭龍揚輝上瓊圃。", "勞勤愜快初不意，倏忽起滅嗟如許。", "及茲追悔前兩日，浪唶萍蓬悲兕虎。", "穀城重到昔所安，令君存舊猶比數。", "黄昏剝啄門爲啟，盤卧肥羊榼佳醑。", "他時回首追陳迹，可無甲子記毫楮。", "歲乘赤蛇月就盈，中澣之後厥壬午。"]}