{"author": "陳造", "period": "宋", "type": "诗", "title": "再次韻答節推司理路監嶽", "paragraphs": ["世傳秀句我既不能如唐王維，民依慈母亦復不能如漢杜詩。", "一官彊顔竊溫飽，粗免庚癸形廋辭。", "分從村歌趁社鼓，厭見翻雲覆手雨。", "橐中僅辦買山錢，徑當拂衣踐此語。", "三子表表吾眼中，趣操肯復衰朽同。", "辭壇嶄然推大手，官業行矣收雋功。", "老夫老矣暇他恤，灌園之隙要治疾。", "折腰曳裾今痛定，端知縮鼈取卒律。", "誰能違性譽所天，俛眉屏息前乞憐。", "回思一挽間千托，带索彈琴有餘樂。"]}