{"author": "陳造", "period": "宋", "type": "诗", "title": "謝儀真諸公", "paragraphs": ["十幅擬掛東風蒲，衆賢好事爭挽裾。", "盍不一笑留斯須，咄嗟而具成燕胥。", "僊醴湛湛白玉壺，篆烟褭褭黄金爐。", "駢集水豢羅山膚，彼姝者子不待呼。", "韈塵相携來坐隅，炯然皓齒明眸俱。", "含宮吮羽纍貫珠，移柱品索鳳將雛。", "詼笑盡略世謭拘，諸賢堂堂吏而儒。", "才猷聲稱雄萬夫，慰藉傾倒向老迂。", "風義已與古并驅，况把樂事分窮塗。", "衰顔得酒失槁枯，暫容二子相映朱。", "尚憶扶醉下筍輿，江灘人聲雜鴈鳧。", "一歡轉頭墮空虛，此歡欲繼良難圖。", "周旋四賢偕兩姝，此人此日吾知無。"]}