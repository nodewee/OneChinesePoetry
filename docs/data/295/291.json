{"author": "陳造", "period": "宋", "type": "诗", "title": "謝高機宜惠紙", "paragraphs": ["詩人百用皆草草，文房所儲備精好。", "君家此紙世上珍，肯分嘉惠及此老。", "女膚膩滑葭膜勻，溪叟搗冰舊疑神。", "何人袖有善幻手，解藍田玉山爲貧。", "銀光魚卵人皆重，薛濤小牋纔近用。", "盍自留供鳳尾諾，十吏卷舒看飛動。", "杜郎百幅顧見貽，敢用實腹療朝饑。", "囊詩方逐大堤客，快意揮掃播掿辭。", "策翰墨勳闖宏大，功名逼君方未沬。", "何當太史牛馬走，秉筆特書端有待。"]}