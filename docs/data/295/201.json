{"author": "陳造", "period": "宋", "type": "诗", "title": "陳宣卿爲予作後彫圖", "paragraphs": ["吾宗灑畫墨，似我詩得趣。", "未至心手忘，敢議江山助。", "東絹十幅圍，中有千尺樹。", "窮冬萬蟲蟄，拆地雙虬怒。", "彷彿風雨聲，想像棟梁具。", "人間汗反漿，對此毛髮豎。", "怪君物寫影，落筆神與遇。", "自言閲世孰，妙解等僧悟。", "每當槃薄餘，了知精靈聚。", "此圖尤傑出，持用博新句。", "墨君第一流，論世無殆庶。", "三熏且十襲，復靳爲子賦。"]}