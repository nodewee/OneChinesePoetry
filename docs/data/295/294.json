{"author": "陳造", "period": "宋", "type": "诗", "title": "次韻程安撫蟹二首  其二", "paragraphs": ["物生不學螭蟠泥，禍及乃諉造化兒。", "良材厚味庸自保，熊斃以掌豹以皮。", "雄戟介甲亦壯矣，乘流未可聽所之。", "託身要是鯤鵬宅，不然借穴習家池。", "主人仁心及蟲蟻，一肉三韭不好奇。", "每譏騷客寒蒲縛，更笑狂士左手持。", "忍饞愛物良未失，可愧於牣形聲詩。"]}