{"author": "楊萬里", "period": "宋", "type": "诗", "title": "英石鋪道中", "paragraphs": ["一路石山春更綠，見骨也無斤許肉。", "一峰過了一峰來，病眼將迎看不足。", "先生盡日行石間，恰如蟻子緣假山。", "穿雲渡水千萬曲，此身元不離巖巒。", "莫嫌宿處破茅屋，四方八面森冰玉。", "孤峰高絕連峰低，圜者如廩尖如錐。", "蒼然秀色借不得，春風領入玉東西。", "英州那得許多石，誤入天公假山國。"]}