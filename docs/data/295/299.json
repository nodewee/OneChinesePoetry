{"author": "陳造", "period": "宋", "type": "诗", "title": "帥寄詩再次韻", "paragraphs": ["才力高下岐雲泥，龜鏡國老乳臭兒。", "紛紛過眼敗人意，棘端覓猴毛不皮。", "江西久無金華伯，平水未識元微之。", "府公牙頰著天籟，吮潄濩武鳴咸池。", "江城屢雪傳新作，梁園賦客讓瓌奇。", "振兩文忠舊號令，赤手破敵無所持。", "小人拜賜但袖手，匪報未辦瑶華詩。"]}