{"author": "楊萬里", "period": "宋", "type": "诗", "title": "游蒲澗呈周帥蔡漕張舶", "paragraphs": ["勝日從公蒲澗游，萬壑聲滿千崖秋。", "一逕如蛇三百曲，繞盡山腹到山頭。", "穹巖千仞欹欲裂，仰看飛泉瀉雲窟。", "鏘成環佩奏成琴，濺作珠璣霏作雪。", "步穿危磴攀蒼藤，忽上穹巖頂上行。", "人在半天泉在井，不敢下瞰惟聞聲。", "只怪前驅深不見，須臾却向前山轉。", "海風吹袖萬丈長，海水去人一弓遠。", "老僧雲卧晏未興，先遣長松夾道迎。", "小參古殿黄面老，不見舊日安期生。", "景泰上方半堵壁，城中望之雪山白。", "却從景泰望城中，曉日樓臺煥金碧。", "君不見中流千金博一壺，不如游山饑時粥一盂。", "金印繫肘大如斗，不如游山倦時一杯酒。", "安期飛昇今幾年，祖龍不是不求仙。", "至今年年七月二十五，傾城游人來訪古。"]}