{"author": "陳造", "period": "宋", "type": "诗", "title": "題陳主管東牆三峴圖", "paragraphs": ["堂上不合青楓起煙霧，牆間江山更疑誤。", "千巖萬壑眩明滅，暖翠浮嵐滿窗戶。", "峴山鼎列屹相望，發地撐空鶱欲翔。", "一峯拔起羣山上，嶪若紫蓋相雄長。", "仙山佛國住杳靄，晨煙暮雲追戃恍。", "良工妙與山寫真，詩中有畫須詩人。", "誦君清詩對畫壁，承蜩斲鼻俱疑神。", "知君懷古有高趣，我擥襄山識佳處。", "願抄此詩謄此圖，開卷時時揖羊杜。"]}