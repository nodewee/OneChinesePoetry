{"author": "楊萬里", "period": "宋", "type": "诗", "title": "過烏沙望大塘石峰", "paragraphs": ["城中長恨不見山，出城見山如等閑。", "曹溪過了過岑嶺，不惟山粗石仍獷。", "山如可師癩滿頂，石如陳三癭聯頸。", "一路令人眼不開，眼開令人悶不醒。", "烏沙未到一溪橫，水清見底心已清。", "大塘六峰爭出迎，水精筆架琉璃屏。", "兩峰玉筍初出土，三峰冰盤飣角黍。", "一峰新琢金博山，霧作沈煙雲作縷。", "忽然前岡平截斷，萬丈青尖餘寸許。", "山神解憐客子愁，平地跳出蒼琳璆。", "更借天公修月斧，神工一夜忙琱鎪。", "近看定何者，遠看真可畫。", "山神自賀應自詫，古來此地無車馬。"]}