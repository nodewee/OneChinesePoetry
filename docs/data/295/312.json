{"author": "陳造", "period": "宋", "type": "诗", "title": "次趙判院韻", "paragraphs": ["公詩見壓楚服隨，孤軍懾怯逢荆尸。", "將壇已辦降旗送，顧乃借重如等夷。", "文工武習知餘事，腰箭臂弓聊寓意。", "僕姑不作餓鴟鳴，策策鮫人珠迸淚。", "巧匠血指非意及，微恙未須湯熨治。", "蟹螯置把蛇卧影，生世多才古爲累。", "誰家酒好花打圍，今日人閑柳生臂。", "不妨惡客著坐隅，身則獨醒心解醉。"]}