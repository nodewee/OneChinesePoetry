{"author": "陳造", "period": "宋", "type": "诗", "title": "贈趙排岸兼簡汪尉", "paragraphs": ["二年俛眉簿書俗，分無足音到空谷。", "趙侯縹緲塵外人，肯艤歸舟問幽獨。", "冰壺炯炯當九秋，巖電熠熠懸雙目。", "小家樽俎解咄嗟，卷褥或能營酒肉。", "從容不待投轄留，坐來屢跋銅盤燭。", "酒酣辭鋒不受觸，脫手詩成驚破竹。", "雄才偉論兩超絕，磊嵬大稱此腰腹。", "定多欬唾到銀筆，自可風標藏畫軸。", "別去日月詎幾餘，豐悴真成手翻覆。", "慈烏絕哺心糜碎，脊令斷行淚陸續。", "化兒與人底異情，念君胡寧耐荼毒。", "詩腸祇作饑雷吼，譚舌未免窮塗哭。", "肉割鷺股竟何補，書憑雁翼慚虛辱。", "退之方急一簞食，少陵徒思萬間屋。", "語追競病代舍寬，王將軍家祿千斛。", "奮蜚行矣君有待，否泰更之吾已熟。", "豈容步仞局赤驥，會見青冥上黄鵠。", "奉川之汪乖崖上，有粟如阜金如粟。", "載寬縣籍償丁算，長與饑民共年穀。", "一牛鳴地監河侯，盍令顔闔能饘粥。"]}