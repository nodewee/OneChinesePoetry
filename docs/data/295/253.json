{"author": "陳造", "period": "宋", "type": "诗", "title": "食晚菘新筍", "paragraphs": ["化兒出奇安此腹，不稱智囊不盛肉。", "饑雷收聲纔脫粟，薦以藻芹仍杞菊。", "園丁可是監河侯，供我朝昏三畝綠。", "即今春菘晚不衰，况復桂筍森可束。", "含烟带露不相下，拄腹撐腸未云足。", "食單一日得一雋，回首常嗜真輿僕。", "殿春日月官上速，日擷芝莖剝纖玉。", "風排雨浥猶須卜，卧作枯荄起成竹。"]}