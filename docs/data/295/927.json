{"author": "楊萬里", "period": "宋", "type": "诗", "title": "荔枝歌", "paragraphs": ["粵犬吠雪非差事，粵人語冰夏蟲似。", "北人冰雪作生涯，冰雪一窖活一家。", "帝城六月日卓午，市人如炊汗如雨。", "賣冰一聲隔水來，行人未喫心眼開。", "甘霜甜雪如壓蔗，年年窨子南山下。", "去年藏冰減工夫，山鬼失守嬉西湖。", "北風一夜動地惡，盡吹北冰作南雹。", "飛來嶺外荔枝梢，絳衣朱裳紅錦包。", "三危露珠凍寒泚，火傘燒林不成水。", "北人藏冰天奪之，却與南人銷暑氣。"]}