{"author": "楊萬里", "period": "宋", "type": "诗", "title": "謝福建茶使吳德華送東坡新集", "paragraphs": ["黄金白璧明月珠，清歌妙舞傾城姝。", "他家都有儂家無，却有四壁環相如。", "此外更有一床書，不堪自飽飽蠹魚。", "故人遠送東坡集，舊書避席皆讓渠。", "兒時作劇百不嬾，說著讀書偏起晚。", "乃翁作惡嗔兒癡，强遣饑腸饞蠹簡。", "老來萬事落人後，浪取故書遮病眼。", "病眼逢書輒著花，筆下蠅頭成老鴉。", "病眼將奈故書何，故書一開一長嗟。", "東坡文集儂亦有，未及終篇已停手。", "印墨模糊紙不佳，亦非魚網非科斗。", "富沙棗木新雕文，傳刻疎瘦不失真。", "紙如雪繭出玉盆，字如霜雁點秋雲。", "老來兩眼如隔霧，逢柳逢花不曾覷。", "只逢書冊佳且新，把翫崇朝那肯去。", "東坡癡絕過於儂，不將一褐易三公。", "只將筆頭挂月脇，萬古凡馬不足空。", "故人憐我老愈拙，不寄金丹扶病骨。", "却寄此書來惱人，挑落青燈搔白髮。"]}