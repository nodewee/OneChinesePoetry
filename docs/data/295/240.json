{"author": "陳造", "period": "宋", "type": "诗", "title": "次韻寄葉進卿", "paragraphs": ["回車記我君能賢，席門忽下鳬背僊。", "參辰相避徒自惜，但有妙語邦人傳。", "阿戎齒錄雖牽聯，陸沈父書如縛禪。", "題鳳不寘嵇喜下，殺鷄容羞季路前。", "才名放君一頭出，高山可仰井用汲。", "小兒弄筆不及嗔，顧捐鄭璞收和璧。", "作十日飲當有時，岸花水芝皆可詩。", "祗憂老氣不復振，挑大國楚提偏師。"]}