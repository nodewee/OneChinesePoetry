{"author": "陳造", "period": "宋", "type": "诗", "title": "贈送行六子  其一", "paragraphs": ["北風獵獵吹行舟，客子坎止今乘流。", "汀洲立鷺仍飛鷗，定應笑我當退休。", "一貧所驅不自由，表表六子古與儔。", "知我此意不見羞，送行兩舍未轉頭。", "我生甚愧羊荆州，郭吉校君誰劣優。", "天氣冰井風力遒，召棠蕪城甘滯留。", "推挽共作平山遊，倚欄逸興浩莫收。", "劇譚落屑酒溜油，不許旅寓生羈愁。", "飽閲世態諳枵浮，高情如君未易求。", "嗟予老矣胡爲酬，相與金玉論軻丘。"]}