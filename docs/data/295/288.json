{"author": "陳造", "period": "宋", "type": "诗", "title": "次韻梁廣文重午弔古  其二", "paragraphs": ["菰粽蘸蜜綵作絲，竹萌尚籜榴未子。", "官居端午不可孤，小却文移謝胥史。", "酒社切戒屐聲疎，詩郵莫漫奚奴寄。", "與君相望淮南北，宦遊適偕亂山裏。", "老紆章紱我不稱，路指雲霄君未已。", "相期玳席醉九室，先向花牋驚八米。", "自昔詞源浩千頃，粗許老子窺涯涘。", "明朝酒罷詫里閭，頗嘗見客今有此。", "古人獨醒怨不逢，時搴葹薋棄蘅芷。", "吏隠顧竊詩酒樂，自公委蛇容食寐。", "一歡况復酬佳節，豪飲當觀建瓴水。"]}