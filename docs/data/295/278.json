{"author": "陳造", "period": "宋", "type": "诗", "title": "再次韻答余司理", "paragraphs": ["雨來不後晴不遲，今晴昔雨皆可詩。", "自憐老去才易盡，平日尚有黄絹辭。", "挑燈初聽鼕鼕鼓，南風收盡簷間雨。", "麥根既潤燥乃宜，此事時傳老農語。", "人家屋脊黄雲中，南村北村歡笑同。", "定知老子喜欲舞，鼎來騷客爭奏功。", "詩人例窮天肯恤，浩然不逢李賀疾。", "宿習纏結我未脫，前身永思今次律。", "君亦妙巧戕其天，低摧與我皆可憐。", "此篇嚴密更開托，却須編入襄陽樂。"]}