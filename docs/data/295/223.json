{"author": "陳造", "period": "宋", "type": "诗", "title": "田家嘆", "paragraphs": ["五月之初四月尾，菖蒲葉長楝花紫。", "淮鄉農事不勝忙，日落在田見星起。", "前之不雨甫再旬，秧疇已復生龜紋。", "近者連朝雨如注，麥隴橫雲欲殷腐。", "如今麥枯秧失時，舉手仰天禱其私。", "秧惡久晴雨害麥，兼收并得寧庶幾。", "餠托登盤米藏庾，儂家歲寒無重糈。", "豈知送日戴朝星，凡幾憂晴幾憂雨。", "吾儕一飽信關天，下筯敢忘田家苦。"]}