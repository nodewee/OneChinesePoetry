{"author": "陳造", "period": "宋", "type": "诗", "title": "過八疊山", "paragraphs": ["我從外朝來，嶮峭相連接。", "巉絕不可上，孰與西八疊。", "車匪毛羽去，我豈猿猱捷。", "一步九頓仆，陟起正岌嶪。", "飛蘿攀恐斷，狠石高更躡。", "時方積雨後，沒骭泥涉涉。", "客居慣澤國，未到意先懾。", "呀如敵場赴，隸卒不敢怯。", "及此問次舍，猶覺口嚅囁。", "剪燭未渠寢，尚恐夢驚魘。"]}