{"author": "楊萬里", "period": "宋", "type": "诗", "title": "中秋月長句", "paragraphs": ["西山走下丹砂丸，東山飛上黄金盤。", "徑從碧海昇青天，半濕尚带波濤痕。", "初輝淡淡寒不動，月華猶輕桂華重。", "黄羅團扇暗花紋，蹙金突起雙龍鳳。", "須臾正面天中央，銀鉦退盡向來黄。", "乾坤鎔入冰壺裏，萬象都無只有光。", "平生愛月愛今夕，古人與我同此癖。", "去年中秋天漆黑，今年中秋月雪白。", "先生舊不論升斗，近來畏病不飲酒。", "月下醒眼搔白首，明年月似今宵否。"]}