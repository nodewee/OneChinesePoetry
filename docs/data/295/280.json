{"author": "陳造", "period": "宋", "type": "诗", "title": "再次韻答節推司理", "paragraphs": ["人生行樂當及時，底用躭古仍癖詩。", "老子平日汗牛載，五窮追逐不得辭。", "羅幃圍香擊鼉鼓，食填巨壑酒如雨。", "君看白面紈袴郎，不知經史何等語。", "笑我蠹魚塵簡中，口角儒墨紛異同。", "腹雷晝隠吟仰屋，詫向子墨收新功。", "雪毛眵眼不自恤，譏訶抵觸取憎疾。", "幾人插羽上金鑾，漫云九事八爲律。", "不如醇朴還吾天，抉腸剔腎誰汝憐。", "且從酒徒趁落托，向來失計今差樂。"]}