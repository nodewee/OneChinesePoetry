{"author": "楊萬里", "period": "宋", "type": "诗", "title": "明發平坦市", "paragraphs": ["花霏滋曉寒，葉哢新野聽。", "萬象宿雨餘，潔齋無欠浄。", "霽曦耿欲吐，遠峰忽復暝。", "林廬居者誰，戶與碧山映。", "薔薇上木末，不架得初性。", "彼卧晏未興，我征漂靡定。", "悁然懷吾廬，花竹幽更盛。", "茲焉獨足羨，自視不差勝。", "顧瞻江之西，心速路逾夐。", "似聞前溪水，盡還舊沙徑。"]}