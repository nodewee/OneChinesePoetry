{"author": "楊萬里", "period": "宋", "type": "诗", "title": "題望韶亭", "paragraphs": ["新隆寺後看韶石，三三兩兩略依稀。", "金坑津頭看韶石，十十五五不整齊。", "一來望韶亭上看，九韶八音堆一案。", "金鐘大鏞浮水涯，玉瑟瑶琴倚天半。", "堯時文物也粗疎，禮樂猶带鴻荒餘。", "茅茨殿上槌土鼓，葦籥聲外無笙竽。", "黄能郎君走川嶽，領取后夔搜禮樂。", "嶧山桐樹半夜鳴，泗水石頭清晝躍。", "山祇川后爭獻珍，姚家制作初一新。", "帝思南嶽來時巡，宮琛廟寶皆駿奔。", "曲江清澈碧瓊軟，海山孤尖翠屏展。", "天顔有喜后夔知，一奏雲韶供亞飯。", "帝登九疑忘却歸，不知斑盡湘笛枝。", "后夔一脛跛莫隨，坐委衆樂江之湄。", "儀鳳舞獸掃無跡，獨留一狻守其側。", "至今喚作獅子石，雨淋日炙爛不得。", "洞庭張樂已莓苔，犍爲獲磬亦塵埃。", "不如九韶故無恙，戛擊尚可冬起雷。", "何時九秋霜月裏，來聽湘妃瑟聲美。", "曲終道是不見人，江上數峰是誰子。"]}