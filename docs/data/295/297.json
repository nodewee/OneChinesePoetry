{"author": "陳造", "period": "宋", "type": "诗", "title": "分糟蟹送沈守再次韻", "paragraphs": ["笑呼赤脚拆印泥，婦姑歡喜舞兩兒。", "沅江似識九肋鼈，伏雌祇慣五羖皮。", "海螯不落江𧎼下，郭索公子是似之。", "但聞淮浙詫此味，豈意分派來江池。", "閉戶獨享良多愧，古以饕餮聯窮奇。", "使君據案带減圍，一杯解顔情分持。", "未用秉燭喚窈窕，促軫且絃詩老詩。"]}