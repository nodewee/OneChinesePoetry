{"author": "楊萬里", "period": "宋", "type": "诗", "title": "題太和主簿趙昌父思隠堂", "paragraphs": ["西昌主簿如禪僧，日餐秋菊嚼春冰。", "西昌官舍如佛屋，一物也無唯有竹。", "俸錢三月不曾支，竹陰過午未晨炊。", "大兒叫怒小兒啼，乃翁對竹方哦詩。", "詩人與竹一樣瘦，詩句與竹一樣秀。", "故山蒼玉摇綠雲，月梢風葉最關身。", "勸渠未要思舊隠，且與西昌作好春。"]}