{"author": "陳造", "period": "宋", "type": "诗", "title": "送羊侯因簡崔帥一首", "paragraphs": ["遊宦何許佳，解印還故鄉。", "舊國仍舊都，別去未始忘。", "一旦吾眼中，怡然得徜徉。", "釣處它日梁，樹是兒時桑。", "扶携擁道周，老倪皆壺漿。", "官簿有高下，此樂均未央。", "羊侯萬金將，文武擅兩長。", "稜威肅貔虎，談兵厲冰霜。", "小作漳濱卧，斗飯方健强。", "胡爲倚秋風，歸思歌慨慷。", "似聞山陽郊，迓者立堵牆。", "湖蟹九月肥，社酒千室香。", "海舶來麋䴥，江戶送鱒魴。", "舉白作鯨吸，羅幙同春陽。", "樂事有如此，夙志今始償。", "我袖如椽筆，落紙煙雲翔。", "自今小晝錦，爲君記新堂。"]}