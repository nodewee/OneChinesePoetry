{"author": "陳造", "period": "宋", "type": "诗", "title": "清明西湖再次韻", "paragraphs": ["蘇公舊隄東，增築更千步。", "右爲縈回溪，夾以葱青樹。", "晴湖映碧山，詩客獨多助。", "醉鄉赴新約，書癡悔前誤。", "况此好清明，酒果隨意具。", "向來計追歡，幾爲陰雨沮。", "今者成清遊，仍免俗子汙。", "斜陽不無情，似戀花柳住。", "春光念報答，襞牋須好句。", "此筆付此人，遊客半鴛鷺。"]}