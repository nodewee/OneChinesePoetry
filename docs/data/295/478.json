{"author": "楊萬里", "period": "宋", "type": "诗", "title": "蕙花初開五言", "paragraphs": ["幽人非愛山，出山將何之。", "山居種蘭蕙，歲寒久當知。", "初藝止百畝，餘地惜奚爲。", "先生無廣居，千巖一茅茨。", "四面祇藝蕙，中間纔置錐。", "銳綠紛宿叢，脩紫擢幼枝。", "孤榦八九花，一花破初蕤。", "西風澹無味，微度成香吹。", "燈夢得幽馥，月寫傳靜姿。", "我欲掇芳英，和露充晨炊。", "眷然惻不忍，環翫自忘饑。", "豈無衆花草，不願秋不遲。", "種時亂不擇，歲晚悔可追。"]}