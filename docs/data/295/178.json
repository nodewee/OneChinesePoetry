{"author": "陳造", "period": "宋", "type": "诗", "title": "送趙夷仲南歸", "paragraphs": ["離索老不堪，應接意多遻。", "愛者挽不留，惡者推不去。", "道人心如水，胡復生愛惡。", "方厭塵瞇眼，倏驚瓊爲樹。", "趙侯南州英，中抱經世具。", "碧巖紫電耀，翠竹青鸞翥。", "聯翩拜新作，一一彈丸句。", "傾蓋得此友，霽月破愁霧。", "交君良恨晚，別我用許遽。", "溽暑挾旱氣，河底車取路。", "在客身爲本，食眠要將護。", "燕子遡北風，端許問尺素。"]}