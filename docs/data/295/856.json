{"author": "楊萬里", "period": "宋", "type": "诗", "title": "正月三日宿范氏莊四首  其四", "paragraphs": ["山歷愁寡天，沙征恨多地。", "兩日行海濱，雖近彌不至。", "遐瞻道旁堠，我進渠祗退。", "大風來無隔，午燠皎安避。", "今夕范氏莊，初覿三峰翠。", "愈遠故絕瑕，不多始足貴。", "巉然半几出，蹙若一拳細。", "輕霏澹晚秀，隤照燁春媚。", "翫久有餘佳，繪苦未必似。", "今夕勿掩扉，月中對山睡。"]}