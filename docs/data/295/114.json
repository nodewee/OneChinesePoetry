{"author": "陳造", "period": "宋", "type": "诗", "title": "雪夜與師是棋次前韻", "paragraphs": ["投醪士或醉，說梅人不渴。", "窮途餘樂事，不受憂患遏。", "詩可供呻吟，棋亦識死活。", "朝來喜雪句，神藥胎可奪。", "一枰與兒晤，斷無市聲聒。", "既免沈舟諼，不作賭墅謁。", "指冷良易忍，眼花苦爲孽。", "疏置仍作罫，隨意略細閲。", "瓜葛勝負間，時亦近屑屑。", "策幾奇兵鏖，地比弱王割。", "吾非江左管，舐犢愈愛說。", "升沈作豐悴，今古無成說。", "家居鼓吹具，藉以保晚節。", "掀髯得一笑，爲汝倒蕉葉。", "袖手聽殘更，紅鱗曀晴雪。"]}