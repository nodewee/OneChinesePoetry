{"author": "陳造", "period": "宋", "type": "诗", "title": "送項平甫教授之成都", "paragraphs": ["昔人石穴命西蜀，豈知桃源華胥隠石腹。", "詩人昔吟蜀道難，何曾錦城風物平時看。", "平時風物今猶故，井絡坤維神所護。", "漢官威儀二百年，斬新不受胡塵污。", "蜀民日爲藥市遊，家說追歡不說愁。", "蜀人之文落中州，中州傖父縮頸羞。", "吾徒向來夢遊處，今日登僊送君去。", "遨頭上客人所敬，翰林先生士知慕。", "似聞儒冠不容假，挽致鄒魯無難者。", "况君筆力西漢前，亟遣人才有揚馬。", "錦城之樂樂未涯，綠鬢朱顔君更佳。", "要奉板輿追勝日，暮萬里橋朝浣花。", "古今勝槩爭入眼，歸軒日日詩囊滿。", "黄鵠東飛定有書，莫靳珠璣祇推懶。"]}