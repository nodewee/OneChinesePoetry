{"author": "陳造", "period": "宋", "type": "诗", "title": "題陳守宰仁和無倦堂二首  其一", "paragraphs": ["仲尼治道師，今古誰造閫。", "公與由也果，有得非二本。", "爲政貴無倦，聖語要自反。", "吾宗宰仁和，條教仰瓴建。", "吟對千挺竹，日課五升飯。", "膠擾付冰解，隠幽莫形遯。", "器資銅百鍊，心地蘭九畹。", "人絕懸魚續，自詭割鷄偃。", "秉心寧作輟，提耳悟頑諼。", "豈伊不可耐，據以爲益損。", "譬如歲豐凶，良農守穮蔉。", "功名自民庸，君子計歲晚。"]}