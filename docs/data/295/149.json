{"author": "陳造", "period": "宋", "type": "诗", "title": "官務", "paragraphs": ["磨陁爲官多，曉了未更歷。", "今世從仕者，萬口用一律。", "文桉日從事，鴈鶩竊投隙。", "自謀脫悔吝，初肯計易劇。", "追逮有踵接，符牒動山積。", "豈念南畝民，晷刻校日力。", "停犁聽上命，質衣供旅食。", "誰定老我師，黠民幾鬼蜮。", "締彼刀筆吏，表裏肆狙慝。", "柰何食肉人，立說與推激。", "此論儻不破，此弊終未息。", "揆予閲世熟，敢此諗在職。"]}