{"author": "陳造", "period": "宋", "type": "诗", "title": "題劉行父凈香軒", "paragraphs": ["劉郎何所有，寒碧二百本。", "方渠懋進脩，藉爾伴蕭散。", "妙處鼻觀領，翛然市聲遠。", "朱墨五千卷，日力自繾綣。", "久聞伯仲間，珠璧各櫝韞。", "一笑挹此君，方外得嵇阮。", "饑鳳吟夜良，斑犀散春晚。", "慣嘗推枕聽，肯作芼羹挽。", "長翁紀幽致，一字粲褒衮。", "譜傳渭川孫，石屹益州笋。", "行當洊驚雷，龍躍闖天閫。", "功名有咄嗟，世道計舒卷。", "平昔對床約，里閈規息偃。", "大屋俯嬋娟，晝繡替前扁。"]}