{"author": "陳造", "period": "宋", "type": "诗", "title": "題胡處士猿麞圖", "paragraphs": ["畫工神品今代無，祁岳一脈傳醉胡。", "幾年傲睨不落筆，乘興掃出赤縣圖。", "今君所寶亦第一，我疑神遇非有筆。", "青林紅葉晚未暝，遥山遠水秋一色。", "五猿踞石相因依，兩猿挂樹松枝低。", "仰睇側顧麞善疑，其二行齧如不知。", "昔人畫馬師廐馬，畫山直付居山者。", "野猿不馴麞易驚，邈影渠能寫閒暇。", "草露空荒遠刀几，即今放麑誰氏子。", "山蜂負毒不足憐，盍貸蠨蛸留報喜。"]}