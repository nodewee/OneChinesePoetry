{"author": "陳造", "period": "宋", "type": "诗", "title": "急筆次梁教授韻", "paragraphs": ["旱氣如燬民其咨，漂然一雨喜可知。", "醮席龍壇揭精意，青章祝號免愧辭。", "馨香了知罔時怨，耕耦亟用發爾私。", "四鬴足食可倚俟，三年餘蓄夫何疑。", "小麥囷藏繭已擇，及此得雨未後時。", "陰晴向人信大巧，此柄似付吾輩持。", "豈特貧窶免逋捕，抑令催歛減箠笞。", "旱魃蝗蝻方躑躅，不待炎火俄殲夷。", "吾皇聖德帝所佑，上瑞何必占蓍龜。", "職民之憂假守事，遇災詎可缺禱祠。", "貪功謂盜古不予，讀詩愧色浮清涯。", "揣己未敢拜此賜，亦念佳句堪療饑。", "擊鉢千紙久不講，聚頭一醉屬有期。", "自公退食况病減，今我不樂將誰欺。", "青樓歌舞有新按，中年絲竹聊自怡。", "已戒隸人謹約束，酒闌一屏驪駒詩。"]}