{"author": "陳造", "period": "宋", "type": "诗", "title": "再次韻酬葉進卿", "paragraphs": ["病翁耐病杯杓裏，鼠矢壓書毫不泚。", "眼中凜凜黄初年，讀詩意欲凌紫煙。", "君才王佐綬猶墨，公外從容作詩客。", "心期與俗馬牛風，化頑惠弱清而容。", "不學玄明剛制酒，不學陶公辭五斗。", "斯民信君如詛盟，飲羊攫金皆用情。", "聖皇旰食求賢意，姓字今應御屏記。", "太微清都上雲雨，鹽梅調鼎極可否。", "一艇付我眠溪雲，詠歌太平橫紫君。", "十行看君拜天語，去酌天漿列仙府。"]}