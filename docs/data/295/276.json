{"author": "陳造", "period": "宋", "type": "诗", "title": "次韻許節推喜雨  其一", "paragraphs": ["昨夕聽雨喜不寐，清曉欲作喜雨詩。", "撚髭臨紙筆未落，墮前乃獲瓊瑰辭。", "白鵝免烹巫不鼓，麥田欲乾沛甘雨。", "玄璧揚輝珠剖蚌，詩思方慳得奇語。", "似聞比屋歌謠中，如我與君歡喜同。", "偕渠一飽已入手，錫羨陰隲繄誰功。", "民是天民天自恤，佻天之功天所疾。", "君言寵矣吾敢荷，更喜因詩識詩律。", "吾儕豐悴懸諸天，此雨無亦天興憐。", "轉頭匕筯薦餠托，鼓腹可但田家樂。"]}