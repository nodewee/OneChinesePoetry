{"author": "陳造", "period": "宋", "type": "诗", "title": "次韻梁教章宰喜雪  其三", "paragraphs": ["平時豪飲興，人議老羌渴。", "駿蹄就康莊，中有谿澗遏。", "俛仰三十年，僅作扶病活。", "樂事生無幾，造物忍見奪。", "謝安晚多感，正頼簫鼓聒。", "胡姬賣酒地，緬想不容謁。", "即今少年夢，尚苦法士孽。", "兩君詩酒豪，將壇最閥閲。", "左顧得投轄，勝譚看吐屑。", "雪天僕爲更，盤飯鮮粗割。", "共憐后山窮，塊處但禪說。", "一飽共此客，矜向鄰里說。", "問疾不厭頻，他費尚可節。", "官塗計離合，江海浮一葉。", "別期後歸燕，光陰等消雪。"]}