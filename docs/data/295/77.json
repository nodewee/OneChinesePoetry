{"author": "陳造", "period": "宋", "type": "诗", "title": "張秀才復留爲作", "paragraphs": ["郵城望繁川，渺莽天一陬。", "親知非不多，噬肯一來游。", "張侯我石友，前輩放一頭。", "逃俗火避濕，赴義鷹辭韝。", "窮谷喜足音，况接大雅流。", "前之翩然來，今復欣然留。", "茲非爲我歟，厚意胡宜酬。", "日邊有知己，崇論親冕旒。", "故人書沓來，擁麾淮上州。", "置彼肯就此，與世風馬牛。", "文字有至味，過從無珍羞。", "山院作僧過，竹靜荷氣浮。", "載下東野拜，幸貸別離憂。", "從渠夸毘子，見謂君何求。"]}