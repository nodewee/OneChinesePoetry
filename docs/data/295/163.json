{"author": "陳造", "period": "宋", "type": "诗", "title": "次韻楊宰對雪有感", "paragraphs": ["生世波上舟，高下隨掀簸。", "樓閣或藩溷，風花聽飛墮。", "榮利計圭黍，光陰付膏火。", "胡不養弘大，而顧蹈嵬瑣。", "君看前宵雪，積玉曉覆野。", "朝陽麗山川，湛碧仍眩赭。", "簿書辦官事，酒炙趁村社。", "長翁取意適，吾策未云下。", "優服作貴賤，觀傍了真假。", "平生招隠詩，尋盟逮今果。"]}