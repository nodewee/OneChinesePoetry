{"author": "陳造", "period": "宋", "type": "诗", "title": "再次陸子高韻奉寄", "paragraphs": ["孰能下書帷，潜心如仲舒。", "沒沒視息間，飽食仍懷居。", "紛華或交戰，進修顧趦趄。", "屹立視儕輩，未脫同隊魚。", "欲耕我無由，生計付束書。", "推卷了無得，每嗟吾負渠。", "日月駒隙過，撫事猶姑徐。", "衰晚時用少，倖直女駡予。", "拙憐官路澀，貧覺交情疎。", "沈沈王侯宅，進步終踟躕。", "所悲名不稱，暇計家無儲。", "一官劣自庇，晉如復摧如。", "犂頭足膏澤，良田本榛墟。", "洪鍾忍不扣，妙意誰爲紓。", "纖缺間衆美，狐裘羔爲裾。", "而我空無有，一饋九嘆餘。", "眼中今士龍，才業世舍諸。", "椽筆將精騎，詩來真擣虛。", "陳前眩錦繡，論報乏瑶琚。", "應以巴人歌，跼蹐疑見祛。", "逝將賣書去，近君營田閭。", "更僕懷韋編，課兒肩竹輿。", "有志竟未酬，南睇幾欷歔。", "愛我寧惡石，非子而誰與。", "江山悵路長，冰雪迫歲除。", "臨風歌歸去，平日賦遂初。", "塊處念離索，文會思樂胥。", "寄語識自警，僕夫行膏車。"]}