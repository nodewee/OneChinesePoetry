{"author": "陳造", "period": "宋", "type": "诗", "title": "癸丑勸耕凈居", "paragraphs": ["十五里近車不驅，凈居之役良舒徐。", "愁霖鼓寒妬春事，倏喜淡日行雲衢。", "涉患知樂聞自古，積忙得閑聊慰予。", "崇堂修廡般礴久，龐眉鮐背紛前趨。", "爲催酒炙勞苦罷，細問里閭愁嘆無。", "怡然離席手加額，共說溫飽沾妻孥。", "頻年豐登豈偶爾，聖恩及物天地俱。", "卑官政拙民未厭，輦輸肩負憐朱愚。", "餠果在袖笑在頰，闖門稚子爭携扶。", "我亦僧飯對兩雛，未妨清坐留斯須。", "爐香翻頻茗事竟，殿影已曀東廊隅。", "復撚吟髭度盤紆，人聲鳥語樂有餘。"]}