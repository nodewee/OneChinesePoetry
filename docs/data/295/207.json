{"author": "陳造", "period": "宋", "type": "诗", "title": "柘臯短吟", "paragraphs": ["鐵山橫飛截平野，寧復江流飲胡馬。", "大酋膽落狐鼠逃，虎頭將軍自天下。", "拂廬連絡屯長雲，提戈敢謂秦無人。", "驚霆白晝振解葉，淮地一掃留無塵。", "歌謠千載淮民口，將軍歸飲策勳酒。", "烏袍使者來如煙，騰書乞和胡稽首。", "蠅鳴鴟噪初不聞，賈怒一舉雌雄分。", "辛勤結髮七十戰，數奇堪笑李將軍。"]}