{"author": "楊萬里", "period": "宋", "type": "诗", "title": "宿湖甫山", "paragraphs": ["夜泊湖甫山，綠楊護危堤。", "迅雷將殘雨，似猛竟復微。", "曉月解風纜，熟睡初不知。", "起來問宿處，千山翠相圍。", "霽峰有剩謁，旭溪無停輝。", "遠樹蘆外出，若與船爭馳。", "多情東林塔，寸步不相離。", "後送欣已遠，前迎復在茲。", "不知塔意厚，爲復船行遲。", "誰能仆此塔，庶不淹吾歸。", "獨感夜來雨，政作朝涼資。"]}