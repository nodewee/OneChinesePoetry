{"author": "陳造", "period": "宋", "type": "诗", "title": "竹米行", "paragraphs": ["竹君亢宗擅楚墟，一一脩聳山澤臞。", "風流秀整與世殊，楚俗食息皆爾須。", "薪之籬之且籧篨，笲筥箱篚䉉籃笯。", "溝瓦厥祖羹其雛，隨索斯獲掇諸塗。", "今歲麥秋旱歲餘，得麥僅足償官租。", "竹君憫農如士夫，著花結實千林俱。", "密砌玉粒綴旒珠，株株擷取雖錙銖。", "彌頃亙畝無閑株，磑磨蒸炊勝雕胡。", "鄰里乞索水火如，坐令顰蹙興歌呼。", "野叟好事能分吾，香清而洌甘而腴。", "此君行能不一書，此惠及物旋就枯。", "摩頂放踵忘其軀，所學無乃墨者徒。", "老子苟祿天之隅，袖手無策蘇𡞦孤，投匕三嘆吾慙渠。"]}