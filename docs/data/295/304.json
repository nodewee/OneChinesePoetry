{"author": "陳造", "period": "宋", "type": "诗", "title": "程帥以古人名作詩見寄擬作謝之", "paragraphs": ["胸次不平當近酒，熱官奮揚肯回首。", "即今羊杜詩中仙，襄陽城中獅子吼。", "我將仲子趨黄堂，孰看畢戰搴旌幢。", "抗顔路塵旋行役，但有魂夢公之傍。", "瀕海作宰我漫仕，留贊郡符真左計。", "老夫已老子白丁，解頤與言游戲事。", "駢羅隠服芙蓉裳，設張翰墨當絲簧。", "敢向青山簡奇勝，有田肯賣吾倒囊。", "如公端合穆王度，不靳尚作歸田語。", "蓬萊朱金久已齊，還許遠來結鄰否。"]}