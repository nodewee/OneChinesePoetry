{"author": "楊萬里", "period": "宋", "type": "诗", "title": "謝木韞之舍人分送講筵賜茶", "paragraphs": ["吳綾縫囊染菊水，蠻砂塗印題進字。", "淳熙錫貢新水芽，天珍誤落黄茅地。", "故人鸞渚紫微郎，金華講徹花草香。", "宣賜龍焙第一綱，殿上走趨明月璫。", "御前啜罷三危露，滿袖香煙懷璧去。", "歸來拈出兩蜿蜒，雷電晦冥驚破柱。", "北苑龍芽內樣新，銅圍銀範鑄瓊塵。", "九天寶月霏五雲，玉龍雙舞黄金鱗。", "老夫平生愛煮茗，十年燒穿折脚鼎。", "下山汲井得甘冷，上山摘芽得苦硬。", "何曾夢到龍遊窠，何曾夢喫龍芽茶。", "故人分送玉川子，春風來自玉皇家。", "鍛圭椎璧調冰水，烹龍庖鳳搜肝髓。", "石花紫笋可衙官，赤印白泥牛走爾。", "故人氣味茶樣清，故人風骨茶樣明。", "開緘不但似見面，叩之咳唾金石聲。", "麴生勸人墮巾幘，睡魔遣我拋書冊。", "老夫七椀病未能，一啜猶堪坐秋夕。"]}