{"author": "陳造", "period": "宋", "type": "诗", "title": "次韻梁廣文重午弔古  其一", "paragraphs": ["去年重午飲酒歸，賡歌酬酢無俗子。", "今年重午約同飲，更向詩人閲詩史。", "平生玩物遊戲爾，把酒孰知情所寄。", "交朋徑略形體中，嗜好本非杯勺裏。", "自昔騷人吟九辯，亦知令尹安三已。", "宗英分嚴君恩重，一身摧折財稊米。", "空遺楚俗千古哀，沈菰鼓鷁喧江涘。", "屬世休明偕五細，尚論取友吾謝此。", "但製荷裳扈明月，無復凄風起蘋芷。", "明日菖盤薦急觴，容我客間先坐寐。", "君來何止四者并，九室之春賤如水。"]}