{"author": "陳造", "period": "宋", "type": "诗", "title": "贈張德恭", "paragraphs": ["少日試推敲，未脫蜂鶴病。", "世間十全手，噬肯愛三請。", "即今悔少作，草草生氣盛。", "逢人忍脩縮，拜手博是正。", "往往掉其臂，百叩不一應。", "贔屭仰前修，萎憊不能勁。", "從君父子遊，似頗識蹊徑。", "使君唾隋珠，枚叟每後乘。", "郎君撞烟樓，楚珩復相映。", "兩豪五字律，萬象一清鏡。", "賸馥副羣趨，餘風振不競。", "郵城望迎鑾，未敢憚奔命。", "向來從渠後，無乃瑩吾聽。", "回省多岐亡，滿冀一語訂。", "此篇尤愛我，見推乃見警。", "政使元白前，向君亦脩敬。"]}