{"author": "陳造", "period": "宋", "type": "诗", "title": "次韻梁教章宰喜雪  其二", "paragraphs": ["窮臘缺膏潤，何異客病渴。", "龍伯供雪事，落勢不受遏。", "繽紛一再餘，旋報焦卷活。", "去年痛無年，回首氣尚奪。", "流亡何紛紛，哀訴良聒聒。", "爲民倒陳紅，擬效叫閽謁。", "繡衣肉骨手，大帚掃妖孽。", "貸金今可償，復許歲再閲。", "秦越作肥瘠，德人終不屑。", "協氣非挽回，何以救方割。", "想聞三白訊，把酒顔爲說。", "嗣歲屈指計，老農聚頭說。", "團欒飽餠飥，市鬻追時節。", "忍思狼狽初，草木茹根葉。", "苦樂倚伏間，此耻幸一雪。"]}