{"author": "楊萬里", "period": "宋", "type": "诗", "title": "送彭元忠縣丞北歸", "paragraphs": ["君從循州來，却向饒州去。", "拍天海浪拂日峰，瓊尺裁成錦機句。", "學詩初學陳後山，霜皮脫盡山骨寒。", "近來別具一隻眼，要踏唐人最上關。", "三春弱柳三秋月，半溪清冰半峰雪。", "只今六月無此物，君能喚渠來入筆。", "恰則新鶑百囀聲，忽有寒蛩終夜鳴。", "瀟湘故人江漢客，爲君一夜頭盡白。", "我欠天公詩債多，霜髭撚盡未償它。", "君懷玉盤金叵羅，合騎天駟超天河。", "如何也鑄一大錯，自古詩人多命薄。", "黄茅起煙如黄沙，瘴母照永曼陀花。", "廣東之游樂復樂，勸君不如早還家。"]}