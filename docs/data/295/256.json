{"author": "陳造", "period": "宋", "type": "诗", "title": "歸自淮南雪行呈張鹽袁憲", "paragraphs": ["歲星逼歲回躔吳，吳兒不用憂旱枯。", "社鬼雨師當率職，雪龍已復隨指呼。", "百年眷屬無寧居，崩騰膠葛周太虛。", "翻雲挾雨動十日，灑潤及物無遺餘。", "帝意嘿與皇心符，屢豐政欲𡞦鰥蘇。", "鳳麟告瑞底用此，粟麥充腹可使無。", "節物破臘催謝徂，挽回和氣浮洪爐。", "熏煙已告佛供罷，壽斝想見皇情娛。", "漂然一舸將腐儒，風前壞席爭長塗。", "乘凌繽紛入縹緲，俛仰色界行畫圖。", "平生壯觀老不孤，今段造物真娛予。", "擬從玉妃助剪水，徐與帝子看積蘇。", "天僊著我白玉壺，應笑袖手毫不濡。", "歸從繡衣兩詩伯，照夜更掇驪龍珠。"]}