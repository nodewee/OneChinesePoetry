{"author": "陳造", "period": "宋", "type": "诗", "title": "寄馮尉", "paragraphs": ["我遵兔徑西山麓，荆棘鈎衣塵瞇目。", "憐渠此地費流光，君亦風餐并露宿。", "遺蝗蹢躅無地皮，田禾蠶食猶孑遺。", "洊饑可念勞可忍，君自坦坦人憐之。", "繁昌亂山僅容鏬，一一到我馬蹄下。", "南村喫飯宿北村，罷極憑詩寫悲唶。", "即今不作勞者歌，器識視我幾倍過。", "脫身箠楚吾已多，簡書趨走子如何。", "皇家獵雋張雲羅，長安知己肩相摩。", "五雲深深護臺閣，縹緲羣僊依碧落。", "即看郭振起通泉，應笑卑陬郡文學。"]}