{"author": "楊萬里", "period": "宋", "type": "诗", "title": "過金沙洋望小海", "paragraphs": ["海霧初開明海日，近樹遠山青歷歷。", "忽然咫尺黑如漆，白晝如何成暝色。", "不知一風何許來，霧開還合合還開。", "晦明百變一彈指，特地遣人驚復喜。", "海神無處逞神通，放出一斑夸客子。", "須臾滿眼賈胡船，萬頃一碧波黏天。", "恰似錢塘江上望，只無兩點海門山。", "我行但作遊山看，減却客愁九分半。"]}