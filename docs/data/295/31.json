{"author": "陳造", "period": "宋", "type": "诗", "title": "題雍和堂", "paragraphs": ["元功播萬有，洪纖各秀穎。", "一或疵癘之，槁乾例榛梗。", "是身儲至和，舉世乏妙領。", "粹然太丘裔，父子皆秀整。", "學自付衣鉢，刃不留綮肯。", "文字長少蘇，智趣大小耿。", "翛然詩禮庭，翩度脊令影。", "穆穆塤箎春，矯矯塵務屏。", "會看蟬嫣去，滋味調九鼎。", "彼哉夸毗子，肝膽作蛙黽。", "斯焉世宗師，胡不日三請。"]}