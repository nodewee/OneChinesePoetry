{"author": "楊萬里", "period": "宋", "type": "诗", "title": "寒食對酒", "paragraphs": ["荔支園園花，寒食日日雨。", "先生老多病，頗已疎綠醑。", "兒童喜時節，笑語治樽俎。", "南烹俱前陳，北果亦草具。", "蝤蛑方絕甘，笋蕨未作苦。", "先生欲獨醒，兒意難多拒。", "初心且一杯，三杯亦漫許。", "醒時本强飲，醉後忽快舉。", "一杯至三杯，一二三四五。", "偶然問兒輩，卒爵是何處。", "兒言翁但醉，已忘酒巡數。"]}