{"author": "楊萬里", "period": "宋", "type": "诗", "title": "蕈子", "paragraphs": ["空山一雨山溜急，漂流桂子松花汁。", "土膏鬆暖都滲入，蒸出蕈花團戢戢。", "戴穿落葉忽起立，撥開落葉百數十。", "蠟面黄紫光欲濕，酥莖嬌脆手輕拾。", "響如鵝掌味如蜜，滑似蓴絲無點澀。", "傘不如笠釘勝笠，香留齒牙麝莫及。", "菘羔楮雞避席揖，餐玉茹芝當却粒。", "作羹不可疎一日，作腊仍堪貯盈笈。"]}