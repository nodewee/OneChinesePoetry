{"author": "陳造", "period": "宋", "type": "诗", "title": "次韻程安撫蟹二首  其一", "paragraphs": ["橫前兩鋒踞草泥，恃勇寧復防吳兒。", "倏隨主父死五鼎，豈止郭最遭寢皮。", "凡物有用皆賈禍，汝禍已酷孰使之。", "平生一窟不自辦，敢羨鯨鱷遊天池。", "含飴茹酒瞢懷璧，僅得士女稱珍奇。", "不摇喉牙詫雋永，遠封甖缶爭矜持。", "爬沙躁擾良可念，請續杜老觀漁詩。"]}