{"author": "陳造", "period": "宋", "type": "诗", "title": "贈鹽城諸友", "paragraphs": ["泉脈不通海濱土，人家轆轤上鹹鹵。", "新秔本自玉爲粒，薦熟便如猩血煮。", "初嘗已嘆失香味，久食更憂戕肺腑。", "城西禆海百頃寬，紺碧瀰瀰含霧雨。", "我者艤柂酌清泠，潔比盤冰味牛乳。", "得非天意補此乏，跬步可𣂏殊不苦。", "但令十舟玄津致，坐遣千室皆甘茹。", "迄今俗習不自拔，如食置傍饑不取。", "銅章師帥盡時賢，盍有教條祛惰窳。", "君不見樂天六筦挽西湖，惠利可容今愧古。"]}