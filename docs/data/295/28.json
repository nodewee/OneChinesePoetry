{"author": "陳造", "period": "宋", "type": "诗", "title": "病起四詩 三息念", "paragraphs": ["祿位據極品，勳業垂不磨。", "出從白馬肥，家有黄金多。", "世間貴富者，才德乃莫過。", "骨相審自知，甕盎哀駘他。", "一昔讀書史，志空慕丘軻。", "矻矻章句樂，所趣不及他。", "日月倏遷謝，如此定命何。", "知己初不無，腰金鳴玉珂。", "一旦逝水去，匪斧嗟不柯。", "揆材既樗櫟，揣分合澗薖。", "旌翻火馳餘，但有雙鬢皤。", "迨今要勇往，灌園仍養痾。", "石女自無兒，古井那解波。", "西湖佳風煙，久矣辦一蓑。"]}