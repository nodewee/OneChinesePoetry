{"author": "陳造", "period": "宋", "type": "诗", "title": "病起四詩 一節食", "paragraphs": ["醫經戒多食，書惡殄天物。", "細茹取微足，衛生此其術。", "是銘當匕筯，况我已衰疾。", "胡爲冒所戒，一卧復十日。", "恙疴不虛生，一一自口實。", "大嚼健武事，欲强蒲柳質。", "行年踰知命，備歷世纖悉。", "山膚與水豢，嘗味幾十七。", "婪酣復不已，頤正昧終吉。", "昔人議四凶，饕餮乃其一。", "不見辟穀翁，曾是漢良弼。"]}