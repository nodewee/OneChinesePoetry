{"author": "陳造", "period": "宋", "type": "诗", "title": "王漕小燕玻璃分韻得路字", "paragraphs": ["去年客京華，酷暑不可度。", "時爲冷泉登，稅駕脫巾屨。", "風外雜佩鳴，松根一竇注。", "可聞不可挹，已足盪袢暑。", "朅來黄埃中，夢遶湖西路。", "寧知虎頭側，碧溜依紺宇。", "琤淙響琴筑，噴噀起霏霧。", "餘潤碧苔滋，照影紅葵嫮。", "凉氣濯毛骨，寒聲到樽俎。", "况陪持斧翁，觴詠澣塵慮。", "坐著錦囊生，歌煩桃葉女。", "向來湖西亭，聽泉渠須數。", "逼人灑清寒，如翁玉雪句。", "更喚泉間龍，爲霖下山去。"]}