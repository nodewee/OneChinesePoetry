{"author": "陳造", "period": "宋", "type": "诗", "title": "高頭市", "paragraphs": ["陂行欲盡山崛起，十數人家住山觜。", "行人不炊市無米，買餠充腸聽頤旨。", "日未薄山收市里，閉戶人家呼不起。", "今春倦憩車曾抳，風物人情不如此。", "主人睨屋爲翁指，方秋此屋猶在水。", "閭里襁負皆轉徙，老夫危不魚腹死。", "更向秋田問餘幾，使之饑寒責廉耻。", "不忘資人約諸己，焉得人人顔氏子。", "向純厚俗今不美，曾是登山號庚癸。"]}