{"author": "陳造", "period": "宋", "type": "诗", "title": "布穀吟", "paragraphs": ["潑袴不容脫，鳥語徒殷勤。", "輸租質農器，有袴那解新。", "官中催科吏如虎，告時趣耕爾能許。", "即今春種未入田，安得縣胥知愧汝。", "卑棲俛喙良易謀，聒聒彊任田家憂。", "啼時未旦夜不休，班班血痕銜口頭。", "人將近似測禽語，汝意真解憂農不。", "或傳悍妻天所怒，姑不可撾渠不顧。", "罰爲此鳥聲曩愆，警世毋爲郭家婦。", "南方諛佛古到今，人持數珠家梵音。", "區區說似一百八，譏訶勸相知何心。", "浙風淮俗隔江水，意解禽言乃如此。", "蘇黄妙句誰嗣之，兩地流傳併須紀。", "世間儒墨紛相攻，巨細彼此臧穀同。", "爭如痛飲卧長晝，付渠馬耳射東風。"]}