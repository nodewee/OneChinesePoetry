{"author": "楊萬里", "period": "宋", "type": "诗", "title": "戲作司花謠呈詹進卿大監郎中", "paragraphs": ["靈君觴客滕王家，鼇頭仙人作司花。", "仙人一笑春風起，開盡仙源萬桃李。", "李花冶白桃倡紅，坐客桃霞李雪中。", "仙人半酣舞造化，風吹雨打千花空。", "嫣香菸色付一掃，病莟殘英又嫌老。", "落花已對春風羞，新花也對春風愁。", "姚黄魏紫世無種，且據眼前桃李休。"]}