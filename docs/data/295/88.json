{"author": "陳造", "period": "宋", "type": "诗", "title": "謝宋宰惠玉友麴方", "paragraphs": ["夫子如周郎，即之疑飲醇。", "相從不踰歲，遽欲瀟湘秦。", "此生憂患餘，佽助嗟無幾。", "安得如公者，莫逆與終始。", "麴生到我室，奠贄心已傾。", "醖藉非俗輩，面作玉雪明。", "挹彼醇厚資，春意生戶牖。", "非公介其間，未易交此友。", "此友仙者流，勿藥氣自和。", "著我無何鄉，顧能蠲積痾。", "月團信佳人，業工敗人意。", "使我百慮攻，愁城不餘地。", "雖無叔夜書，泛交方自訟。", "平生一鮑子，世莫知管仲。", "悠然甘不懷，交道自久長。", "因渠念公他，端人更難忘。"]}