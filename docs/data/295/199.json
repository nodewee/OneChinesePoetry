{"author": "陳造", "period": "宋", "type": "诗", "title": "再次韻酬林子長運使", "paragraphs": ["繡衣如椽筆，可但江山助。", "登樓得秀句，飛雲爲公住。", "使君傾意氣，接我便親故。", "自忖庸鄀陋，兩公富全楚。", "賦雪容末至，高軒先左顧。", "醉鄉信餘地，肯作長沙舞。", "和氣挽春回，冰柱下簷雨。", "代舍著狗盜，珠履賁豪舉。", "阿遷詫齊魏，瑣瑣吾未許。", "我從兩公遊，趣舍本神遇。", "更當問學閒，司南取夷路。"]}