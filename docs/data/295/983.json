{"author": "楊萬里", "period": "宋", "type": "诗", "title": "新凉五言呈尤延之", "paragraphs": ["暑極無可增，夏餘亦復幾。", "幽人暍欲腊，日日望秋至。", "秋至涼不隨，夏去熱未已。", "一夕睡美餘，秋從簟波起。", "新涼來何方，灑若清到髓。", "夕前輕雨作，雨後微風駃。", "涼偶與之偕，未必涼因此。", "向來亦風雨，既止暑更倍。", "但令暑爲涼，老病有生意。", "何必問所來，亦莫悲徂歲。"]}