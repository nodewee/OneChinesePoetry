{"author": "陳造", "period": "宋", "type": "诗", "title": "贈章宰", "paragraphs": ["湯池潴巉巖，房祠踞穹隆。", "向來偕君西，寒雨斜驚風。", "虛簷吞山川，悗若困樊籠。", "往來三十里，兀兀婦車中。", "頸方學縮鼈，眼不到飛鴻。", "迄今簿領前，老面潮羞紅。", "昨夕縣麻勢，子亦胡能東。", "如子亨衢人，不應分我窮。", "山靈兩介士，不屑陵原通。", "我輩吏塵涴，棖觸肯見容。", "高興未渠盡，佳節寧易逢。", "調琴家治具，竹堂小窗櫳。", "酬酢十客優，庖隸良易供。", "登山與聽雨，取醉政自同。", "玉友陪從事，共達吾深衷。", "逮今彊健時，數近玻璃鍾。", "丹杏正媚嫵，柳枝頗昌丰。", "古今共陳迹，春事尚匆匆。", "此歡不可失，此言儻見從。", "對花但忍渴，請看衰病翁。"]}