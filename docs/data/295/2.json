{"author": "陳造", "period": "宋", "type": "诗", "title": "銀葫蘆", "paragraphs": ["山水佳有餘，我與之周旋。", "江行已久矣，今復領其全。", "漾舟銀葫蘆，雪在春漸妍。", "素瓊間蒼玉，化工與雕鎸。", "屏圍無空缺，護此百頃天。", "圖畫別濃淡，粉墨生雲煙。", "人間有此境，定屬水府仙。", "先生嗜奇勝，久駐無由緣。", "命名失雅馴，吾意終慊然。", "玉鑑扁山石，取重須時賢。", "可無泊舟所，作亭近江壖。", "登臨付楚客，當有雲錦篇。"]}