{"author": "陳造", "period": "宋", "type": "诗", "title": "散花洲晚泊", "paragraphs": ["畧眼毛山夾，枯涸不可留。", "風帆劈箭去，遼海吹一漚。", "長年面死灰，死爭如赴仇。", "一飯六十里，幸泊散花洲。", "呼婦具盥櫛，命酒浣驚憂。", "我無資身策，老計餬口謀。", "勿云朝不坐，叱馭復何求。", "奔車非伯夷，覆舟無孔丘。", "薄德既謝此，身世付浮休。", "亦念三徑具，歸從沮溺遊。", "笑說今日快，擊轅爲渠謳。", "別留初熟酒，飲處酹陽侯。"]}