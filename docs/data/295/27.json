{"author": "陳造", "period": "宋", "type": "诗", "title": "病起四詩 二止酒", "paragraphs": ["少日良束脩，但識名教樂。", "誰令憂患後，頗復近杯勺。", "嚚號或跳梁，扶携取諧謔。", "興來偶一適，事過含餘怍。", "向非病鼎至，或未悟狂藥。", "不知黍麥毒，終乃蓳葛若。", "腐腸自浸漸，履虺尚歌咢。", "覆觴吾已後，遽覺今勝昨。", "此衷天啟之，相予固不薄。", "卒歲辦僧過，茗粥安淡泊。", "時醉床頭經，妙意翔碧落。"]}