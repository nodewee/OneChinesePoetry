{"author": "陳造", "period": "宋", "type": "诗", "title": "回風磯", "paragraphs": ["大江悠悠去，淥靜初演漾。", "山石齟齬之，湍險乃萬狀。", "君看回風磯，却畧不可上。", "椒石卧中江，與江作陂障。", "鏜沓匯石下，漰澎劇奔放。", "北磯屹對峙，其中過舟舫。", "水流作高下，咫尺便尋丈。", "我行返壑餘，坐想潢流漲。", "頹波次灩澦，如馬亦如象。", "攖觸寧完舟，奇禍此無妄。", "入峽與上瀧，艱惡偕叵量。", "下澤遵夷塗，回首一怊悵。"]}