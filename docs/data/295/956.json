{"author": "楊萬里", "period": "宋", "type": "诗", "title": "類試所戲集杜句跋杜詩呈監試謝昌國察院", "paragraphs": ["有客有客字子美，日糴太倉五升米。", "錦官城西生事微，盡醉江頭夜不歸。", "青山落日江湖白，嗜酒酣歌拓金戟。", "語不驚人死不休，萬草千花動凝碧。", "穉子敲針作釣鈎，老夫乘興欲東流。", "巡簷索共梅花笑，還如何遜在楊州。", "老去詩篇渾漫與，蛺蝶飛來黄鸝語。", "往時文采動人主，來如雷霆收震怒。", "一夜水高數尺强，濯足洞庭望八荒。", "閶闔晴開映蕩蕩，安得仙人九節杖。", "君不見西漢杜陵老，脫身事幽討。", "下筆如有神，汝與山東李白好。", "儒術於我何有哉，願吹野水添金杯。", "焉知餓死填溝壑，如何不飲令心哀。", "名垂萬古知何用，萬牛回首丘山重。"]}