{"author": "陳造", "period": "宋", "type": "诗", "title": "馬口", "paragraphs": ["氛昏翳春曉，瞠目如受蒙。", "停舟少須之，紅日碾高空。", "是時羣山間，積雪未肯融。", "巖霧不盡收，似角藻繪功。", "屏障莽回合，粉墨紛異同。", "嵌巖眩有無，草樹森玲瓏。", "皛皛瓊爲田，奕奕旆卷風。", "羃籬抹高頂，下乃卧玉龍。", "隠顯隨斷續，間簉成葱櫳。", "微漪湛不摇，一一縣鏡中。", "酒杯與詩筆，客次寧闕供。", "搴取不貲景，納我雲夢胸。", "一笑漂泊裏，孰謂吾塗窮。", "摩挱好東絹，世恐無此工。"]}