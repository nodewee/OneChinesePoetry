{"author": "陳造", "period": "宋", "type": "诗", "title": "次韻張秀才題汪叔量挹秀亭  其二", "paragraphs": ["清遊如省隔世環，身繫組綬心溪山。", "此亭攫踞山水上，羨君脫屣塵埃間。", "不應室邇嗟人遠，時上風煙慰衰晚。", "怳如坐我天姥傍，長嘯持杯揖雲巘。", "張侯清吟句挾霜，肯因聞笛賦山陽。", "空青染袂醉頹玉，笑人簿領閲流光。", "誅茅結鄰約他日，會映軒窗晞禿髮。", "徑從兩君賦歸來，何須官滿六百石。"]}