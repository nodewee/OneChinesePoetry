{"author": "陳造", "period": "宋", "type": "诗", "title": "出郭  其二", "paragraphs": ["對花不領幾柳下，以詩自苦如東野。", "今年陡覺負芳時，狎興蕭條殊曩者。", "西湖南園怳入夢，漫道尻輪神作馬。", "可堪山鳥勸歸去，擬爲蒓羹乞長假。", "十分銷瘦空自憐，一段閑愁倩誰畫。", "春光只比東逝波，堂堂去意那能借。", "青梅崖蜜倏登俎，禊祓鞦韆仍復罷。", "感君妙句慰岑寂，欲挽清歡付衰謝。", "光風摇摇壓輕暑，亭榭况經微雨灑。", "徑煩麴糵寬懷抱，未用文章繼風雅。", "飜階芍藥醉面欹，壓架酴醾香蓓亞。", "江城日有問字人，酒不論錢更須貰。", "君今頼以主人賢，我亦不憂官長訝。", "鶑花好處醉爲鄉，與君平日俱聲價。", "旗亭市樓故鄉約，歲晚會須茅一把。", "客中一笑且追陪，飲勿言歸當卜夜。"]}