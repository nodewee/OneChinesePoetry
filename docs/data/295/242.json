{"author": "陳造", "period": "宋", "type": "诗", "title": "喜雪篇", "paragraphs": ["玄冥職寒事，庀職今幾時。", "窮秋試雪似早計，冬令欲盡噤莫施。", "風聲不怒日車近，客裘未綿河未澌。", "吳門十萬家，心口同一疑。", "天公行四序，暑寒各有宜。", "歲云暮矣未見雪，嗣歲何以銷疹疵。", "或云太湖龍，避靜扃神扉。", "把弄明月坐貝闕，世間休戚吾何知。", "瑶臺十二層，列坐萬玉妃。", "屑瓊翦水亦戲事，仙界運指想不龜。", "徒勞望切切，終竟來遲遲。", "芹宮冰氏翁，見與俗異岐。", "亦知仙人不作省事過，龍公肯如游惰兒。", "顧此千里間，司命付吏師。", "拊摩窮日力，日究仍夜思。", "向來裸露各溫燠，一衾一絮公手之。", "趙衰之日周比屋，更以晴日相融怡。", "黄童白叟歌且舞，和聲協氣塤應箎。", "羣仙飄然下，龍亦赴指麾。", "先之汛灑五日雨，一雪不待公有祈。", "花作坻壠絮作陣，雪爲翦刻風爲篩。", "豈直冬溫要彈壓，抑令宿麥蒙沾滋。", "去年豈無雪，雪神春不歸。", "賑施不預計，熟視民饑羸。", "他邦亦此雪，災祥果是非。", "苦樂咫尺殊，滿聽民嗟咨。", "孰知此雪瑞此土，邦之人兮建德之遊春臺嬉。", "坡仙昔潁尾，喜雪憂民罷。", "賦薪遺粟亦戶到，盛事未遠誰可追。", "即今欲雪未雪已著念，挽回春意能先期。", "擬揭蘇臺之仙惠慈術，請繼潁仙千古垂。", "惜無師曠琴，幼眇絃吾詩。"]}