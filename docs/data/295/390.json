{"author": "楊萬里", "period": "宋", "type": "诗", "title": "宿潭石步", "paragraphs": ["三更無月天正黑，電光一掣隨霹靂。", "雨穿天心落篷脊，急風橫吹斜更直。", "疎篷穿漏濕床席，波聲打枕一紙隔。", "夢中驚起眠不得，攬衣危坐三嘆息。", "行路艱難非不歷，平生不曾似今夕。", "天公嚇客惡作劇，不相關白出不測。", "收風拾雨猝無策，如何乞得東方白。", "垂頭縮脚正偪仄，忽然頭上復一滴。"]}