{"author": "陳造", "period": "宋", "type": "诗", "title": "次程帥勸農和陶詩韻", "paragraphs": ["我官于房，庸諗房民。", "是腹枵然，惟貯一真。", "服事告工，以成以因。", "雄也言之，參天以人。", "燥之潤之，是有黍稷。", "天不竟刈，物豈自植。", "繫人之力，溫飽稼穡。", "惟蠶而衣，如稼而食。", "盍槌于家，盍桑于陸。", "飼眠後先，如族昭穆。", "爰繰爰織，如寇之逐。", "悠悠玩日，迄莫歸宿。", "孰溉不車，曾不計久。", "孰視槁乾，徒用播耦。", "吳豐楚約，誰非朕畝。", "穗斯繭斯，均措厥手。", "彼多其儲，汝則易匱。", "傚勞計工，寧終不冀。", "蹀躞十駕，與驥一至。", "枵中赤立，吾代爾愧。", "吏職民憂，無庸汝鄙。", "農以濟學，繄吾素履。", "豈曰多言，率遵前軌。", "教詔順從，庶或兼美。"]}