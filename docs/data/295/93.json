{"author": "陳造", "period": "宋", "type": "诗", "title": "有嘆  其一", "paragraphs": ["應事如應敵，收功端有素。", "詩乃隨景遷，預計幾膠柱。", "鼓吹月明秋，當時亦佳句。", "見卵求時夜，竟爲陰雲妬。", "想像蘄爲工，故智那用據。", "向來東遊意，夢境騷人賦。", "出郭带月行，過山衝雪去。", "風力馬欲却，寒氣鳥不度。", "舊擬忽新偶，自笑邯鄲步。", "與世甘數奇，失意資一悟。", "覆却從萬方，翛然隨所遇。", "吟情形前影，塵事風外絮。"]}