{"author": "陳造", "period": "宋", "type": "诗", "title": "次俞簿韻", "paragraphs": ["昔賢識紫芝，不恨生叔季。", "同寮得若人，襟宇極沖粹。", "相過鄙吝忘，滿抱昔賢意。", "傍睨褦襶兒，真堪裂人眥。", "棋枰消暇日，竹軒蔭疎翠。", "不作沮洳臨，纖鈎笑侯喜。", "愛此小泓渟，歷亂青鈿委。", "大篇副么荷，乞一仍得二。", "政須傳生徒，未暇藏篋笥。", "辭源深莫窮，歸牛定浮鼻。", "紫芝不詩鳴，較君同而異。", "游藝復友賢，老懷隨所寄。", "莫嗤學奕秋，更想鴻鵠至。"]}