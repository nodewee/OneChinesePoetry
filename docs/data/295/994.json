{"author": "楊萬里", "period": "宋", "type": "诗", "title": "和周元吉左司東省培竹", "paragraphs": ["雞省有貞植，鶩行銷晝煩。", "憎柳媚綠暗，伴梅耿黄昏。", "何須雪貿貿，始愛渠軒軒。", "堅守孤竹國，肯折先軫元。", "如何桃李時，筍短不出垣。", "周郎夜入直，挾策携酒尊。", "爲渠問玄夫，乃遇震爲坤。", "喜渠必蕃昌，吟到落金盆。", "曉喚郭橐駝，提耳細細言。", "汲水龍井泓，輦土天竺原。", "妙偷造化窟，仁及冰霜根。", "爲賦淇奧詩，絕去筆墨痕。", "何時淮陰市，能報漂母恩。", "周郎顧之笑，吾自哀龍孫。"]}