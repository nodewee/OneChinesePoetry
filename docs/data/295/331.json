{"author": "楊萬里", "period": "宋", "type": "诗", "title": "送醫家孟宗良漢卿", "paragraphs": ["醫家者流多盧人，亦如許靖浪得名。", "有眼何曾識內經，有手何曾赦方兄。", "一丸足可殺一命，却道良醫逢死病。", "荆溪此輩端不稀，向來吾兒命如絲。", "孟君談笑能起死，吾兒更生一彈指。", "我今挂帆上江西，君來送我別荆溪。", "贈別只有七字詩，千萬珍重慰相思。", "它年荆溪說神醫，非吾孟君更阿誰，倉公華佗何必奇。"]}