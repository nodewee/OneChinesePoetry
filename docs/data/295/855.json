{"author": "楊萬里", "period": "宋", "type": "诗", "title": "正月三日宿范氏莊四首  其三", "paragraphs": ["酒名忘憂物，未盡酒所長。", "醉後忘我身，安得憂可忘。", "我飲初不多，不可無一觴。", "平生難爲酒，甘醴斷不嘗。", "要與水爭色，仍復菊敵香。", "氣盎春午花，味凜秋旭霜。", "三杯合自然，一滴詣醉鄉。", "朅來困行役，名酒安可常。", "甘淡俱不擇，芳冽那得將。", "酒味何必佳，一醉徑投床。", "但令有可飲，不醉亦何妨。"]}