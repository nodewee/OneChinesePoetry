{"author": "陳造", "period": "宋", "type": "诗", "title": "記揚州舊事", "paragraphs": ["合宮嚼蕊今柳枝，燕臺酷賞騷人詩。", "國色天香豈凡品，瓊枝璧月信好辭。", "向來弄影對簫鼓，楚山高深自雲雨。", "若爲白晝去臨邛，鸚鵡難防漏私語。", "翡翠久矣雕籠中，轉頭縹緲雲鴻同。", "遥知懷璧駭衆目，負山雖力難爲功。", "敢意歸來辱收恤，瑾瑜匿瑕山藏疾。", "客子一誦打鴨章，東君盧胡置嚴律。", "風生翠扇閶闔天，酒邊重聽想夫憐。", "樓中之燕當掌托，老子久謝裙裾樂。"]}