{"author": "陳造", "period": "宋", "type": "诗", "title": "鸛带箭行", "paragraphs": ["城邊鸛城棲，水食衣楚楚。", "欲鳴不鳴候天雨，此肉胡宜登鼎俎。", "柳營子弟弓石八，南山之石猶飲羽，如汝正可虛弦取。", "血毛分披誰汝憐，低摧直訴使君前。", "使君德意孚魚鳥，全汝之生令汝飽。", "徐行側睨若無旁，飲潔啄腥近臺沼。", "使君暫擁山城麾，詔音不日遄其歸。", "矢來無鄉汝誰依，江湖粗飽莫卑飛。"]}