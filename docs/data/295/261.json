{"author": "陳造", "period": "宋", "type": "诗", "title": "贈妙勝主人", "paragraphs": ["輿臺却略車不前，寒風皴肌冰在袖。", "還家大勝去家時，景物頓回春氣候。", "宿雲壞裂無幾留，滿放羲輪碾晴晝。", "卧石犖确猶潤濕，短籬檀欒挺疎瘦。", "是處麥畦間青壤，誰家柳陰圍碧溜。", "前山競獻曉髻濃，後海全收紋縠皺。", "妖桃艷杏各趺萼，近樹遥林錯文繡。", "池魚酣煖泳清淺，山鳥何知語幽茂。", "搜詩忽忘路遠邇，啅鵲不離車前後。", "閑身勝踐多齟齬，緩駕幽尋容宿留。", "轉從凈宇寄倦憩，得訪老禪閑話舊。", "拂除塵壁詩刻在，俛仰歲華春事又。", "開單一飯吾易飽，袖手千倡渠無陋。", "戴星摩撫防務廢，挽袂留連慚意厚。", "出處殊科要酬應，氣味相投真邂逅。", "吾歸自竟武城歌，放師道價諸山右。"]}