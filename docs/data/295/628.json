{"author": "楊萬里", "period": "宋", "type": "诗", "title": "得壽仁壽俊二子中塗家書三首  其一", "paragraphs": ["二子別我歸，兼旬無消息。", "客有饋荔枝，盈籃風露色。", "絳羅蹙寶髻，冰彈濺柘液。", "老夫非不饞，忍饞不忍喫。", "急呼兩健步，爲我致渠側。", "默數川陸程，幾日當返役。", "惟愁香味壞，色變那敢惜。", "十日兩騎還，千里一紙墨。", "把書五行下，廢書雙淚滴。", "不如未到時，當喜翻不懌。"]}