{"author": "陳造", "period": "宋", "type": "诗", "title": "示師文", "paragraphs": ["樸樕已非材，骯髒遽成翁。", "生無適時具，何向不涂窮。", "頼結文字緣，人士飽過從。", "三年尉山邑，趣操有同風。", "博古得二臧，秀發仍兩鍾。", "蔣侯厚本學，落筆語更工。", "我卜當塗居，薪米耐闕供。", "從渠得琢磨，遺汝不己豐。", "士生在知道，寡陋難言功。", "會理貴博觀，受物由虛中。", "潢汙不揚漪，大江日傾東。", "遲汝草靈光，一觴壽乃公。"]}