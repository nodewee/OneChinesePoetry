{"author": "陳造", "period": "宋", "type": "诗", "title": "繁昌縣感舊", "paragraphs": ["繁昌古縣依山麓，縣外峯巒更重複。", "連山斷處圍平陸，有地可耕無十六。", "昔我作尉三年留，局促似爲山所囚。", "野行村宿飯古寺，山路孰悉如吾州。", "車如鷄栖馬如狗，風袂塵襟博升斗。", "是時身健髮財斑，頗復興懷爲奔走。", "遠近人家山影濃，與我周旋圖畫中。", "山鳥翔集相和應，野花開謝能白紅。", "薄宦而今更長道，回頭祇覺當時好。", "筋骸罷憊鬢摧頹，不嘆漂零嘆吾老。"]}