{"author": "陳造", "period": "宋", "type": "诗", "title": "次韻梁教授", "paragraphs": ["一代司馬公，山立皋稷後。", "聲名竦華夷，所樂在五畝。", "著書不止陵左班，措世治平嘉祐間。", "不欺之學誰與嗣，元城逸駕君獨攀。", "秀野之堂新斷手，儼如拱侍公左右。", "扁榜結字吾何取，顧使與堂傳永久。", "斯邕古篆學未成，鍾王石經空典刑。", "向來玩碑一再宿，怒猊渴驥慚舊評。", "柴車爭道乏妙領，畫沙之錐猶露穎。", "閉門柿葉徒滿屋，竟使吳霜颯垂頸。", "潮乎相逢奈老何，妙語愛君金叵羅。", "及君未中元祐科，深衣容我時相過。"]}