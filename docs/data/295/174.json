{"author": "陳造", "period": "宋", "type": "诗", "title": "招朱法曹趙宰趙予野飲  其一", "paragraphs": ["秦郵望儀真，相與不三驛。", "仕學四十年，此地幾旅食。", "寓公芹泮士，十九盡親識。", "茲遊最奇偉，詩壇許投迹。", "每當觴詠間，不蓋慙頰赤。", "赤手桃虓虎，空弮抗雄戟。", "四盼號猿手，未敢箭鋒直。", "排日有勝踐，尚恐坐岑寂。", "纔卷俯江帳，復蠟東園屐。", "小奚費收攟，巨橐珍的歷。", "摩挲歸裝富，足容傲侯伯。"]}