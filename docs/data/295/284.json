{"author": "陳造", "period": "宋", "type": "诗", "title": "贈梁教授", "paragraphs": ["梁侯藿菽芼山雌，冷坐欲試菁莪詩。", "嗣聖急賢饑渴似，項背趣召君得辭。", "九門方懸帝堯鼓，久旱可無傅巖雨。", "幾聽言議得韜韞，了知它日酬所語。", "人言才俊當居中，可使流落吾輩同。", "鄧禹舊補文學掾，蕭何不書野戰功。", "民庸國計當惠恤，和扁之側無廢疾。", "會看同沐一臺春，底用更試三尺律。", "生齒所戴共此天，杞國過憂吾絕憐。", "八柱如虧遲君托，未應詩酒私所樂。"]}