{"author": "陳造", "period": "宋", "type": "诗", "title": "贈廣教主人  其一", "paragraphs": ["七年走薄宦，重放湖上步。", "偕客憩鷲峰，訪僧得龍樹。", "瘦骨書作祟，餘年藥爲助。", "君技信精微，我疾判疑誤。", "多謝辦再往，一飽許復具。", "意偶俗物敗，行非山靈沮。", "定貽高人笑，竟墮塵事汙。", "似聞今參寥，近在西林住。", "擬掇茗果供，飽玩玉雪句。", "勝踐後五日，盟兼諗鷗鷺。"]}