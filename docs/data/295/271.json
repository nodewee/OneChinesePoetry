{"author": "陳造", "period": "宋", "type": "诗", "title": "贈送行六子  其二", "paragraphs": ["此身漂然不繫舟，呂梁灧澦皆安流。", "江湖萬頃浮一鷗，此心玩世常休休。", "吳山楚水紀所由，湘纍老枚寧匹儔。", "琢句亦復忘晨羞，搯抉肝腎掉白頭。", "歲六十四方佐州，計原夫日無乃優。", "客路日月迅且遒，朱顔壯志逝莫留。", "吾聊爾爾賦遠遊，山川自可卷軸收。", "老懷槁暴今膏油，訪峴山石弔莫愁。", "庸隨大楚皆萍浮，顧我不樂夫何求。", "緬思六客同獻酬，如挹韓衆追浮丘。"]}