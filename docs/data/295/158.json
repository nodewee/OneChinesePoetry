{"author": "陳造", "period": "宋", "type": "诗", "title": "次韻楊宰", "paragraphs": ["淮俗日就薄，識者頗借憂。", "天變不徒然，旱暵將誰尤。", "日來聞見同，比屋聲悲愀。", "令君不鄙夷，疋馬走道周。", "似聞疄隴間，蟄蟄霰雨稠。", "課功撲燎餘，準粟秉庾收。", "一斃迺百孳，皁堅肥螟蟊。", "服勞豈容已，善後良未謀。", "即君論才諝，爲邦似求由。", "佩蘭扈玄蘺，所向多暗投。", "世賢劉係宗，芥視東家丘。", "方將解倒垂，未遑賦歸休。", "橫前觴深淵，君其萬斛舟。", "願天開老眼，一雨洗歎愁。", "旄倪飫菽粟，羈罷安田疇。", "探丸等和扁，沈痾灑然瘳。", "我亦民之一，擔石略不留。", "遭罹本自致，未敢忘反求。", "詩來念賢勞，效顰聊殺羞。", "孰視援溺手，不計輸幾籌。"]}