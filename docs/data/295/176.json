{"author": "陳造", "period": "宋", "type": "诗", "title": "儀真諸公餞別", "paragraphs": ["旅懷我岑寂，詩語君雋永。", "新篇蜚墮前，坐閲仙府景。", "曉林媚紅酣，春池涵淥靜。", "叱吸風起籟，模寫燈取影。", "東園固成言，此境亦深靚。", "應世足變遷，爲謀難要領。", "酒車且新圖，客棹非舊整。", "明朝鷗鷺前，鴨綠渺千頃。", "飛觴擊鉢地，獨夜起重省。", "還應蓬背雨，閑滴魂夢冷。"]}