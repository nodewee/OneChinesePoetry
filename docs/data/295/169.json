{"author": "陳造", "period": "宋", "type": "诗", "title": "再次敬字韻", "paragraphs": ["陰風摧行車，欻作三日病。", "使君敬愛客，重此折簡請。", "碧香駢柔嘉，虛辱禮意盛。", "老衰已不支，節候况失正。", "寒事動奸時，暖氣久未應。", "積雨遷厥怒，密雪佐其勁。", "新詩挽春色，墮我桃李徑。", "飄蕭尋芳興，亟問果下乘。", "把君珠兩兩，後照仍前映。", "重燒見火浣，百鍊乃寶鏡。", "折箠敵可笞，歌風楚不競。", "讀檄且觀濤，壽我無有命。", "舊聞句通神，瘧鬼褫魄聽。", "援君起廢手，直用古賢訂。", "笑送夢中豎，子行良機警。", "亦笑齊東翁，口舌邀客敬。"]}