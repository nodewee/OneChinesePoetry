{"author": "陳造", "period": "宋", "type": "诗", "title": "出郭  其一", "paragraphs": ["江縣居人寒食下，少在縣中多在野。", "哭聲不似笑聲長，麗服新粧盡遊者。", "長郊芳草接天綠，我亦行行策罷馬。", "盍簪命醉豈不懷，卑官出入元無假。", "偶來却勝特來好，觸處春光可圖畫。", "幾日陰寒風用壯，今朝霽景天所借。", "趁人胡蝶作團蜚，逐婦鳴鳩數聲罷。", "夭桃艷杏雖已過，郁李金沙猶未謝。", "其餘紅白爭姱嫮，醉態啼粧各瀟灑。", "顰風笑露頩欲語，半吐梨花最閑雅。", "游人幾許健倒去，紅粉誰家短牆亞。", "良辰獨醒還自惜，捐佩一樽猶可貰。", "餠盤餳筯已寒盟，故人應問花應訝。", "對春長作了事癡，不念清歡本無價。", "會當從公謝不敏，百罰深杯不辭把。", "魏花有約待人歸，秉燭酬春期後夜。"]}