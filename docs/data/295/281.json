{"author": "陳造", "period": "宋", "type": "诗", "title": "再次韻答梁教授", "paragraphs": ["陰晴如期喜可知，况復攟束收新詩。", "相如未至客之右，開編自愧多蕪辭。", "倅貳付我千家聚，佩襟戴君霑化雨。", "相從可獨臭味同，接耳僅聽淮鄉語。", "詩來驚倒囁嚅翁，結字著語古與同。", "少須官廨住家穩，往問句法幾即功。", "似聞知津問沮溺，山間晴乾度山疾。", "一笑行舉通家杯，計日尚前蕤賓律。", "過君定發醯甕天，傾囷倒廩當吾憐。", "家居除領齊眉托，意與諸雛誦思樂。"]}