{"author": "楊萬里", "period": "宋", "type": "诗", "title": "竹魚", "paragraphs": ["銀魚色如銀，竹魚色如竹。", "渭川千畝秀可掬，都將染成一身綠。", "魚生竹溪中，家在竹根菱荇叢。", "晝餐竹葉與竹米，夜飲竹露吹竹風。", "前身王子猷，今身赤鯶公。", "只知愛竹判却命，化作此君蒼雪容。", "漁翁夜傍竹溪宿，魚驚釣絲冰底縮。", "朝來釣得水蒼玉，先生笑捫藜莧腹。"]}