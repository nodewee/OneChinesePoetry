{"author": "陳造", "period": "宋", "type": "诗", "title": "寄安撫程丈", "paragraphs": ["書生次舍先菜把，迺有甘肥來筯下。", "今日之羊我爲政，屬饜敢忘分甘者。", "府公寬容蓋代豪，憐我詩窮仍老饕。", "卧沙九肋匕不筯，出甑嫩顫如花糕。", "即今野飯山棲地，食指屢動饑涎墜。", "穀城明府府公似，割鮮庸繼臺無饋。", "食神黄媼喜欲顛，一夜搜詩不得眠。", "將軍問腹汝見負，世用官業俱茫然。", "論情少須分袂處，未敢徑指房山路。", "餓鷹得飽遽颺去，政恐陳登輕呂布。"]}