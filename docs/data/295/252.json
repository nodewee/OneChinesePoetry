{"author": "陳造", "period": "宋", "type": "诗", "title": "韓守松卿索近詩", "paragraphs": ["昔人技成嘆屠龍，似我五字躭雕蟲。", "鎸肝搯腎探戃恍，半世不辭詩得窮。", "詩成頗訝神與力，疇昔夢中分五色。", "援毫動作萬鈞斡，應俗何曾一錢直。", "豪韓有句當千年，取世所遺政自賢。", "數篇蜚向青眼邊，可復把玩盤中圓。", "君家十頃圍翠密，近榭遠亭如畫出。", "時須喚我一罇同，笑對風煙揮此筆。"]}