{"author": "陳造", "period": "宋", "type": "诗", "title": "至喜鋪", "paragraphs": ["外朝走馬息，險絕欲無路。", "駔駿蹙萬蹄，勢若敵場赴。", "崩騰臨空曠，踠足此小駐。", "蕭然一驛傍，爲此數家聚。", "川城南山下，邑屋隨指顧。", "行人不勝喜，息駕始此處。", "跫然愀然意，南北分來去。", "我解房州印，初試歷險步。", "胡爲亦自得，不作罷爾慮。", "鄉心建瓴水，歸夢受風絮。", "殘年歸來引，他日遂初賦。", "是役固已勞，端復酬夙素。", "臨風搔白首，一笑飭徒御。"]}