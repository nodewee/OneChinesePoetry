{"author": "楊萬里", "period": "宋", "type": "诗", "title": "過霅川大溪", "paragraphs": ["菰蒲際天青無邊，只堪蓮蕩不堪田。", "中有一溪元不遠，摺作三百六十灣。", "政如綠錦地衣上，玉龍盤屈於其間。", "前船未轉後船隔，前灣望得到不得。", "及至前灣到得時，只與後灣纔咫尺。", "朝來已度數百縈，問知德清猶半程。", "老夫乍喜櫂夫悶，管有到時君莫問。"]}