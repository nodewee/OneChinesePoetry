{"author": "陳造", "period": "宋", "type": "诗", "title": "再次韻酬進卿", "paragraphs": ["平生友仁今事賢，長裾每侍黄堂仙。", "東方一士復石友，平安幾見郵音傳。", "斬新好語來翩聯，當念醉叟方逃禪。", "亦知平處古人上，更卜氣蘇君子前。", "敢辭敝帚爲君出，眢井塵生不受汲。", "但思共坐蓮蕩風，雲錦明船月升璧。", "把酒一歡當及時，定拚費日仍費詩。", "轉頭相望便淮浙，已辦僱直呼篙師。"]}