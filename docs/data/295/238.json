{"author": "陳造", "period": "宋", "type": "诗", "title": "葉進卿寄和章次韻復之", "paragraphs": ["君文如泛濤淵裏，方快驚瀾忽清泚。", "手抄口誦欲忘年，小窗長日銅爐烟。", "端宜飲我三斗墨，有底向人矜此客。", "平生歌頌仍歌風，寬柔靜直能形容。", "心知公瑾勝醇酒，人仰韓公真北斗。", "詞壇正倚君主盟，筆驅化工鉤物情。", "詩來得我玩世意，刻石便當幽居記。", "兒曹轉手作雲雨，陳雷輸心可人否。", "中牟報政徑青雲，此老洗眼久徯君。", "重逢首理車笠語，定指渠儂笑城府。"]}