{"author": "陳造", "period": "宋", "type": "诗", "title": "娟峰", "paragraphs": ["當年金華小家兒，神遊九天狹八維。", "房陵之山秀而奇，蔚藍一山羣山推。", "兒肯下顧停軿輜，珠貝作宮瓊門楣。", "門前亂石無津涯，一叱轉眼羊萬蹄。", "羒羝𦍩羯紛躨尼，蹲鳴踞齧供兒嬉。", "有褐之叟鬢已絲，似黠非黠癡非癡。", "傲睨竊覘兒所爲，掉臂席卷靡孑遺。", "一盃見罰兒釂巵，亟鞭風馭還瑶池。", "幻變起滅荒是非，彼此失得誰成虧。", "即有而無道乃幾，仙者狡獪人得知。", "以偷而名真見疵，我來訪古求端倪。", "山吾良友兒吾師，嘉木異石相因依。", "如刻如椓如鬢眉，名峰以娟吾始之。", "爲丐片石儻可碑，更遣子虛摛厥辭。", "此兒此叟當解頤。"]}