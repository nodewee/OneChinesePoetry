{"author": "陳造", "period": "宋", "type": "诗", "title": "東園詩寄興化吳從道", "paragraphs": ["溪流抱玦園亭裏，三面欄干壓清泚。", "養花種竹今幾年，紅紅綠綠皆風煙。", "黑頭主人富文墨，隙地營園喜留客。", "去年香霧摇東風，藉花一醉君見容。", "翡翠拂衣蝶窺酒，歸時簷牙挂星斗。", "有物繫足寒前盟，徙倚東風空復情。", "歌前酒所何限意，黄鸝應說鷗應記。", "一春不風即蜚雨，曾奉親輿賞花否。", "向來券游付夢雲，向來券負今償君。", "濡毫却嘆無好語，說似能詩葉明府。"]}