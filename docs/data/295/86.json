{"author": "陳造", "period": "宋", "type": "诗", "title": "檢旱望磕山", "paragraphs": ["長塗并江沙，我行頗寂寥。", "登高望西南，羣山如湧潮。", "崩騰勢相排，又如羣馬驕。", "磕山乃孤峙，坐受羣山朝。", "雲斜復煙橫，助爾干碧霄。", "虛氣信所聚，神物不汝遥。", "有龍窟其趾，貝珠麗宮醮。", "豐凶執其柄，禱襘走黎苗。", "胡爲今茲旱，不能澤枯焦。", "史巫歲紛若，無乃徒囂囂。", "奔馳吾得辭，未救民腹枵。", "問龍當厚顔，深池卧逍遥。"]}