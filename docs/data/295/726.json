{"author": "楊萬里", "period": "宋", "type": "诗", "title": "明發白沙灘聞布穀有感", "paragraphs": ["提壺勸我飲，杜鵑勸我歸。", "不如布穀子，勸我勤耘耔。", "我少貧且賤，不但無置錐。", "筆耒墾紙田，黑水導墨池。", "借令字堪煮，識字亦幾希。", "啼饑如不聞，饑慣自不啼。", "駿奔三十年，辛勤竟何爲。", "髮從道塗白，面爲風雪黧。", "夜來白沙灘，老命輕如絲。", "洪濤舞一葉，呼天叫神祇。", "生全乃偶然，人力初何施。", "曉聞布穀聲，如在故山時。", "坐令萬感集，初悟半世非。", "一險靡不悔，數悔庸何追。", "有田不歸耕，布穀真吾師。"]}