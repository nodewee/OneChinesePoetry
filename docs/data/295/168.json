{"author": "陳造", "period": "宋", "type": "诗", "title": "吳節推趙楊子曹器遠趙子野携具用韻謝之", "paragraphs": ["平日從俊遊，寂寂坐多病。", "犯床漫飛埃，瑶笙罷重請。", "昔遊喜復到，風物他日盛。", "坡恐名燕支，樓亦詫端正。", "新交間舊友，氣合宮羽應。", "譚麈冰霜厲，筆陣鵝鸛勁。", "吏隠分樂地，與世不好徑。", "拔貧辦一歡，挾貴輕百乘。", "四豪載酒過，講德珠璧映。", "歌奏雲近人，舞罷鸞顧鏡。", "酬酢忘主賓，笑語似紛競。", "朱樓識阿盼，白酒醉師命。", "明朝耐殘酲，江聲醒幽聽。", "此樂謫仙後，同異君試訂。", "四豪成風手，可但隻字警。", "我投詩社名，拜手敢貌敬。"]}