{"author": "陳造", "period": "宋", "type": "诗", "title": "次韵梁教授", "paragraphs": ["房陵爲州亂山鎖，雅宜著此衰病身。", "勿云蕞爾曹鄶下，舞袖莫回脚不伸。", "土風疎鬯北通魏，語音勁正西带秦。", "入筯卧沙慣割鮮，溜匙雲子免薦陳。", "發軔淮鄉此般礴，兩地頗復同真純。", "出處徑付無何有，泊乎無營道自親。", "損欲驟覺靜勝熱，休心寧作艮列夤。", "聲名藉甚梁夫子，相與一笑寂寞濱。", "胸次但有雲夢澤，衣上不留京洛塵。", "賓友固應消鄙吝，妻孥亦解忘賤貧。", "衮衮新篇警衰朽，清淵曉吹轉漪淪。", "顧慚陸沈俗吏行，長須叩戶何妨頻。", "世儒難得詩造妙，汝曹但詫錢通神。", "甓社它年訪遺老，爲君蠅頭編舊草。"]}