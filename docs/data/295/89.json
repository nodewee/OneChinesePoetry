{"author": "陳造", "period": "宋", "type": "诗", "title": "病起閑步", "paragraphs": ["青女橫侵鬢，詎堪連日飲。", "黄媼不克家，倏伏半月枕。", "陰陽有酣戰，藥劑闕上品。", "衛生忘周防，內愧每流瀋。", "今朝步崇岡，晴日貸餘凜。", "江波縠動鏡，嶺雪印塗廩。", "竹間小梅花，幽香到襟衽。", "去春無幾日，鳥哢如見諗。", "酒瓢隨短轅，舊盟聊復寢。", "詩句酬物華，是口不容噤。"]}