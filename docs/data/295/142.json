{"author": "陳造", "period": "宋", "type": "诗", "title": "題解禹玉文卷後", "paragraphs": ["平生解公子，器質美無度。", "長加進學鞭，猶後趣時步。", "充腸笠澤書，脫手彈丸句。", "儕輩無爭衡，儒先有延譽。", "豈應如老夫，嘖嘖聲不遇。", "表表蠹齋翁，容易九原去。", "石交不在眼，頼子慰遲暮。", "新文爛錦繡，夫我何足赴。", "凜凜傳遠計，堂堂濟世具。", "葆愛今其時，自視要嬰孺。", "白璧不受塵，素絲易成汙。", "毋爲樗木散，寧作鐵硯鑄。", "良晨有逢年，逸足看取路。", "吾言信惡石，敢謂愛莫助。"]}