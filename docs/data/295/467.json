{"author": "楊萬里", "period": "宋", "type": "诗", "title": "寄題保靜庵", "paragraphs": ["洙泗九淵閟玄珠，沒人下取龍怒鬚。", "迂叟勃興章甫徒，刺手一探珠炯如。", "正心保躬四顆餘，一顆光照千乘車。", "艮齋豎起麈拂子，保靜居士一笑喜。", "試著此珠狂波底，波自拍天珠在水。", "江南江北起秋風，庵前庵後吹霜松。", "居士焚香於其中，手揮五絃送歸鴻。"]}