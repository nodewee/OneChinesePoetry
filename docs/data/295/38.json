{"author": "陳造", "period": "宋", "type": "诗", "title": "次程帥和陶詩韻", "paragraphs": ["昔吾竊科第，正自學力勤。", "雖從士夫後，祿已不及親。", "痛感韋經傳，敢忘擇孟鄰。", "念汝知策厲，燈夜仍鷄晨。", "立志忌作輟，惜陰計寸分。", "盍抽胸次陳，驅爲筆底春。", "解顔獻新得，眩眼釋嶠雲。", "鉏頭足膏腴，天人巧相因。", "奉親有如此，况予耐賤貧。", "誰今子不如，儷美須前人。"]}