{"author": "陳造", "period": "宋", "type": "诗", "title": "次韻許節推喜雨  其二", "paragraphs": ["舊雨新雨不後期，豐年當復歌周詩。", "手調玉燭屬廊廟，歸功假手敢固辭。", "婦子赴工聽曉鼓，山歌和應揮汗雨。", "麥黄蠶老十分熟，坐衙日日聞此語。", "偕君薄宦羣山中，與我憂喜大抵同。", "畏壘謬詫庚桑楚，醉鄉盍訪王無功。", "向來小旱煩憂恤，喜雨新來慰衰疾。", "焉得妙思作彊對，如塤如箎呂應律。", "行藏老矣不問天，一飽肯受兒輩憐。", "爐熏頻炷窗頻托，公餘還我文字樂。"]}