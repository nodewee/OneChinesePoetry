{"author": "陳造", "period": "宋", "type": "诗", "title": "送雲巖老住天寧寺", "paragraphs": ["道人兀坐雲巖山，雲巖之雲是知己。", "風噓岫吸漫不知，道人之心亦如此。", "從地湧出煥金碧，信手拈來自奇偉。", "門施鐵限十五年，一旦刺頭閙籃裏。", "天寧古剎中闤闠，學子遊人萬其趾。", "世將喧靜計今昔，不信道人心似水。", "方圓隨器我何與，乘流即行坎當止。", "十字街頭鐘鼓鳴，八千偈成一彈指。", "今秋客公我得閑，井甘不竭囊無底。", "清譚要洗三載塵，肯學玉川勞送米。"]}