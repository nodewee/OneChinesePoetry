{"author": "陳造", "period": "宋", "type": "诗", "title": "贈廣教主人  其二", "paragraphs": ["風雨破十九，可得閑餘步。", "畫舫連千百，排拶隄側樹。", "湖山墮空濛，於客信非助。", "前朝冒雨還，正爲初日誤。", "今者乘興往，不暇家治具。", "賞心有新愜，行計無舊沮。", "香塵紛羅綺，隠服耐此汙。", "鶑花殊未厭，烏兔渠小住。", "愛日擬秉燭，把酒先得句。", "上馬一回首，前灘下白鷺。"]}