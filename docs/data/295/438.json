{"author": "楊萬里", "period": "宋", "type": "诗", "title": "四月十三日度鄱陽湖", "paragraphs": ["泊舟番君湖，風雨至夜半。", "求濟敢自必，苟安固所願。", "孤愁知無益，暫忍復永歎。", "夜久忽自睡，倦極不知旦。", "舟人呼我起，順風不容緩。", "半篙已湖心，一葉恰鏡面。", "仰見雲衣開，側視帆腹滿。", "天如瑠璃鍾，下覆水晶椀。", "波光金汁瀉，日影銀柱貫。", "康山杯中蛭，廬阜帆前幔。", "豁然地無蔕，渺若海不岸。", "是身若虛空，御氣遊汗漫。", "初憂觸危濤，不意拾奇觀。", "近歲六暄涼，此水三往返。", "未涉每不寧，既濟輒復玩。", "游倦當自歸，非爲猿鶴怨。"]}