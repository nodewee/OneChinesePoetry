{"author": "陳造", "period": "宋", "type": "诗", "title": "庾樓", "paragraphs": ["晉起不由德，亦坐崇清虛。", "陵夷莫挽回，後世猶受汙。", "庾非適用才，夷甫真其徒。", "樓以庾得名，而庾愎且迂。", "面勢瞰空闊，簷楹煥丹朱。", "遐想如不及，效尤無乃愚。", "風流與經濟，本自珉玉殊。", "空譚養虛譽，胎禍取炭塗。", "峻約火燎原，典午轅下駒。", "舉扇障蜚塵，王叟寧厚誣。", "狥名不既實，扁榜誰權輿。", "得興偕下僚，小節安足模。", "捍患識黄樓，仰高題景疎。", "于是復間然，吾言乃迂儒。"]}