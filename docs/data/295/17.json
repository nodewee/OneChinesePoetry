{"author": "陳造", "period": "宋", "type": "诗", "title": "答余司理", "paragraphs": ["緬懷海縣遊，不作千山隔。", "雖償還俗債，茲復望霓厄。", "孰知赫曦中，欻有油雲升。", "六幕一汛掃，病骨如濯清。", "西山殷其雷，晚溽尚雨意。", "頗思雲巖宿，靜聽崩空勢。", "靈湫貝爲宮，龍伯肯小留。", "與翁寧兩心，當亦憂民憂。", "願龍噓爲霖，彍電歸袖手。", "免令山城民，議我拜土偶。", "千里飫玉粒，秉穗周困窮。", "牲肥酒如油，歲歲敬爲龍。"]}