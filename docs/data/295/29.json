{"author": "陳造", "period": "宋", "type": "诗", "title": "病起四詩 四論報", "paragraphs": ["我本扶犂手，爲儒父兄意。", "全家飽官廩，髮膚盡君賜。", "一念三稽首，報答迄未議。", "向來挹前修，謂可跬步至。", "即今頻頻食，空負堂堂志。", "尚當桑榆收，未可弁髦棄。", "柰何不自愛，生理冒所忌。", "致君榮吾親，環省已不冀。", "餘年猶視息，舊學有造詣。", "其次在立言，揆予敢辟是。", "於世粗有益，就死可無愧。", "噬將金玉女，凜凜戒失墜。"]}