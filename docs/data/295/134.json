{"author": "陳造", "period": "宋", "type": "诗", "title": "涑口守風", "paragraphs": ["辦舟留襄陽，辟風泊涑口。", "得行秋甲辰，初到夏癸酉。", "跛鼈已自慣，束髮至衰朽。", "坐是冥得喪，况復多病後。", "絕憐操舟兒，不惜脫穎手。", "顧瞻峴山亭，覿面可搴取。", "微風吹薄暮，霽景挂高柳。", "凉月欲略箕，陰氛尚侵斗。", "明朝起柂計，未敢決可否。", "身已不藉在，心自無何有。", "一事萌一意，但見掣君肘。", "擁書坐蓬窗，醉我不以酒。"]}