{"author": "陳造", "period": "宋", "type": "诗", "title": "再次韻作招隠篇", "paragraphs": ["我家五畝園，泉細地不渴。", "載酒噬肯遊，開門誰汝遏。", "典衣買花栽，種十八九活。", "繁華出荒穢，天巧容人奪。", "三徑紆曉步，兩部厭晴聒。", "長日岸幘嘯，看人曳裾謁。", "伸屈較倚伏，烜赫藏戾孽。", "蠻觸勝負間，吾老飽所閲。", "孰知花藥疇，細炷沈檀屑。", "此樂彼莫顧，渠愛我已割。", "微吟會心處，山鳥亦欣說。", "焉得喙三尺，佳處爲君說。", "秋蘭媚幽芳，野竹挺高節。", "當知陶一觴，可敵蕭八葉。", "駢來作螟蠃，獨立耿玉雪。"]}