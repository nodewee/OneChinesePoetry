{"author": "楊萬里", "period": "宋", "type": "诗", "title": "入陂子逕", "paragraphs": ["下一嶺，上一嶺，上如登天下如井，人言箇是陂子逕。", "猿藤逕裏無居民，陂子逕裏無行人。", "冷風蕭蕭日杲杲，露濕半青半黄草。", "前日猿藤猶有猿，今此一鳥亦不喧。", "樹無紅果草無蕊，縱有猿鳥將何餐。", "兩山如壁岸如削，一逕緣空劣容脚。", "溪聲千仞撼林壑，崖石欲崩人欲落。", "來日長峰逕更長，陂子逕荒未是荒。", "蔣家三逕未入手，嶺南三逕先斷腸。"]}