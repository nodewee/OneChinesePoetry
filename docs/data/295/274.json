{"author": "陳造", "period": "宋", "type": "诗", "title": "琵琶亭", "paragraphs": ["抱愁莫遣朱絃鳴，此聲更與愁人聽。", "江邊一聞琵琶語，月慘風悽如動情。", "何况思婦傷幽獨，少年多藝顔如玉。", "江州司馬廊廟人，暮上諫書朝放逐。", "輕攏細撚忍淚彈，開樽側耳思惘然。", "一詩說盡兩心事，遺音翻入歌舞筵。", "此翁詩名自千古，誦詩亦嘆琵琶女。", "誰惜亭前泊舟客，頗爲漂零動悽楚。", "鄰家故妓春風手，此曲每侑澆愁酒。", "今宵月影祇三人，倚欄長嘯空搔首。"]}