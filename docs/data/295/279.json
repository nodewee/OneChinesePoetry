{"author": "陳造", "period": "宋", "type": "诗", "title": "次韻答路監嶽", "paragraphs": ["房陵水秀山崛奇，政與路子昌其詩。", "臨風啟緘誦傑句，狂酲病卧聞楚辭。", "陰陽閉縱坎其鼓，年年凟神爲暘雨。", "所嗟坐衙未暖席，已有疲民相告語。", "買牲釃酒方熱中，霈然一雨千里同。", "雨足便晴夏田好，麥秋决可收全功。", "與民父天免銜恤，更因歡喜忘肺疾。", "雄篇良佩君記存，聯翩古調仍唐律。", "人才高下淵視天，貂不易續私自憐。", "側理漫草腮漫托，纏聲鹿鳴媲林樂。"]}