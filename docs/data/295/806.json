{"author": "楊萬里", "period": "宋", "type": "诗", "title": "題興寧縣東文嶺瀑泉在夜明場驛之東", "paragraphs": ["笋輿路轉崖欹傾，只聞滿山泉水嗚。", "卷書急看已半失，眼不停注耳細聽。", "石如鐵色黑，壁立鏡面平。", "水從鏡面一飛下，蘄笛織簟風漪生。", "石知水力倦，半壁鍾作天一泓。", "水行到此欲小憩，後水忽至前水驚。", "分清裂白兩派出，跳珠躍雪雙龍爭。", "不知落處深幾許，千丈井底碎玉聲。", "安得好事者，泉上作小亭。", "釀泉爲酒不用麴，春風吹作蒲萄綠。", "醉寫泉聲入柘木，何處更尋響泉曲。"]}