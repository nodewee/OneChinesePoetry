{"author": "宋之問", "period": "唐", "type": "诗", "title": "嵩山天門歌", "paragraphs": ["登天門兮坐盤石之磷𥒘，前漎漎兮未半，下漠漠兮無垠。", "紛窈窕兮巖倚披以鵬翅，洞膠葛兮峰稜層以龍鱗。", "松移岫轉，左變而右易。", "風生雲起，出鬼而入神。", "吾亦不知其靈怪如此，願遊杳冥兮見羽人。", "重曰：天門兮穹崇，回合兮攢藂。", "松萬接兮柱日，石千尋兮倚空。", "晚陰兮足風，夕陽兮赩紅。", "試一望兮奪魄，況衆妙之無窮。"]}