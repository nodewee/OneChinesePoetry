{"author": "杜審言", "period": "唐", "type": "诗", "title": "度石門山", "paragraphs": ["石門千仞斷，迸水落遙空。", "道束懸崖半，橋欹絕澗中。", "仰攀人屢息，直下騎纔通。", "泥擁奔虵徑，雲埋伏獸叢。", "星躔牛斗北，地脈象牙東。", "開塞隨行變，高深觸望同。", "江聲連驟雨，日氣抱殘虹。", "未改朱明律，先含白露風。", "堅貞深不憚，險澁諒難窮。", "有異登臨賞，徒爲造化功。"]}