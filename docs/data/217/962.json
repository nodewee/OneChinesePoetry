{"author": "崔融", "period": "唐", "type": "诗", "title": "塞垣行", "paragraphs": ["疾風捲溟海，萬里揚沙礫。", "仰望不見天，昏昏竟朝夕。", "是時軍兩進，東拒復西敵。", "蔽山張旗鼓，間道潛鋒鏑。", "精騎突曉圍，奇兵襲暗壁。", "十月邊塞寒，四山沍陰積。", "雨雪鴈南飛，風塵景西迫。", "昔我事討論，未嘗怠經籍。", "一朝棄筆硯，十年操矛戟。", "豈要黃河誓，須勒燕山石。", "可嗟牧羊臣，海外久爲客。"]}