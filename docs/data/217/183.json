{"author": "張九齡", "period": "唐", "type": "诗", "title": "奉和聖製送尚書燕國公赴朔方", "paragraphs": ["宗臣事有征，廟筭在休兵。", "天與三台座，人當萬里城。", "朔南方偃革，河右暫揚旌。", "寵錫從仙禁，光華出漢京。", "山川勤遠畧，原隰軫皇情。", "爲奏薰琴唱，仍題寶劒名。", "聞風六郡伏，計日五戎平。", "山甫歸應疾，留侯功復成。", "歌鍾旋可望，袵席豈難行。", "四牡何時入？吾君憶履聲。"]}