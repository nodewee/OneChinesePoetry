{"author": "宋之問", "period": "唐", "type": "诗", "title": "明河篇", "paragraphs": ["八月涼風天氣晶，萬里無雲河漢明。", "昏見南樓清且淺，曉落西山縱復橫。", "洛陽城闕天中起，長河夜夜千門裏。", "複道連甍共蔽虧，畫堂瓊戶特相宜。", "雲母帳前初泛濫，水精簾外轉逶迤。", "倬彼昭回如練白，復出東城接南陌。", "南陌征人去不歸，誰家今夜擣寒衣。", "鴛鴦機上疎螢度，烏鵲橋邊一雁飛。", "雁飛螢度愁難歇，坐見明河漸微沒。", "已能舒卷任浮雲，不惜光輝讓流月。", "明河可望不可親，願得乘槎一問津。", "更將織女支機石，還訪成都賣卜人。"]}