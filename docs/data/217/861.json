{"author": "杜審言", "period": "唐", "type": "诗", "title": "贈崔融二十韻", "paragraphs": ["十年俱薄宦，萬里各他方。", "雲天斷書札，風土異炎涼。", "太息幽蘭紫，勞歌奇樹黃。", "日疑懷叔度，夜似憶真長。", "北使從江表，東歸在洛陽。", "相逢慰疇昔，相對敘存亡。", "草深窮巷毀，竹盡故園荒。", "雅節君彌固，衰顏余自傷。", "人事盈虛改，交遊寵辱妨。", "雀羅爭去翟，鶴氅競尋王。", "思極歡娛至，朋情詎可忘。", "琴樽橫宴席，巖谷臥詞場。", "連騎追佳賞，城中及路傍。", "三川宿雨霽，四月晚花芳。", "復此開懸榻，寧唯入後堂。", "興酣鴝鵒舞，言洽鳳皇翔。", "高選俄遷職，嚴程已飭裝。", "撫躬銜道義，攜手戀輝光。", "玉振先推美，金銘舊所防。", "勿嗟離別易，行役共時康。"]}