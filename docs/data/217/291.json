{"author": "宋之問", "period": "唐", "type": "诗", "title": "自衡陽至韶州謁能禪師", "paragraphs": ["謫居竄炎壑，孤帆淼不繫。", "別家萬里餘，流目三春際。", "猿啼山館曉，虹飲江皐霽。", "湘岸竹泉幽，衡峯石囷閉。", "嶺嶂窮攀越，風濤極沿濟。", "吾師在韶陽，欣此得躬詣。", "洗慮賓空寂，焚香結精誓。", "願以有漏軀，聿薰無生慧。", "物用益沖曠，心源日閑細。", "伊我獲此途，遊道回晚計。", "宗師信捨法，擯落文史藝。", "坐禪羅浮中，尋異窮海裔。", "何辭禦魑魅，自可乘炎癘。", "回首望舊鄉，雲林浩虧蔽。", "不作離別苦，歸期多年歲。"]}