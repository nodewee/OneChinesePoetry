{"author": "楊炯", "period": "唐", "type": "诗", "title": "和劉侍郎入隆唐觀", "paragraphs": ["福地陰陽合，仙都日月開。", "山川臨四險，城樹隱三臺。", "伏檻排雲出，飛軒遶澗回。", "參差凌倒影，瀟灑軼浮埃。", "百果珠爲實，羣峰錦作苔。", "懸蘿暗疑霧，瀑布響成雷。", "方士燒丹液，真人泛玉杯。", "還如問桃水，更似得蓬萊。", "漢帝求仙日，相如作賦才。", "自然金石奏，何必上天台。"]}