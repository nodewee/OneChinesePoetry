{"author": "崔湜", "period": "唐", "type": "诗", "title": "大漠行", "paragraphs": ["單于犯薊堧，驃騎略蕭邊。", "南山木葉飛下地，北海蓬根亂上天。", "科斗連營太原道，魚麗合陣武威川。", "三軍遙倚杖，萬里相馳逐。", "旌斾悠悠靜瀚源，鼙鼓喧喧動盧谷。", "窮徼上幽陵，吁嗟倦寢興。", "馬蹄凍溜石，胡毳暖生冰。", "雲沙泱漭天光閉，河塞陰沈海色凝。", "崆峒異國誰能托，蕭索邊心常不樂。", "近見行人畏白龍，遙聞公主愁黃鶴。", "陽春半，岐路間。", "瑤臺苑，玉門關。", "百花芳樹紅將歇，二月蘭皐綠未還。", "陣雲不散魚龍水，雨雪猶飛鴻鴈山。", "山嶂連緜不可極，路遠辛勤夢顏色。", "北堂萱草不寄來，東園桃李長相憶。", "漢將紛紜攻戰盈，胡寇蕭條幽朔清。", "韓君拜節偏知遠，鄭吉驅旌坐見迎。", "火絕煙沈右西極，谷靜山空左北平。", "但使將軍能百戰，不須天子築長城。"]}