{"author": "宋之問", "period": "唐", "type": "诗", "title": "浣紗篇贈陸上人", "paragraphs": ["越女顏如花，越王聞浣紗。", "國微不自寵，獻作吳宮娃。", "山藪半潛匿，苧蘿更蒙遮。", "一行霸句踐，再笑傾夫差。", "豔色奪人目，斆嚬亦相誇。", "一朝還舊都，靚粧尋若耶。", "鳥驚入松網，魚畏沈荷花。", "始覺冶容妄，方悟羣心邪。", "欽子秉幽意，世人共稱嗟。", "願言托君懷，倘類蓬生麻。", "家住雷門曲，高閣凌飛霞。", "淋漓翠羽帳，旖旎采雲軍。", "春風豔楚舞，秋月纏胡笳。", "自昔專嬌愛，襲玩唯矜奢。", "達本知空寂，棄彼猶泥沙。", "永割偏執性，自長薰修芽。", "攜妾不障道，來止妾西家。"]}