{"author": "張九齡", "period": "唐", "type": "诗", "title": "和崔尚書喜雨", "paragraphs": ["積陽雖有晦，經月未爲灾。", "上念人天重，先祈雲漢回。", "仁心及草木，號令起風雷。", "照爛陰霞止，交紛瑞雨來。", "三辰破黍稷，四達屏氛埃。", "池溜因添滿，林芳爲灑開。", "聽中聲滴瀝，望處影徘徊。", "惠澤成豐歲，昌言發上才。", "無論驗石鼓，不是御雲臺。", "直頌皇恩浹，崇朝遍九垓。"]}