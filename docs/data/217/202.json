{"author": "張九齡", "period": "唐", "type": "诗", "title": "奉使自藍田玉山南行", "paragraphs": ["征驂入雲壑，始憶步金門。", "通籍微軀幸，歸途明主恩。", "匪唯徇行役，兼得慰晨昏。", "是節暑云熾，紛吾心所尊。", "海縣且悠緬，山郵日駿奔。", "徒知惡囂事，未暇息陰論。", "嶢武經陳迹，衡湘指故園。", "水聞南澗險，煙望北林繁。", "遠靄千巖合，幽聲百籟喧。", "陰泉夏猶凍，陽景晝方暾。", "懿此高深極，徒令夢想存。", "盛明期有報，長往復奚言。"]}