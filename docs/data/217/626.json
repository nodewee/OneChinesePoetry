{"author": "李嶠", "period": "唐", "type": "诗", "title": "汾陰行", "paragraphs": ["君不見昔日西京全盛時，汾陰后土親祭祠。", "齋宮宿寢設儲供，撞鐘鳴鼓樹羽旂。", "漢家五葉才且雄，賓延萬靈朝九戎。", "栢梁賦詩高宴罷，詔書法駕幸河東。", "河東太守親掃除，奉迎至尊導鑾輿。", "五營夾道列容衞，三河縱觀空里閭。", "回旌駐蹕降靈場，焚香奠醑邀百祥。", "金鼎發色正焜煌，靈祇煒燁攄景光。", "埋玉陳牲禮神畢，舉麾上馬乘輿出。", "彼汾之曲嘉可遊，木蘭爲楫桂爲舟。", "櫂歌微吟綵鷁浮，簫鼓哀鳴白雲秋。", "歡娛宴洽賜羣后，家家復除戶牛酒。", "聲明動天樂無有，千秋萬歲南山壽。", "自從天子向秦關，玉輦金車不復還。", "珠簾羽扇長寂寞，鼎湖龍髯安可攀。", "千齡人事一朝空，四海爲家此路窮。", "豪雄意氣今何在，壇場宮館盡蒿篷。", "路逢故老長歎息，世事回環不可測。", "昔時青樓對歌舞，今日黃埃聚荆棘。", "山川滿目淚沾衣，富貴榮華能幾時。", "不見秪今汾水上，唯有年年秋雁飛。"]}