{"author": "宋之問", "period": "唐", "type": "诗", "title": "遊雲門寺", "paragraphs": ["維舟探靜域，作禮事尊經。", "投跡一蕭散，爲心自杳冥。", "龕依大禹穴，樓倚少微星。", "沓嶂圍蘭若，回溪抱竹庭。", "覺花塗砌白，甘露洗山青。", "雁塔鶱金地，虹橋轉翠屏。", "人天宵現景，神鬼晝潛形。", "理勝常虛寂，緣空自感靈。", "入禪從鴿遶，說法有龍聽。", "劫累終期滅，塵躬且未寧。", "搖搖不安寐，待月詠巖扃。"]}