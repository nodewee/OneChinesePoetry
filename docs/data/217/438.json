{"author": "宋之問", "period": "唐", "type": "诗", "title": "發端州初入西江", "paragraphs": ["問我將何去？清晨泝越溪。", "翠微縣宿雨，丹壑飲晴霓。", "樹影捎雲密，藤陰覆水低。", "潮回出浦駛，洲轉望鄉迷。", "人意長懷北，江行日向西。", "破顏看鵲喜，拭淚聽猿嗁/。", "骨肉初分愛，親朋忽解攜。", "路遙魂欲斷，身辱理能齊。", "疇日三山意，于茲萬緒暌。", "金陵有仙館，即事尋丹梯。"]}