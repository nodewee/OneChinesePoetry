{"author": "宋之問", "period": "唐", "type": "诗", "title": "洞庭湖", "paragraphs": ["地盡天水合，朝及洞庭湖。", "初日當中涌，莫辨東西隅。", "晶耀目何在，瀅熒心欲無。", "靈光晏海若，游氣耿天吳。", "張樂軒皇至，征苗夏禹徂。", "楚臣悲落葉，堯女泣蒼梧。", "野積九江潤，山通五嶽圖。", "風恬魚自躍，雲夕雁相呼。", "獨此臨泛漾，浩將人代殊。", "永言洗氛濁，卒歲爲清娛。", "要使功成退，徒勞越大夫。"]}