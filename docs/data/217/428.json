{"author": "宋之問", "period": "唐", "type": "诗", "title": "發藤州", "paragraphs": ["朝夕苦遄征，孤魂長自驚。", "泛舟依雁渚，投館聽猿鳴。", "石髮緣溪蔓，林衣埽地輕。", "雲峰刻不似，苔蘚畫難成。", "露裛千花氣，泉和萬籟聲。", "攀幽紅處歇，躋險綠中行。", "戀切芝蘭砌，悲纏松柏塋。", "丹心江北死，白髮嶺南生。", "魑魅天邊國，窮愁海上城。", "勞歌意無限，今日爲誰明。"]}