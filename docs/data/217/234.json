{"author": "張九齡", "period": "唐", "type": "诗", "title": "和姚令公哭李尚書乂", "paragraphs": ["貴賤雖殊等，平生竊下風。", "雲泥勢已絕，山海納還通。", "忽歎登龍者，翻將弔鶴同。", "琴詩猶可託，劍履獨成空。", "疇昔嘗論禮，興言每匪躬。", "人思崔琰議，朝掩祭遵公。", "作善神何酷，依仁命不融。", "天文虛北斗，人事罷南宮。", "上幸既傷舊，下流彌感衷。", "無恩報國士，徒欲問玄穹。"]}