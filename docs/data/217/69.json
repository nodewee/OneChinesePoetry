{"author": "張九齡", "period": "唐", "type": "诗", "title": "南陽道中作", "paragraphs": ["登郢屬歲陰，及宛懵所適。", "復聞東漢主，遺此南都迹。", "佳氣藹厥初，霸圖紛在昔。", "茲邦稱貴近，與世嘗薰赫。", "遭遇感風雲，變衰空草澤。", "不識鄧公樹，猶傳陰后石。", "驅馬歷闉闍，荆榛翳阡陌。", "事去物無象，感來心不懌。", "懷古對窮秋，興言傷遠客。", "眇默遵岐路，辛勤弊行役。", "雲雁號相呼，林麕走自索。", "顧憶徇書劍，未嘗安枕席。", "豈暇墨突黔，空持遼豕白。", "迷復期非遠，歸歟賞農隙。"]}