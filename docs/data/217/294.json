{"author": "宋之問", "period": "唐", "type": "诗", "title": "宿雲門寺", "paragraphs": ["雲門若邪裏，泛鷁路纔通。", "夤緣綠篠岸，遂得青蓮宮。", "天香衆壑滿，夜梵前山空。", "漾漾潭際月，颸飀杉上風。", "茲焉多嘉遯，數子今莫同。", "鳳歸慨處士，鹿化聞仙公。", "樵路鄭州北，舉井阿巖東。", "永夜豈云寐，曙華忽葱蘢。", "谷鳥囀尚澀，源桃驚未紅。", "再來期春暮，當造林端窮。", "庶幾蹤謝客，開山投剡中。"]}