{"author": "張九齡", "period": "唐", "type": "诗", "title": "洪州西山祈雨是日輒應因賦詩言事", "paragraphs": ["茲山蘊靈異，走望良有歸。", "丘禱雖已久，甿心難重違。", "遲明申藻薦，先夕旅巖扉。", "獨宿雲峰下，蕭條人吏稀。", "我來不外適，幽抱自中微。", "靜入風泉奏，涼生松栝圍。", "窮年滯遠想，寸晷閱清暉。", "虛美悵無屬，素情緘所依。", "詭隨嫌弱操，羇束謝貞肥。", "義濟亦吾道，誠存爲物祈。", "靈心倏已應，甘液幸而飛。", "閉閣且無責，隨車安敢希。", "多慙德不感，知復是耶非。"]}