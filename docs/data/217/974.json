{"author": "崔融", "period": "唐", "type": "诗", "title": "哭蔣詹事儼", "paragraphs": ["江上有長離，從容盛羽儀。", "一鳴百獸舞，一舉羣鳥隨。", "應我聖明代，巢君阿閣垂。", "鉤陳侍帷扆，環衞奉旌麾。", "雅量滄海納，完才廟廊施。", "養親光孝道，事主竭忠規。", "貞節既已固，殊榮良不訾。", "朝遊雲漢省，夕宴芙蓉池。", "汲黯言當直，陳平智本奇。", "功成喜身退，時往惜年馳。", "鎮國山基毀，中天柱石頹。", "將軍空有頌，刺史獨留碑。", "蕪漫藏書壁，荒涼懸劒枝。", "昔余參下位，數載忝牽羈。", "置榻恩逾重，迎門禮自卑。", "竹林常接興，黍谷每逢吹。", "逸翰金相發，清談玉柄揮。", "不輕文舉少，深歎子雲疲。", "遺愛猶如在，殘編尚可窺。", "即今流水曲，何處俗人知。"]}