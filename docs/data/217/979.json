{"author": "閻朝隱", "period": "唐", "type": "诗", "title": "鸚鵡貓兒篇", "paragraphs": ["霹靂引，豐隆鳴，猛獸噫氣蛇吼聲。", "鸚鵡鳥，同資造化兮殊粹精。", "鷫鸘毛，翡翠翼。", "鵷雛延頸，鵾雞弄色。", "鸚鵡鳥，同稟陰陽兮異埏埴。", "彼何爲兮，隱隱振振。", "此何爲兮，綠衣翠襟。", "彼何爲兮，窘窘蠢蠢。", "此何爲兮，好貌好音。", "彷彷兮徉徉，似妖姬躧步兮動羅裳。", "趨趨兮蹌蹌，若處子迴眸兮登玉堂。", "爰有獸也，安其忍，觜其脇，距其胸，與之放曠浪浪兮，從從容容。", "鉤爪鋸牙也，宵行晝伏無以當，遇之兮忘味。", "摶擊騰擲也，朝飛暮噪無以拒，逢之兮屏氣。", "由是言之，貪殘薄則智慧作，貪殘臨之兮不復攫。", "由是言之，智慧周則貪殘囚，智慧犯之兮不復憂。", "菲形陋質雖賤微，皇王顧遇長光輝。", "離宮別館臨朝市，妙舞繁弦雜宮徵。", "嘉喜堂前景福內，合歡殿上明光裏。", "雲母屏風文彩合，流蘇斗帳香煙起。", "承恩宴盼接宴喜，高視七頭金駱駝。", "平懷五尺銅獅子，國有君兮國有臣。", "君爲主兮臣爲賓，朝有賢兮朝有德。", "賢爲君兮德爲飾，千年萬歲兮心轉憶。"]}