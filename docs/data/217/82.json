{"author": "張九齡", "period": "唐", "type": "诗", "title": "在郡秋懷二首 一", "paragraphs": ["秋風入前林，蕭瑟鳴高枝。", "寂寞遊子思，寤歎何人知。", "宦成名不立，志存歲已馳。", "五十而無聞，古人深所疵。", "平生去外飾，直道如不羈。", "未得操割效，忽復寒暑移。", "物情自古然，身退毀亦隨。", "悠悠滄江渚，望望白雲涯。", "露下霜且降，澤中草離披。", "蘭艾若不分，安用馨香爲。"]}