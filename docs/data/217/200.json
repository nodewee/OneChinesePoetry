{"author": "張九齡", "period": "唐", "type": "诗", "title": "餞王尚書出邊", "paragraphs": ["漢相推人傑，殷宗伐鬼方。", "還聞出將重，坐見即戎良。", "上策應爲豫，中權且用光。", "令申兵氣倍，威憺虜魂亡。", "樹比公孫大，城如道濟長。", "夏雲登隴首，秋露泫遼陽。", "武德舒宸睠，文思餞樂章。", "感恩身既許，激節膽猶嘗。", "祖帳傾朝列，軍麾駐道傍。", "詩人何所詠，尚父欲鷹揚。"]}