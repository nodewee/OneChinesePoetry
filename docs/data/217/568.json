{"author": "王勃", "period": "唐", "type": "诗", "title": "三月曲水宴得煙字", "paragraphs": ["彭澤官初去，河陽賦始傳。", "田園歸舊國，詩酒間長筵。", "列室窺丹洞，分樓瞰紫煙。", "縈回亙津渡，出沒控郊鄽。", "鳳琴調上客，龍轡儼羣仙。", "松石偏宜古，藤蘿不記年。", "重簷交密樹，複磴擁危泉。", "抗石晞南嶺，乘沙眇北川。", "傅巖來築處，磻谿入釣前。", "日斜真趣遠，幽思夢涼蟬。"]}