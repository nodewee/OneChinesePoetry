{"author": "楊炯", "period": "唐", "type": "诗", "title": "奉和上元酺宴應詔", "paragraphs": ["甲乙遇災年，周隋送上弦。", "妖星六丈出，沴氣七重懸。", "赤縣空無主，蒼生欲問天。", "龜龍開寶命，雲火昭靈慶。", "萬物覩真人，千秋逢聖政。", "祖宗玄澤遠，文武休光盛。", "大號域中平，皇威天下驚。", "參辰昭文物，宇宙浹聲名。", "漢后三章令，周王五伐兵。", "匈奴窮地角，本自遠正朔。", "驕子起天街，由來虧禮樂。", "一衣掃風雨，再戰夷屯剝。", "清明日月旦，蕭索煙雲渙。", "寒暑既平分，陰陽復貞觀。", "惟神諧妙物，乃聖符幽贊。", "下武發禎祥，平階屬會昌。", "金泥封日觀，璧水匝明堂。", "業盛勳華德，興包天地皇。", "孝思義罔極，易禮光前式。", "天煥三辰輝，靈書五雲色。", "敬時窮發歛，卜代盈千億。", "五緯聚華軒，重光入望園。", "公卿論至道，天子拜昌言。", "雷解初開出，星空即便元。", "瑤臺涼景薦，銀闕秋陰遍。", "百戲騁魚龍，千門壯宮殿。", "深仁洽蠻徼，愷樂周寰縣。", "宣室召羣臣，明庭禮百神。", "仰德還符日，霑恩更似春。", "襄城非牧豎，楚國有巴人。"]}