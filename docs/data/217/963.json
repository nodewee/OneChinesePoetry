{"author": "崔融", "period": "唐", "type": "诗", "title": "登東陽沈隱侯八詠樓", "paragraphs": ["旦登西北樓，樓峻石墉厚。", "宛生長定□，俯壓三江口。", "排階銜鳥衡，交疏過牛斗。", "左右會稽鎮，出入具區藪。", "越巖森其前，浙江漫其後。", "此地實東陽，由來山水鄉。", "隱侯有遺詠，落簡尚餘芳。", "具物昔未改，斯人今已亡。", "粵余忝藩左，束髪事文場。", "悵不見夫子，神期遙相望。"]}