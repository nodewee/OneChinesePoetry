{"author": "李嶠", "period": "唐", "type": "诗", "title": "奉和杜員外扈從教閱", "paragraphs": ["杪冬嚴殺氣，窮紀送頹光。", "薄狩三農隙，大閱五戎塲。", "菜田初起燒，蘭野正開防。", "夾岸虹旗轉，分朋獸罟張。", "燕弧帶曉月，吳劒動秋霜。", "原啓前禽路，山縈後騎行。", "雲區墜日羽，星苑斃天狼。", "禮振軍容肅，威宣武節揚。", "神心體殷祝，靈兆叶姬祥。", "幸陪仙駕末，欣採翰林芳。"]}