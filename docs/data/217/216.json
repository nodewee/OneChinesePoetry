{"author": "張九齡", "period": "唐", "type": "诗", "title": "登荆州城樓", "paragraphs": ["天宇何其曠，江城坐自拘。", "層樓百餘尺，迢遞在西隅。", "暇日時登眺，荒郊臨故都。", "纍纍見陳迹，寂寂想雄圖。", "古往山川在，今來郡邑殊。", "北疆雖入鄭，東距豈防吳。", "幾代傳荆國，當時敵陝郛。", "上流空有處，中土復何虞。", "枕席夷三峽，關梁豁五湖。", "承平無異境，守隘莫論夫。", "自罷金門籍，來參竹使符。", "端居向林藪，微尚在桑榆。", "直似王陵戇，非如甯武愚。", "今茲對南浦，乘雁與雙鳧。"]}