{"author": "張九齡", "period": "唐", "type": "诗", "title": "登樂遊原春望書懷", "paragraphs": ["城隅有樂遊，表裏見皇州。", "策馬既長遠，雲山亦悠悠。", "萬壑清光滿，千門喜氣浮。", "花間直城路，草際曲江流。", "憑眺茲爲美，離居方獨愁。", "已驚玄髮換，空度綠荑柔。", "奮翼籠中鳥，歸心海上鷗。", "既傷日月逝，且欲桑榆收。", "豹變焉能及，鶯鳴非可求。", "願言從所好，初服返林丘。"]}