{"author": "宋之問", "period": "唐", "type": "诗", "title": "入瀧州江", "paragraphs": ["孤舟泛盈盈，江流日縱橫。", "夜雜蛟螭寢，晨披瘴癘行。", "潭蒸水沫起，山熱火雲生。", "猿躩時能嘯，鳶飛莫敢鳴。", "海窮南徼盡，鄉遠北魂驚。", "泣向文身國，悲看鑿齒氓。", "地偏多育蠱，風惡好相鯨。", "余本巖栖客，悠哉慕玉京。", "厚恩嘗願答，薄宦不祈成。", "違隱乖求志，披荒爲近名。", "鏡愁玄髮改，心負紫芝榮。", "運啓中興曆，時逢外域清。", "祗應保忠信，延促付神明。"]}