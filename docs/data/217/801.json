{"author": "李嶠", "period": "唐", "type": "诗", "title": "皇帝上禮撫事述懷", "paragraphs": ["配極輝光遠，承天顧託隆。", "負圖濟多難，脫履歸成功。", "聖道昭永錫，邕言讓在躬。", "還推萬方重，咸仰四門聰。", "恭己忘自逸，因人體至公。", "垂旒滄海晏，解網法星空。", "雲散天五色，春還日再中。", "稱觴合纓弁，率舞應絲桐。", "凱樂深居鎬，傳歌盛飲豐。", "小臣濫簪筆，無以頌唐風。"]}