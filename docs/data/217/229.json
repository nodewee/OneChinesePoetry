{"author": "張九齡", "period": "唐", "type": "诗", "title": "初發道中贈王司馬兼寄諸公", "paragraphs": ["昔歲嘗陳力，中年退屏居。", "承顏方弄鳥，放性或觀魚。", "曾是安疵拙，誠非議卷舒。", "林園事益簡，煙月賞恆餘。", "不意棲愚谷，無階奉詔書。", "湛恩均大造，弱植媿空虛。", "肅命趨仙闕，僑裝撫傳車。", "念行開祖帳，憐別降題輿。", "誰謂風期許，叨延禮數殊。", "義沾投分末，情及解攜初。", "追餞扶江介，光輝燭里閭。", "子雲應寂寞，公叔爲吹噓。", "景物春來異，音容日向疎。", "川原行稍穩，鐘鼓聽猶徐。", "林隔王公轝，雲迷班氏廬。", "戀親唯委咽，思德更躊躇。", "徇義當由此，懷安乃闕如。", "願酬明主惠，行矣豈徒歟。"]}