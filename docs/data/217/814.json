{"author": "李嶠", "period": "唐", "type": "诗", "title": "晚秋喜雨", "paragraphs": ["積陽躔首夏，隆旱屆徂秋。", "炎威振皇服，歊景暴神州。", "氣滌朝川朗，光澄夕照浮。", "草木委林甸，禾黍悴原疇。", "國懼流金眚，人深懸磬憂。", "紫宸兢履薄，丹扆念推溝。", "望肅壇場祀，冤申囹圄囚。", "御車遷玉殿，薦菲撤瓊羞。", "濟窘邦儲發，蠲窮井賦優。", "服閑雲驥屏，冗術土龍修。", "睿感通三極，天誠貫六幽。", "夏祈良未擬，商禱詎爲儔。", "穴蟻禎符應，山蛇毒影收。", "騰雲八際滿，飛雨四溟周。", "聚靄籠仙闕，連霏繞畫樓。", "旱陂仍積水，涸沼更通流。", "晚穗萎還結，寒苗瘁復抽。", "九農歡歲阜，萬宇慶時休。", "野洽如坻詠，途喧擊壤謳。", "幸聞東李道，欣奉北場遊。"]}