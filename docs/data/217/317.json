{"author": "宋之問", "period": "唐", "type": "诗", "title": "桂州三月三日", "paragraphs": ["代業京華裏，遠投魑魅鄉。", "登高望不極，雲海四茫茫。", "伊昔承休盼，曾爲人所羨。", "兩朝賜顏色，二紀陪歡宴。", "昆明御宿侍龍媒，伊闕天泉復幾回。", "西夏黃河水心劒，東周清洛羽觴杯。", "苑中落花掃還合，河畔垂楊撥不開。", "千春萬壽多行樂，柏梁和歌攀睿作。", "賜金分帛奉恩輝，風舉雲搖入紫微。", "晨趨北闕鳴珂至，夜出南宮把燭歸。", "載筆儒林多歲月，襆被文昌佐吳越。", "越中山海高且深，興來無處不登臨。", "永和九年刺海郡，暮春三月醉山陰。", "愚謂嬉遊長似昔，不言流寓歘成今。", "始安繁華舊風俗，帳飲傾城沸江曲。", "主人絲管清且悲，客子肝腸斷還續。", "荔浦蘅皐萬里餘，洛陽音信絕能疎。", "故園今日應愁思，曲水何能更祓除。", "逐伴誰憐合浦葉，思歸豈食桂江魚。", "不求漢使金囊贈，願得佳人錦字書。"]}