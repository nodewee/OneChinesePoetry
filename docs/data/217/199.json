{"author": "張九齡", "period": "唐", "type": "诗", "title": "酬王履震遊園林見貽", "paragraphs": ["宅生惟海縣，素業守郊園。", "中覽霸王說，上徼明主恩。", "一行罷蘭徑，數載歷金門。", "既負潘生拙，俄從周任言。", "逶迤戀軒陛，蕭散反丘樊。", "舊逕稀人跡，前池耗水痕。", "併看芳樹老，唯覺敝廬存。", "自我棲幽谷，逢君翳覆盆。", "孟軻應有命，賈誼得無冤。", "江上行傷遠，林間偶避喧。", "地偏人事絕，時霽鳥聲繁。", "獨善心俱閉，窮居道共尊。", "樂因南澗藻，憂豈北堂萱。", "幽意加投漆，新詩重贈軒。", "平生徇知己，窮達與君論。"]}