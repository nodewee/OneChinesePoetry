{"author": "宋之問", "period": "唐", "type": "诗", "title": "翫郡齋海榴", "paragraphs": ["澤國韶氣早，開簾延霽天。", "野禽宵未囀，山蜚晝仍眠。", "目茲海榴發，列暎巖楹前。", "熠爚禦風靜，葳蕤含景鮮。", "清晨綠堪佩，亭午丹欲然。", "昔忝金閨籍，嘗見玉池蓮。", "未若宗族地，更逢榮耀全。", "南金雖自貴，賀賞詎能遷。", "撫躬萬里絕，豈染一朝妍。", "徒緣滯遐郡，常是惜流年。", "越俗鄙章甫，捫心空自憐。"]}