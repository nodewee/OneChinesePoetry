{"author": "宋之問", "period": "唐", "type": "诗", "title": "遊法華寺", "paragraphs": ["高岫擬耆闍，真乘引妙車。", "空中結樓殿，意表出雲霞。", "後果纏三足，前因感六牙。", "宴林薰寶樹，水溜滴金沙。", "寒谷梅猶淺，溫庭橘未華。", "臺香紅藥亂，塔影綠篁遮。", "果漸輪王族，緣超梵帝家。", "晨行踏忍草，夜誦得靈花。", "江郡將何匹，天都亦未加。", "朝來沿泛所，應是逐仙槎。"]}