{"author": "宋之問", "period": "唐", "type": "诗", "title": "下桂江縣黎壁", "paragraphs": ["放溜覿前漵，連山分上干。", "江回雲壁轉，天小霧峯攢。", "吼沫跳急浪，合流環峻灘。", "欹離出漩劃，繚繞避渦盤。", "舟子怯桂水，最言斯路難。", "吾生抱忠信，吟嘯自安閑。", "旦別已千歲，夜愁勞萬端。", "企予見夜月，委曲破林巒。", "潭曠竹煙盡，洲香橘露團。", "豈傲夙所好，對之與俱歡。", "思君罷琴酌，泣此夜漫漫。"]}