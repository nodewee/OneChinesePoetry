{"author": "楊炯", "period": "唐", "type": "诗", "title": "和劉長史荅十九兄", "paragraphs": ["帝堯平百姓，高祖宅三秦。", "子弟分河岳，衣冠動縉紳。", "盛名恆不隕，歷代幾相因。", "街巷塗山曲，門閭洛水濱。", "五龍金作友，一子玉爲人。", "寶劍豐城氣，明珠魏國珍。", "風標自落落，文質且彬彬。", "共許刁元亮，同推周伯仁。", "石城俯天闕，鍾阜對江津。", "驥足方遐騁，狼心獨未馴。", "鼓鼙鳴九域，風火集重闉。", "城勢餘三板，兵威乏四鄰。", "居然混玉石，直置保松筠。", "耿介酬天子，危言數賊臣。", "鍾儀琴未奏，蘇武節猶新。", "受祿寧辭死，揚名不顧身。", "精誠動天地，忠義感明神。", "怪鳥俄垂翼，修蛇竟暴鱗。", "來朝拜休命，述職下梁岷。", "善政馳金馬，嘉聲繞玉輪。", "三荆忽有贈，四海更相親。", "宮徵諧鳴石，光輝掩燭銀。", "山川遙滿目，零露坐沾巾。", "友愛光天下，恩波浹後塵。", "懦夫仰高節，下里繼陽春。"]}