{"author": "李嶠", "period": "唐", "type": "诗", "title": "奉和幸韋嗣立山莊侍宴應制", "paragraphs": ["南洛師臣契，東巖王佐居。", "幽情遺紱冕，宸眷屬樵漁。", "制下峒山蹕，恩回灞水輿。", "松門駐旌蓋，薜幄引簪裾。", "石磴平黃陸，煙樓半紫虛。", "雲霞仙路近，琴酒俗塵疎。", "喬木千齡外，懸泉百丈餘。", "崖深經鍊藥，穴古舊藏書。", "樹宿摶風鳥，池潛縱壑魚。", "寧知天子貴，尚憶武侯廬。"]}