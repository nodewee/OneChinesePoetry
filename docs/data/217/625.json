{"author": "李嶠", "period": "唐", "type": "诗", "title": "寶劒篇", "paragraphs": ["吳山開，越溪涸，三金合冶成寶鍔。", "淬綠水，鑒紅雲，五采焰起光氛氳。", "背上銘爲萬年字，胸前點作七星文。", "龜甲參差白虹色，轆轤宛轉黃金飾。", "駭犀中斷寧方利，駿馬羣騑未擬直。", "風霜凜凜匣上清，精氣遙遙斗間明。", "避災朝穿晉帝屋，逃亂夜入楚王城。", "一朝運偶逢大仙，虎吼龍鳴騰上天。", "東皇提昇紫微座，西皇佩下赤城田。", "承平久息干戈事，僥幸得充文武備。", "除災辟患宜君王，益壽延齡後天地。"]}