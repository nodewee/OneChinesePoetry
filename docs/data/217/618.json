{"author": "李嶠", "period": "唐", "type": "诗", "title": "奉使築朔方六州城率爾而作", "paragraphs": ["奉詔受邊服，總徒築朔方。", "驅彼犬羊族，正此戎夏疆。", "子來多悅豫，王事寧怠遑。", "三旬無愆期，百雉鬱相望。", "雄視沙漠垂，有截北海陽。", "二庭已頓顙，五嶺盡來王。", "驅車登崇墉，顧眄凌大荒。", "千里何蕭條，草木自悲涼。", "憑軾訊古今，慨焉感興亡。", "漢障緣河遠，秦城入海長。", "顧無廟堂策，貽此中夏殃。", "道隱前業衰，運開今化昌。", "制爲百王式，舉合千載防。", "馬牛被路隅，鋒鏑銷戰場。", "豈不懷賢勞，所圖在永康。", "王事何爲者，稱代陳頌章。"]}