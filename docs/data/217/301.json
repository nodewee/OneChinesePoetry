{"author": "宋之問", "period": "唐", "type": "诗", "title": "傷王七秘書監寄呈揚州陸長史通簡府僚廣陵以廣好事", "paragraphs": ["王氏貴先宗，衡門棲道風。", "傳心晤有物，秉化遊無窮。", "學奧九流異，機玄三語同。", "書乃墨場絕，文稱詞伯雄。", "白屋藩魏主，蒼生期謝公。", "一祗賢良詔，遂謁承明宮。", "補衮望奚塞，尊儒位未充。", "罷官七門裏，歸老一丘中。", "嘗忝長者轍，微言私謂通。", "我行會稽郡，路出廣陵東。", "物在人已矣，都疑淮海空。"]}