{"author": "李嶠", "period": "唐", "type": "诗", "title": "扈從還洛呈侍從羣官", "paragraphs": ["四海帝王家，兩都周漢室。", "觀風昔來幸，御氣今旋蹕。", "雷奮六合開，天行萬乘出。", "玄冥奉時駕，白拒參戎律。", "後隊咽笳簫，前驅嚴罕罼。", "輝光射東井，禁令橫西秩。", "帳殿別陽秋，旌門臨甲乙。", "將交洛城雨，稍遠長安日。", "邙鞏雲外來，咸秦霧中失。", "孟冬霜霰下，是月農功畢。", "天道向歸餘，皇情美陰隲。", "行存名嶽禮，逓問高年疾。", "祝鳥既開羅，調人更張瑟。", "登原采謳誦，俯谷求才術。", "邑罕懸磬貧，山無挂瓢逸。", "施恩浹寰宇，展義該文質。", "德澤盛軒遊，哀矜深禹恤。", "申歌地廬駭，獻壽衢尊溢。", "瑞色抱氤氳，寒光變蕭飋。", "宗枝旦奭輔，侍從王劉匹。", "竝輯蛟龍書，同簪鳳皇筆。", "陶甄荷吹萬，頌歎歸明一。", "歡與道路長，顧隨談笑密。", "叨承廊廟選，謬齒夔龍弼。", "喜構大廈成，慙非棟隆吉。"]}