{"author": "宋之問", "period": "唐", "type": "诗", "title": "游陸渾南山自歇馬嶺到楓香林以詩代書荅李舍人適", "paragraphs": ["晨登歇馬嶺，遙望伏牛山。", "孤出羣峰首，熊熊元氣間。", "太和亦崔嵬，石扇橫閃倏。", "細岑互攢倚，浮巘競奔蹙。", "白雲遙入懷，青靄近可掬。", "徒尋靈異跡，周顧愜心目。", "晨拂鳥路行，暮投人煙宿。", "稉稻遠彌秀，栗芋秋新熟。", "石髓非一巖，藥苗乃萬族。", "間關踏雲雨，繚繞緣水木。", "西見商山芝，南到楚鄉竹。", "楚竹幽且深，半雜楓香林。", "浩歌清潭曲，寄爾桃源心。"]}