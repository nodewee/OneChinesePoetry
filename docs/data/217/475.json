{"author": "崔湜", "period": "唐", "type": "诗", "title": "景龍二年余自門下平章事削階授江州員外司馬尋拜襄州刺史春日赴襄陽途中言志", "paragraphs": ["余本燕趙人，秉心愚且直。", "羣籍備所見，孤貞每自飭。", "徇祿期代耕，受任亦量力。", "幸逢休明時，朝野兩薦推。", "一朝趨金門，十載奉瑤墀。", "入掌遷固筆，出參枚馬詞。", "吏部既三踐，中書亦五期。", "進無負鼎說，退慙補衮詩。", "常恐嬰悔吝，不得少酬私。", "嗷嗷路傍子，納謗紛無已。", "上動明主疑，下貽大臣恥。", "毫髮顧無累，冰壺邈自持。", "天道何期平，幽冤終見明。", "始佐廬陵郡，尋牧襄陽城。", "彤幃荷新寵，朱黻蒙舊榮。", "力薄慙任重，恩深知命輕。", "飭徒留前路，行子悲且慕。", "猶聞長樂鐘，尚辨青門樹。", "慈親不忍訣，昆弟默相顧。", "去去勿重陳，川長日云暮。"]}