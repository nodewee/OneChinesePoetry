{"author": "李嶠", "period": "唐", "type": "诗", "title": "夏晚九成宮呈同僚", "paragraphs": ["碣館分襄野，平臺架射峰。", "英藩信煒燁，勝地本從容。", "林引梧庭鳳，泉歸竹沼龍。", "小軒恆共處，長坂屬相從。", "野席蘭琴奏，山臺桂酒醲。", "一枰移晝景，六著盡宵鐘。", "枚藻清詞律，鄒談耀辯鋒。", "結歡良有裕，聯寀愧無庸。", "暫悅丘中賞，還希物外蹤。", "風煙遠近至，魚鳥去來逢。", "月澗橫千丈，雲崖列萬重。", "樹紅山果熟，崖綠水苔濃。", "願以西園柳，長間北巖松。"]}