{"author": "宋之問", "period": "唐", "type": "诗", "title": "景龍四年春祠海", "paragraphs": ["肅事祠春溟，宵齋洗蒙慮。", "雞鳴見日出，鷺下驚濤鶩。", "地闊八荒近，天回百川澍。", "筵端接空曲，目外唯雰霧。", "暖氣物象來，周遊晦明互。", "致牲匪玄享，禋滌期靈煦。", "的的波際禽，沄沄島間樹。", "安期今何在，方丈蔑尋路。", "仙事與世隔，冥搜徒已屢。", "四明背羣山，遺老莫辨處。", "撫中良自慨，弱齡忝恩遇。", "三入文史林，兩拜神仙署。", "雖歎出關遠，始知臨海趣。", "賞來空自多，理勝孰能喻。", "留楫竟何待，徙倚忽云暮。"]}