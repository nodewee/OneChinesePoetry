{"author": "張九齡", "period": "唐", "type": "诗", "title": "經江寧覽舊跡至玄武湖", "paragraphs": ["南國更數世，北湖方十洲。", "天清華林苑，日晏景陽樓。", "果下回仙騎，津傍駐綵斿。", "鳧鷖喧鳳管，荷芰鬬龍舟。", "七子陪詩賦，千人和棹謳。", "應言在鎬樂，不讓橫汾秋。", "風俗因紓慢，江山成易由。", "駒王信不武，孫叔是無謀。", "佳氣日將歇，霸功誰與修。", "桑田東海變，麋鹿姑蘇遊。", "否運爭三國，康時劣九州。", "山雖幕府在，館豈豫章留。", "水淀還相閱，菱歌亦故遒。", "雄圖不足問，唯想事風流。"]}