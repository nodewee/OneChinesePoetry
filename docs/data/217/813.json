{"author": "李嶠", "period": "唐", "type": "诗", "title": "劉侍讀見和山邸十篇重申此贈", "paragraphs": ["神嶽瑤池圃，仙宮玉樹林。", "乘時警天御，清暑滌宸襟。", "梁駕陪玄賞，淄庭掩翠岑。", "對巖龍岫出，分壑雁池深。", "簷迥松蘿映，窗高石鏡臨。", "落泉奔澗響，驚吹助猿吟。", "野氣迷涼燠，山花雜古今。", "英藩盛賓侶，勝景想招尋。", "踐徑披蘭葉，攀崖引桂陰。", "穆生時泛醴，鄒子或調琴。", "雉翳分塲合，魚鉤向浦沈。", "朝遊極斜景，夕宴待橫參。", "顧己慙鉛鍔，叨名齒玳簪。", "暫依朱邸館，還暢白雲心。", "丘壑信多美，煙霞得所欽。", "寓言攄宿志，竊吹簡知音。", "獎價踰珍石，酬文重振金。", "方從仁智所，攜手濯清潯。"]}