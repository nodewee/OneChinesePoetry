{"author": "張九齡", "period": "唐", "type": "诗", "title": "出爲豫章郡途次廬山東巖下", "paragraphs": ["茲山鎮何所，乃在澄湖陰。", "下有蛟螭伏，上與虹蜺尋。", "靈仙未始曠，窟宅何其深。", "雙闕出雲峙，三宮入煙沈。", "攀崖猶昔境，種杏非舊林。", "想像終古跡，惆悵獨往心。", "紛吾嬰世網，數載忝朝簪。", "孤根自靡託，量力況不任。", "多謝周身防，常恐橫議侵。", "豈匪鵷鴻列，惕如泉壑臨。", "迨茲刺江郡，來此滌塵襟。", "有趣逢樵客，忘懷狎野禽。", "棲閑義未果，用拙歡在今。", "願言答休命，歸事丘中琴。"]}