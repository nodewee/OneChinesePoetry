{"author": "李嶠", "period": "唐", "type": "诗", "title": "安輯嶺表事平罷歸", "paragraphs": ["雲端想京縣，帝鄉如可見。", "天涯望越臺，海路幾悠哉。", "六月飛鵬去，三年瑞雉來。", "境遙銅柱出，山險石門開。", "自我違瀍洛，瞻途屢揮霍。", "朝朝寒路多，夜夜征衣薄。", "白簡承朝憲，朱方撫夷落。", "既弘天覆廣，且諭皇恩博。", "皇恩溢外區，憬俗詠來蘇。", "聲朔臣天子，壇場拜老夫。", "降宮韜將略，黃石寢兵符。", "返斾收龍虎，空營集鳥烏。", "日落澄氛靄，憑高視襟帶。", "東甌抗於越，南斗臨吳會。", "春色繞邊陲，飛花出荒外。", "卉服紛如積，長川思遊客。", "風生丹桂晚，雲起蒼梧夕。", "去舳艤清江，歸軒趨紫陌。", "衣裳會百蠻，琛賮委重關。", "不學金刀使，空持寶劒還。"]}