{"author": "宋之問", "period": "唐", "type": "诗", "title": "遊法華寺", "paragraphs": ["薄游京都日，遙羨稽山名。", "分刺江海郡，朅來徵素情。", "松露洗心眷，象筵敷念誠。", "薄雲界青嶂，皎日鶱朱甍。", "苔澗深不測，竹房閑且清。", "感真六象見，垂兆二𪅝鳴。", "古今信靈跡，中州莫與京。", "林巘永棲業，豈伊佐一生。", "浮悟雖已久，事試去來成。", "觀念幸相續，庶幾最後明。"]}