{"author": "崔湜", "period": "唐", "type": "诗", "title": "至桃林塞作", "paragraphs": ["去國未千里，離家已再旬。", "丹心恆戀闕，白首更辭親。", "懷璧常貽訓，捐金詎得鄰。", "抱冤非忤物，罹謗豈由人。", "不濫辭終辨，無瑕理竟伸。", "黻還中省舊，符與外臺新。", "塞上同遷客，江潭異逐臣。", "淚垂非屬峴，腸斷固由秦。", "歲月行遒盡，山川難重陳。", "始知亭伯去，還是拙謀身。"]}