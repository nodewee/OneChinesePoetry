{"author": "張九齡", "period": "唐", "type": "诗", "title": "冬中至玉泉山寺屬窮陰冰閉崖谷無色及仲春行縣復往焉故有此作", "paragraphs": ["靈境信幽絕，芳時重暄妍。", "再來及茲勝，一遇非無緣。", "萬木柔可結，千花敷欲然。", "松間鳴好鳥，竹下流清泉。", "石壁開精舍，金光照法筵。", "真空本自寂，假有聊相宣。", "復此灰心者，仍追巢頂禪。", "簡書雖有畏，身世亦相捐。"]}