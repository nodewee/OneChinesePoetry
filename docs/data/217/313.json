{"author": "宋之問", "period": "唐", "type": "诗", "title": "龍門應制", "paragraphs": ["宿雨霽氛埃，流雲度城闕。", "河堤柳新翠，苑樹花先發。", "洛陽花柳此時濃，山水樓臺暎幾重。", "羣公拂霧朝翔鳳，天子乘春幸鑿龍。", "鑿龍近出王城外，羽從琳琅擁軒蓋。", "雲罕纔臨御水橋，天衣已入香山會。", "山壁嶄巖斷復連，清流澄澈俯伊川。", "雁塔遙遙綠波上，星龕奕奕翠微邊。", "層巒舊長千尋木，遠壑初飛百丈泉。", "綵仗蜺旌遶香閣，下輦登高望河洛。", "東城宮闕擬昭回，南陌溝塍殊綺錯。", "林下天香七寶臺，山中春酒萬年杯。", "微風一起祥花落，仙樂初鳴瑞鳥來。", "鳥來花落紛無已，稱觴獻壽煙霞裏。", "歌舞淹留景欲斜，石關猶駐五雲車。", "鳥旗翼翼留芳草，龍騎駸駸暎晚花。", "千乘萬騎鑾輿出，水靜山空嚴警蹕。", "郊外喧喧引看人，傾都南望屬車塵。", "囂聲引颺聞黃道，佳氣周迴入紫宸。", "先王定鼎山河固，寶命乘周萬物新。", "吾皇不事瑤池樂，時雨來觀農扈春。"]}