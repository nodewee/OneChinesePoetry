{"author": "張九齡", "period": "唐", "type": "诗", "title": "南還以詩代書贈京師舊僚", "paragraphs": ["薄宦晨昏闕，尊尊義取斯。", "窮愁年貌改，寂歷爾胡爲。", "不諂詞多忤，無容禮益卑。", "微生尚何有？遠跡固其宜。", "思擾梁山曲，情遙越鳥枝。", "故園從海上，良友邈天涯。", "雲雨歎一別，川原勞載馳。", "上慙伯樂顧，中負叔牙知。", "去國誠寥落，經途弊險巇。", "歲逢霜雪苦，林屬蕙蘭萎。", "欲贈幽芳歇，行悲舊賞移。", "一從關作限，兩見月成規。", "苒苒窮年籥，行行盡路岐。", "征鞍稅北渚，歸帆指南垂。", "樹晚猶葱蒨，江寒尚渺瀰。", "土風從楚別，山水入湘奇。", "石瀨相奔觸，煙林更蔽虧。", "層崖夾洞浦，輕舸汎澄漪。", "松篠行皆傍，禽魚動輙隨。", "惜哉邊地隔，不與故人窺。", "疇昔陪鵷鷺，朝陽振羽儀。", "來音雖寂寞，接景每逶迤。", "朝罷冥塵事，賓來話酒巵。", "邀歡逐芳草，結興選華池。", "及此風成歎，何時霧可披。", "自憐無用者，誰念有情離。", "望美音容闊，懷賢夢想疲。", "因聲達霄漢，持拙守東陂。"]}