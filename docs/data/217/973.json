{"author": "崔融", "period": "唐", "type": "诗", "title": "和梁王衆傳張光祿是王子晉後身", "paragraphs": ["聞有沖天客，披雲下帝畿。", "三年上賓去，千載忽來歸。", "昔偶浮丘伯，今同丁令威。", "中郎才貌是，柱史姓名非。", "祗召趨龍闕，承恩拜虎闈。", "丹成金鼎獻，酒至玉杯揮。", "天仗分旄節，朝容間羽衣。", "舊壇何處所，新廟坐光輝。", "漢主存仙要，淮南愛道機。", "朝朝緱氏鶴，長向洛城飛。"]}