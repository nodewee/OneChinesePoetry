{"author": "張九齡", "period": "唐", "type": "诗", "title": "忝官二十年盡在內職及爲郡嘗積戀因賦詩焉", "paragraphs": ["江流去朝宗，晝夜茲不舍。", "仲尼在川上，子牟存闕下。", "聖達有由然，孰是無心者。", "一郡苟能化，百城豈云寡。", "愛禮誰爲羊，戀主吾猶馬。", "感初時不載，思奮翼無假。", "閑宇常自閉，沈心何用寫。", "攬衣步前庭，登陴臨曠野。", "白水生迢遞，清風寄瀟灑。", "願言采芳澤，終朝不盈把。"]}