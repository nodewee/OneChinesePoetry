{"author": "宋之問", "period": "唐", "type": "诗", "title": "自洪府舟行直書其事", "paragraphs": ["仲春辭國門，畏途橫萬里。", "越淮乘楚嶂，造江泛吳汜。", "嚴程無休隙，日夜涉風水。", "昔聞垂堂言，將誡千金子。", "問余何奇剝，遷竄極炎鄙。", "揆己道德餘，幼聞虛白旨。", "貴身賤外物，抗跡遠塵軌。", "朝遊伊水湄，夕臥箕山趾。", "妙年拙自晦，皎潔弄文史。", "謬辱紫泥書，揮翰青雲裏。", "事往每增傷，寵來常誓止。", "銘骨懷報稱，逆鱗讓金紫。", "安位釁潛搆，退耕禍猶起。", "棲巖實吾策，觸藩誠內恥。", "濟濟同時人，台庭鳴劒履。", "愚以卑自衞，兀坐去沈滓。", "迨茲理已極，竊位申知己。", "羣議負宿心，獲戾光華始。", "黃金忽銷鑠，素業坐淪毀。", "浩歎誣平生，何獨戀枌梓。", "浦樹浮鬱鬱，皐蘭覆靡靡。", "百越去魂斷，九疑望心死。", "未盡匡阜遊，遠欣羅浮美。", "周旋本師訓，佩服無生理。", "異國多靈仙，幽探忘年紀。", "敝廬嵩山下，空谷茂蘭芷。", "悠悠南溟遠，採掇長已矣。"]}