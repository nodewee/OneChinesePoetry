{"author": "宋璟", "period": "唐", "type": "诗", "title": "奉和聖製送張說巡邊", "paragraphs": ["帝道薄存兵，王師尚有征。", "是關司馬法，爰命總戎行。", "畫閫崇威信，分麾盛寵榮。", "聚觀方結轍，出祖遂傾城。", "聖酒江河潤，天詞象緯明。", "德風邊草偃，勝氣朔雲平。", "宰國推良器，爲軍挹壯聲。", "至和常得體，不戰即亡精。", "以智泉寧竭，其徐海自清。", "遲還廟堂坐，贈別故人情。"]}