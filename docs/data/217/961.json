{"author": "崔融", "period": "唐", "type": "诗", "title": "西征軍行遇風", "paragraphs": ["北風卷塵沙，左右不相識。", "颯颯吹萬里，昏昏同一色。", "馬煩莫敢進，人急未遑食。", "曹木春更悲，天景晝相匿。", "夙齡慕忠義，雅尚存孤直。", "覽史懷浸驕，讀詩歎孔棘。", "及茲戎旅地，忝從書記職。", "兵氣騰北荒，軍聲振西極。", "坐覺威靈遠，行看氛祲息。", "愚臣何以報，倚馬申微力。"]}