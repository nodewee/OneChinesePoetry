{"author": "張九齡", "period": "唐", "type": "诗", "title": "夏日奉使南海在道中作", "paragraphs": ["緬然萬里露，赫曦三伏時。", "飛走逃深林，流爍恐生疵。", "行李豈無苦，而我方自怡。", "肅事誠在公，拜慶遂及私。", "展力慙淺效，銜恩感深慈。", "且欲湯火蹈，況無鬼神欺。", "朝發高山阿，夕濟長江湄。", "秋瘴寧我毒，夏水胡不夷。", "信知道存者，但問心所之。", "呂梁有出入，乃覺非虛詞。"]}