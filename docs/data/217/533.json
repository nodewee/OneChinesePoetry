{"author": "王勃", "period": "唐", "type": "诗", "title": "採蓮曲", "paragraphs": ["採蓮歸，綠水芙蓉衣。", "秋風起浪鳧雁飛，桂櫂蘭橈下長浦。", "羅裙玉腕輕搖櫓，葉嶼花潭極望平。", "江謳越吹相思苦，相思苦，佳期不可駐。", "塞外征夫猶未還，江南採蓮今已暮。", "今已暮，採蓮花，渠今那必盡娼家。", "官道城南把桑葉，何如江上採蓮花。", "蓮花復蓮花，花葉何稠疊。", "葉翠本羞眉，花紅強如頰。", "佳人不在茲，悵望別離時。", "牽花憐共蒂，折藕愛連絲。", "故情無處所，新物從華滋。", "不惜西津交佩解，還羞北海雁書遲。", "採蓮歌有節，採蓮夜未歇。", "正逢浩蕩江上風，又值裴回江上月。", "裴回蓮浦夜相逢，吳姬越女何丰茸。", "共問寒江千里外，征客關山路幾重。"]}