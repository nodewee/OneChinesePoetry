{"author": "宋之問", "period": "唐", "type": "诗", "title": "有所思", "paragraphs": ["洛陽城東桃李花，飛來飛去落誰家。", "幽閨女兒惜顏色，坐見落花長歎息。", "今年花落顏色改，明年花開復誰在。", "已見松柏摧爲薪，更聞桑田變成海。", "古人無復洛城東，今人還對落花風。", "年年歲歲花相似，歲歲年年人不同。", "寄言全盛紅顏子，須憐半死白頭翁。", "此翁白頭真可憐，伊昔紅顏美少年。", "公子王孫芳樹下，清歌妙舞落花前。", "光祿池臺交錦繡，將軍樓閣畫神仙。", "一朝臥病無相識，三春行樂在誰邊。", "婉轉蛾眉能幾時，須臾鶴髮亂如絲。", "但看古來歌舞地，唯有黃昏鳥雀飛。"]}