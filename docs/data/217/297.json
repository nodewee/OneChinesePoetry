{"author": "宋之問", "period": "唐", "type": "诗", "title": "早發大庾嶺", "paragraphs": ["晨躋大庾險，驛鞍馳復息。", "霧露晝未開，浩途不可測。", "嵥起華夷界，信爲造化力。", "歇鞍問徒旅，鄉關在西北。", "出門怨別家，登嶺恨辭國。", "自惟勗忠孝，斯罪懵所得。", "皇明頗照洗，延議日紛惑。", "兄弟遠淪居，妻子成異域。", "羽翮傷已毀，童幼憐未識。", "躊躕戀北顧，亭午晞霽色。", "春煖陰梅花，瘴回陽鳥翼。", "含沙緣澗聚，吻草依林植。", "適蠻悲疾首，懷鞏淚沾臆。", "感謝鵷鷺朝，勤修魑魅職。", "生還倘非遠，誓擬酬恩德。"]}