{"author": "杜審言", "period": "唐", "type": "诗", "title": "和李大夫嗣真奉使存撫河東", "paragraphs": ["六位乾坤動，三微曆數遷。", "謳歌移火德，圖讖在金天。", "子月開階統，房星受命年。", "禎符龍馬出，寶籙鳳凰傳。", "地即交風雨，都仍卜澗瀍。", "明堂唯御極，清廟乃尊先。", "不宰神功運，無爲大象懸。", "八荒平物土，四海接人煙。", "已屬羣生泰，猶言至道偏。", "璽書傍問俗，旌節近推賢。", "秩比司空位，官臨御史員。", "雄詞執刀筆，直諫罷樓船。", "國有大臣器，朝加小會筵。", "將行備禮樂，送別仰神仙。", "城闕周京轉，關河陝服連。", "稍觀汾水曲，俄指絳臺前。", "姑射聊長望，平陽遂宛然。", "舜耕餘草木，禹鑿舊山川。", "昔出諸侯上，無何霸業全。", "中軍歸戰敵，外府絕兵權。", "隱隱帝鄉遠，瞻瞻肅命虔。", "西河偃風俗，東壁挂星躔。", "井邑枌榆社，陵園松柏田。", "榮光晴掩代，佳氣曉侵燕。", "雨霈鴻私滌，風行睿旨宣。", "煢嫠訪疾苦，屠釣采貞堅。", "人樂逢刑措，時康洽賞延。", "賜踰秦氏級，恩倍漢家錢。", "擁傳咸翹首，稱觴競比肩。", "拜迎彌道路，舞詠溢郊鄽。", "殺氣西衡白，窮陰北暝玄。", "飛霜遙渡海，殘月迥臨邊。", "緬邈朝廷問，周流朔塞旋。", "興來探馬策，俊發抱龍泉。", "學總八千卷，文傾三百篇。", "澄清得使者，作頌有人焉。", "莫以崇班閡，而云勝託捐。", "偉材何磊落，陋質幾翩翾。", "江海寧爲讓，巴渝轉自牽。", "一聞歌聖道，助曲荷陶甄。"]}