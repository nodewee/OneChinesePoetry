{"author": "張九齡", "period": "唐", "type": "诗", "title": "荆州作二首 一", "paragraphs": ["先達志其大，求意不約文。", "士伸在知己，已況仕於君。", "微誠夙所尚，細故不足云。", "時來忽易失，事往良難分。", "顧念凡近姿，焉欲殊常勳。", "亦以行則是，豈必素有聞。", "千慮且猶失，萬緒何其紛。", "進士苟非黨，免相安得羣。", "衆口金可鑠，孤心絲共棼。", "意忠仗朋信，語勇同敗軍。", "古劍徒有氣，幽蘭秪自薰。", "高秩向所忝，於義如浮雲。"]}