{"author": "張九齡", "period": "唐", "type": "诗", "title": "題畫山水障", "paragraphs": ["心累猶不盡，果爲物外牽。", "偶因耳目好，復假丹青妍。", "嘗抱野間意，而迫區中緣。", "塵事固已矣，秉意終不遷。", "良工適我願，妙墨揮巖泉。", "變化合羣有，高深侔自然。", "置陳北堂上，倣像南山前。", "靜無戶庭出，行已茲地偏。", "萱草憂可樹，合歡忿益蠲。", "所因本微物，況乃憑幽筌。", "言象會自泯，意色聊自宣。", "對玩有佳趣，使我心渺綿。"]}