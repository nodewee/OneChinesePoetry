{"author": "宋之問", "period": "唐", "type": "诗", "title": "溫泉莊臥病寄楊七炯", "paragraphs": ["移疾臥茲嶺，寥寥倦幽獨。", "賴有嵩丘山，高枕長在目。", "茲山棲靈異，朝夜翳雲族。", "是日濛雨晴，返景入巖谷。", "冪冪澗畔草，青青山下木。", "此意方無窮，環顧悵林麓。", "伊洛何悠漫，川原信重複。", "夏餘鳥獸蕃，秋末禾黍熟。", "秉願守樊圃，歸閑欣藝牧。", "惜無載酒人，徒把涼泉掬。"]}