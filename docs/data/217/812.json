{"author": "李嶠", "period": "唐", "type": "诗", "title": "田假限疾不獲還莊載想田園兼思親友率成短韻用寫長懷贈杜幽素", "paragraphs": ["游宦勞牽網，風塵久化衣。", "迹馳東苑路，望阻北巖扉。", "及此承休告，聊將狎遯肥。", "十旬俄委疾，三徑且殊歸。", "茂陵窅難即，靈臺暫可依。", "疲痾旅城寺，延想屬郊畿。", "夕夢園林是，晨瞻邑里非。", "綠疇良已穢，清濠曠不追。", "野花何處落？山月幾秋輝。", "彼美符商政，優游絕漢機。", "高情物累遣，逸氣煙霞飛。", "樂道方無悶，懷賢獨有違。", "尊虛舊園酒，琴靜故人徽。", "夏沼蓮初發，秋田麥稍稀。", "何當攜手去，歲暮采芳菲。"]}