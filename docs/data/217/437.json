{"author": "宋之問", "period": "唐", "type": "诗", "title": "早入清遠峽", "paragraphs": ["傳聞峽山好，旭日櫂前沂。", "雨色搖丹嶂，泉聲聒翠微。", "兩巖天作帶，萬壑樹披衣。", "秋菊迎霜序，春藤礙日輝。", "翳潭花似織，緣嶺竹成圍。", "寂歷環沙浦，蔥蘢轉石圻。", "露餘江未熱，風落瘴初稀。", "猿飲排虛上，禽驚掠水飛。", "榜童夷唱合，樵女越吟歸。", "良候斯爲美，邊愁自有違。", "誰言望鄉國，流涕失芳菲。"]}