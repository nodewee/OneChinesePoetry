{"author": "張九齡", "period": "唐", "type": "诗", "title": "巡屬縣道中作", "paragraphs": ["春令夙所奉，駕言遵此行。", "途中却郡掾，林下招村氓。", "至邑無紛劇，來人但歡迎。", "豈伊念邦政，爾實在時清。", "短才濫符竹，弱歲起柴荆。", "再入江村道，永懷山藪情。", "矧逢陽節獻，默聽時禽鳴。", "迹與素心別，感從幽思盈。", "流芳日不待，夙志蹇無成。", "知命且何欲，所圖唯退耕。", "華簪極身泰，衰鬢慙木榮。", "苟得不可遂，吾其謝世嬰。"]}