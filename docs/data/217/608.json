{"author": "王勃", "period": "唐", "type": "诗", "title": "落花落", "paragraphs": ["落花落，落花紛漠漠。", "綠葉青跗映丹萼，與君裴回上金閣。", "影拂粧階玳瑁筵，香飄舞館茱萸幙。", "落花飛，撩亂入中帷。", "落花春正滿，春人歸不歸。", "落花度，氛氳遶高樹。", "落花春已繁，春人春不顧。", "綺閣青臺靜且閑，羅袂紅巾復往還。", "盛年不再得，高枝難重攀。", "試復旦遊落花裏，暮宿落花間。", "與君落花院，臺上起雙鬟。"]}