{"author": "張九齡", "period": "唐", "type": "诗", "title": "陪王司馬登薛公逍遙臺", "paragraphs": ["嘗聞薛公淚，非直雍門琴。", "竄逐留遺迹，悲涼見此心。", "府中因暇豫，江上幸招尋。", "人事已成古，風流獨至今。", "閑情多感歎，清景暫登臨。", "無復甘棠在，空餘蔓草深。", "晴光送遠目，勝氣入幽襟。", "水去朝滄海，春來換碧林。", "賦懷湘浦弔，碑想漢川沈。", "曾是陪遊日，徒爲梁父吟。"]}