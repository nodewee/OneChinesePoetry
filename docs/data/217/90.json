{"author": "張九齡", "period": "唐", "type": "诗", "title": "奉和聖製瑞雪篇", "paragraphs": ["萬年春，三朝日，上御明臺旅庭實。", "初瑞雪兮霏微，俄同雲兮蒙密。", "此時騷切陰風生，先過金殿有餘清。", "信宿嬋娟飛雪度，能使玉人俱掩嫮。", "皓皓樓前月初白，紛紛陌上塵皆素。", "昨訝驕陽積數旬，始知和氣待迎新。", "匪惟在人利，曾是扶天意。", "天意豈云遙，雪下不崇朝。", "皇情玩無斁，雪委方盈尺。", "草樹紛早榮，京坻宛先積。", "君恩誠謂何，歲稔復人和。", "預數斯箱慶，應如此雪多。", "朝冕旒兮載悅，想籉笠兮農節。", "倚瑤琴兮或歌，續薰風兮瑞雪。", "福浸昌，應尤盛，瑞雪年年常感聖。", "願以柏梁作，長爲柳花詠。"]}