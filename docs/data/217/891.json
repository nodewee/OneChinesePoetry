{"author": "辛常伯", "period": "唐", "type": "诗", "title": "軍中行路難", "paragraphs": ["君不見封狐雄虺自成羣，憑深負固結妖氛。", "玉璽分兵徵惡少，金壇授律動將軍。", "將軍擁麾宣廟略，戰士橫戈靜夷落。", "長驅一息背銅梁，直指三危登劒閣。", "閣道岧嶢起戍樓，劒門遙裔俯靈丘。", "邛關九折無平路，江水雙源有急流。", "征役無期返，他鄉歲華晚。", "杳杳丘陵出，蒼蒼林薄遠。", "途危紫蓋峰，路澀青泥坂。", "去去指哀牢，行行入不毛。", "絕壁千里險，連山四望高。", "中外分區宇，夷夏殊風土。", "交阯枕南荒，昆彌臨北戶。", "川原饒毒霧，谿谷多霪雨。", "行潦四時流，崩查千歲古。", "漂梗飛蓬不暫安，捫蘿引葛陟危巒。", "昔時聞道從軍樂，今日方知行路難。", "滄江綠水東流駛，炎州丹徼南中地。", "南中南斗映星河，秦關秦塞阻煙波。", "三春邊地風光少，五月瀘川瘴癘多。", "朝驅疲斥候，夕息倦樵歌。", "向月彎繁弱，連星轉太阿。", "重義輕生懷一顧，東伐西征凡幾度。", "夜夜朝朝斑鬢新，年年歲歲戎衣故。", "灞城隅，滇池水。", "天涯望轉積，地際行無已。", "徒覺炎涼節物非，不知關山千萬里。", "棄置勿重陳，重陳多苦辛。", "且悅清笳梅柳曲，詎憶芳園桃李人。", "絳節紅旗分日羽，丹心白刃酬明主。", "但令一被君王知，誰憚三邊征戰苦。", "行路難，岐路幾千端。", "無復歸雲憑短翰，空餘望日想長安。"]}