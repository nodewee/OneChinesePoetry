{"author": "宋之問", "period": "唐", "type": "诗", "title": "早發韶州", "paragraphs": ["炎徼行應盡，回瞻鄉路遙。", "珠厓天外郡，銅柱海南標。", "日夜清明少，春冬霧雨饒。", "身經大火熱，顏入瘴江消。", "觸影含沙怒，逢人女草搖。", "露濃看菌濕，風颶覺船飄。", "直禦魑將魅，寧論鴟與鴞。", "虞翻思報國，許靖願歸朝。", "綠樹秦京道，青雲洛水橋。", "故園長在目，魂去不須招。"]}