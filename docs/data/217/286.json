{"author": "宋之問", "period": "唐", "type": "诗", "title": "入崖口五渡寄李適", "paragraphs": ["抱琴登絕壑，伐木泝清川。", "路極意謂盡，勢回趣轉綿。", "人遠草木秀，山深雲景鮮。", "余負海嶠情，自昔微尚然。", "彌曠十餘載，今來宛仍前。", "未窺仙源極，獨進野人船。", "時攀乳竇憩，屢薄天窗眠。", "夜弦響松月，朝楫弄苔泉。", "因冥象外理，永謝區中緣。", "碧潭可遺老，丹砂堪學仙。", "莫使馳光暮，空令歸鶴憐。"]}