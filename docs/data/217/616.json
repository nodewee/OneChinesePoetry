{"author": "李嶠", "period": "唐", "type": "诗", "title": "和同府李祭酒休沐田居", "paragraphs": ["列位簪纓序，隱居林野躅。", "徇物爽全直，棲真昧均俗。", "若人兼吏隱，率性夷榮辱。", "地藉朱邸基，家在青山足。", "暫弭西園蓋，言事東臯粟。", "築室俯澗濱，開扉面巖曲。", "庭幽引夕霧，簷迥通晨旭。", "迎秋谷黍黃，含露園葵綠。", "勝情狎蘭杜，雅韻鏘金玉。", "伊我懷丘園，願心從所欲。"]}