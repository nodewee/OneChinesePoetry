{"author": "李嶠", "period": "唐", "type": "诗", "title": "早發苦竹館", "paragraphs": ["合沓巖嶂深，朦朧煙霧曉。", "荒阡下樵客，野猿驚山鳥。", "開門聽潺湲，入徑尋窈窕。", "棲鼯抱寒木，流螢飛暗篠。", "早霞稍霏霏，殘月猶皎皎。", "行看遠星稀，漸覺遊氛少。", "我行撫軺傳，兼得傍林沼。", "貪玩水石奇，不知川路渺。", "徒憐野心曠，詎惻浮年小。", "方解寵辱情，永託累塵表。"]}