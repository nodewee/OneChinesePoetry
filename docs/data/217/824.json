{"author": "杜審言", "period": "唐", "type": "诗", "title": "南海亂石山作", "paragraphs": ["漲海積稽天，羣山高嶪地。", "相傳稱亂石，圖典失其事。", "懸危悉可驚，大小都不類。", "乍將雲島極，還與星河次。", "上聳忽如飛，下臨仍欲墜。", "朝暾赩丹紫，夜魄炯青翠。", "穹崇霧雨蓄，幽隱靈仙閟。", "萬尋挂鶴巢，千丈垂猿臂。", "昔去景風涉，今來姑洗至。", "觀此得詠歌，長時想精異。"]}