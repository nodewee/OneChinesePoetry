{"author": "張九齡", "period": "唐", "type": "诗", "title": "奉和吏部崔尚書雨後大明朝堂望南山", "paragraphs": ["迢遞終南頂，朝朝閶闔前。", "朅來青綺外，高在翠微先。", "雙鳳褰爲闕，羣龍儼若仙。", "還知到玄圃，更是謁甘泉。", "夜雨塵初滅，秋空月正懸。", "詭容紛入望，霽色宛成妍。", "東極華陰踐，西彌嶓冢連。", "奔峰出嶺外，瀑水落雲邊。", "漢帝宮將苑，商君陌與阡。", "林華鋪近甸，煙靄遶晴川。", "既庶仁斯及，分憂政已宣。", "山公啓事罷，吉甫頌聲傳。", "濟濟金門步，洋洋玉樹篇。", "徒歌雖有屬，清越豈同年。"]}