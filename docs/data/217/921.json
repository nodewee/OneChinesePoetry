{"author": "郭震", "period": "唐", "type": "诗", "title": "古劒篇", "paragraphs": ["君不見昆吾鐵冶飛炎煙，紅光紫氣俱赫然。", "良工鍛鍊凡幾年，鑄得寶劒名龍泉。", "龍泉顏色如霜雪，良工咨嗟歎奇絕。", "琉璃玉匣吐蓮花，錯鏤金環映明月。", "正逢天下無風塵，幸得周防君子身。", "精光黯黯青蛇色，文章片片綠龜鱗。", "非直結交游俠子，亦曾親近英雄人。", "何言中路遭棄捐，零落漂淪古獄邊。", "雖復塵埋無所用，猶能夜夜氣衝天。"]}