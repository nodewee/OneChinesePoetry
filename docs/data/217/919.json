{"author": "蘇味道", "period": "唐", "type": "诗", "title": "和武三思於天中寺尋復禮上人之作", "paragraphs": ["藩戚三雍暇，禪居二室隈。", "忽聞從桂苑，移步踐花臺。", "敏學推多藝，高談屬辯才。", "是非寧滯著，空有掠嫌猜。", "五行幽機暢，三蕃妙鍵開。", "味同甘露灑，香似逆風來。", "砌古留方石，池清辨燒灰。", "人尋鶴洲返，月逐虎谿迴。", "企躅瞻飛蓋，攀遊想渡杯。", "願陪爲善樂，從此去塵埃。"]}