{"author": "楊炯", "period": "唐", "type": "诗", "title": "和輔先入昊天觀星瞻", "paragraphs": ["遁甲爰皇里，星占太乙宮。", "天門開奕奕，佳氣鬱蔥蔥。", "碧落三乾外，黃圖四海中。", "邑居環若水，城闕抵新豐。", "玉檻崑崙側，金樞地軸東。", "上真朝北斗，元始詠南風。", "漢君祠五帝，淮王禮八公。", "道書編竹簡，靈液灌梧桐。", "草茂瓊階綠，花繁寶樹紅。", "石樓紛似畫，地鏡淼如空。", "桑海年應積，桃源路不窮。", "黃軒若有問，三月住崆峒。"]}