{"author": "杜審言", "period": "唐", "type": "诗", "title": "扈從出長安應制", "paragraphs": ["分野都畿列，時乘六御均。", "京師舊西幸，洛道此東巡。", "文物驅三統，聲名走百神。", "龍旗縈漏夕，鳳輦拂鈎陳。", "撫迹地靈古，游情皇鑒新。", "山追散馬日，水憶釣魚人。", "禹食傳中使，堯樽遍下臣。", "省方稱國阜，問道識風淳。", "歲晚天行吉，年豐景從親。", "歡娛包歷代，宇宙忽疑春。"]}