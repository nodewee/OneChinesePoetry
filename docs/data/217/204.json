{"author": "張九齡", "period": "唐", "type": "诗", "title": "南山下舊居閑放", "paragraphs": ["秪役已云久，乘閑返服初。", "塊然屏塵事，幽獨坐林閭。", "清曠前山遠，紛喧此地疎。", "喬木凌青靄，修篁媚綠渠。", "耳和繡翼鳥，目暢錦鱗魚。", "寂寞心還間，飄颻體自虛。", "興來命旨酒，臨罷閱仙書。", "但樂多幽意，寧知有毀譽。", "尚想爭名者，誰云要路居。", "都忘下流歎，傾奪竟何如。"]}