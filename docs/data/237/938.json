{"author": "葉夢得", "period": "宋", "type": "诗", "title": "褒忠廟歌", "paragraphs": ["天生裔夷，以限四極。", "有不能然，乃嘯上國。", "既殄我民，爾則逆天。", "惡稔而誅，天胡舍㫋。", "在昔肅氏，厥貢砮矢。", "不我來庭，敢干我紀。", "揭揭楊侯，梗其喉牙。", "萬夫一軀，莫我敢加。", "誰謂爾狂，我馮我抑。", "誰謂備殘，我唑我斥。", "天子曰嘻，惟我有臣。", "曷不贖之，人百其身。", "屹屹崇岡，侯安于域。", "桷梴旅楹，侯有廟食。", "惟皇上帝，命侯來歸。", "顧瞻山川，申我王威。", "侯食百世，旗纛旖旖。", "百靈齊趨，從侯北指。", "侯車轟轟，于彼故疆。", "覆其穴巢，何有虎狼。", "告功帝閽，帝笑爲喜。", "四方既平，侯祀百世。", "曷慕匪忠，歇畏匪死。", "簡于帝衷，惟忠弗畏。", "明明天子，與帝一心。", "是播是崇，是顯自今。", "有流滔滔，貫于南邦。", "我詩孔昭，配此大江。"]}