{"author": "張九齡", "period": "唐", "type": "诗", "title": "和黃門盧監望秦始皇陵", "paragraphs": ["秦帝始求仙，驪山何遽卜。", "中年既無效，茲地所宜復。", "徒役如雷奔，珍怪亦雲蓄。", "黔首無寄命，赭衣相追逐。", "人怨神亦怒，身死宗遂覆。", "土崩失天下，龍鬬入函谷。", "國爲項籍屠，君同華元戮。", "始掘既由楚，終焚乃因牧。", "上宰議揚賢，中阿感桓速。", "一聞過秦論，載懷空杼軸。"]}