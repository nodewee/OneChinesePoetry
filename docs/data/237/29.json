{"author": "張九齡", "period": "唐", "type": "诗", "title": "奉和聖製喜雨", "paragraphs": ["艱我稼穡，載育載亭。", "隨物應之，曷聖與靈。", "謂我何憑，惟德之馨。", "誰云天遠，以誠必至。", "太清無雲，羲和頓轡。", "于斯烝人，瞻彼非覬。", "陰冥倏忽，沛澤咸洎。", "何以致之，我后之感。", "無皐無隰，黍稷黯黯。", "無卉無木，敷芬黮黤。", "黃龍勿來，鳴鳥不思。", "人和年豐，皇心則怡。", "豈與周宣，雲漢徒詩。"]}