{"author": "盧襄", "period": "宋", "type": "诗", "title": "題圓超寺挾溪亭", "paragraphs": ["孤亭瞰平野，雙溪分兩腋。", "野闊春風香，溪晴照人碧。", "我來亭上天欲春，溪聲野色爭赴人。", "胸中丘壑相映發，翛然便欲乘飆輪。", "惜無妙手王摩詰，半破鵝溪重畫出。", "溪山應喜得賞音，盡遣煙霞供落筆。", "我嗟吟鬢犯車塵，一憑危欄眼界新。", "寄謝溪聲與山色，他時來作箇中人。"]}