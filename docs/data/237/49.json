{"author": "張九齡", "period": "唐", "type": "诗", "title": "臨泛東湖", "paragraphs": ["郡庭日休暇，湖曲邀勝踐。", "樂職在中和，靈心挹上善。", "乘流坐清曠，舉目眺悠緬。", "林與西山重，雲因北風卷。", "晶明畫不逮，陰影鏡無辨。", "晚秀復芬敷，秋光更遙衍。", "萬族紛可佳，一遊豈能展。", "羇孤忝邦牧，顧己非時選。", "梁公世不容，長孺心亦褊。", "永念出籠縶，常思退疲蹇。", "歲徂風露嚴，日恐蘭苕剪。", "佳辰不可得，良會何其鮮。", "罷興還江城，閉關聊自遣。"]}