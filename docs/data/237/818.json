{"author": "葉夢得", "period": "宋", "type": "诗", "title": "自和", "paragraphs": ["生涯一茅屋，物役忘萬殊。", "再爲東諸侯，作軍蒐被廬。", "追尋念往迹，六鷁慚宋都。", "浩歌記土風，誰能和且趨。", "自笑良巳隘，真成撅株拘。", "聊云效知止，未敢傷廉隅。", "兹山閱人多，龍蟠委崎嶇。", "寄我千里目，笻枝尚堪扶。", "但愁見中原，驚心愴嗟吁。", "何由返我室，小徑遵芋區。", "未用懷遠遊，蒼茫賦三閭。", "明當秣吾馬，解組戒僕夫。"]}