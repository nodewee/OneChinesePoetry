{"author": "陳公輔", "period": "宋", "type": "诗", "title": "題張子正觀察溪風亭", "paragraphs": ["我家近東城，南湖屢嘗游。", "往時古堤岸，路暗行人愁。", "棘籬蔽荒圃，貍鼠呼啾啾。", "好景豈終廢，發見端有由。", "張公山西將，帷幄久運籌。", "晚歲倦征討，雅懷在林邱。", "人方棄不取，公乃得所求。", "除治見佳趣，經營出奇謀。", "竹窗清景亂，梅軒暗香浮。", "中間溪風亭，崢嶸跨碧流。", "虛簷極宏敞，坐見羣山幽。", "終夜自泠泠，六月長颼颼。", "蕩漾月波起，飄急雲靄收。", "曠然天宇間，清思何悠悠。", "高朋幾還往，玉斝時勸酬。", "相從同一醉，庶以消百憂。", "羨公強健身，萬事心不留。", "獨愛池館閑，永日嘗休休。", "公才自無雙，何用嘆不侯。", "試訪舊識中，此樂寧有不。"]}