{"author": "張擴", "period": "宋", "type": "诗", "title": "博古堂", "paragraphs": ["古人嗜書書不足，家貧無錢就市讀。", "今人收書書填屋，紅牙垂籤手未觸。", "別駕平生師古人，傳癖書淫九經簏。", "盧仝撐腸五千卷，鄴侯插架三萬軸。", "河東安世工補亡，伏日郝隆便曬腹。", "少時場屋學有餘，行輩見推行秘書。", "援毫急趁蠶食葉，袖手冷窺獺祭魚。", "十年未持紫荷橐，校讎合在天祿閣。", "投身簿領聊爾耳，飽看五車誇濩落。", "近者聞說新堂成，芭蕉急雨作秋聲。", "請君掃榻近燈火，莫歌長檠歌短檠。"]}