{"author": "葉夢得", "period": "宋", "type": "诗", "title": "遊南峰寺", "paragraphs": ["澤國鍾下流，有山獨西南。", "標奇借明眼，夙昔多窮探。", "腹背眩金碧，鍾魚半精藍。", "支郎放鶴地，妙解無餘談。", "高木氣未炎，綠陰正青酣。", "我懶倦登陟，茲行咤猶堪。", "幽尋雖云初，佳處默已諳。", "久欲謝塵滓，往同彌勒龕。", "平生行九九，晚識前三三。", "才也實可人，窮年玩煙嵐。", "胸中有定水，萬境潛包含。", "嚴霜掃赬紫，老榦餘楩柟。", "噉蔗要自佳，食茶亦云甘。", "坐斷方丈室，天花雨毶毶。", "笑我窘世網，何殊老眠蠶。", "我今已解縛，真理密自耽。", "但恐愛山意，多求尚成貪。", "願借待月嶺，重開石頭庵。", "偃松久傲兀，碧琳故澄涵。", "言尋覺城路，更欲從遍參。"]}