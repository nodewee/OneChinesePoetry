{"author": "葉夢得", "period": "宋", "type": "诗", "title": "杜堅大夫作南窗求詩爲賦", "paragraphs": ["意得不願多，心閒本長虚。", "超然適有契，天地良有餘。", "頗念彭澤老，所懷常晏如。", "南窗僅幾何，盤薄萬古初。", "束带悟已往，世紛便能疏。", "懸知千載情，共有三間廬。", "杜子老不遇，買田賦歸歟。", "西山鬱攢空，江水繞故墟。", "衡門閉松菊，亦有琴與書。", "邂逅一杯酒，安知我非渠。"]}