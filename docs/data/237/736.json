{"author": "何薳", "period": "宋", "type": "诗", "title": "章序臣得銅雀硯屬余作詩", "paragraphs": ["阿瞞恃姦雄，挾漢令天下。", "惜時無英豪，磔裂異肩踝。", "終令盜坏土，埏作三臺瓦。", "雖云當塗高，會有食槽馬。", "人愚瓦何罪，淪蟄翳梧檟。", "錫花封雨苔，鴛彩晦雲罅。", "當時丹油去，實非謀諸野。", "因之好奇士，探琢助揮寫。", "歸參端歙材，堅澤未渠亞。", "章侯捐百金，訪獲從吾詫。", "興亡何復論，徒足增忿罵。", "但嗟瓦礫微，亦以材用捨。", "徒令瓴甓餘，當擅瓊瑰價。", "士患德不修，不憂老田舍。"]}