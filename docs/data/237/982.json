{"author": "盧襄", "period": "宋", "type": "诗", "title": "登鹿苑寺玉虹亭", "paragraphs": ["饑鼯愁玃號窮冬，層巒秀壁撐晴空。", "閑拖小藤借餘力，來看霜巖飛怒虹。", "小奚催呼老欵段，瀹鼎篝火烹團龍。", "餘甘入口齒頰爽，兩腋便欲生清風。", "悠然千里墮眼界，金篦刮膜開雙瞳。", "乃知足力不到處，別有天地生壺中。", "國恩欲報已華髪，征車未去先晨鐘。", "玉川乘雲紫皇家，謫仙騎鯨河伯宮。", "聊追二子歸禹穴，碧空轉首山重重。"]}