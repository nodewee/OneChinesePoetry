{"author": "葉夢得", "period": "宋", "type": "诗", "title": "與惇立夜話有懷石林復用前韻", "paragraphs": ["有山不能歸，坐愧三十年。", "冠服豈不榮，狙猿强包纒。", "惟餘緇衣心，未敢忘賢賢。", "他日得吾子，匣藏駭龍泉。", "衰頽爲興起，此腸寧非天。", "羯胡玩兵久，亦悟終好旋。", "叩關復請吏，企頸志頗虔。", "休兵固有期，撫事猶涕漣。", "投懷幸傾瀉，知子非寒蟬。", "十日對榻語，夜窗了無眠。", "賈生侍宣室，趣席方招延。", "願上治安策，何者今當先。", "我行返故廬，趺坐看爐烟。", "功名會及時，佇子論燕然。"]}