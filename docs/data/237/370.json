{"author": "釋懷深", "period": "宋", "type": "诗", "title": "偈一百二十首  其一一六", "paragraphs": ["不唯禁足，亦乃禁口。", "不唯禁口，亦乃禁手。", "不唯禁手，亦乃禁心。", "禁心不禁口，日日嫌佛醜。", "禁口不禁手，累及眉頭皺。", "禁手不禁心，罪過轉彌深。", "禁足更禁口，蟻子銜椀走。", "禁口更禁手，垂楊生左肘。", "禁手更禁心，大地是黄金。", "要得一夏安樂，細看兩重註脚。", "山僧恁麽說話，大似不龜手之藥。", "明珠一顆價難酬，不是知音便暗投。", "翻笑藥山空費力，水清魚現不吞鈎。"]}