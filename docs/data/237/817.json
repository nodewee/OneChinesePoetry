{"author": "葉夢得", "period": "宋", "type": "诗", "title": "郡齋望蒋山", "paragraphs": ["十年在空山，未覺與世殊。", "再來撫城郭，始悟非吾廬。", "豈不有華屋，旌旗拱王都。", "峨冠坐清旦，百吏前走趨。", "而我麋鹿姿，甎然若囚拘。", "忽看北山岑，突兀當坐隅。", "歡言顧之笑，便欲凌崎嶇。", "似我槿籬間，層巒儼相扶。", "瞻不得往，起步空長吁。", "少年四方志，顧盼略九區。", "衰慵一如此，畢願終田閭。", "拙艱固應爾，豈但悲老夫。"]}