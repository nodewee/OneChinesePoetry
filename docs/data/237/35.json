{"author": "張九齡", "period": "唐", "type": "诗", "title": "奉和聖製謁玄元皇帝廟齋", "paragraphs": ["興運昔有感，建祠北山巔。", "雲雷初締構，日月今悠然。", "紫氣尚蓊鬱，玄元如在焉。", "迨茲事追遠，輪奐復增鮮。", "洞府香林處，齋壇清漢邊。", "吾君乃尊祖，夙駕此留連。", "樂動人神會，鐘成律度圓。", "笙歌下鸞鶴，芝朮萃靈仙。", "曾是福黎庶，豈唯味虛玄。", "賡歌徒有作，微薄謝昭宣。"]}