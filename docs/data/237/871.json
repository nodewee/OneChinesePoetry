{"author": "葉夢得", "period": "宋", "type": "诗", "title": "送沈傳曜", "paragraphs": ["卞峰摩青空，東望烏氐墩。", "豈忘宿舂糧，終愧一欵門。", "邂逅此相過，傾懷得徐論。", "人言解牛刀，要使？劇煩。", "未悟清廟器，朱絃列罍尊。", "我衰百慮息，但念三畝園。", "王師肅西征，萬馬先雲屯。", "何力償賜履，緬慚羡歸軒。", "寄聲舴艋舟，想見浮鴈村。", "清冷尚可釣，無使霅水渾。"]}