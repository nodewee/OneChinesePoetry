{"author": "張擴", "period": "宋", "type": "诗", "title": "次韻曾大卿用東坡先生韻賦蠟梅", "paragraphs": ["湘潭有客善種花，曉移根墢來君家。", "天公着意爲刻蠟，幻出新苞亦尤物。", "至遊老僊舊相知，少年惜花多賦詩。", "而今更挽金蕉葉，與花一處成三絕。", "夜闌寶帳攢遠山，釵頭餘蒼薰醉眠。", "明朝紅紫麾不去，妖艷妨人覓佳句。", "始信清臞自可人，此語囑誰當囑君。", "請爲百花作檀越，得意不妨時擊鉢。"]}