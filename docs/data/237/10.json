{"author": "崔日用", "period": "唐", "type": "诗", "title": "奉和聖製送張說巡邊", "paragraphs": ["軒相推風后，周官重夏卿。", "廟謀能允迪，韜略又縱橫。", "吉日四黃馬，宣王六月兵。", "擬清雞鹿塞，先指朔方城。", "列將懷威撫，匈奴畏盛名。", "去當推轂送，來佇出郊迎。", "絕漠蓬將斷，華筵槿正榮。", "壯心看舞劒，別緒應懸旌。", "睿錫承優旨，乾文復寵行。", "暫勞期永逸，赫矣振天聲。"]}