{"author": "張九齡", "period": "唐", "type": "诗", "title": "酬周判官巡至始興會改秘書少監見貽之作兼呈耿廣州", "paragraphs": ["惟昔遷樂土，迨今已重世。", "陰慶荷先德，素風慙後裔。", "唯益梓桑恭，豈稟山川麗。", "于時初自勉，揆己無兼濟。", "瘠土資勞力，良書啓蒙蔽。", "一探石室文，再擢金門第。", "既起南宮草，復掌西掖制。", "過舉及小人，便蕃在中歲。", "亞司河海秩，轉牧江湖澨。", "勿謂符竹輕，但覺涓塵細。", "一麾尚云忝，十駕宜求稅。", "心息已如灰，跡牽且爲贅。", "忽捧天書委，將革海隅弊。", "朝聞循誠節，夕飲蒙瘴癘。", "義疾恥無勇，盜憎攻亦銳。", "葵藿是傾心，豺狼何反噬。", "履險甘所受，勞賢恧相曳。", "攬轡但荒服，循陔便私第。", "嘉慶始獲申，恩華復相繼。", "無庸我先舉，同事君猶滯。", "當推奉使績，且結拜親契。", "更延懷安旨，曾是慮危際。", "善謀雖若茲，至理焉可替。", "所杖有神道，況承明主惠。"]}