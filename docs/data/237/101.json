{"author": "張擴", "period": "宋", "type": "诗", "title": "再次前韻", "paragraphs": ["梅花聲名降百花，蠟梅後出亦世家。", "真香不多護以蠟，玄官風流無長物。", "瀛洲閣老聖得知，不解藏鋒屢作詩。", "君不見大蘇曾賦黄千葉，歲晚無膠續絃絕。", "君今頗陋飯顆山，枕上冥搜那得眠。", "想應不妨花歸去，開處韓郎有新句。", "淺黄官樣苦撩人，此事從來合付君。", "我亦評花太僭越，不問吞針與囓鉢。"]}