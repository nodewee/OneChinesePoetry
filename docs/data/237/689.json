{"author": "釋懷深", "period": "宋", "type": "诗", "title": "諸禪人下火  其一", "paragraphs": ["初秋夏一時，衲僧多欲去。", "不搭陳梢船，便行泗州路。", "橫擔拄杖氣如雲，萬水千山都不顧。", "昨日通川方上入，隨例茫茫把不住。", "把不住，爲君說箇臨歧句。", "枯木巖前差路多，剔起眉毛著眼覷。", "一身恍若風中燭，百歲端如水上漚。", "未到衲僧平穩處，臨行那得不生愁。"]}