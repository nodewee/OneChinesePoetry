{"author": "張九齡", "period": "唐", "type": "诗", "title": "九月九日登龍山", "paragraphs": ["郡庭常窘束，涼野求昭曠。", "楚客凜秋時，桓公舊臺上。", "清明風日好，歷落江山望。", "極遠何蕭條，中留坐惆悵。", "東彌夏首闊，西拒荆門壯。", "夷險雖異時，古今豈殊狀。", "先賢杳不接，故老猶可訪。", "投弔傷昔人，揮斤感前匠。", "自爲本疎散，未始忘幽尚。", "際會非有欲，往來是无妄。", "爲邦復多幸，去國殊遷放。", "且汎籬下菊，還聆郢中唱。", "灌園亦何爲，於陵乃逃相。"]}