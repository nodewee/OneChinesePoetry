{"author": "葉夢得", "period": "宋", "type": "诗", "title": "雨夜西堂獨宿", "paragraphs": ["華屋非所安，憶我三間茅。", "閉關傲初寒，坐聽風雨交。", "燈火微黯淡，松篁雜蕭梢。", "一枝寄宿鳥，自許無傾巢。", "我非乘桴翁，詎敢辭繫匏。", "朅來亦何事，大似從僧包。", "忽聞報嚴更，鼓鐘亂鉦鐃。", "慨然念故棲，此地寧久抛。", "君知芥舟微，但可浮杯坳。", "去矣無更疑，作詩聊自嘲。"]}