{"author": "張九齡", "period": "唐", "type": "诗", "title": "歲初巡屬縣登高安南樓言懷", "paragraphs": ["山城本孤峻，憑高結層軒。", "江氣偏宜早，林英粲已繁。", "餘滋含宿霽，衆妍在朝暾。", "拂衣釋簿領，伏檻遺紛喧。", "深俯東溪澳，遠延南山樊。", "歸雲納前嶺，去鳥投遙村。", "目盡有餘意，心惻不可諼。", "朅來彭蠡澤，載經敷淺原。", "春及但生思，時哉無與言。", "不才叨過舉，唯力酬明恩。", "美化猶寂蔑，迅節徒飛奔。", "雖無成立効，庶以去思論。", "行復徇孤迹，亦云吾道存。"]}