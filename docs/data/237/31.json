{"author": "張九齡", "period": "唐", "type": "诗", "title": "奉和聖製幸晉陽宮", "paragraphs": ["隋季失天策，萬方罹凶殘。", "皇祖稱義旗，三靈皆獲安。", "聖期將申錫，王業成艱難。", "盜移未改命，曆在終履端。", "彼汾惟帝鄉，雄都信鬱盤。", "一月朔巡狩，羣后陪清鑾。", "霸跡在沛庭，舊儀覩漢官。", "唐風思何深？舜典敷更寬。", "戶蒙枌榆復，邑爭牛酒歡。", "緬惟翦商後，豈獨微禹歎。", "三后既在天，萬年斯不刊。", "尊祖實我皇，天文皆仰觀。"]}