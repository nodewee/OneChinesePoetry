{"author": "盧襄", "period": "宋", "type": "诗", "title": "桐君祠作招仙歌", "paragraphs": ["桐君歸來兮，仙馭遠遊將何之，寧不欲朝玉京兮升紫微。", "戴日月之冠兮披紫霞之衣，佩蒼精之龍兮餐玉田之芝。", "友王喬與蕭史兮，儼蜺旌玉佩而葳蕤，何如歸來。", "猿鶴慘兮怨空山，川壑寂兮松桂閑，胡不拂袖煙幌兮開雲關。", "藉芳草兮歌幽蘭，庶乎遊山之人可以往還。"]}