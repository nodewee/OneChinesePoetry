{"author": "張九齡", "period": "唐", "type": "诗", "title": "郡舍南有園畦雜樹聊以永日", "paragraphs": ["爲郡久無補，越鄉空復深。", "苟能秉素節，安用叨華簪。", "却步園畦裏，追吾野逸心。", "形骸拘俗吏，光景賴閑林。", "內訟誠知止，外言猶匪忱。", "成蹊謝李徑，衞足感葵陰。", "榮達豈不偉，孤生非所任。", "江城何寂歷，秋樹亦蕭森。", "下有北流水，上有南飛禽。", "我願從歸翼，無然坐自沈。"]}