{"author": "葉夢得", "period": "宋", "type": "诗", "title": "夜聽莫撫幹彈琴流水操", "paragraphs": ["故山不在眼，遠想流水聲。", "佳人南風手，起我澗谷情。", "十載厭鼙鼓，囂塵亂鳴鉦。", "蕭然洗病耳，爲鼓一再行。", "度險微斷續，奔前忽琮琤。", "凄風拉遠響，薄月當微明。", "亂石拱高下，回環亦峥嶸。", "吾歸正自爾，猛士方西征。", "年少勇過我，犬羊羶王城。", "請更平戎操，盡掃洛河清。"]}