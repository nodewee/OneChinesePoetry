{"author": "葉夢得", "period": "宋", "type": "诗", "title": "次韻馬參謀新作山亭", "paragraphs": ["家山千仞聳亭亭，夢繞苕溪十里青。", "苦厭簿書迷老景，坐懷丘壑寄頹齡。", "稚川可復尋勾漏，靈運能忘過始寧。", "疊石且從開小徑，苦寒仍喜報餘馨。", "天工未擬藏遺巧，物態何曾有遁形。", "散策便思穿窈窕，沉鉤真欲釣清泠。", "已看袖裏攜東海，端向籬中得畫屏。", "半世生涯皆福地，不妨歸更侍祠庭。"]}