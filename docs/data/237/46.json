{"author": "張九齡", "period": "唐", "type": "诗", "title": "與生公尋幽居處", "paragraphs": ["同方久厭俗，相與事遐討。", "及此雲山去，窅然巖徑好。", "疑入武陵源，如逢漢陰老。", "清諧欣有得，幽閑歘盈抱。", "我本玉階侍，偶訪金仙道。", "茲焉求卜築，所過皆神造。", "歲晚林始敷，日晏崖方杲。", "不種緣嶺竹，豈植臨潭草。", "即途可淹留，隨日成黼藻。", "期爲靜者說，曾是終焉保。", "今爲簡書畏，秖令歸思浩。"]}