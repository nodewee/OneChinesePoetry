{"author": "葉夢得", "period": "宋", "type": "诗", "title": "方參議用前韻記嘗過余石林次韻答之", "paragraphs": ["不復襄陽寫孟亭，草齋人道是丹青。", "那知客自從文舉，但怪山能養伯齡。", "世味無多真潦倒，歸心欲寄毎丁寧。", "遥聞徑竹添新影，更想巖花作遠馨。", "夜鶴未應真怨别，江鷗須信久忘形。", "地偏故逐淵明遠，風好常隨禦寇泠。", "癡坐正憐塵滿案，醉眠終倚石爲屏。", "瀛洲學士煩追賦，尚記滄波接洞庭。"]}