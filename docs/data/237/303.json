{"author": "釋懷深", "period": "宋", "type": "诗", "title": "偈一百二十首  其四九", "paragraphs": ["佛從大悲心，流出十二部。", "瑯函與玉軸，遍滿河沙數。", "言言皆妙藥，字字超今古。", "譬如優曇花，百劫難遭遇。", "又如大明燈，能破黑暗處。", "又如智慧力，能斷無明樹。", "又如瓔珞珠，能使人豐富。", "茫茫塵世人，急急走如兔。", "不覺老到來，未嘗開眼覷。", "獨有花評事，信向頗堅固。", "命我無心人，轉此諸佛語。", "浮生一百年，正如草頭露。", "上牀鞋履別，保朝不保暮。", "少喫兩塊肉，多燒香一炷。", "羊鹿牛三車，皆行此條路。", "鶴態雲蹤不定居，白沙一別半年餘。", "焦山脚下重相見，記得當時事也無。"]}