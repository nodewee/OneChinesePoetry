{"author": "葉夢得", "period": "宋", "type": "诗", "title": "明日復游石頭城清凉寺再用前韻", "paragraphs": ["大江洶西来，故國今幾年。", "我衰倦登臨，坐愧雙行纒。", "忽驚山陰集，邂逅来羣賢。", "俛仰弔前古，高談注淵泉。", "千巖過宿雨，餘潤滋麥天。", "頽簷翳崖壁，過午不得旋。", "像佛再經始，此邦心亦虔。", "稍欣臺殿新，廢沼依淪漣。", "坐懷馬化龍，僅作蜋捕蟬。", "相傾走掣電，詎暇安枕眠。", "六飛暫東巡，恨爾不少延。", "單于久凋殘，屈已今我先。", "衰憊乘一障，無功記凌煙。", "乞身自兹始，此計君儻然。"]}