{"author": "釋紹隆", "period": "宋", "type": "诗", "title": "偈二十七首  其一二", "paragraphs": ["離四句，絕百非，閫外風光誰得知。", "牛頭沒，馬頭回，空生巖畔碧崔嵬。", "一口吸西江，一句該萬象。", "一月普現一切水，一切水月一月攝。", "重重主伴，歷歷交參。", "品彙茲彰，人天正眼。", "如斯告報，只要知歸。", "苟或未然，便見生死。", "交謝寒暑，迭遷北里。", "豪家昨日歌兮今日哭。"]}