{"author": "張九齡", "period": "唐", "type": "诗", "title": "登郡城南樓", "paragraphs": ["閉閣幸無事，登樓聊永日。", "雲霞千里開，洲渚萬形出。", "澹澹澄江漫，飛飛度鳥疾。", "邑人半艫艦，津樹多楓橘。", "感別時已屢，憑眺情非一。", "遠懷不我同，孤興與誰悉。", "平生本單緒，邂逅承優秩。", "謬忝爲邦寄，多慙理人術。", "駑鉛雖自勉，倉廩素非實。", "陳力倘無効，謝病從芝朮。"]}