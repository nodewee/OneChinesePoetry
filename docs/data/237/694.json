{"author": "釋懷深", "period": "宋", "type": "诗", "title": "魏先生下火", "paragraphs": ["嗚呼魏大和，爲人性純厚。", "雖居陋巷中，簞瓢甘自守。", "聚學訓童蒙，束脩粗糊口。", "歲晚好吾宗，悟世非長久。", "臨行囑妻子，叮嚀誡諸後。", "不學老莊周，說葬成虛謬。", "不學襄陽翁，與女爭先後。", "先生之意不如斯，欲效禪家破諸有。", "四衆雲臻，柴薪已就。", "雖然父子至親，到此如何可救。", "不須救，生前已付山僧手。", "一枝紅燄贈君行，看取神龜火裏走。"]}