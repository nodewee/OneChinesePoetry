{"author": "葉夢得", "period": "宋", "type": "诗", "title": "次韻馬參議留别", "paragraphs": ["戎車百兩去難攀，秣馬前驅矢石間。", "析木舊津吞朔易，神都新令愯寘顔。", "傳聲已報連三捷，觸熱那辭冒百艱。", "束縛會看擒頡利，灰釘何待執戎蠻。", "清談一笑時能共，妙語千篇未可刪。", "緩带且從黄閣老，峨冠行奉紫宸班。", "分攜坐歎虚懸榻，老病懷歸祇故山。", "他日小舟能過我，萬峰深處有柴關。"]}