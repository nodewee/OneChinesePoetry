{"author": "盧襄", "period": "宋", "type": "诗", "title": "雍丘歌", "paragraphs": ["胡兒倚劍摩崆峒，范陽兵火燒天紅。", "潼關失守大將死，鑾輿播遷岷峨中。", "貔貅兵甲照冰雪，戈頭盡是生民血。", "鯨海揚波魚鼈腥，中原盡作天山月。", "二公擐甲怒攙槍，極鬬軍前皆眥裂。", "食窮愛妾膏斤斧，愁蹙蛾眉氣如縷。", "花鈿寶髻誰復收，壯士相看泣如雨。", "霜刀抉齒肉未寒，再造皇家有英主。", "雄心義骨填溝壑，不得生榮肩李郭。", "論功初入鸛鵲樓，圖形已入麒麟閣。"]}