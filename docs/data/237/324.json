{"author": "釋懷深", "period": "宋", "type": "诗", "title": "偈一百二十首  其七○", "paragraphs": ["趙州住院二十年，折脚禪床欠一邊。", "灰頭土面半饑餓，苦澀家風今古傳。", "翻笑今人做長老，恰似官人問職田。", "職田多，我便去，免見鉢盂無著處。", "職田少，我不去，生怕沒鹽兼沒醋。", "禪門難得好兒孫，正眼近來如掃土。", "慧林首座久韜藏，箇中果熟自然香。", "大海釣魚拚得失，空船歸去也無妨。"]}