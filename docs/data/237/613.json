{"author": "釋懷深", "period": "宋", "type": "诗", "title": "陞堂頌古五十二首  其一一", "paragraphs": ["焦山舊日時，堂安百餘衆。", "笊籬與木杓，如今不足用。", "多謝諸禪人，各出一隻手。", "南北與西東，面南看北斗。", "廚中一箇鍋，煮粥又不多。", "若非憲上座，誰人奈爾何。", "水陸會街坊，六人爲總領。", "但看正二月，夜夜香花請。", "二人同一心，打圍要種菜。", "意在钁頭邊，兩彩都一賽。", "臘月冷如冰，衆僧猶臥簟。", "二人去化蓆，姑蘇也不遠。", "漆桶要打破，深禪卻要光。", "但教無滲漏，得箇也無妨。", "鎮州蘿蔔頭，今年到處少。", "奇公去打錢，典座呵呵笑。", "法真小比丘，去覓溈山牛。", "繩頭須緊把，鼻孔要牢收。", "跡在牛還在，無心終易求。", "要得十分好，更造一層樓。", "更有一件事，不小亦不大。", "擘也擘不開，跣也跣下過。", "常在動用中，未有人擔荷。", "你若肯發心，我爲你說破。"]}