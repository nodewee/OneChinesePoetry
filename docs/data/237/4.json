{"author": "韋承慶", "period": "唐", "type": "诗", "title": "直中書省", "paragraphs": ["清切鳳皇池，扶疎雞樹枝。", "唯應集鸞鷺，何爲宿羈雌。", "大造乾坤闢，深恩雨露垂。", "昆蚑皆含養，駑駘亦驅馳。", "木偶翻爲用，芝泥忽濫窺。", "九思空自勉，五字本無施。", "徒喜逢千載，何階荅二儀。", "螢光向日盡，蚊力負山疲。", "禁宇庭除闊，閑宵鐘箭移。", "暗花臨戶發，殘月下簾欹。", "白髮隨年改，丹心爲主披。", "命將時共泰，言與行俱危。", "寄謝巢由客，堯年正在斯。"]}