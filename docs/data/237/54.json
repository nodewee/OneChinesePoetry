{"author": "張九齡", "period": "唐", "type": "诗", "title": "驪山下逍遙公舊居游集", "paragraphs": ["君子體清尚，歸處有兼資。", "雖然經濟日，無忘幽棲時。", "卜居舊何所，休澣嘗來茲。", "岑寂罕人至，幽深獲我思。", "松澗聆遺風，蘭林覽餘滋。", "往事誠已矣，道存猶可追。", "遺子後黃金，作歌先紫芝。", "明德有自來，奕世皆秉彝。", "豈與磻溪老，崛起周太師。", "我心希碩人，逮此問元龜。", "怊悵既懷遠，沈吟亦省私。", "已云寵祿過，況在華髮衰。", "軒蓋有迷復，丘壑無磷緇。", "感物重所懷，何但止足斯。"]}