{"author": "張九齡", "period": "唐", "type": "诗", "title": "奉和聖製賜諸州刺史以題座右", "paragraphs": ["聖人合天德，洪覆在元元。", "每勞蒼生念，不以黃屋尊。", "興化俟羣辟，擇賢守列藩。", "得人此爲盛，咨岳今復存。", "降鑒引君道，殷勤啓政門。", "容光無不照，有象必爲言。", "成憲知所奉，致理歸其根。", "肅肅稟玄猷，煌煌戒朱軒。", "豈徒任遇重，兼爾宴錫繁。", "載聞勵臣節，持答明主恩。"]}