{"author": "葉夢得", "period": "宋", "type": "诗", "title": "懷西山", "paragraphs": ["西山十畝强，高下略不齊。", "嵌空抱奇秀，上有凌雲梯。", "小屋八九間，茅簷敢辭低。", "所欣面勢好，老稚通扶攜。", "密竹轉脩徑，老松故成蹊。", "仲冬景氣肅，碧草猶萋萋。", "仰視天宇大，四觀渺回溪。", "徐行信足力，未畏成顛躋。", "用意各有適，孰云無町畦。", "平生幾濡首，末路多噬臍。", "不作巢幕燕，肯從觸藩羝。", "胡爲濫麾鉞，坐聽鳴鼓鼙。", "外物委蟲臂，全生思馬蹄。", "可能三徑草，歸路老更迷。"]}