{"author": "釋懷深", "period": "宋", "type": "诗", "title": "陞堂頌古五十二首  其一二", "paragraphs": ["臘月二十五，拄杖二十五。", "燈籠二十五，拂子二十五。", "普請栽菜上堂，焦別無見解，且學古人栽菜。", "若還摠不生根，也是諸人有彩。", "無端跂死禪和，只要硬守疆界。", "忽然築著磕著，便見草賊大敗。", "大凡履踐此事，須要自由自在。", "從教土面灰頭，不怕風吹日曬。", "老來意在钁頭漫，家風自有通人愛。"]}