{"author": "元結", "period": "唐", "type": "诗", "title": "別何員外", "paragraphs": ["誰能守清躅，誰能嗣世儒。", "吾見何君饒，爲人有是夫。", "黜官二十年，未曾暫崎嶇。", "終不病貧賤，寥寥無所拘。", "忽然逢知己，數月領官符。", "猶是尚書郎，收賦來江湖。", "人皆悉蒼生，隨意極所須。", "比盜無兵甲，似偷又不如。", "公能獨寬大，使之力自輸。", "吾欲探時謠，爲公伏奏書。", "但恐抵忌諱，未知肯聽無。", "不然且相送，醉歡於坐隅。"]}