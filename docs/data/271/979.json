{"author": "韓翃", "period": "唐", "type": "诗", "title": "寄贈虢州張參軍", "paragraphs": ["三十事諸侯，賢豪冠北州。", "桃花迎駿馬，蘇合染輕裘。", "觀妓將軍第，題詩關尹樓。", "青林朝送客，綠嶼晚回舟。", "好栗分通子，名香贈莫愁。", "洗杯新酒熟，把燭故人留。", "百雉歸雲過，千峰宿雨收。", "蒹葭露下晚，菡萏水中秋。", "憶昨陪行樂，常時接獻酬。", "佳期雖霧散，惠問亦川流。", "開卷酲堪解，含毫思苦抽。", "無因達情意，西望日悠悠。"]}