{"author": "錢起", "period": "唐", "type": "诗", "title": "美楊侍御清文見示", "paragraphs": ["伯牙道喪來，弦絕無人續。", "誰知絕唱後，更有難和曲。", "層峰與清流，逸勢競奔蹙。", "清文不出戶，仿像皆在目。", "霧雪看滿懷，蘭荃坐盈掬。", "孤光碧潭月，一片崑崙玉。", "初見歌陽春，韶光變枯木。", "再見吟白雪，便覺雲肅肅。", "則知造化源，方寸能展縮。", "斯文不易遇，清爽心豈足。", "願言書諸紳，可以爲佩服。"]}