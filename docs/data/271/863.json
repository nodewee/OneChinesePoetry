{"author": "韓翃", "period": "唐", "type": "诗", "title": "別氾水縣尉", "paragraphs": ["未央宮殿金開鑰，詔引賢良卷珠箔。", "花間賜食近丹墀，烟裏揮毫對青閣。", "萬年枝影轉斜光，三道先成君激昂。", "谷水直言身不顧，郄詵高第轉名香。", "綠槐陰陰出關道，上有蟬聲下秋草。", "奴子平頭駿馬肥，少年白皙登王畿。", "五侯客舍偏留宿，一縣人家爭看歸。", "南向千峯北臨水，佳期賞地應窮此。", "賦詩或送鄭行人，舉酒常陪魏公子。", "自憐寂寞會君稀，猶著前時博士衣。", "我欲低眉問知己，若將無用廢東歸。"]}