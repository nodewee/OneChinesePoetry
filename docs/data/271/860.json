{"author": "韓翃", "period": "唐", "type": "诗", "title": "送蓨縣劉主簿楚", "paragraphs": ["起家得事平原侯，晚出都門辭舊遊。", "草色連綿幾千里，青驪躞蹀路旁子。", "花深近縣宿河陽，竹暎春舟渡淇水。", "鄴下淹留佳賞新，羣公舊日心相親。", "金盤曉鱠朱衣鮒，玉簟霄迎翠羽人。", "王程書使前期促，他日應知舉鞭速。", "寒水浮瓜五月時，把君衣袖長河曲。"]}