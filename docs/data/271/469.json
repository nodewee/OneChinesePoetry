{"author": "錢起", "period": "唐", "type": "诗", "title": "中書王舍人輞川舊居", "paragraphs": ["幾年家絕壑，滿徑種芳蘭。", "帶石買松貴，通溪漲水寬。", "誦經連谷響，吹律減雲寒。", "誰謂桃源裏，天書問考槃。", "一從解蕙帶，三入偶蟬冠。", "今夕復何夕，歸休尋舊歡。", "片雲隔蒼翠，春雨半林湍。", "藤長穿松蓋，花繁壓藥欄。", "景深青眼下，興絕綵毫端。", "笑向同來客，登龍此地難。"]}