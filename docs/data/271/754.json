{"author": "元結", "period": "唐", "type": "诗", "title": "招陶別駕家陽華作", "paragraphs": ["海內厭兵革，騷騷十二年。", "陽華洞中人，似不知亂焉。", "誰能家此地，終老可自全。", "草堂背巖洞，幾峰軒戶前。", "清渠匝庭堂，出門仍灌田。", "半崖盤石徑，高亭臨極巔。", "引望見何處，迤逶隴北川。", "杉松幾萬株，蒼蒼滿前山。", "巖高瞹華陽，飛溜何潺潺。", "洞深迷遠近，但覺多洄淵。", "晝遊興未盡，日暮不欲眠。", "探燭飲洞中，醉昏漱寒泉。", "始知天下心，耽愛各有偏。", "陶家世高逸，公忍不獨然。", "無或畢婚嫁，竟爲俗務牽。"]}