{"author": "韓翃", "period": "唐", "type": "诗", "title": "贈別上元主簿張著", "paragraphs": ["上書一見平津侯，劒笏斜齊秣陵尉。", "朝垂綬帶迎遠客，暮鎖印囊飛上吏。", "長樂花深萬井時，同官無事有歸期。", "回船對酒三生渚，繫馬焚香五願祠。", "日日澄江帶山翠，綠芳都在經過地。", "行人看射領軍堂，遊女題詩光宅寺。", "風流才調愛君偏，此別相逢定幾年。", "惆悵浮雲迷遠道，張侯樓上月娟娟。"]}