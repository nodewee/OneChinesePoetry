{"author": "錢起", "period": "唐", "type": "诗", "title": "片玉篇", "paragraphs": ["至寶未爲代所奇，韞靈示[璞]荆山陲。", "獨使虹光天子識，不將清韻世人知。", "世人所貴惟燕石，美玉對之成瓦礫。", "空山埋照凡幾年，古色蒼痕宛自然。", "重溪冪冪暗雲樹，一片熒熒光石泉。", "美人之鑒明且徹，玉指提攜嘆奇絕。", "試勞香袖拂莓苔，不覺清心皎冰雪。", "連城美價幸逢時，命代良工豈見遺。", "試作珪璋禮天地，何如瓀𤨟在堦墀。"]}