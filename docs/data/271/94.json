{"author": "杜甫", "period": "唐", "type": "诗", "title": "哭台州鄭司戶蘇少監", "paragraphs": ["故舊誰憐我，平生鄭與蘇。", "存亡不重見，喪亂獨前途。", "豪俊何人在，文章埽地無。", "羇遊萬里闊，凶問一年俱。", "白首中原上，清秋大海隅。", "夜臺當北斗，泉路著東吳。", "得罪台州去，時危棄碩儒。", "移官蓬閣後，穀貴沒潛夫。", "流慟嗟何及，銜冤有是夫。", "道消詩興廢，心息酒爲徒。", "許與才雖薄，追誰跡未拘。", "班揚名甚盛，嵇阮逸相須。", "會取君臣合，寧銓品命殊。", "賢良不必展，廊廟偶然趨。", "勝決風塵際，功安造化鑪。", "從容拘舊學，慘澹閟陰符。", "擺落嫌疑久，哀傷志力輸。", "俗依緜谷異，客對雪山孤。", "童稚思諸子，交朋列友于。", "情乖清酒送，望絕撫墳呼。", "瘧病餐巴水，瘡痍老蜀都。", "飄零迷哭處，天地日榛蕪。"]}