{"author": "韓翃", "period": "唐", "type": "诗", "title": "贈別太常李博士兼寄兩省舊遊", "paragraphs": ["兩年戴武弁，趨侍明光殿。", "一朝簪惠文，客事信陵君。", "簡異當朝執，香非寓直熏。", "差肩何記室，攜手李將軍。", "玉鐙初回酸棗館，金鈿正舞石榴裙。", "忽驚萬事隨流水，不見雙旌逐塞雲。", "感舊撫心多寂寂，與君相遇頭初白。", "暫誇五首軍中詩，還憶萬年枝下客。", "昨日留歡今送歸，空披秋水暎斜暉。", "閑吟佳句對孤鶴，惆悵寒霜落葉稀。"]}