{"author": "韓翃", "period": "唐", "type": "诗", "title": "送李湜下第歸衛州便遊河北", "paragraphs": ["莫嗟太常屈，便入蘇門嘯。", "裏在應未遲，勿作我身料。", "輕雲日下不成陰，出對流芳攪別心。", "萬雉城東春水闊，千人鄉北晚花深。", "舊竹青青常繞宅，到時疎曠應自適。", "佳期縱得上宮遊，旅食還爲北邙客。", "路出司州勝景長，西山翠色帶清漳。", "仙人磯近茱萸澗，銅雀臺臨野馬岡。", "屢道主人多愛士，何辭策馬千餘里。", "高譚魏國訪先生，修刺平原過內史。", "一舉青雲在早秋，恐君從此便淹留。", "有錢莫向河間用，載筆須來闕下遊。"]}