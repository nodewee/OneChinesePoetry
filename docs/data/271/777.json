{"author": "元結", "period": "唐", "type": "诗", "title": "窊尊詩", "paragraphs": ["巉巉小山石，數峰對窊亭。", "窊石堪爲樽，狀類不可名。", "巡迴數尺間，如見小蓬瀛。", "尊中酒初漲，始有島嶼生。", "豈無日觀峰，直下臨滄溟。", "愛之不覺醉，醉臥還自醒。", "醒醉在尊畔，始爲吾性情。", "若以形勝論，坐隅臨郡城。", "平湖近階砌，近山復青青。", "異木幾十株，林條冒簷楹。", "盤根滿石上，皆作龍蛇形。", "酒堂貯釀器，戶牖皆罌缾。", "此尊可常滿，誰是陶淵明。"]}