{"author": "韓翃", "period": "唐", "type": "诗", "title": "贈衮州孟都督", "paragraphs": ["少年親事冠軍侯，中歲仍遷北衮州。", "露冕寧夸漢車服，下帷常討魯春秋。", "後齋草色連高閣，車簡人稀獨行樂。", "閑心近掩陶使君，詩興遙齊謝康樂。", "遠山重疊水逶迤，落日東城閑望時。", "不見雙親辦豐膳，能留五馬盡佳期。", "北場爭轉黃金勒，愛客華亭賞秋色。", "卷簾滿地鋪氍毹，吹角鳴弦開玉壺。", "願學平原十日飲，此時不忍歌驪駒。"]}