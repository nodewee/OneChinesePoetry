{"author": "錢起", "period": "唐", "type": "诗", "title": "秋霖曲", "paragraphs": ["君不見聖主旰食憂元元，秋風苦雨暗九門。", "鳳凰池裏沸泉騰，蒼龍闕下生雲根。", "陰精離畢太淹度，倦鳥將歸不知樹。", "愁陰慘淡時殷雷，生靈墊溺若寒灰。", "公卿紅粒爨丹桂，黔首白骨封青苔。", "貂裘玉食張公子，炰炙熏天戟門裏。", "且如歌笑日揮金，應笑禹湯能罪己。", "鶴鳴蛙躍正及時，豹隱蘭凋亦可悲。", "焉得太阿決屏翳，還令率土見朝曦。"]}