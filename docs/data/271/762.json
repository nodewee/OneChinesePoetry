{"author": "元結", "period": "唐", "type": "诗", "title": "酬孟武昌苦雪", "paragraphs": ["積[雪]閑山路，有人到庭前。", "云是孟武昌，令獻苦雪篇。", "長吟未及終，不覺爲淒然。", "古之賢達者，與世竟何異。", "不能救時患，諷諭以全意。", "知公惜春物，豈非愛時和。", "知公苦陰雪，傷彼災患多。", "姦兇正驅馳，不合問君子。", "林鶯與野獸，無乃怨於此。", "兵興向九歲，稼穡誰能憂。", "何時不發卒，何日不殺牛。", "耕者日已少，耕牛日已希。", "皇天復何忍，更又恐斃之。", "自經危亂來，觸物堪傷歎。", "見君問我意，只益胸中亂。", "山禽飢不飛，山木凍皆折。", "懸泉化爲冰，寒水近不熱。", "出門望天地，天地皆昏昏。", "時見雙峰下，雪中生白雲。"]}