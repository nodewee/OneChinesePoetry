{"author": "韓翃", "period": "唐", "type": "诗", "title": "送崔秀才赴上元兼省叔父", "paragraphs": ["寒塘斂暮雪，臘鼓迎春早。", "匹馬五城人，重裘千里道。", "淮山輕露溼，江樹狂風掃。", "楚縣久醞醲，揚州百花好。", "練湖東望接雲陽，女市西遊入建康。", "行樂遠誇紅布旆，風流近賭紫香囊。", "詩家行輩如君少，極目苦心懷謝朓。", "煙開日上板橋南，吳岫青青出林表。"]}