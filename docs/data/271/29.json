{"author": "楊冠卿", "period": "宋", "type": "诗", "title": "以浯溪磨崖頌爲友人壽", "paragraphs": ["明皇蠹妖孽，顛倒由祿兒。", "真人奮靈武，羣公任安危。", "笑談收兩京，鑾輅還京師。", "廟社喜重安，鐘簴曾不移。", "詞臣有元結，歌頌鎸浯溪。", "余生千載後，每恨不同時。", "半世看墨本，長哦山谷詩。", "鳴劍馳伊吾，有策噤未施。", "十年客衛府，斗粟不療饑。", "君今聯上閤，婉畫贊籌帷。", "眷簡隆三宮，復始可指期。", "持以爲君壽，勳名書鼎彝。", "明年奉漢觴，重修前殿儀。", "摩挲古崖石，更紀中興碑。"]}