{"author": "元結", "period": "唐", "type": "诗", "title": "宿丹崖翁宅", "paragraphs": ["扁舟欲到瀧口湍，春水湍瀧上水難。", "投竿來泊丹崖下，得與崖翁盡一歡。", "丹崖之亭當石顛，破竹半山引寒泉。", "泉流掩映在木杪，有若白鳥飛林間。", "往往隨風作霧雨，濕人巾履滿庭前。", "丹崖翁，愛丹崖，棄官幾年崖下家。", "兒孫棹船抱酒甕，醉裏長歌揮釣車。", "吾將求退與翁遊，學翁歌醉在魚舟。", "官吏隨人往未得，却望丹崖慙復羞。"]}