{"author": "錢起", "period": "唐", "type": "诗", "title": "送褚大落第東歸", "paragraphs": ["離琴彈苦調，美人慘向隅。", "頃來荷策干明主，還復扁舟歸五湖。", "漢家側席明揚久，豈意遺賢在林藪。", "玉堂金馬隔青雲，墨客儒生皆白首。", "昨夢芳洲采白蘋，歸期且喜故園春。", "稚子只思陶令至，文君不厭馬卿貧。", "剡中風月久相憶，池上舊遊應再得。", "酒熟寧孤芳杜春，詩成不枉青山色。", "念此那能不羨歸，長楊諫獵事皆違。", "他日東流一乘興，知君爲我掃荆扉。"]}