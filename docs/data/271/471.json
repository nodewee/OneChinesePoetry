{"author": "錢起", "period": "唐", "type": "诗", "title": "奉送戶部李郎中充晉國副節度出塞", "paragraphs": ["德佐調梅用，忠輸擊虜年。", "子房推廟略，漢主託兵權。", "受命榮中禁，分麾鎮左賢。", "風生黑山道，星下紫微天。", "始願文經國，俄看武定邊。", "鬼方堯日遠，幕府代雲連。", "汗馬將行矣，盧龍已肅然。", "關防驅使節，花月眷離筵。", "自忝知音遇，而今感義偏。", "淚聞橫吹落，心逐去旌懸。", "帝念夔能政，時須說濟川。", "勞還應即爾，朝暮玉墀前。"]}