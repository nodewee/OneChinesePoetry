{"author": "錢起", "period": "唐", "type": "诗", "title": "送李四擢第歸覲省", "paragraphs": ["當年貴得意，文字各爭名。", "齊唱陽春曲，唯君金玉聲。", "懸黎寶中出，高價世難掩。", "鴻羽不低飛，龍津徒自險。", "直矜鸚鵡賦，不貴芳桂枝。", "少俊蔡邕許，長鳴唐舉知。", "梁城下熊軾，朱戟何暐耀。", "才子欲歸寧，棠花已含笑。", "高門知慶大，子孝覺親榮。", "獨攬還珠美，寧唯問絹情。", "離筵不盡醉，摻袂一何早。", "馬蹄西別輕，樹色東看好。", "行塵忽不見，惆悵青門道。"]}