{"author": "錢起", "period": "唐", "type": "诗", "title": "罷章陵令山居過中峰道者二首 二", "paragraphs": ["丘壑趣如此，暮年始棲偃。", "賴遇無心雲，不笑歸來晚。", "鳴鳩拂紅枝，初服傍清畎。", "昨日山僧來，猶嫌嘉遯淺。", "託君紫陽家，路滅心更遠。", "梯雲創其居，抱犢上絕巘。", "杏田溪一曲，霞境峰幾轉。", "路石挂飛泉，謝公應在眼。", "願言攜手去，採藥長不返。"]}