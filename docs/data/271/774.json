{"author": "元結", "period": "唐", "type": "诗", "title": "潓陽亭作", "paragraphs": ["問吾常讌息，泉上何處好。", "獨有潓陽亭，令人可終老。", "前軒臨潓泉，憑几漱清流。", "外物自相擾，淵淵還復休。", "有時出東戶，更欲簷下坐。", "非我意不行，石渠能留我。", "峰石若鱗次，欹垂復旋迴。", "爲我引潓泉，泠泠簷下來。", "天寒宜泉溫，泉寒宜天暑。", "誰到潓陽亭，其心肯思去。"]}