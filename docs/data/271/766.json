{"author": "元結", "period": "唐", "type": "诗", "title": "宴湖上亭作", "paragraphs": ["廣亭蓋小湖，湖亭實清曠。", "軒窗幽水石，怪異尤難狀。", "石尊能寒酒，寒水宜初漲。", "岸曲坐客稀，桮浮上搖漾。", "遠水入簾幕，淅[瀝]吹酒舫。", "欲去未回時，飄飄正堪望。", "酣興思共醉，促酒更相向。", "舫去若驚鳧，溶瀛滿湖浪。", "朝來暮忘返，暮歸獨惆悵。", "誰肯愛林泉，從吾老湖上。"]}