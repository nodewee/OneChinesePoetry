{"author": "錢起", "period": "唐", "type": "诗", "title": "歸義寺題震上人壁", "paragraphs": ["入谷逢雨花，香綠引幽步。", "招提饒泉石，萬轉同一趣。", "向背森碧峰，淺深羅古樹。", "堯皇未登極，此地曾隱霧。", "祕讖得神謀，因高思虎踞。", "太陽忽臨照，物象俄光煦。", "梵王宮始開，長者金先布。", "白水入禪境，碭山通覺路。", "往往無心雲，猶起潛龍處。", "仍聞七祖後，佛子繼調御。", "溪鳥投慧燈，山蟬飽甘露。", "不作解纓客，寧知捨筏喻。", "身世已悟空，歸途復何去。"]}