{"author": "韓翃", "period": "唐", "type": "诗", "title": "送萬巨", "paragraphs": ["漢相見王陵，揚州事張禹。", "風帆木蘭檝，水國蓮花府。", "百丈清江十月天，寒城鼓角曉鐘前。", "金爐促膝諸曹吏，玉管繁華美少年。", "有時過向長干地，遠對湖光近山翠。", "好逢南苑看人歸，也向西池留客醉。", "高柳垂煙橘帶霜，朝遊石渚暮橫塘。", "紅牋色奪風流座，白苧詞傾翰墨場。", "夫子前年入朝後，高名籍籍時賢口。", "共憐詩興轉清新，繼遠家聲在此身。", "屈指待爲青瑣客，回頭莫羨白亭人。"]}