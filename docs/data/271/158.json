{"author": "錢起", "period": "唐", "type": "诗", "title": "送李大夫赴廣州", "paragraphs": ["一賢間氣生，麟趾鳳凰羽。", "何意人之望，未爲王者輔。", "出鎮忽推才，盛哉文且武。", "南越寄維城，雄雄擁甲兵。", "鼓門通幕府，天井入軍營。", "厥俗多豪侈，古來難致禮。", "唯君飲冰心，可酌貪泉水。", "忠臣感聖君，徇義不邀勳。", "龍鏡逃山魅，霜風破嶂雪。", "征途凡幾轉，魏闕如在眼。", "向郡海潮迎，指鄉關樹遠。", "按節化甌閩，下車佳政新。", "應令尉陀俗，還作上皇人。", "支離交俊哲，弱冠至華髮。", "昔許霄漢期，今嗟鵬鷃別。", "圖南不可御，惆悵守薄暮。"]}