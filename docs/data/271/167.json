{"author": "錢起", "period": "唐", "type": "诗", "title": "送傅管記赴蜀軍", "paragraphs": ["終童之死誰繼出，燕頷儒生今俊逸。", "主將早知鸚鵡賦，飛書許載蛟龍筆。", "峨嵋玉壘指霞標，鳥沒天低幕府遙。", "巴山雨色藏征斾，漢水猨聲咽短簫。", "賜璧腰金應可料，才畧縱橫年且妙。", "無人不重樂毅賢，何敵能當魯連嘯。", "日暮黃雲千里昏，壯心輕別不銷魂。", "勤君用却龍泉劒，莫負平生國士恩。"]}