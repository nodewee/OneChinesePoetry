{"author": "楊冠卿", "period": "宋", "type": "诗", "title": "公無渡河", "paragraphs": ["河流决崑崙，微禹其爲魚。", "龍門雖已鑿，犀栧孰可踰。", "老翁被髮鬢如絲，臨流欲渡將何之。", "嫗止翁留翁勿渡，翁不嫗從捨之去。", "中流憑一壺，意謂千金俱。", "一壺勢莫支，千金淪其軀。", "壺兮壺兮翁之{崇|匕/具/夋厶去掉}，鼉吼鯨吞方得意。", "曲終哀怨寫箜篌，鄰女爲君雙墮淚。"]}