{"author": "元結", "period": "唐", "type": "诗", "title": "登白雲亭", "paragraphs": ["出門見南山，喜逐松徑行。", "窮高欲極遠，始到白雲亭。", "長山繞井邑，登望宜新晴。", "州渚曲湘水，縈迴隨郡城。", "九疑千萬峰，嵺嵺天外青。", "煙雲無遠近，皆傍林嶺生。", "俯視松竹間，石水何幽清。", "涵映滿軒戶，娟娟如鏡明。", "何人病惛濃，積醉且未醒。", "與我一登臨，爲君安性情。"]}