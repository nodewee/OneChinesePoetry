{"author": "元結", "period": "唐", "type": "诗", "title": "招孟武昌", "paragraphs": ["風霜枯萬物，退谷如春時。", "窮冬涸江海，桮湖澄清漪。", "湖盡到谷口，單船近堦墀。", "湖中更何好，坐見大江水。", "欹石爲水涯，半山在湖裏。", "谷口更何好，絕壑流寒泉。", "松桂蔭茅舍，白雲生坐邊。", "武昌不干進，武昌人不厭。", "退谷正可遊，桮湖任來泛。", "湖上有水鳥，見人不飛鳴。", "谷口有山獸，往往隨人行。", "莫將車馬來，令我鳥獸驚。"]}