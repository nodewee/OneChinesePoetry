{"author": "韓翃", "period": "唐", "type": "诗", "title": "題玉山觀禪師蘭若", "paragraphs": ["玉山宴坐移年月，錫杖承恩詣丹闕。", "先朝親與會龍華，紫禁鳴鐘白日斜。", "宮女焚香把經卷，天人就席禮袈裟。", "禪牀久臥虎溪水，蘭若初開鳳城裏。", "不出囂塵見遠公，道成何必青蓮宮。", "朝持藥缽千家近，暮倚繩牀一室空。", "掖垣揮翰君稱美，遠客陪遊問真理。", "薄宦深知誤此心，回心願學雷居士。"]}