{"author": "錢起", "period": "唐", "type": "诗", "title": "送畢侍御謫居", "paragraphs": ["崇蘭香死玉簪折，志士吞聲甘徇節。", "忠藎不爲明主知，悲來莫向時人說。", "滄浪之水見心清，楚客辭天淚滿纓。", "百鳥喧喧噪一鶚，上林高枝亦難託。", "寧嗟人世棄虞飜，且喜江山得康樂。", "自憐黃綬老嬰身，妻子朝來勸隱淪。", "桃花洞裏舉家去，此別相思復幾春。"]}