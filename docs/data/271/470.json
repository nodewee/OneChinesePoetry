{"author": "錢起", "period": "唐", "type": "诗", "title": "送襄陽盧判官奏開河事", "paragraphs": ["千里趨魏闕，一言簡聖聰。", "河流引關外，國用贍秦中。", "有詔許其策，隨山興此功。", "連雲積石阻，計日安波通。", "飛櫂轉年穀，利人勝歲豐。", "言歸漢陽路，拜手蓬萊宮。", "紫殿賜衣出，青門酣酌同。", "晚陽過微雨，秋水見新鴻。", "坐惜去車遠，愁看離館空。", "因思郢川守，南楚滿清風。"]}