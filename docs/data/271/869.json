{"author": "韓翃", "period": "唐", "type": "诗", "title": "寄雍丘竇明府", "paragraphs": ["少年結綬騁金羈，許下如看瓊樹枝。", "入里親過朗陵伯，出門高視潁川兒。", "西遊太府東乘傳，泗上諸侯誰不羨。", "時輩寧將白筆期，高流竚向丹霄見。", "何事飜飛不及羣，虎班突騎來紛紛。", "吳江垂釣楚山醉，身寄滄波心白雲。", "中歲胡塵靜如掃，一官又罷行將老。", "薛公薦士得君初，囗領黃金千室餘。", "機盡獨親沙上鳥，家貧唯向釜中魚。", "囗囗囗囗囗囗囗，囗出重門煙樹裏。", "感物吟詩對暮天，懷人倚杖臨秋水。", "別離幾日問前期，鳴雁亭邊人去時。", "獨坐不堪朝與夕，高風蕭索亂蟬悲。"]}