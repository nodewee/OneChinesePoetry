{"author": "錢起", "period": "唐", "type": "诗", "title": "初黃綬赴藍田縣作", "paragraphs": ["蟠木無匠伯，終年棄山樊。", "苦心非良知，安得入君門。", "忽忝英達顧，寧窺造化恩。", "螢光起腐草，雲翼騰沈鯤。", "片石世何用，良工心所存。", "一叨尉京甸，三省慚黎元。", "賢尹正趨府，僕夫儼歸軒。", "眼中縣胥色，耳裏蒼生言。", "居人散山水，即景真桃源。", "鹿聚入田逕，雞鳴隔嶺村。", "飡和俗久清，到邑政空論。", "且嘉訟庭寂，前階滿芳蓀。"]}