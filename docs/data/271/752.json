{"author": "元結", "period": "唐", "type": "诗", "title": "與瀼溪鄰里", "paragraphs": ["昔年苦逆亂，舉族來南奔。", "日行幾十里，愛君此山村。", "峰谷呀回映，誰家無泉源。", "修竹多夾路，扁舟皆到門。", "瀼溪中曲濱，其陽有閑園。", "鄰里昔贈我，許之及子孫。", "我嘗有匱乏，鄰里能相分。", "我嘗有不安，鄰里能相存。", "斯人轉貧弱，力役非無冤。", "終以瀼濱訟，無令天下論。"]}