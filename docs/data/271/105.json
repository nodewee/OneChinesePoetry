{"author": "賈至", "period": "唐", "type": "诗", "title": "巴陵早秋寄荆州崔司馬吏部閻功曹舍人", "paragraphs": ["謫居瀟湘渚，再見洞庭秋。", "極目連江漢，西南浸斗牛。", "滔滔盪雲夢，澹澹搖巴丘。", "曠如臨渤澥，窅疑造瀛洲。", "君山麗中波，蒼翠長夜浮。", "帝子去永久，楚詞尚悲秋。", "我同長沙行，時事加百憂。", "登高望舊國，胡馬滿東周。", "宛葉徧蓬蒿，樊鄧無良疇。", "獨攀青楓樹，淚灑滄江流。", "故人西掖寮，同扈岐陽蒐。", "差池盡三黜，蹭蹬各南州。", "相去雖地接，不得從之遊。", "耿耿雲陽臺，迢迢王粲樓。", "跂予暮霞裏，誰謂無輕舟。"]}