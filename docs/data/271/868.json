{"author": "韓翃", "period": "唐", "type": "诗", "title": "送王侍御赴江西兼寄李袁州", "paragraphs": ["中朝理章服，南國隨旌旆。", "臘酒湘城隅，春衣楚江外。", "垂簾白角簟，下筯鱸魚鱠。", "雄筆佐名公，虛舟應時輩。", "按俗承流幾路清，平明山靄春江雲。", "湓城詩贈魚司馬，汝水人逢王右軍。", "綠蘋白芷遙相引，孤興幽尋知不近。", "井上銅人行見無，湖中石燕飛應盡。", "禮門前直事仙郎，腰垂青綬領咸陽。", "花間五馬迎君日，雨霽煙開玉女岡。"]}