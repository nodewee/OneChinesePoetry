{"author": "韓翃", "period": "唐", "type": "诗", "title": "贈別王侍御赴上都", "paragraphs": ["翩翩馬上郎，執簡佩銀章。", "西向洛陽歸鄠杜，回頭結念蓮花府。", "朝辭芳草萬歲街，暮宿春山一泉塢。", "青青樹色傍行衣，乳燕流鶯相間飛。", "遠過三峯臨八水，幽尋佳賞偏如此。", "殘花片片細柳風，落日疎鐘小槐雨。", "相思掩泣復何如，公子門前人漸疎。", "幸有心期當小暑，葛衣紗帽望回車。"]}