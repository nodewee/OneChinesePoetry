{"author": "韓翃", "period": "唐", "type": "诗", "title": "和高平朱參軍思歸作", "paragraphs": ["髯參軍，髯參軍。", "身爲北州吏，心寄東山雲。", "坐見淒淒芳草綠，遙思往日晴江曲。", "刺船頻向剡中回，捧被曾過越人宿。", "花裏鶯啼白日高，春樓把酒送車螯。", "狂歌好愛陶彭澤，佳句唯稱謝法曹。", "平生樂事多如此，忍爲浮名隔千里。", "一雁南飛動客心，思歸何待秋風起。"]}