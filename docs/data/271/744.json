{"author": "元結", "period": "唐", "type": "诗", "title": "閔荒詩一首", "paragraphs": ["煬皇嗣君位，隋德滋昏幽。", "日作及身禍，以爲長世謀。", "居常恥前王，不思天子遊。", "意欲出明堂，便登浮海舟。", "令行山川改，功與玄造侔。", "河淮可支合，峰𡻮生回溝。", "封隕下澤中，作山防逸流。", "船𦫃狀龍鷁，若負宮闕浮。", "荒娛未央極，始到滄海頭。", "忽見海門山，思作望海樓。", "不知新都城，已爲征戰丘。", "當時有遺歌，歌曲太冤愁。", "四海非天獄，何爲非天囚。", "天囚正凶忍，爲我萬姓讐。", "人將引天釤，人將持天鎪。", "所欲充其心，相與絕悲憂。", "自得隋人歌，每爲隋君羞。", "欲歌當陽春，似覺天下秋。", "更歌曲未終，如有怨氣浮。", "奈何昏王心，不覺此怨尤。", "遂令一夫唱，四海欣提矛。", "吾聞古賢君，其道常靜柔。", "慈惠恐不足，端和忘所求。", "嗟嗟有隋氏，惛惛誰與儔。"]}