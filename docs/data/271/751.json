{"author": "元結", "period": "唐", "type": "诗", "title": "與党侍御", "paragraphs": ["衆坐吾獨歡，或問歡爲誰。", "高人党茂宗，復來官憲司。", "昔吾順元和，與世行自遺。", "茂宗正作吏，日有趨走疲。", "及吾汙冠冕，茂宗方矯時。", "誚吾順讓者，乃是干進資。", "今將問茂宗，茂宗欲何辭。", "若云吾無心，此來復何爲。", "若云吾有羞，於此還見嗤。", "誰言萬類心，閑之不可窺。", "吾欲喻茂宗，茂宗宜聽之。", "長轅有修轍，馭者令爾馳。", "山谷安可怨，筋力當自悲。", "嗟嗟党茂宗，可爲識者規。"]}