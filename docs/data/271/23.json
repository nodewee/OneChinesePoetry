{"author": "楊冠卿", "period": "宋", "type": "诗", "title": "泊舟富池乞靈祠下", "paragraphs": ["大江東南來，馮夷此其宮。", "羣山各獻狀，奔走如游龍。", "將軍萬人傑，智勇摧姦凶。", "草木知威名，旗常紀豐功。", "廟食填茲土，樓閣何穹窿。", "我來拜靈祠，紅日方曈矓。", "神烏集飛檣，雪波捲晴空。", "椒桂薦芳馨，精誠冀感通。", "謂言身半百，扁舟吾欲東。", "羞作賈胡留，願借一帆風。"]}