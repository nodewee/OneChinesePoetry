{"author": "杜甫", "period": "唐", "type": "诗", "title": "陪鄭公秋晚北池臨眺", "paragraphs": ["北池雲水闊，華館闢秋風。", "獨鶴元依渚，衰荷且映空。", "采菱寒刺上，蹋藕野泥中。", "素檝分曹往，金盤小徑通。", "萋萋露草碧，片片晚旗紅。", "杯酒霑津吏，衣裳與釣翁。", "異方初豔菊，故里亦高桐。", "搖落關山思，淹留戰伐功。", "嚴城殊未掩，清宴已知終。", "何補參卿事，歡娛到薄躬。"]}