{"author": "元結", "period": "唐", "type": "诗", "title": "說洄溪招退者", "paragraphs": ["長松亭亭滿四山，山間乳竇流清泉。", "洄溪正在此山裏，乳水松膏常灌田。", "松膏乳水田肥良，稻苗如蒲米粒長。", "糜色如珈玉液酒，酒熟猶聞松節香。", "溪邊老翁年幾許，長男頭白孫嫁女。", "問言只食松田米，無藥無方向人語。", "浯溪石下多泉源，盛暑大寒冬大溫。", "屠蘇宜在水中石，洄溪一曲自當門。", "吾今欲作洄溪翁，誰能住我舍西東。", "勿憚山深與地僻，羅浮尚有葛仙翁。"]}