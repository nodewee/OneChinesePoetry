{"author": "錢起", "period": "唐", "type": "诗", "title": "山居新種花藥與道土同遊賦詩", "paragraphs": ["自樂魚鳥性，寧求農牧資。", "淺深愛巖壑，疏鑿盡幽奇。", "雨花相助好，鶯鳴春草時。", "種蘭入山翠，引葛上花枝。", "風露拆紅紫，緣溪復映池。", "新泉香杜若，片石引江蘺。", "宛謂武陵洞，潛鷹造化移。", "杖策攜煙客，滿袖掇芳蕤。", "蝴蝶舞留我，仙雞閑傍籬。", "但令黃精熟，不慮韶光遲。", "笑指雲蘿逕，樵人那得知。"]}