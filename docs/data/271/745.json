{"author": "元結", "period": "唐", "type": "诗", "title": "忝官引", "paragraphs": ["天下昔無事，僻居養愚鈍。", "山野性所安，熙然自全順。", "忽逢暴兵起，閭巷見軍陣。", "將家瀛海濱，自棄同芻糞。", "往在乾元初，聖人啓休運。", "公車詣魏闕，天子垂清問。", "敢誦王者箴，亦獻當時論。", "朝廷愛方直，明主嘉忠信。", "屢授不次官，曾與專征印。", "兵家未曾學，榮利非所徇。", "偶得兇醜降，功勞媿方寸。", "爾來將四歲，慙恥言可盡。", "請取冤者辭，爲吾忝官引。", "冤辭何者苦，萬邑餘灰燼。", "冤辭何者悲，生人盡鋒刃。", "冤辭何者甚，力役遇勞困。", "冤辭何者深，孤弱亦哀恨。", "無謀救冤者，祿位安可近。", "而可愛軒裳，其心又干進。", "此言非所戒，此言敢貽訓。", "實欲辭無能，歸耕守吾分。"]}