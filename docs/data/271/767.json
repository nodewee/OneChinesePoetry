{"author": "元結", "period": "唐", "type": "诗", "title": "夜宴石魚湖作", "paragraphs": ["風霜雖慘然，出遊熙天正。", "登臨日暮歸，置酒湖上亭。", "高燭照泉深，光華溢軒楹。", "如見海底日，曈曈始欲生。", "夜寒閉窗戶，石溜何清泠。", "若在深洞中，半崖聞水聲。", "醉人疑舫影，呼指遞相驚。", "何故有雙魚，隨吾酒舫行。", "醉昏能誕語，勸醉能忘情。", "坐無拘忌人，勿限醉與醒。"]}