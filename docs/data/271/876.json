{"author": "韓翃", "period": "唐", "type": "诗", "title": "贈別華陰道士", "paragraphs": ["紫府先生舊同學，腰垂彤管貯靈藥。", "耻論方士小還丹，好飲仙人太玄酪。", "芙蓉山頂玉池西，一室平臨萬仞溪。", "晝灑瑤臺五雲溼，夜行金燭七星齊。", "回身暫下青冥裏，方外相尋有知己。", "賣鮓市中何許人，釣魚坐上誰家子。", "青青百草雲臺春，煙駕霓衣白角巾。", "露葉獨歸仙掌去，迴風片雨謝時人。"]}