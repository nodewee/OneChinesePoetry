{"author": "韓翃", "period": "唐", "type": "诗", "title": "寄哥舒僕射", "paragraphs": ["萬里長城家，一生唯報國。", "腰垂紫文綬，手控黃金勒。", "高視黑頭翁，遙吞白騎賊。", "先麾牙門將，轉鬬黃河北。", "帳下親兵皆少年，錦衣承日繡行纏。", "轆轤寶劒初出鞘，宛轉角弓初上弦。", "步人抽箭大如笛，前把兩矛後雙戟。", "左盤右射紅塵中，鶻入鴉羣有誰敵。", "殺將破軍白日餘，回旃舞旆北風初。", "郡公楯鼻好磨墨，走馬爲君飛羽書。"]}