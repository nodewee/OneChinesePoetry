{"author": "韓翃", "period": "唐", "type": "诗", "title": "送夏侯侍郎", "paragraphs": ["元戎車右早飛聲，御史府中新正名。", "翰墨已齊鍾大理，風流好繼謝宣城。", "從軍曉別龍驤幕，六騎先驅嘶近郭。", "前路應留白玉臺，行人輙美黃金絡。", "使君下馬愛瀛洲，簡貴將求物外遊。", "聽訟不聞烏布帳，迎賓暫著紫綈裘。", "公庭日夕羅山翠，功遂心閑無一事。", "移書或問島邊人，立仗時呼鈴下吏。", "事業初傳小夏侯，中年劒笏在西州。", "浮雲飛鳥兩相忘，他日依依城上樓。"]}