{"author": "元結", "period": "唐", "type": "诗", "title": "舂陵行", "paragraphs": ["軍國多所需，切責在有司。", "有司臨郡縣，刑法競欲施。", "供給豈不憂，徴斂又可悲。", "州小經亂亡，遺人實困疲。", "大鄉無十家，大族命單羸。", "朝餐是草根，暮食仍木皮。", "出言氣欲絕，意速行步遲。", "追呼尚不忍，況乃鞭撲之。", "郵亭傳急符，來往跡相追。", "更無寬大恩，但有迫促期。", "欲令鬻兒女，言發恐亂隨。", "悉使索其家，而又無生資。", "聽彼道路言，怨傷誰復知。", "去冬山賊來，殺奪幾無遺。", "所願見王官，撫養以惠慈。", "奈何重驅逐，不使存活爲。", "安人天子命，符節我所持。", "州縣忽亂亡，得罪復是誰。", "逋緩違詔令，蒙責固其宜。", "前賢重守分，惡以禍福移。", "亦云貴守官，不愛能適時。", "顧惟孱弱者，正直當不虧。", "何人采國風，吾欲獻此辭。"]}