{"author": "錢起", "period": "唐", "type": "诗", "title": "登玉山諸峰偶至悟真寺", "paragraphs": ["郭南雲水佳，訟簡野情發。", "紫芝每相引，黃綬不能緤。", "稍入石門幽，始知靈境絕。", "冥搜未寸晷，仙逕俄九折。", "蟠木蓋石梁，崩岸露雲穴。", "數峰拔崑崙，秀色與空澈。", "玉氣交晴虹，桂花留曙月。", "半巖採珉者，一點如片雪。", "真賞無前程，奇觀寧暫輟。", "更聞東林磬，可聽不可說。", "興中尋覺化，寂爾諸象滅。"]}