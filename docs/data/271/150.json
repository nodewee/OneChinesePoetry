{"author": "錢起", "period": "唐", "type": "诗", "title": "瑪瑙杯歌", "paragraphs": ["瑤溪碧岸生奇寶，剖質披心出文藻。", "良工雕飾明且鮮，得成珍器入芳筵。", "含華炳麗金尊側，翠斝瓊觴忽無色。", "繁弦急管催獻酬，倏若飛空生羽翼。", "𤩌𤩌蘭英照豹斑，滿堂詞客盡朱顏。", "花光來去傳香袖，霞影高低傍玉山。", "王孫彩筆題新詠，碎錦連珠復輝映。", "世情貴耳不貴奇，謾說海底珊瑚枝。", "寧及琢磨當妙用，燕歌楚舞長相隨。"]}