{"author": "賈至", "period": "唐", "type": "诗", "title": "閑居秋懷寄陽翟陸贊府封丘高少府", "paragraphs": ["今日霖雨霽，颯然高館涼。", "秋風吹二毛，烈士加慨慷。", "憶昔皇運初，衆賓俱龍驤。", "解巾佐幕府，脫劍升明堂。", "郁郁被慶雲，昭昭翼太陽。", "鯨魚縱大壑，鸑鷟鳴高岡。", "信矣草創時，泰階速賢良。", "一言頓遭逢，片善蒙恩光。", "我生屬聖明，感激竊自彊。", "崎嶇郡邑權，連騫翰墨場。", "天朝富英髦，多士如珪璋。", "盛才溢下位，蹇步徒猖狂。", "閉門對羣書，几案在我旁。", "枕席相遠遊，聊欲浮滄浪。", "八月白露降，玄蟬號枯桑。", "艤舟臨清川，迢遞愁思長。", "我有同懷友，各在天一方。", "離披不相見，浩蕩隔兩鄉。", "平生霞外期，宿昔共行藏。", "豈無蓬萊樹，歲晏空蒼蒼。"]}