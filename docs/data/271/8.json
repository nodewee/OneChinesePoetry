{"author": "楊冠卿", "period": "宋", "type": "诗", "title": "辛丑殘臘前一日扁舟東歸阻風馬當乞靈祠下", "paragraphs": ["維舟桑落洲，十日風和雨。", "雨餘江波平，山橫眉黛嫵。", "急呼黄帽郎，來扣靈真宇。", "椒桂薦芳馨，魚龍忽掀舞。", "巨浪拍天浮，萬疊震鼉鼓。", "淮洲十里間，蜚檝不可渡。", "三老前跪陳，珍貝非神予。", "願言點歸裝，勿爲神所怒。", "我生窶且貧，窮塗一羈旅。", "照乘乏明珠，落霞有佳句。", "稽首謝龍君，放我扁舟去。"]}