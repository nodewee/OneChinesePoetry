{"author": "錢起", "period": "唐", "type": "诗", "title": "長安客舍贈李行父明府", "paragraphs": ["藏器待時少，知人自古難。", "遂令丹穴鳳，晚食金琅玕。", "誰謂兵戈際，鳴琴方一彈。", "理煩善用簡，濟猛能兼寬。", "夙夜念黎庶，寢興非宴安。", "洪波未靜壑，何樹不驚鸞。", "鳧舄傍京輦，甿心懸灌壇。", "高槐暗苦雨，長劍生秋寒。", "旅食還爲客，饑年亦盡歡。", "親勞攜斗水，往往救泥蟠。", "但恐酬明義，蹉跎芳歲闌。"]}