{"author": "賈至", "period": "唐", "type": "诗", "title": "自蜀奉冊命往朔方途中呈韋左相文部房尚書門下崔侍郎", "paragraphs": ["胡羯亂中夏，鑾輿忽南巡。", "衣冠陷戎寇，狼狽隨風塵。", "豳公秉大節，臨難不顧身。", "激昂白刃前，濺血下沾巾。", "尚書抱忠義，歷險披荆榛。", "扈從出劍門，登翼岷江濱。", "時望挹侍郎，公才標縉紳。", "亭亭崑山玉，皎皎無緇磷。", "顧惟乏經濟，扞牧陪從臣。", "永願雪會稽，仗劍清咸秦。", "太皇時內禪，神器付嗣君。", "新命集舊邦，至德被遠人。", "捧冊自南服，奉詔趨北軍。", "覲謁心載馳，違離難重陳。", "策馬出蜀山，畏途上緣雲。", "飲啄叢箐間，棲息虎豹羣。", "崎嶇凌危棧，惴慄驚心神。", "峭壁上嶔岑，大江下沄沄。", "皇風扇八極，異類懷深仁。", "元兇誘黠虜，肘腋生妖氛。", "明主信英武，威聲赫四鄰。", "誓師自朔方，旗幟何繽紛。", "鐵騎照白日，旄頭拂秋旻。", "將來蕩滄溟，寧止蹴崑崙。", "古來有屯難，否泰長相因。", "夏康纘禹績，代祖復漢勳。", "于役各勤王，驅馳拱紫宸。", "豈惟太公望，往昔逢周文。", "誰謂三傑才，功業獨殊倫。", "感此慰行邁，無爲歌苦辛。"]}