{"author": "元結", "period": "唐", "type": "诗", "title": "演興四首 閔嶺中", "paragraphs": ["囗羣山以延想，吾獨閔乎嶺中。", "彼嶺中兮何有，有天含之玉峰。", "殊閟絕之極顛，上聞產乎翠茸。", "欲采之以將壽，眇不知夫所從。", "大淵蘊蘊兮絕嶘岌岌，非梯梁以通險。", "當無路兮可入，彼猛毒兮曹聚。", "必憑託乎阻修，常儗儗兮伺人。", "又如何兮不愁，彼妖精兮變怪。", "必假見於風雨，常閃閃而伺人。", "又如何兮不苦，欲仗仁兮託信。", "將徑往兮不難，久懹懹以㥄惋。", "却遲迴而永歎，懼大靈兮不知。", "以予心爲永惟，若不可乎遂已。", "吾終保夫直方，則必蒙皮篥以爲矢。", "弦毋筱以爲弧，化毒銅以爲戟。", "刺棘竹以爲殳，得猛烈之材。", "獲與之而並驅，且舂刺乎惡毒。", "又引射夫妖怪，盡羣類兮使無。", "令善仁兮不害，然後采梫榕以駕深。", "收樅橞兮梯險，躋予身之飄飄。", "承予步之𨁹𨁹，入嶺中而登玉峰。", "極閟絕而求翠茸，將吾壽兮隨所從。", "思未得兮馬如龍，獨翳蔽於山顛。", "久低迴而慍瘀，空仰訟於上玄。", "彼至精兮必應，寧古有而今無。", "將與身而皆亡，豈言之而已乎。"]}