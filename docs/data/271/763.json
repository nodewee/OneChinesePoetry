{"author": "元結", "period": "唐", "type": "诗", "title": "漫酬賈沔州", "paragraphs": ["往年壯心在，嘗欲濟時難。", "奉詔舉州兵，令得誅暴叛。", "上將屢顛覆，偏師嘗救亂。", "未曾弛戈甲，終日領簿案。", "出入四五年，憂勞忘昏旦。", "無謀靜兇醜，自覺愚且愞。", "豈欲皁櫪中，爭食麧與藖。", "去年辭職事，所懼貽憂患。", "天子許安親，官又得閑散。", "自家樊水上，性情尤荒慢。", "雲山與水木，似不憎吾漫。", "以茲忘時世，日益無畏憚。", "漫醉人不嗔，漫眠人不喚。", "漫遊無遠近，漫樂無早晏。", "漫中漫亦忘，名利誰能算。", "聞君勸我意，爲君一長歎。", "人誰年八十，我已過其半。", "家中孤弱子，長子未及冠。", "且爲兒童主，種藥老谿澗。"]}