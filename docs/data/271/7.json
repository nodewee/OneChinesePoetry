{"author": "楊冠卿", "period": "宋", "type": "诗", "title": "別鄭大用于潯陽", "paragraphs": ["子真千載士，流風凜然存。", "襟期輩古人，喜見雲礽孫。", "客裏青燈連夜語，痛飲忘形到爾汝。", "掀髯一笑倚胡床，浩歌赤壁凌雲句。", "楓葉荻花秋，送客令人愁。", "挽君君不留，今日具扁舟。", "我欠蓋頭茅一把，何時去結雞豚社。", "澤畔行吟醉復醒，共看屬玉雙飛下。"]}