{"author": "韓翃", "period": "唐", "type": "诗", "title": "家兄自山南罷歸獻詩敘事", "paragraphs": ["時輩已爭先，吾兄未著鞭。", "空嗟鑷鬚日，猶是屈腰年。", "不以殊方遠，仍論水地偏。", "襄橙隨客路，漢竹引歸船。", "雲木巴東峽，林泉峴北川。", "池餘騎馬處，宅似臥龍邊。", "夜簟千峰月，朝窗萬井煙。", "朱荷江女院，青稻楚人田。", "縣舍多瀟灑，城樓入醉眠。", "黃苞柑正熟，紅縷鱠仍鮮。", "坐厭牽絲倦，因從解綬旋。", "初辭五斗米，唯奉一囊錢。", "室好生虛白，書耽守太玄。", "櫪中嘶欵段，階下引潺湲。", "落照淵明柳，春風叔夜弦。", "絳紗儒客帳，丹訣羽人篇。", "雅論承安石，新詩與惠連。", "興清湖見底，襟豁霧開天。", "魏闕心猶繫，周才道豈捐。", "一丘無自逸，三府會招賢。"]}