{"author": "韓翃", "period": "唐", "type": "诗", "title": "別李明府", "paragraphs": ["寵光五世要青組，出入珠宮引簫鼓。", "醉舞雄王玳瑁牀，嬌嘶駿馬珊瑚柱。", "胡兒夾鼓越婢隨，行捧玉盤嘗荔枝。", "羅山道士請人送，林邑使臣調象騎。", "愛君一身遊上國，闕下名公如舊識。", "萬里初懷印綬歸，湘江過盡嶺花飛。", "五侯焦石烹江筍，千戶沈香染客衣。", "別後想君難可見，蒼梧雲裏空山縣。", "汗苑芳菲入夏闌，待君障日蒲葵扇。"]}