{"author": "錢起", "period": "唐", "type": "诗", "title": "鋤藥詠", "paragraphs": ["蒔藥穿林復在巘，濃香秀色深能淺。", "雲氣垂來裛露偏，松陰占處知春晚。", "拂曙殘鶯百囀催，縈泉帶石幾花開。", "不隨飛鳥緣枝去，如笑幽人出谷來。", "對之不覺忘疎嬾，廢卷荷鋤嫌日短。", "豈無萱草樹堦墀，惜爾幽芳世所遺。", "但使芝蘭出蕭艾，不辭手足皆胼胝。", "寧學陶潛空嗜酒，頹齡捨此事東菑。"]}