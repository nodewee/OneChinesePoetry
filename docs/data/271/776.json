{"author": "元結", "period": "唐", "type": "诗", "title": "題孟中丞茅閣", "paragraphs": ["小山爲郡城，隨水能縈紆。", "亭亭最高處，今是西南隅。", "杉大老猶在，蒼蒼數十株。", "垂陰滿城上，枝葉何扶疎。", "乃知四海中，遺事誰謂無。", "及觀茅閣成，始覺形勝殊。", "憑軒望熊湘，雲榭連蒼梧。", "天下正炎熱，此然冰雪俱。", "客有在中坐，頌歌復何如。", "公欲舉遺材，如此佳木歟。", "公方庇蒼生，又如斯閣乎。", "請達謠頌聲，願公且踟躕。"]}