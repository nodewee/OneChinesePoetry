{"author": "韓翃", "period": "唐", "type": "诗", "title": "經月巖山", "paragraphs": ["驅車過閩越，路出饒陽西。", "仙山翠如畫，簇簇生虹蜺。", "羣峯若侍從，衆阜如嬰提。", "巖巒互吞吐，嶺岫相追攜。", "中有月輪滿，皎潔如圓珪。", "玉皇恣遊覽，到此神應迷。", "嫦娥曳霞帔，引我同攀躋。", "騰騰上天半，玉鏡懸飛梯。", "瑤池何悄悄，鸞鶴煙中棲。", "回頭望塵事，露下寒淒淒。"]}