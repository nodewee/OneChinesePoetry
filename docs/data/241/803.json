{"author": "劉摰", "period": "宋", "type": "诗", "title": "還郭祥正詩卷", "paragraphs": ["李杜酒死詩不作，風雅三百年來窮。", "世儒未必甘汩沒，才不迨志終無功。", "汾陽有人字功甫，歘然聲價來江東。", "當時未冠人已識，知音第一惟梅翁。", "翁主詩盟世少可，一見旗鼓欣相逢。", "當友不敢當師禮，呼以謫仙名甚隆。", "君亦自謂太白出，世姓雖異精靈同。", "姑蘇江水瑩寒鑑，江上碧玉排羣峰。", "壯吟豪醉售佳境，日題百紙傾千鍾。", "折腰藍綬豈所樂，養親斗粟曾未充。", "蓬萊幽夢掛寒月，青山歸思隨飛鴻。", "書來寄我三巨軸，華緘開破溪雲封。", "駭然按劍覽珠璧，悸若赤手勍蛟龍。", "長吟千言短數百，造語險怪神爲工。", "四明賀老忽去世，伯牙悲愴閑焦桐。", "嗟予逢子衆人後，今其所得何最豐。", "前日過我北池上，正是清露沾高松。", "涼軒坐聽哆宏辨，瀑布千丈懸秋風。", "謫仙有此願自重，世俗酣尚惟纖穠。", "彼其耳目不自信，滔滔誰樂聞鼓鐘。", "太上雅意興禮樂，一日鑒賞期至公。", "煌煌帝業子當頌，勿歎憔悴空山中。"]}