{"author": "劉摰", "period": "宋", "type": "诗", "title": "題致政朱郎中适園林", "paragraphs": ["南宫仙郎綠髪翁，歸來甲第荆城中。", "翁家祖世有名德，至今孫子傳清風。", "園亭繼繼事營治，增華到此窮智工。", "鋪張百物各有職，崢嶸一界疑壺宫。", "清明過去春事老，林叢暗綠陰相通。", "朱欄曲檻巧暉映，曉風夜露香溟濛。", "溪魚野鳥樂晴昊，碧蘿怪石依長松。", "方城清泚雖可濯，主人纓上塵久空。", "年年三日縱士女，觀遊思與鄉人同。", "及時娛樂日月邁，肯使蟋蟀悲晉公。", "閣書深藏一萬軸，牙籖錦带嚴編封。", "脱巾解屨游覽倦，燕坐自有黄卷功。", "三年羈客偶幸至，歸來搔首嗟蒿蓬。", "生涯適意最難事，安用勳業銘鼎鐘。", "鄉人勿笑翁不出，門外勢利方憧憧。"]}