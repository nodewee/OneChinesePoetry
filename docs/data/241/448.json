{"author": "楊傑", "period": "宋", "type": "诗", "title": "元會", "paragraphs": ["歲令春爲首，人君德體元。", "宸居太極殿，星拱紫微垣。", "曆運千齡協，梯航萬里奔。", "同時稟正朔，大號一乾坤。", "謀野曾綿蕞，沿波未滌源。", "典章歸獨斷，期會肅常尊。", "禮樂諧虞舜，師儒陋叔孫。", "曲臺司肄習，執法糾譁諠。", "舊史精窮討，非經不引援。", "殊疆今輻輳，古轍此還轅。", "陛峻黄麾建，旗張直蓋屯。", "地圖包海畫，庭燎徹宵燔。", "班位分賢戚，銅璣定曉昏。", "仙盤凝沆瀣，禁漏瀉潺湲。", "呼旦傳雞唱，填街列虎賁。", "六軍衣錦繡，八駿轡璵璠。", "綬采由官别，冠梁以秩論。", "國容修鹵簿，武事設櫜鞬。", "鼓吹依宫架，關扄闢路門。", "簴文雕猛鷙，路飾繢蟠蜿。", "牙瑑中嚴版，珠聯告止旛。", "金床置符寶，土貢雜瑶琨。", "百辟稽名實，諸王固屏藩。", "立墀隆輔弼，述職簡要番。", "省寺興頹敝，材能慎選掄。", "班齊序鸞鷺，仗轉駭鯨鯤。", "圭鎮唐儀易，袍紗漢制存。", "鞘鳴龍扇合，簾卷獸煙噴。", "陟降天威重，顒昂玉色温。", "泰平安可象，造化本何言。", "悅豫陰陽盛，淵深宇宙呑。", "江河宗渤海，山岳望崐崘。", "牘奏龜麟應，書先稼穡繁。", "歷階臣委佩，宣詔使臨軒。", "進有稱觴慶，初無解劍煩。", "南山賦周雅，北斗揖堯樽。", "濟濟華夷抃，雍雍信義惇。", "登歌形瑞物，旅舞異梨園。", "翠鳳聞簫集，朱熊負案蹲。", "四清備鐘磬，二律下匏塤。", "寵錫需雲澤，均霑湛露恩。", "拜吟三夏享，饔盛九牢飱。", "受觶充醇醴，加肴飫熟蹯。", "摰勤供鴈雉，羞潔具蘋蘩。", "布治從丹闕，懷仁感陸渾。", "祥光騰廣坐，和氣冒陳根。", "蓬島風長習，扶桑日向暄。", "前楹秀芝草，阿閣長鶵鵷。", "社稷生靈福，邦家政敎敦。", "年年朝溥率，基業壯中原。"]}