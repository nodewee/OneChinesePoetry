{"author": "呂陶", "period": "宋", "type": "诗", "title": "聞蛩和長句", "paragraphs": ["唧唧微呤透綺疏，乍令人意少歡娛。", "留連夜景蕭條甚，引惹秋聲迤邐殊。", "似向蝸廬頻學嘯，恐隨蛙鼓亦吹竽。", "能鳴豈羨蚣蝑股，不語堪嗤蛺蝶鬚。", "賦就情詩感長信，驚回仙夢失蒼梧。", "雖知物性何喧寂，應念年華却嘆吁。", "從此漸爲寒月計，憑誰與畫小軒圖。", "西堂忽起東歸興，望斷青嵩接綠蕪。"]}