{"author": "劉摰", "period": "宋", "type": "诗", "title": "跋覽前此唱和詩卷有詩次其韻", "paragraphs": ["窮不廢詩真技癢，筆硏風雲日相向。", "聖賢發憤乃有作，三千餘篇自古上。", "荒城誰我同此聲，惟有哀猿嘯青嶂。", "窮人所作誠已難，平淡豐腴乃嘉唱。", "横槊壯氣雖蕭蕭，擊鉢爭先猶行行。", "敢懷修門成怨騷，亦防飯顆嘲苦相。", "江湖千里山千重，朝夕供吟紛萬狀。", "閑適非以娛時人，可口甘酸勞醖釀。", "大兒歸不開卷軸，喜我窮通心已忘。", "種瓜頗欲學東陵，醉尉亦從呵故將。", "古人能輕萬戶侯，爲有千篇相等量。"]}