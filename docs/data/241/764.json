{"author": "劉摯", "period": "宋", "type": "诗", "title": "久雨次路韻", "paragraphs": ["江國多陰霖，雲氣所儲積。", "貫月仍彌旬，窮朝復竟夕。", "太陽暗經天，莫見黄道迹。", "風霏淋床帷，簷溜穴砌石。", "春澤農之瑞，太甚豈其益。", "人言雨有數，四時合均適。", "前多後將少，物理固明白。", "我居苦湫陋，安得爽塏易。", "棟梁生菌苔，書藥漬汗液。", "塞漏除泥塗，紛紛課奴獲。", "凌虚逃重膇，頗思兩鳧舄。", "坐觀久溟濛，風伯豈無責。", "慰彼望歲人，私我窮居客。", "茲事但置之，一觴聊自釋。"]}