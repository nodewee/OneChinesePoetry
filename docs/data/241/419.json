{"author": "楊傑", "period": "宋", "type": "诗", "title": "和章學士祈晴昭亭山", "paragraphs": ["洪範八政一曰食，民非稼穡胡爲生。", "江南風俗重圩垾，歲遇豐稔倉箱盈。", "嘉祐六年宛陵郡，積月霖雨妨秋成。", "昔之鬱鬱若雲秀，今也泛泛猶青萍。", "豈惟百姓失所望，將恐祭祀無粢盛。", "集仙到郡爲憫惻，齋心命駕祈昭亭。", "昭亭山下欲回轍，太陽赫赫輝雙旌。", "老農乘時得刈穫，清風和氣謳歌聲。", "我知夫子禱已久，由有盛德通神明。", "願公移此福天下，陰陽調燮歸和羮。"]}