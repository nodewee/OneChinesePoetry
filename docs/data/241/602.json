{"author": "楊傑", "period": "宋", "type": "诗", "title": "玉晨觀左紐檜", "paragraphs": ["華陽山裏千株檜，玉晨觀前一左紐。", "虬枝龍榦向朝曦，勢與扶桑鬬長久。", "亳州渦水太清宮，老子手植纔數九。", "一檜正與此樹同，蒂固根深應不朽。", "信知福地有靈木，栽種曾經上真手。", "君不見龍從火裏出，虎向水中生，生理尚左不尚右。", "又不見天輪左旋不休止，日月五星如磨蟻。", "左紐檜，藴至理，上士體之能不死。"]}