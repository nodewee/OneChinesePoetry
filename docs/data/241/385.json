{"author": "喬孝本", "period": "宋", "type": "诗", "title": "題三山郡圃會稽亭", "paragraphs": ["元侯選勝重經營，地取圓心正且平。", "揆日募工踰再浹，創亭合樂落初成。", "面開西向緣忠孝，牓揭新封紀寵榮。", "隱隱湖山藏故國，漫漫煙水隔都城。", "低迷疊嶂回峰抱，繚繞芳叢列豔迎。", "臺上臨風共蕭灑，花間夢蝶助淒清。", "枕流小檻欹前沼，散綺幽軒接後甍。", "舊景周環如有待，夕陽偏照似多情。", "縈紆碧沚通潮浦，左右修篁拂畫楹。", "自昔甘棠雖足愛，會稽從此擅佳名。"]}