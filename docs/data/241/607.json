{"author": "楊傑", "period": "宋", "type": "诗", "title": "妙蓮閣", "paragraphs": ["天台有新閣，勝地近塔廟。", "影浸碧琉璃，沿洄去山嶠。", "蓮生污泥中，白日有明竅。", "花實相表裏，光色互炳曜。", "處空不染水，烈火豈其燎。", "寶藏諸如來，端坐滿法要。", "青目付上士，不待舉花笑。", "芳香初洞達，宿病已能療。", "凈土記珍色，機感願力召。", "三時有開發，一本常寂照。", "不讀智者書，豈知此蓮妙。"]}