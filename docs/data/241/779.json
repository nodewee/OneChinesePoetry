{"author": "劉摯", "period": "宋", "type": "诗", "title": "送文與可同出守湖州", "paragraphs": ["東蜀老儒者，吳興新使君。", "前更四州守，風政超古人。", "歸來天禄閣，袖手隨衆羣。", "一毫不染指，世味從甘辛。", "謂柔未易招，謂剛可以親。", "渾然鎮冒器，承以繅率文。", "詞章謝剞劂，天葩出靈根。", "冥冥古咸池，衆聽所臥聞。", "外物了無累，獨愛霜中筠。", "應憐歲寒節，落筆收天真。", "七賢與六逸，林下仍溪濱。", "對之浪狂醉，顧豈知此君。", "比年不多寫，造化慳至珍。", "而我得二紙，毫素餘清芬。", "留當雪霜展，可慰思慕勤。", "煌煌鐘鼎具，未許刊名勳。", "聊復詠黄鵠，南國垂朱輪。", "拔足出埃壒，投身當水雲。", "人與境相得，長鯨臥天津。", "冰壺地千里，雲屏山四鄰。", "醉月若下酒，芼羮沼渚蓴。", "仕宦子雖適，孤陋予何伸。", "曲蓬誰與直，坐遠蘭蕙熏。", "臨風寫高興，願寄江南春。"]}