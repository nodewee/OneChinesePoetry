{"author": "劉摰", "period": "宋", "type": "诗", "title": "次韻晉陵吳秀才傳見貺", "paragraphs": ["道卿詩思清如水，披衣霜夜吟寒星。", "意深調苦悲萬古，平明寄與鍾子聽。", "北窗病客爽心骨，若飲甘露枯腸盈。", "嗟夫世故玩形器，智者營役奔風霆。", "區畛大小各爾志，不可慕者鴻冥冥。", "吾于世珍粗有覺，未逢燭理瘖不鳴。", "短篇講好聊寫意，弱趙安敢當秦兵。"]}