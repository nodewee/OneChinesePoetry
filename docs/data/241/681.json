{"author": "董英", "period": "宋", "type": "诗", "title": "孫氏池亭得小字", "paragraphs": ["冥冥造化意，似見元氣兆。", "不然此中石，詭怪安能了。", "刻劃如爲人，幽奇若爭巧。", "虎臥溪勢長，龍存鼎形小。", "誅茅得此地，勝概紛夭矯。", "東南引一水，又出人意表。", "瀉溜無冬春，漰奔極昏曉。", "跳波駭潛虬，濺珠濕飛鳥。", "主人去城市，崖谷情悄悄。", "澗戶雲溶溶，山窗風嫋嫋。", "孤城重顔謝，柱史才江鮑。", "共美崖壑遊，題詩石林杪。"]}