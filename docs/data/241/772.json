{"author": "劉摯", "period": "宋", "type": "诗", "title": "夜發白碑", "paragraphs": ["晝行苦炎蒸，秣馬戒夜發。", "清夢失歸路，微風弄纖葛。", "星疏天無雲，獨有亭午月。", "太空生白煙，浩蕩萬里闊。", "細碎草木香，淋漓露氣滑。", "戚戚寒蟲聲，逐馬不暫歇。", "我行何區區，無乃害慵拙。", "傳聞猛虎多，宵路時出沒。", "四顧林莽中，精靈動毛髪。", "求全得憂虞，禍毎乘所忽。", "君子審重輕，無勞避途暍。"]}