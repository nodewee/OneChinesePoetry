{"author": "陳鵬", "period": "宋", "type": "诗", "title": "綿州鄉賢堂", "paragraphs": ["潼山高兮潼水清，厥鐘秀兮鄉之英。", "之人已去兮逖聽風聲，我懷孔切誰儀刑。", "有美張公兮開明庭，作新宮兮州之黌。", "著其爲人兮加丹青，貌惟肖兮如生。", "或桐挺而孤高，或芝荂而九莖。", "或蘭生兮春華，或菊秀兮秋馨。", "或鳳躍而蛟翔，或鳬將而鶴迎。", "使人咨嗟嘆息而追惟兮，至其子孫又嗚咽流涕而咿嚶。", "怳若接兮謦咳之音，內懷勸懼兮若從使令。", "亦瞻像兮昭昭，而起福兮冥冥。", "百年兮歷時雖多，非張公兮誰與銘。"]}