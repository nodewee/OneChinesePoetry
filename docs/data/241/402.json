{"author": "王覿", "period": "宋", "type": "诗", "title": "送中濟侍郎帥慶分韻得十字", "paragraphs": ["承平萬事康，干戈百年戢。", "蠢戰彼西戎，乃敢侮邊邑。", "慶陽用武地，戰士一當十。", "指縱惟其人，破竹在呼吸。", "堂堂高平君，謀帥公論及。", "擁麾當一面，意氣動百執。", "聖時務懷柔，閫寄貴安輯。", "賀蘭黄口兒，焉用長纓縶。", "方當仁草木，況忍尚首級。", "佇見貢琛人，還從玉關入。"]}