{"author": "劉摯", "period": "宋", "type": "诗", "title": "送僧常蔭", "paragraphs": ["吾師來曲江，落落偉丈夫。", "靈標峙松雪，清韻輝冰壺。", "談高文字間，欲趨仁義途。", "飄然跡無累，青天白雲孤。", "振衣下懷楚，遂欲游京都。", "京都貴人多，駢門耀金朱。", "仁義卜知已，誰不顧子廬。", "況子兼外學，妙達性命樞。", "言隨禍福應，名利惟所呼。", "一出玩世故，應憶舊山隅。"]}