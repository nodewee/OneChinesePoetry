{"author": "劉摯", "period": "宋", "type": "诗", "title": "寄題柳郎中留客潏", "paragraphs": ["主人真愛客，留客徹歸路。", "清溪環醉堂，客起驚四顧。", "人生異智愚，所急隨所慕。", "僕僕聲利徒，晝夜無息慮。", "雖有此不樂，身留意已騖。", "惟同主人心，乃知此中趣。", "主人韻瀟洒，恬不役世故。", "對物心有忘，簡言理自悟。", "清風元紫芝，令德黄叔度。", "即之久益親，不知變朝暮。", "況復樽有酒，琴奕左右布。", "魚鳥馴不驚，孰與醉妖嫭。", "主人意于客，可謂甚無負。", "速應架溪流，坦坦堂下步。", "客至不須留，聽客自來去。"]}