{"author": "劉摰", "period": "宋", "type": "诗", "title": "和路秋懷三十韻", "paragraphs": ["天地炎氛退，江湖顥氣凉。", "西風來沆碭，久客興徜徉。", "夜匝鳥南樹，心驚鴈北方。", "乍因鱸感慨，肯爲鵩憂傷。", "縱步青笻杖，投詩古錦囊。", "精熒籬下蓓，狼籍沼中香。", "妙理晞莊達，衰歌笑楚狂。", "是非來衮衮，光景去堂堂。", "别浦丹楓老，閑園碧草芳。", "林顛蟬嘒急，霄路鳥飛長。", "曉露清饒月，晴雲暖護霜。", "琴中知水意，樓上得山光。", "桂長金波外，槎沿玉漢傍。", "江天晚搖落，澤國少凶荒。", "竭作趨川壟，歡言治圃場。", "神祠鼓遞響，社甕酒初嘗。", "自昔悲時節，閑愁滿肺腸。", "宋生辭辨屈，寧子意歌商。", "代謝惟寒暑，平均彼昊蒼。", "放情羣鹿豕，度德負簪裳。", "致主深慚尹，汪陂又愧黄。", "無功可銘鼎，有學不鍼肓。", "賦興須潘子，詩懷勗謝郎。", "雖欣去酷吏，更憶舞商羊。", "不解葵傾日，寧忘鶴返鄉。", "錦封西澤鯉，珠剖北山梁。", "塞馬難前慮，江鷗肯下翔。", "無爲澤邊悴，更賣橐中裝。", "朝野多閑暇，洪纖遂樂康。", "何時放歸櫓，大艑水中央。"]}