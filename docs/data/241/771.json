{"author": "劉摯", "period": "宋", "type": "诗", "title": "庖婢病跂自臨鼎俎有詩", "paragraphs": ["塘頭買鮮鱗，戢戢楊柳貫。", "不憂一日饑，遂可支兩膳。", "北方貴窗魚，豈異此中窗。", "但求杯盌充，焉問名實眩。", "芼之薑芥蔬，雜以紫蓴綫。", "雖非梁肉豪，鄉思已過半。", "甘芳漬蒙茸，軟熟分片段。", "佐我新炊秔，珠琲光粲粲。", "春羮遠無慚，枯鮝不足羡。", "吾于饕餮衰，安此軟暖燕。", "昔人意不佳，多緣噉脯麵。", "聖賢親鼎俎，毋庸厭烹饌。"]}