{"author": "劉摯", "period": "宋", "type": "诗", "title": "庾信宅", "paragraphs": ["南都號多士，庾信乃辭客。", "承家富縑緗，摛文爛組織。", "應教來春坊，日坐學士席。", "翩翩宫體謠，江左變風格。", "巨盜掀臺城，狂飈鎩孤翮。", "南飛江陵宫，杖策赴王繹。", "經綸投中興，感憤補天隙。", "大厦豈一士，終此陽九厄。", "陸機趨洛陽，夷吾入齊國。", "濯足聊委蛇，懷邦已悲惻。", "惜哉不遭時，淟涊無偉績。", "王室與身世，淪離兩何益。", "暮齒哀江南，聊將賦心跡。", "楚郡故城陰，或云此遺宅。", "寥寥舊山川，莽莾新黍稷。", "是非不可求，秋風暮烟白。"]}