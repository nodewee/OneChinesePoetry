{"author": "劉摰", "period": "宋", "type": "诗", "title": "縣齋歲晚寄萊蕪田同年", "paragraphs": ["西北東南邑，相望歎索居。", "音塵路千里，契闊歲三除。", "薄宦隨羣衆，平生愧拙疏。", "茂陵將謝病，中散不便書。", "燕澤歸鴻盡，東山晚雪餘。", "江湖勞夢寐，風土污簪裾。", "塵卷吾成癖，囊詩子富儲。", "孤懷吟劍鍔，舊跡夢崑墟。", "今古看毫髪，功名賸贅疽。", "何時拂衣去，相與醉鱸魚。"]}