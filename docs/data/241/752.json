{"author": "劉摯", "period": "宋", "type": "诗", "title": "馬融綘帳臺", "paragraphs": ["東京尚經術，人皆挾師才。", "惜乎章句間，門户各異開。", "馬融號耆舊，太守南郡來。", "横經坐綘帳，自處何崔嵬。", "帳前列徒弟，帳後歌絃陪。", "書生貧賤志，遽以聲色回。", "于今數百年，巋然但髙臺。", "舊址半傾圮，欄檻生莓苔。", "溪光貯襟袂，南風熏樽罍。", "髙簷日向暮，燕雀亦徘徊。"]}