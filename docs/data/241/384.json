{"author": "吳覿", "period": "宋", "type": "诗", "title": "題韓左軍馬圖", "paragraphs": ["韓公畫馬稱神筆，矯首昂藏山鬼泣。", "眼明見此飲馬圖，乃知榘度不可軼。", "定嫌昔日徐庾體，渴驥奔泉超法律。", "騏驥驊騮志千里，屹立天閑甘伏櫪。", "氣勢相宜適操縱，肉骨兼勻稱肥瘠。", "世人但以驪黄求，翠駁玉花煩剪剔。", "苦論右軍愛鵝趣，知公愛馬應成癖。", "山陰道士不換經，已悟黄庭養生術。", "持將此卷參馬祖，待須一口西江吸。"]}