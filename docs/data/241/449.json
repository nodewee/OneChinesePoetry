{"author": "楊傑", "period": "宋", "type": "诗", "title": "景靈宫", "paragraphs": ["仙宗司玉曆，帝系出璇霄。", "功業超千載，威靈會六朝。", "聖孫嚴子事，神武耀文昭。", "游渭衣冠在，違顔咫尺遙。", "奉安先上衮，守衛肅中貂。", "重屋華天篆，櫺星屏俗囂。", "麾幢迎寶輦，象魏起祥飈。", "霞醴充流瓉，芝房陋焫蕭。", "降升瞻穆穆，謦欬聽寥寥。", "複道悲追漢，靈旗想伐遼。", "薦新隨四孟，觀德序三昭。", "養慕諧虞氏，聲明格有苗。", "庭分五行舞，樂奏九成簫。", "將相旌遺烈，松筠鑒後彫。", "肖巖非特說，畫閣豈惟喬。", "寰海名王聚，江湖王氣銷。", "基圖傳久大，宫闕壯嶕嶢。", "皇澤彌霶霈，羣生荷益饒。", "侍祠叨旅進，賡頌仰材翹。", "孝治光青史，瓊瑤合瑑雕。"]}