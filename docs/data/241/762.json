{"author": "劉摯", "period": "宋", "type": "诗", "title": "馬當山", "paragraphs": ["馬當天下險，崔嵬大江邊。", "翠碧倚千丈，峭立萬仞淵。", "其背領羣岫，其麓匯飛漩。", "欎葱巖間桂，窮冬華葉鮮。", "豈無神仙人，縹緲居其巔。", "猿猱肆健捷，攀躋到雲烟。", "揚帆過其下，瞥若飛鳥然。", "仰觀動精魄，但見揫青天。", "吾生愧仁智，而于山水便。", "終日叩舷坐，無暇窺塵編。", "有嗜固爲累，觸險不自憐。"]}