{"author": "劉摰", "period": "宋", "type": "诗", "title": "酬寄", "paragraphs": ["趙郎趁我弛擔初，爲寄肘後楊炎書。", "盈編專備瘴嶺病，仁及來世功誰如。", "城南老廬有别舍，我來埽榻成燕居。", "坐忘不復一念起，寸田自治何須鉏。", "養生防患不知此，從事方藥亦已疏。", "飛鳶未妨隨溪水，黄茅正使侵庭除。", "玄膺晨潄已可飽，脯膳況復餘米魚。", "聊將此書一過讀，寄語庶不憂鄉閭。"]}