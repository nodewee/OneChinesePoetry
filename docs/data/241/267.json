{"author": "呂陶", "period": "宋", "type": "诗", "title": "答陳彛仲", "paragraphs": ["天質疏慵一野夫，因從利禄走官途。", "惟知名爵有常履，非向塵埃言自殊。", "萬事放懷歸失馬，百年過晷任踆烏。", "雪霜毛髪來還近，霄漢岐程去已迂。", "凡骨易沉羞許衛，短材難斵累班輸。", "每甘流落爲遷客，豈免挪揄笑癖儒。", "處落未能醫拙病，揲蓍安敢卜亨衢。", "宜将大夢消榮辱，肯把虚名計有無。", "顧我拙艱當晚涖，惜君留滯却長吁。", "玉工早夜榮圭壁，莫使球琳委路隅。"]}