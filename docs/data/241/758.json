{"author": "劉摯", "period": "宋", "type": "诗", "title": "荆門軍惠泉呈李使君舜卿", "paragraphs": ["蒼山抱西城，蒙泉發山麓。", "一泓養虚淨，大石坼巖澳。", "源脤潗潗來，星珠沸相續。", "何人瀦方池，不使聲瀑瀑。", "四圍疊琳琅，百丈蔭雲木。", "波底金蓮花，萬葉綠綺縟。", "畏清無魚蝦，因亦遠鷗鵠。", "俯視洞五臟，安敢濯兩足。", "循池隅西南，漸見泄泉滀。", "怒聲始可聽，勢如脱桎梏。", "涎沫卷飛練，潨鳴射碎玉。", "曲折谿路長，幽響遠連屬。", "安得朱絲弦，爲寫滄浪曲。", "派澤山下田，歲常稔麰穀。", "憧憧負缾盎，清入郡人腹。", "惠名由此歟，圖牒曾不錄。", "崔碣鑱文章，無數不暇讀。", "亦欲有佳句，恐爲惠泉辱。", "使君心自清，舘宫泉上宿。", "一勺蜕塵軒，豈比樽酒淥。", "磅礴壯士氣，常爲山水伏。", "天下幾林泉，無金買卜築。", "空兹嚼屠門，野人真碌碌。"]}