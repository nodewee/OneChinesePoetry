{"author": "劉摯", "period": "宋", "type": "诗", "title": "題句龍緯職方海棠軒", "paragraphs": ["使君西州客，慣見海棠紅。", "彯纓出故里，揚馬來漢宫。", "醉當坐乖隔，年年夢春風。", "荆州蜀門户，脈脈風氣通。", "此花何從來，根本移化工。", "使君有新第，幽寓如山中。", "小軒面城麓，交柯植雙叢。", "年光錦官遠，顔色故園同。", "想當春苞麗，無日樽酒空。", "繁豔燒醉眼，顧眄增冶容。", "地勝不在大，意適物易充。", "雙輪粲兩朱，行將指炎封。"]}