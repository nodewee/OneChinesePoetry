{"author": "劉摰", "period": "宋", "type": "诗", "title": "送李秘監代還", "paragraphs": ["天聖旁求盛，明公射策賢。", "三朝推國器，一節到華顛。", "卵翼千餘士，冰霜四十年。", "至誠忘畛域，端已笑韋弦。", "政愛偏東土，民謳戴兩川。", "旄飄外臺節，貫朽大農錢。", "松柏風霜後，蓍龜禍福前。", "求開建封幕，又泛馬融船。", "士望儒林丈，官儀秘府仙。", "仁能化鴞泮，明不浚魚淵。", "蔽芾人人頌，京坻歲歲田。", "吟春西渚殿，醉月北樓天。", "卓馬周侯覲，三公漢守遷。", "蜀江飛大斾，魏闕望非煙。", "賤子何爲者，名途秖偶然。", "世高劉表幕，才愧杲之蓮。", "願借今難及，遺恩久自傳。", "鄰哉拱堯舜，天下俟陶甄。"]}