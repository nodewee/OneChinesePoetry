{"author": "劉摰", "period": "宋", "type": "诗", "title": "再作", "paragraphs": ["何事勞心四愁望，側身泰山日東向。", "君子九夷猶可居，已謀築室金溪上。", "距江藍輿才兩舍，遶郭屏風列千嶂。", "門中翰墨傅風流，自爲師友相賡唱。", "曹氏聲名父子間，謝家文章弟兄行。", "古人至樂蓋在斯，得意未肯博公相。", "頓挫萬象歸毫端，雕刻丹青盡名狀。", "古風嚴重周廟鼎，小律軟美楚人釀。", "居人惻惻盈錦囊，游子篇篇出驚浪。", "苦心頗恨語不工，故實仍嗟老多忘。", "憊休矍鑠空據鞍，鋭勇終輸少年將。", "主盟定霸益勉旃，少陵勳名何可量。"]}