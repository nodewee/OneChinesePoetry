{"author": "劉摯", "period": "宋", "type": "诗", "title": "湖溪道中", "paragraphs": ["夜雨聲綿綿，朝雨勢未歇。", "行役良間關，炎歊暫祛遏。", "蘋藻香幽幽，陂池水活活。", "咫尺迷見聞，淋漓徹衣褐。", "坎泥甚膠凝，塍路無尺闊。", "饑僮與羸驂，十步九顛蹷。", "攲鞍髀欲僵，風蓋手屢脱。", "驚目不暇瞬，危魂亦已怛。", "處險貴能安，欲速或未達。", "聖禹嘗輴行，文公尚胡拔。", "彼勤事業大，吾勞簿書末。", "香城到長堤，軒眉解蹙頞。", "大道吾所歸，寧爲險途奪。"]}