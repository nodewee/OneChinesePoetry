{"author": "劉摯", "period": "宋", "type": "诗", "title": "答黄莘任道代書見寄", "paragraphs": ["吾生本放浪，自比林壑人。", "謬此紲官組，試邑漳水濱。", "疆田占瀉鹵，户俗籍羸貧。", "驛涂搔左臂，河流齧西漘。", "役者動淪産，居者無儲稇。", "科求困府調，期會嚴吏文。", "儒生仕學古，志在膏斯民。", "慨歎適于此，踸踔徒自勤。", "亦嘗紓厚斂，粗自窮褐温。", "勞心米鹽屑，秉筆朱墨紛。", "尚賴厥俗古，椎然猶朴淳。", "因時罕訟訴，得以親舊聞。", "瞻言君子治，百里相依瀕。", "厨傳候使介，南北交歡忻。", "議和六十年，中國勞耡耘。", "脂膏瘠黔首，歲月如轉輪。", "寸金比寸土，石晉真自焚。", "祖宗赫大業，此願嘗經綸。", "遺憤鬱未泄，壯士常云云。", "天運無盛衰，吾民繫康屯。", "遠御在廊廟，勿憚躬觴飱。", "小官惠不耻，委吏孔所伸。", "我亦走除道，折腰邊馬塵。", "緣茲有境會，每得言笑親。", "代去各匪遠，木落秋風辰。", "知倦黎侯寓，來卜子騫鄰。", "東平我客久，蕃阜誠罕倫。", "齊魯儒學地，遺風今尚存。", "禮讓行比屋，弦誦傳里門。", "玉京輦路近，霏煙望氤氲。", "梁岑聳秀概，回源號通津。", "炊玉北陂稻，鱠霜南浦鱗。", "名園富夏果，冬山下寒薪。", "滋味閩越足，物色吳楚賓。", "人物盛著録，衣冠若雲屯。", "交朋三數子，英英鸞鶴羣。", "文章與言行，玉潔芝蘭薰。", "方舟洞庭雨，載酒樂郊春。", "羡君此謀吉，不必龜筮詢。", "我馬固已秣，君車亦宜巾。", "瑶音枉嘉問，凌紙天葩芬。", "聊兹締里社，愧匪金玉珍。"]}