{"author": "劉摰", "period": "宋", "type": "诗", "title": "梁宣明二帝陵", "paragraphs": ["侯景淪江左，湘東復有梁。", "經綸鍾厄會，禍亂發諸王。", "忍死瞻姑熟，尋戈起岳陽。", "車書千里蹙，符數百洲亡。", "二主非神武，開基挾北强。", "中興乖晉睿，慚德肖吳光。", "歷閏天餘氣，蛙鳴井底鄉。", "快心真噬腊，覆手已牽羊。", "臣妾隨三紀，圭裘隘一方。", "故都終契闊，宗祀各悲凉。", "雙塜留衰楚，遺孫盛有唐。", "神靈依古刹，雲木抱回岡。", "野火穹碑斷，秋風蔓草黄。", "樵童雍門歎，繐帳魏臺荒。", "天地雙車轂，興亡一酒觴。", "冥然無足弔，幽思漫徜徉。"]}