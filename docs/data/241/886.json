{"author": "劉摰", "period": "宋", "type": "诗", "title": "秋雨用唐誦韻", "paragraphs": ["大雨餘炎洗，清秋爽氣回。", "人情醒委頓，物象救低徊。", "窗岫滋乾翠，田禾起旱栽。", "雲空明復晦，風縷密還開。", "草合門三徑，蛩緣壁四隈。", "藥奩烘潤幞，書几拂陰霾。", "蓑底漁情樂，沙邊客意催。", "簾幃晨氣濕，蕉竹夜聲來。", "想見天開月，行期菊滿杯。", "端居聊可喜，不用拂莓苔。"]}