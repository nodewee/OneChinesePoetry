{"author": "劉摰", "period": "宋", "type": "诗", "title": "題和州雲蔭軒", "paragraphs": ["古木無年歲，新亭托隱棲。", "交涂寒纛整，垂蔭亂雲低。", "明暗蒼烟合，深沈綠幄齊。", "雨回陰徑外，日隔畫簷西。", "涼露緣虚滴，珍禽占密啼。", "仙家青桂洞，隱士碧蘿谿。", "覆冐均松蓋，妖穠笑李蹊。", "坐疑秋色早，境與世塵暌。", "地惜開軒晚，名因寓意題。", "還當推大蔭，天下一民黎。"]}