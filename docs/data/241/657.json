{"author": "程之才", "period": "宋", "type": "诗", "title": "碧落洞", "paragraphs": ["名因物之累，物嘗不厭名。", "標之曰到難，日有車馬聲。", "蒼崖匪纔鑿，洞室百步宏。", "潛龍想鱗鬣，石乳懸旒纓。", "溪流湛其中，吞吐日月精。", "其源咫尺耳，盥濯未嘗經。", "我來先振衣，色變水石清。", "倚杖聊四顧，高低古今銘。", "頗恨轍迹多，不益雲蘿情。", "西南有複嶺，煙霞晝晦冥。", "呼僧指問之，山外或小平。", "茅茨構石壁，兔鹿渾微生。", "沈吟幽棲地，雅興宿志並。", "何時一椽屋，散髪入巖坰。", "脫略五千言，坐忘六尺形。", "看雲會所適，以此休餘齡。"]}