{"author": "劉摯", "period": "宋", "type": "诗", "title": "題公安知縣柳應辰屯田默庵", "paragraphs": ["語默本無常，此道知者寡。", "君子默諸心，志氣納陶冶。", "至神所安潛，可使萬物化。", "精微與道契，密不見纖罅。", "世俗默在口，鈐若偶人者。", "至其中所騖，逐逐散萬馬。", "我來觀默庵，虚白非外假。", "天地冥毫芒，今古一晝夜。", "物至紛無窮，酬酢甚閑暇。", "清淨老聃燭，寂寞揚氏駕。", "養此將有行，性命妙天下。", "相對坐終日，心愜如嘬炙。", "賦詩尚何言，聊爲默庵謝。"]}