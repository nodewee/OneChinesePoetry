{"author": "楊傑", "period": "宋", "type": "诗", "title": "幽谷吟上歐陽內翰", "paragraphs": ["滁山插空望不足，行信馬蹄入幽谷。", "生平未慣塵外遊，先酌寒溪洗塵目。", "自疑身是武陵客，誤逐桃花迷水曲。", "欲窮本始問歲月，亭上雄文鑿青玉。", "意高語險測難到，拂散白雲再三讀。", "乃知造作自混沌，山神固護寶藏匵。", "路歧未許車馬通，白日蒼煙走麋鹿。", "一從紫府仙人來，指出洞天三十六。", "膏澤疏開不死泉，棟梁養成歲寒木。", "靈苗異草無根株，搖蕩清香過林麓。", "峰巒圍匝别是天，天在山中成大畜。", "先生之心此其象，往行前言深藴蓄。", "議論吐爲仁義辭，文章散作生靈福。", "默笑真工功未醇，餖飣春風弄紅綠。", "聃云谷得一以盈，以一能應無窮聲。", "千古萬古聲不盡，先生得之爲聲名。", "公之聲名公之心，日益遠大日益深。", "愚儒耳目所不及，奮筆空成幽谷吟。"]}