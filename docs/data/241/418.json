{"author": "楊傑", "period": "宋", "type": "诗", "title": "和酬子瞻內翰贈行長篇", "paragraphs": ["雲濤擁開滄海門，鼓鼙萬叠鳴江村。", "仙翁引我峰頂望，耳目驚駭難窮源。", "黄金鑄鯨爲酒樽，桂漿透徹冰雪盆。", "吴歌楚舞屏不用，夾道青玉排雲根。", "經綸事業重家世，昔聞父子今季昆。", "九丹煉就鼎竈温，刀圭足以齊乾坤。", "我行欲别湖山去，爲我索筆書長言。", "照乘不假明月珠，自有光焰生軺軒。"]}