{"author": "劉摰", "period": "宋", "type": "诗", "title": "送蔡景繁赴淮南運使", "paragraphs": ["新堤洛水東風峭，下入長淮春浩渺。", "淮南使者蓬萊仙，疊鼓鳴鐃畫船曉。", "旦時契闊慕聲名，晚歲綢繆親紵縞。", "磨鉛並直登瀛州，對案同廳佐京兆。", "青蒿長松慚異質，流水高山喜同調。", "雖當倥偬喧囂中，不廢罇罍與吟嘯。", "歲月撲面來紛紛，冠蓋送客聲擾擾。", "北園去歲賦紅梅，南浦今春歌碧草。", "黄金龍節使光華，白面書生才縹緲。", "世高臺閣與省府，偏歷從容譽清劭。", "投虚餘刃無足爲，澄清百城付談笑。", "時行有命又有義，所遇何多亦何少。", "未應刻意懷軒裳，知有高情在魚鳥。", "黄鵠千歲凌長風，奈此沙邊老鶬鴇。", "朝廷羽儀重人物，行聞追鋒賜嚴召。", "玉音寄我其無忘，時有歸鴻下雲表。"]}