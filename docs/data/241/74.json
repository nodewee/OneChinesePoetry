{"author": "呂陶", "period": "宋", "type": "诗", "title": "和提舉遊上方南禪十韻", "paragraphs": ["宿約遊雲谷，晨興過寺扉。", "雨聲隨步急，暑氣逐風微。", "正午逢晴照，層霄歛夕霏。", "江濤千里湧，城郭萬山圍。", "清集同揮塵，髙談及轉璣。", "虛涼河朔飲，蕭散道家衣。", "適意朋簪盛，回頭世網非。", "棋休誇小勝，禪莫問餘機。", "對景聊行樂，因吟欲賦歸。", "髙人應笑我，白首戀輕肥。"]}