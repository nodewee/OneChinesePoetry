{"author": "程之才", "period": "宋", "type": "诗", "title": "次東坡碧落洞韻", "paragraphs": ["粵從度嶺來，日見亂山橫。", "觸目皆荒涼，寧復樂事並。", "誰謂亂山間，僊境通玉京。", "奇怪如雁蕩，清虛勝赤城。", "嵌空幽且深，層曲無欹傾。", "巨禴萬仞高，天造妙難削。", "懸崖攢滴乳，澗水清濯纓。", "我來洞門開，山意如相迎。", "熟視石壁字，神清喜勿驚。", "回思紫陽山，追隨許宣平。"]}