{"author": "趙文昌", "period": "宋", "type": "诗", "title": "鶴林", "paragraphs": ["江聲撼群山，萬馬東南馳。", "盤盤鐵甕城，鼓角纏秋悲。", "維天有設險，實爲奸雄資。", "阿奴何許來，王業自此基。", "金陵氣已基，虎口餘義熙。", "潛機壽陽發，凜凜天象垂。", "劃然九州鼎，竟屬賣履兒。", "中原自漢蹶，神器良屢移。", "黄屋如傳舍，與奪誰汝疵。", "順守尚有策，嗜殺徒自隳。", "山陽作虞賓，豚犬猶能知。", "零陵一累囚，互亡何足疑。", "凶德一至再，鬼責其何辭。", "殄殲肘腋來，泉壤悔莫追。", "惜哉勤王功，一臭萬古遺。", "我登黄鶴山，指顧生嗟咨。", "茫茫六合內，俯仰幾盛衰。", "堯年與桀日，究竟孰綱維。", "東去雲悠悠，西來風颸颸。", "把酒呼山靈，聽我鶴林詩。"]}