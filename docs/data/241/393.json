{"author": "趙文昌", "period": "宋", "type": "诗", "title": "天目山", "paragraphs": ["天目山前分兩乳，一脈西來纏右股。", "溯流疑是武陵源，入山絕似盤之阻。", "椒巒隱隱入霄漢，從此去天纔尺五。", "飛泉匯作千丈潭，下有蛟龍潛水府。", "玉芝瑤草淨如拭，不見塵寰一抔土。", "三神山遠未易到，洞天只在溪之滸。", "道人宴作疑不動，一榻雲煙幾寒暑。", "乍逢佳客喜盈頰，上山下山若飛虎。", "龜腹燕頷好顔色，鳧舄御風輕步武。", "蘋蘩藴藻盈傾筐，砧几腥膻不登俎。", "贏劉顛蹶問不知，那識人間有簪組。", "嗟予碌碌退不勇，竊食大官無寸補。", "回頭四十九年非，白髮手搔不可數。", "山禽喚我歸去來，口未及言心已許。", "長安冠蓋多豪傑，誰肯論交到爾汝。"]}