{"author": "劉摰", "period": "宋", "type": "诗", "title": "贈穆道士", "paragraphs": ["離石道士心跡間，學行已老猶少年。", "昔游京師友豪貴，聲名成就來淮山。", "恬然頗已厭俗累，靖館嚴密諧新安。", "朝真香火儼晝殿，步虚聲謠鏗夜壇。", "六甲星辰逆禍福，一鑪龍虎誰神仙。", "北州有客性疏野，誤爲世網相拘牽。", "時來與子款譚晤，閑心慰愜愁病蠲。", "曾將出處大計說，聞吾至論頷曰然。", "東風滿江春瀲灔，孤帆曉掛荆州船。", "他年會合未可約，訪子應在蓬萊顛。"]}