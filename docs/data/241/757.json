{"author": "劉摯", "period": "宋", "type": "诗", "title": "次韻晉陵吳秀才傳見貺", "paragraphs": ["予本疏野人，出處心已果。", "孔患四未能，嵇慵二不可。", "長年足憂勞，中懷幸安妥。", "風瘍臥疲軀，手足困攣跛。", "思君淳乎淳，處俗我爲我。", "玉軫黄金徽，手開萬古鎖。", "天地自然聲，聽者不敢惰。", "君有元氣舟，微風以爲柂。", "我亦薄外機，庶不攖世禍。", "儻伴荆州行，春江醉輕舸。"]}