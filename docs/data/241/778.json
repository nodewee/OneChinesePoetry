{"author": "劉摯", "period": "宋", "type": "诗", "title": "觀音院餞送章子平出守鄭州探得近字", "paragraphs": ["大梁三尺雪，冰泥變塵坌。", "千騶國西門，儼若鐘在簨。", "使君御之行，往殿股肱郡。", "玉符佩祥麟，車旟舞飛隼。", "去國雖所懷，而在百里近。", "朝方背象魏，暮已跨封畛。", "滎陽介兩京，左右事控引。", "咽喉半天下，客車日交軫。", "閉關非人情，飾傳古所哂。", "使君錦幖仙，才業苦清敏。", "故人毁譽忘，要使仁義盡。", "昔賢此爲政，遺愛浹微隱。", "國人賦緇衣，千載聲亦泯。", "二者在君興，無嗟設施窘。"]}