{"author": "劉摯", "period": "宋", "type": "诗", "title": "天蘇酒成次路韻", "paragraphs": ["粤嶺酒萬户，醖者無刑章。", "以茲于釀事，家家致其祥。", "羈人亦隨喜，聊自慰空觴。", "頗收諸家法，曹髙及張王。", "不復使鄰舍，更笑甕下狂。", "軟熟秋穤潔，芬烈吳秫香。", "堈頭沸珠螘，斝面燈玉漿。", "人情喜自譽，謂可官法當。", "方時見初菊，熠爚浮冷黄。", "頽然此中趣，不覺鄉路長。", "格髙氣淳聖，何至腸腐傷。", "區區美芹意，欲以酌后皇。", "餘醺到郡郭，恨無嘉賓將。", "增釀更加數，從今百憂忘。"]}