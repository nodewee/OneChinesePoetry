{"author": "呂陶", "period": "宋", "type": "诗", "title": "答王仲髙", "paragraphs": ["從政宜師古，爲儒貴席珍。", "承流仰循吏，慮患屬孤臣。", "休戚同千里，輕肥止一身。", "虛名稱有土，慚色見斯民。", "羅網甘投足，波瀾恥問津。", "狂言干重辟，冷笑待憸人。", "琴瑟方調節，芻蕘願采詢。", "閉關聊度日，開卷易經春。", "地暖畦蔬足，年豐甕粟陳。", "惟特三不愧，通塞任天鈞。"]}