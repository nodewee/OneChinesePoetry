{"author": "劉摯", "period": "宋", "type": "诗", "title": "寄題定州楊君園亭", "paragraphs": ["隱不在山壑，名園抱南城。", "梧竹有遠韻，泉石非世聲。", "林花品莫數，野鳥馴不驚。", "主人堂其間，對境心已清。", "舉遺笑錄錄，放言獨冥冥。", "新詩寫閑逸，其聲自和平。", "吾嘗攻風俗，燕趙義而誠。", "自古志慷慨，其人尚功名。", "苟非勝絕地，烏可奪其行。", "士于內與外，罕能權重輕。", "主人不待識，定無俗世情。"]}