{"author": "劉摯", "period": "宋", "type": "诗", "title": "游白雲山", "paragraphs": ["西山矜霽色，林嶺遡晨光。", "萬象露榮秀，熙然數盛陽。", "扶笻喜暄暖，更得春日長。", "迴阡互虧蔽，叢薄紛青黄。", "溪橋覺飛動，漲水起連航。", "杳杳巖壑步，翛翛松桂香。", "道人誦所聞，坐使身世忘。", "誰我共出處，閑人澹徊翔。", "風鈴有妙想，天樂浮圖傍。", "非徒愛石壁，行將營草堂。", "彼哉楚人子，記恨擷幽芳。"]}