{"author": "劉摰", "period": "宋", "type": "诗", "title": "崔仲岳鶴舟", "paragraphs": ["綠髯滿頷光且修，紫石雙眼寒鋩浮。", "茫然襟韻自軒豁，見于聲貌非懦柔。", "昔隨羣衆退禮部，歸來便作滄浪遊。", "笑買漁艇出巧思，飾以丹白名鶴舟。", "長鬚赤腳分相與，鱸魚美酒他何求。", "高吟清風洞庭晚，一笛明月吳江秋。", "白雲無心伴疏散，丹經有訣窮秘幽。", "志非謗國慕處士，性欲避俗追浮丘。", "不山不淵隱無跡，時時飛棹來皇州。", "保康橋前艤清夢，峩冠爛醉都城樓。", "胸中有物齊出處，天下無方隨去留。", "太平取士有階陛，幾人年少能公侯。", "公侯未有君所樂，一時外物爲贅疣。", "束之簪紳豈其性，軋以利害仍相矛。", "媕婀稻粱効雞騖，馳逐羶穢爭蚍蜉。", "相逢感慨慕黄鵠，嗟我方以斗禄囚。", "賤官綬藍誰不爾，應書隨俗卑可羞。", "鶴舟之樂慎勿棄，勸君起者非良謀。"]}