{"author": "楊傑", "period": "宋", "type": "诗", "title": "屏石謠贈郭功父", "paragraphs": ["屏石屏石何嶃巖，云初得自江之南。", "沙埋土蝕幾千載，無人辨别嗟沉淹。", "浄空居士物鑒精，獲之不貴黄金兼。", "清泉洗滌露真璞，野雲凝結堆濃藍。", "巫峽山前暮雨霽，參差十二挑峰尖。", "比千骨朽心不朽，通竅至今存四三。", "蜂房蟻垤豈足數，或疏或密争嶔嵌。", "銅臺古研置其下，一片皴碧沉寒潭。", "唐朝牛公嗜怪石，取之不已其亦貪。", "争如夫君一勝百，得此自足無傷亷。", "我嘗乘醉到君家，臨風叩以蒼玉簪。", "其聲淸越合律吕，簨簴可與大樂參。", "何當琢磨中勾股，列爲編磬歌雲咸。", "問君考擊薦郊廟，孰若藏在青山庵。"]}