{"author": "劉摰", "period": "宋", "type": "诗", "title": "社日陪祀渚宫退作長句呈聖鄰屯田", "paragraphs": ["楚鄉地薄氣不密，寒燠開閉無春冬。", "盛陽不効二月尾，日夜霰雪雨以風。", "社壇汙潦害展祀，奠獻蕝席移渚宫。", "層臺大廈禮少變，餼羊不去精享通。", "須臾巳事雲解駮，象緯落落天曈曨。", "起憑危欗久顧望，肅然羽翼開愁胸。", "恍疑身世此何地，蓬瀛岌岌三山宫。", "平湖無波萬籟息，但見橋影僵雙虹。", "豈無林花與嘉木，蕩搖摧折今一空。", "枝頭尖纖卷寒綠，水面狼藉浮殘紅。", "荆州獨此號勝地，經年未始來其中。", "夤緣陪祀幸一至，豈期端值青春窮。", "嗟吾老去少懽緒，況乃人事多怱怱。", "與君卻作避暑約，解衣岸幘看雲峰。", "攜壺挾策無不可，此樂豈特春游同。"]}