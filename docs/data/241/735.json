{"author": "劉摯", "period": "宋", "type": "诗", "title": "讀書", "paragraphs": ["西風入梧桐，白露下雲漢。", "灑灑晚秋色，清凉復神觀。", "歲月不我與，料理前日慢。", "念此平生心，所樂在黄卷。", "太羮與玄酒，梨樝及俎籑。", "滋味要足口，更復恨未見。", "燈火夜可親，巾箱字甚憚。", "紛紛事是非，碌碌世治亂。", "千古守糟粕，未免斵輪歎。", "聖賢有堂奥，大道堪夷坦。", "是爲名教樂，足以了衰晏。", "惜日營珠金，投身醟歌管。", "彼志各自言，難以一理貫。"]}