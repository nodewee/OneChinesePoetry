{"author": "劉摯", "period": "宋", "type": "诗", "title": "行藥", "paragraphs": ["行年將七十，衰病乃其時。", "矧兹地氣沴，州在大澤陂。", "憶昨度炎暑，林莽居舍卑。", "山色不到眼，地無清泉滋。", "晴暘則鑪冶，陰濁則蒸炊。", "氣脘疲嘔洩，軀骸醉支離。", "節氣近寒露，生意稍可支。", "故人在秦晉，知我窮至斯。", "奩封衆藥品，皆自州土宜。", "形味紫團寶，苗窗西岳奇。", "靈如雪山草，秀比商嶺芝。", "是身本無有，疾病何用治。", "自愛聊爾爾，道人母我蚩。", "丸膏或㕮咀，何復求良醫。", "策杖行東圃，運動疏通之。", "收復我沖粹，驅散彼邪疵。", "養生固有道，一溉非難爲。", "千年鮑昭後，復有城東詩。"]}