{"author": "楊傑", "period": "宋", "type": "诗", "title": "辟雍硯上胡先生", "paragraphs": ["媧皇鍛鍊補天石，天完餘石人間擲。", "擲向淮山山下溪，千古萬古無人識。", "晝出白雲籠九州，夜吐長虹衝太極。", "去年臘月谿水枯，色奪江頭數峰碧。", "野夫採得琢爲硯，一畫中規外方直。", "方直端平象地形，形壅水流流若璧。", "擬法辟雍天子學，不比泮宫一隅塞。", "幸偶先生掌辟雍，持以獻誠安敢惜。", "欲伐東山五大夫，受爵非材鍊爲墨。", "欲乞湘妃血淚竿，刮削除斑供簡策。", "欲就退之借毛穎，同與先生記心畫。", "先生記之何所先，推賾聖賢詮六籍。", "四時七政有未平，願述陰陽修律曆。", "夷蠻戎狄有未賓，願攄雄略操軍檄。", "辟雍之水流不窮，先生之材無不通。", "願攜此硯飛九穹，圓潤化筆扶天工。"]}