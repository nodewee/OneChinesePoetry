{"author": "楊傑", "period": "宋", "type": "诗", "title": "汝直松齋", "paragraphs": ["伊闕十五里，唐朝三百年。", "歲寒林木在，王氏子孫傳。", "門有登龍客，風生飲虎泉。", "丹方齊代刻，龕像魏時鐫。", "居士山長對，郎君谷已遷。", "塔巍花繚繞，溪浄竹嬋娟。", "水記空陳迹，烽臺息舊煙。", "陸渾平獷俗，八節穏漁船。", "嗣絕傷宫傅，碑亡歎鄭虔。", "石樓延客醉，天竺伴僧禪。", "寓目鳴鑾地，追懷奪錦篇。", "白雲最深處，約我詠歸田。"]}