{"author": "劉摰", "period": "宋", "type": "诗", "title": "汶上送黄任道游吳", "paragraphs": ["屑霜飛空木葉脱，長河波光碧玉滑。", "江南仙客厭塵埃，歸夢寥寥向吳越。", "故溪時到春未還，正是梅花弄香雪。", "太湖寺下吟新詩，姑蘇臺邊醉寒月。", "江橙甘熟霜夜酣，吳酧香醇凍醅撥。", "遼東歸鶴悲是非，鍾阜曉猿驚契闊。", "嗟予不得從之行，兀若孤鷹歎韝紲。", "東南山水游子多，航深屐險無時絕。", "去非賈道百不一，寂無風詠十常八。", "君提吟筆尋鄉邦，詞源浩若天潢決。", "形容物象空鼇峰，搜摛秘怪窮禹穴。", "人生難足惟勝游，意適何勞計窮達。", "崢嶸歳律南浦寒，早晚歸艎櫓聲軋。", "不獨孤陋勤所思，雙白應須念親髪。"]}