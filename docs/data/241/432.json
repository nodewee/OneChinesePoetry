{"author": "楊傑", "period": "宋", "type": "诗", "title": "豐湖歌", "paragraphs": ["惠州風土隔世埃，使我南望長徘徊。", "昔年霹靂轟蓬莱，六鼇踉蹌海面開。", "一峰崪屼九霄落，萬里怒濤推擁来。", "至今浮在羅山畔，玉閣石梁插天半。", "世人可見莫可登，雪棧雲梯知幾層。", "近聞更有豐湖好，環匝亭臺映洲島。", "野叟忘機鷗鷺閒，寒潭無浪蛟龍老。", "雲歸洞府月滿灣，客卷綸車魚在藻。", "白玉抽苗萬盖圓，翠光期壓王孫草。", "天髙日暖荔枝香，風撼一川紅瑪瑙。", "主人丹鼎飛金虎，豐湖無根豈能住。", "一日地軸如走丸，隨逐浮山還舊處。"]}