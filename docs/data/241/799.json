{"author": "劉摰", "period": "宋", "type": "诗", "title": "代書寄文瑩道人", "paragraphs": ["白雲孤起飛杳冥，光如片玉輕如冰。", "出山歸山兩何意，行止偶然無滯凝。", "故人浮舟數百里，得得訪我湘江稜。", "二十年間四相遇，童顛疏鬢霜各增。", "寒齋笑語極微妙，共以身世均鷃鵬。", "瞥然去矣不我告，振錫忽借南風乘。", "聊一徘徊駐衡嶽，遂能放意窮臨登。", "崔嵬老骸不知倦，軟輿蠟屐勤躋升。", "窮巖險谷訪秘怪，往往清嘯猿鳥驚。", "長泉落石響寒玉，故意寫在朱絲繩。", "仰揮雲煙斂羽翼，俯聽譽毁真蚊蠅。", "書來所說謂如此，而惜攜手無友朋。", "又云吾廬已堪睡，況彼城市尤足憎。", "意若欺我在遷謫，故以勝事用夸矜。", "嗟如予者安足道，進退大計兩未能。", "平生雅志在林壑，誤落世紛親繳矰。", "悲吟黄鵠慕越客，謝病高居思茂陵。", "羡子徜徉類雲鶴，顧我拘窘如韝鷹。", "故應題詩遍崖壁，曷若寄我勤緘縢。", "山童癡立索書去，寫此安足傾愁膺。"]}