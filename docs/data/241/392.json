{"author": "趙文昌", "period": "宋", "type": "诗", "title": "自金山泛舟至焦山飲吸江亭", "paragraphs": ["金山據上流，怒挾汀聲東。", "焦山護海門，坐折千里衝。", "兩山勢欲合，盛氣薄蒼竅。", "解紛誰巨擘，賴有疏鑿功。", "至今買餘勇，角立相長雄。", "兩皋汗漫遊，目擊大塊中。", "手持一杯酒，澆爾磊塊胸。", "魚龍出鼓舞，摩蕩青蓮宮。", "山靈自不凡，感激欣相從。", "因笑魏與吳，乾坤兩雞蟲。", "悠然一带水，往事尋無蹤。", "夜深何處笛，嗚嗚起西風。"]}