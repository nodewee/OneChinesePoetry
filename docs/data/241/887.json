{"author": "劉摰", "period": "宋", "type": "诗", "title": "六月六日避暑山寺次蹈韻", "paragraphs": ["楚國元卑濕，炎天更鬱蒸。", "風吟同倦虎，霄望劇愁鷹。", "渴肺塵將岔，流膚汗不勝。", "噆肌紛暗蟆，遶鬢閙飛蠅。", "六月常難雨，三湘不識冰。", "爐烘一天地，火藥萬川陵。", "氣候金初伏，襟懷水未澄。", "高明尋偶得，林麓遠同登。", "此地聊幽遁，危亭更上層。", "泉聲懸嵽嵲，松影轉觚稜。", "汲井沈圓李，緣池摘翠菱。", "涼清生洞壑，秀綠動溝塍。", "佳氣西頻望，鄉欄北屢憑。", "有期羣野鹿，無法問山僧。", "雲石逢如舊，巾裾見若憎。", "聊堪優卒歲，不愧俯捫膺。"]}