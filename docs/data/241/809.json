{"author": "劉摰", "period": "宋", "type": "诗", "title": "易元吉畫猿", "paragraphs": ["槲林秋葉青玉繁，枝間倒挂秋山猿。", "古面睢盱露瘦月，氄毛勻膩舒玄雲。", "老猿顧子稍留滯，小猿引臂勞攀援。", "坐疑跳躑避人去，彷彿悲嘯生壁間。", "巴山楚峽幾千里，寒巖數丈移秋軒。", "渺然獨起林壑志，平生願得與彼羣。", "吾知畫者古有說，神鬼爲易犬馬難。", "物之有象衆所識，難以僞筆淆其真。", "傳聞易生近已死，此筆遂絕無幾存。", "安得千金買遺紙，真僞常與識者論。"]}