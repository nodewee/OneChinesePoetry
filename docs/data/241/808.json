{"author": "劉摰", "period": "宋", "type": "诗", "title": "長句送跂之官蘄水", "paragraphs": ["前年東秦夏六月，望日拜恩初賜玦。", "降秩削職遷黄州，倉皇束裝三日發。", "故國東平不入城，北山一夜辭松栝。", "親朋問訊若夢寐，骨肉分留作胡越。", "論罪豈合有民社，抵讞正欲加鈇鉞。", "仇家之議不盡用，天地寛仁日月察。", "纔令分司置之蘄，上表謝恩秋已末。", "以御魑魅乃其分，欲居蠻夷聖猶屑。", "蘄也雖僻自善地，回環山溪富林樾。", "平生雅志在江湖，頗與蘄人相締結。", "收拾孥屬已團聚，南北無心更分别。", "白魚煮玉秔炊珠，佐以秋菘與春蕨。", "築室求田雖未就，典衣賣裝略無闕。", "大謬不然心已忘，笑人非工已愈拙。", "人生端若夢栩栩，事去何庸書咄咄。", "大兒調邑換江南，要雖分房無遠别。", "地劣兩舍不宿舂，晨起爲書午可達。", "邑四萬戶號難治，民雜江閩吏貪猾。", "鋤彊洗惡勿著意，魚逃至清人忌潔。", "化以誠心磨以久，教而後刑不怨殺。", "得聞無毁亦無譽，以慰蕭蕭雙白髪。"]}