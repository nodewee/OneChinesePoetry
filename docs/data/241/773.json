{"author": "劉摯", "period": "宋", "type": "诗", "title": "冬日遊蔡氏園次孫元忠韻", "paragraphs": ["偶來梁宋遊，得子共閑冷。", "杖藜古城陰，邂逅塵外境。", "怳思闤闠中，喧卑真坎井。", "晴霜蔽陰崖，朝暉潤陽嶺。", "田翁醉年豐，曉夕不知醒。", "園逕迎幽尋，林屋到深静。", "凍禽時自驚，古木坐移影。", "憶雪指寒荄，占春驗枯梗。", "求田計良難，旅食飽已幸。", "暫得酒中趣，詎須求酩酊。", "短景忽催歸，何時後期請。"]}