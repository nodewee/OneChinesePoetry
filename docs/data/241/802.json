{"author": "劉摰", "period": "宋", "type": "诗", "title": "虞城早起道中寄公秉幕府諸友", "paragraphs": ["屋角一夜羣枯號，曉來曠野風如刀。", "峩峩殘雪路摧馬，格格寒氣冰生袍。", "四支僵痺非我有，況彼鞭鞚難持操。", "天東朝日凍應澀，亦戀暘谷猶深韜。", "居常誰不事行役，我行適此時令遭。", "因思都府盛僚友，人物一一皆賢豪。", "想今酣寢夢方足，初離密幄驚寒朝。", "左承右侍各以職，氣語蘭臭顔如桃。", "奉持巾匜事盥櫛，傅唇澤面供香膏。", "不容髮綠一點變，亟以寶鑷爭除薅。", "炎爐卻坐日當卯，進酒爲壽傾葡萄。", "捋鬚束带欲出戶，問訊分付猶忉忉。", "體舒意適自穩暖，洋然盛氣虹霓高。", "此時豈復念寒旅，嗟我勞佚何相遼。", "入趨留守退幕府，坐据大案臨諸曹。", "曹司進若魚在貫，文書盈抱紛牛毛。", "爭前鬭敏請莅職，硏磨濃墨揮長毫。", "左手鈐前右摘尾，落紙葉葉如翻濤。", "逢姓書字且不給，何暇可否知根巢。", "坐中耳目已煩困，庭下敲扑仍喧囂。", "伏膺胝手腕疑脱，退食筆硯方能櫜。", "乘除賴有此事在，庶幾可以均吾勞。", "人生誤落世網內，區區係累安足逃。", "要之虚中日自靜，不使內外相鈎膠。", "無窮來物彼千萬，坐任變化無吾騷。", "崢嶸年華已遒暮，不日春意生蘭蒿。", "一樽相與莫相放，天下萬事從滔滔。"]}