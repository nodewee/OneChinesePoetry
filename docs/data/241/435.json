{"author": "楊傑", "period": "宋", "type": "诗", "title": "送李辟疆", "paragraphs": ["李辟疆，濡須别我遊池陽。", "别後不得信，不覺青女三飛霜。", "每見世俗仇讎盃觴，桎梏文章。", "憶君酒怪吟狂，往往登髙崗。", "但見大江水茫茫，九華峰青蒼，使我增悲傷。", "明堂禮後一百二十日，忽騎蹇驢訪我来池陽。", "倒覆我巾箱，得我弊藁數十張。", "索我狂書八九行，吿我明日遊帝鄉。", "我知利民術，君心十年藏。", "青雲一萬里，此去髙翶翔。"]}