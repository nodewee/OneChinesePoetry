{"author": "陸于城", "period": "宋", "type": "诗", "title": "和孫氏池亭", "paragraphs": ["斷崖青松林，林下覆煙草。", "一徑捫綠蘿，數里尋芳藻。", "巖開野人屋，結構憑孤島。", "石斷寒泉流，亭幽翠巘繞。", "攫拏龍虎狀，宛若鬼神造。", "隔崖聞湍聲，當窗見夕照。", "巴南絕景處，勝似東溪好。", "萬籟清心胸，孤雲豁煩惱。", "罇邀驄馬客，寫物窮探討。", "琴匣閑時開，柴門不須鏁。", "孰云造化工，永與天地保。", "長揖謝王侯，塵氛徒浩渺。"]}