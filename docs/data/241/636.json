{"author": "楊傑", "period": "宋", "type": "诗", "title": "題陶威公廟", "paragraphs": ["四海生靈困，柴桑牧札瘥。", "姦臣窺社稷，盟主奮干戈。", "百甓防休逸，分陰貴切磋。", "昇天九重逼，破賊一亟多。", "貪吏羞移柳，游民愧盜禾。", "母賢迻訓誨，友益願漸磨。", "鶴化喪家客，龍飛古壁梭。", "南州浸餘澤，東晉決頹波。", "誡重樗蒲戲，聲騰仕女歌。", "中原力難致，白首淚滂沱。"]}