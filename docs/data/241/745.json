{"author": "劉摯", "period": "宋", "type": "诗", "title": "縣北馬上", "paragraphs": ["五月暑雨過，緩轡來城陰。", "朝暉粲林莽，涼風弄衣襟。", "敢辭鞭策勞，邂逅得幽尋。", "斯人勤歲事，樂此膏澤深。", "芃芃黍稷壟，藹藹桑柘林。", "田翁可指食，蠶婦期織絍。", "稇儲與衣褐，卒歲無崎嶔。", "陶民帝有力，養物天之心。", "忘言樂其樂，此意良自諶。", "紓爲馬上句，比和擊壤吟。"]}