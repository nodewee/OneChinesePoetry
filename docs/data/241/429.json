{"author": "楊傑", "period": "宋", "type": "诗", "title": "和穆父待制蓬莱觀雪", "paragraphs": ["戊辰歲歷長，兩春一逢臘。", "上瑞兆豐年，同雲彌六合。", "初如天馬来，奔入銀河蹋。", "梁苑客後至，郢樓曲難答。", "錦繡方還里，罇罍喜開閣。", "光照孫康書，寒恤袁安榻。", "但愛川陸平，不問瑶珉雜。", "扁舟欲泛剡，凛氣若浮漯。", "龍圖屢烹試，風腋頓爽颯。", "明月交清輝，絳籠不燃蠟。"]}