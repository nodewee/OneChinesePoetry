{"author": "劉摰", "period": "宋", "type": "诗", "title": "自福嚴至後洞記柳書彌陀碑", "paragraphs": ["一盂僧粥三鳴雞，漸望天角生晴曦。", "積陰凝靄不得肆，蕩滉破散爭紛披。", "清明物象各有職，如再開闢平艱危。", "游人襟韻廓以喜，曉指後洞都忘疲。", "小楚亭北望明滅，宛宛一徑微如絲。", "問云般舟道場路，從此亭背無險巇。", "寺久荒寂無足往，念有子厚彌陀碑。", "獨趨一里轉巖腹，剝粉敗赤逢門楣。", "村童門關語嘲哳，似云乞米僧未歸。", "亭亭故碑立青玉，覆以老屋疏且攲。", "常嗟古人不可見，尚喜書法存于斯。", "世言書字出心畫，體制類彼人所爲。", "子厚少年頗疏雋，字合飄逸狂不羈。", "胡爲氣質反端厚，至今觀者多有疑。", "或云彼以竄逐久，氣志軟熟非前時。", "又云高才尚薄世，故獨立法無所師。", "吾嗟世俗日無理，好惡不正論苦畀。", "臆決萬事豈獨此，此書何愧人不知。", "碑陰三百四十字，疏瘦勁麗何精奇。", "九十三人姓名具，陳纘寶歷元年題。", "云此柳書一碑者，元和三年刊厥辭。", "至是二月始建立，都其事者楊與倪。", "塵蒙壁礙世未見，自我訪尋初愛之。", "嗟物晦顯似有數，恨不從事氈與槌。", "巉巖西山邃無數，行及二寺方晨炊。", "東南谿磴斗孤絕，下及平壑如懸梯。", "南朝佛子謂慧海，卜庵于此存遺基。", "鬼神饋食以車運，石崖轍跡如在泥。", "智不足以盡萬物，敢決真僞論是非。", "老僧夜語亦有理，明發策杖猶遲遲。"]}