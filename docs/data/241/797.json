{"author": "劉摰", "period": "宋", "type": "诗", "title": "小孤山", "paragraphs": ["萬山逶迤起彭澤，齊驅擁立江東隅。", "水西平地曠千里，惟此一峰高且孤。", "氣嚴勢峭鬰獨立，意不與彼爲朋徒。", "夾水對峙寡當衆，衆色愧慘驚頑麤。", "天公結融若有意，以此壯我淮甸無。", "青天長劍倚千丈，碧玉大筍巍一株。", "古今畫工昩好惡，峨眉鴈蕩爭爲圖。", "方言訛傳楚俗鬼，立廟更以孤爲姑。", "我行不暇諭父老，正是北風吹舳艫。"]}