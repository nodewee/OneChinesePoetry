{"author": "劉摯", "period": "宋", "type": "诗", "title": "送鄒澤民還灃陽", "paragraphs": ["人生寡會合，世路多穽機。", "吾得二三友，老鈍諧所依。", "澤民氣閎侈，詞筆如戈揮。", "狂鶚但思擊，生馬不可鞿。", "彦修韻寒苦，獨以經史肥。", "捩眼鄙俗調，攘臂談聖微。", "直夫名流子，學性無愆違。", "冰玉瑩表裏，芝蘭自芳菲。", "嗟吾實款段，騏驥安可希。", "清樽寫江海，日獲從西圻。", "吟鋒互矜軋，醉笑相嘲譏。", "方懷青蒿愧，忽見黄鵠飛。", "明哲慎所蹈，勿與矰繳幾。", "秋風病池榭，苦雨沾裳衣。", "行矣歲華晏，重感人事非。", "玉音儻無斁，時有北鴻歸。"]}