{"author": "康衛", "period": "宋", "type": "诗", "title": "七星岩", "paragraphs": ["天墜北斗精，人間書景福。", "巖石駢七峰，漠漠太古色。", "磅礴壓洪濛，崒嵂磨蒼碧。", "中涵大穴洞，外與風雲隔。", "千夫廓有容，萬狀成叵測。", "谽谺露肝膽，槎牙列矛戟。", "伏如龍虎臥，起若將士立。", "西竅通天關，虛明數千尺。", "豁然一罅入，寂閴燃燈隩。", "幽秘若爲藏，暗閼不可極。", "龍床一鳥鷇，宛若蛇蜒跡。", "龍井下太陰，彷佛被元幄。", "豈伊鬼神秘，乃是造化力。", "江寒烈水涯，春盎回陽律。", "炎光流大地，淒涼入人骨。", "四時斡元氣，可燕復可息。", "平生謝康樂，不廢登山屐。", "蓬萊在人世，昧者恒弗識。", "達人昔來游，題詩滿青壁。", "駸駸歲月深，慘慘煙霞積。", "絕唱者何人，清新壓元白。", "鐫石苟無分，靈怪亦我惜。", "緬思融結初，六丁萬斧擘。"]}