{"author": "劉摯", "period": "宋", "type": "诗", "title": "寄潁州顧子敦", "paragraphs": ["念君去南州，歲月忽已掃。", "豈無肺腑言，難爲音書道。", "客來自汝陰，盡說太守好。", "黄堂曰無事，仁政浹稚老。", "承顔奉親歡，甘旨富魚稻。", "時時過西湖，樽酒媚花鳥。", "兒童爭拍手，共笑玉山倒。", "都城亦何爲，風塵驚昏曉。", "投身非所謀，養氣安能浩。", "思君便便腹，中有無價寶。", "昔者定交分，我已愧枯槁。", "豈知鴻鵠飛，翩然異鶬鴇。", "人生出處間，得失不在早。", "君看松與桂，俱有歲寒操。", "何時臨清觴，爲子傾懷抱。"]}