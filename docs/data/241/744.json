{"author": "劉摯", "period": "宋", "type": "诗", "title": "縣齋秋日雨後寄李聖和", "paragraphs": ["置閏歲八月，祝融冒秋權。", "當代不肯歸，滯暑歊以延。", "金行奮剛義，天令懲驕愆。", "一雨惡氣死，百物疲瘵痊。", "陰陽戰既定，灝氣蘇天淵。", "揫斂物得性，豐給民有年。", "小軒占幽寂，危坐涼翛然。", "身如赦炮烙，蓬山弄飛泉。", "冷風嘯梧竹，清響搖碧鮮。", "淨几少喧蠅，髙簷除嘒蟬。", "煩心爽已蜕，塵觀清疑仙。", "于兹飭前懈，圖書獵陳編。", "晤言隔朋類，披卷盟聖賢。", "樂此懷髙風，北望心悁悁。"]}