{"author": "劉克莊", "period": "宋", "type": "诗", "title": "閏夏六月書事一首", "paragraphs": ["自矜力健爪距剛，乘夜陰黑來康莊。", "東家亡羊西失狗，不覺杲日升扶桑。", "村農賈勇群捕逐，一農奮戈扼其吭。", "虎立而攫吼動地，萬夫辟易農重傷。", "衆戈攢聚攻腹背，虎既倒斃農亦僵。", "居人空巷觀死虎，競設飲具羅酒漿。", "獨憐逝者不可返，孩幼呱呱啼其傍。", "古來猛士豈易得，揖蛙可以圖霸王。", "恨渠手無羽林鎗，血膏原野魂國殤。", "何如姑養北宮勇，猶可自附南方强。"]}