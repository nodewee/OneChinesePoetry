{"author": "宋伯仁", "period": "宋", "type": "诗", "title": "醜女歌", "paragraphs": ["梳風楊柳笑，沐雨杏花羞。", "看看三十餘，不敢下粧樓。", "待媒媒不來，對娘娘共哭。", "何時王右軍，來坦東牀腹。", "君不見西施絕色天下白，能使麋鹿走吳宮。", "玉環一笑百媚生，能使漁陽鞞鼓驚玄宗。", "無鹽無鹽形貌惡，當時一段議論千古生清風。", "美婦未必美，所美貌徒美。", "醜婦未必醜，所醜行不醜。", "醜妻惡妾壽乃翁，何須能勸羊羔酒。"]}