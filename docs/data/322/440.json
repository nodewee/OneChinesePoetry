{"author": "劉克莊", "period": "宋", "type": "诗", "title": "五言二十韻別方氏長孫女", "paragraphs": ["中年別作惡，大老何以堪。", "我如安昌侯，愛女甚於男。", "念汝明當發，一夕起再三。", "絕憐汝父貧，練裳與蒿簪。", "不量此藍縷，遣嫁彼槐潭。", "古云婦難爲，采桑自餧蠶。", "冰魚或冬笋，旦旦營旨甘。", "亦有嗜江水，遠汲勞肩擔。", "今汝一何幸，琴瑟和且湛。", "虎符舅光寵，象服姑尊嚴。", "亭傳盛供帳，吏士羅騑驂。", "汝但謹內則，毋使婦德慙。", "晨昏躬定省，富貴勿豢酣。", "百行孝爲先，彤管垂美談。", "汝當法淑人，倩當肖鐵庵。", "汝翁雖在家，譬如住精藍。", "不下趙州床，常共彌陀龕。", "願汝福惠全，早叶維熊占。", "它日來歸寧，伴我村北南。", "龐老與靈照，安知非同參。"]}