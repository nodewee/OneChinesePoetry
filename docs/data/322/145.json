{"author": "劉克莊", "period": "宋", "type": "诗", "title": "雜興  其三", "paragraphs": ["欃槍初疑附，直爲饑所驅。", "酸寒仰鼻息，飛走受指呼。", "邊臣失駕馭，積漸驕灌夫。", "一朝怒螳臂，跳踉何其愚。", "李陵出偏師，斃之如拉枯。", "零落殘部曲，相與奉楊姑。", "去爲韃行省，蟠據兖鄲區。", "其子少而黠，亦頗涉獵書。", "耻父污國史，諱人呼逆雛。", "拜表舉全齊，獻之王會圖。", "遂救東隅失，許稱南面孤。", "功名雖不終，忠孝焉可誣。", "不知戰場內，曾有廟貌無。", "吾嘗草二麻，何處陳束芻。"]}