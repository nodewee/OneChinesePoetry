{"author": "宋伯仁", "period": "宋", "type": "诗", "title": "佳人歌", "paragraphs": ["淡傅粉，淺畫眉，鬢邊休插桃花枝。", "白面郎君馬如箭，回頭再盼情依依。", "文君未識相如面，朱弦聲裏猶相戀，風流勝事千古傳。", "寧如文君當時深深深處深庭院，臨邛亦免王孫怨。", "佳人佳人休捲簾，門外落花春正甜。", "繡牀午困語聲寂，博山篆冷香頻添。", "佳人噫，佳人吁，今人安得人人思秋胡，黄金不認真丈夫。"]}