{"author": "劉克莊", "period": "宋", "type": "诗", "title": "銘詩一首", "paragraphs": ["眼如電，十年讀。", "腹如櫛，三冬足。", "昔池上，賡黄鵠。", "今田間，叱黄犢。", "耕谷口，廬汾曲。", "潔去就，免殆辱。", "余先人，奮白屋。", "忠孝家，文章籙。", "修名遠，大運促。", "藐諸孤，忝似續。", "既顯庸，亦老宿。", "如毛德，如天福。", "郭之東，溪之北。", "百弓地，十圍木。", "樂哉丘，吾所卜。", "漢趙岐，唐杜牧。", "皆自銘，不它屬。", "雖短章，頗實錄。"]}