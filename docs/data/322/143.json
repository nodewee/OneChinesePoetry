{"author": "劉克莊", "period": "宋", "type": "诗", "title": "雜興  其一", "paragraphs": ["誤朝者誰歟，肘後挾管商。", "簿錄網已密，筦搉弓遂張。", "競貢包茅入，誰知刈葵傷。", "鐃歌慶胡滅，蒙衝弛江防。", "向非一大治，吳楚成戰場。", "老儒夕九起，蹙蹙瞻四方。", "有鵑啼雲安，無龍卧南陽。", "男兒重橫行，詎肯坐簀床。", "昔人含兩齒，時來猶鷹揚。", "殘骸久飾巾，清淚空沾裳。"]}