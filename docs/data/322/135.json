{"author": "劉克莊", "period": "宋", "type": "诗", "title": "夢南塘一首", "paragraphs": ["惜哉典刑盡，久矣幽明分。", "忽夢如生平，握手各悲欣。", "素排俗學誤，獨策聖處勳。", "共起淹中蕝，重理閣上芸。", "援琴奏古調，蓄耳所未聞。", "騷史多香艷，叔季誰醲熏。", "文通筆有色，君苗硯可焚。", "精粹軼孟荀，鉅麗肩機雲。", "神交暫晤語，睡覺還離群。", "猶記酒邊謔，惟操及使君。", "太白仙已久，伯業老尚勤。", "向也失東隅，茲焉迫西曛。", "窗間舊膏火，案頭古典墳。", "可憐搔雪鬢，無與運風斤。"]}