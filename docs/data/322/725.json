{"author": "劉克莊", "period": "宋", "type": "诗", "title": "四和", "paragraphs": ["手援鍪弧先奮呼，盛氣直傳入國都。", "屈盤硬語押險韻，有似兵家使詐愚。", "專場自矜觜距黠，覆軍詎意肝腦塗。", "堂堂老將號令肅，中營外柵如聯珠。", "曾呼項羽作豎子，亦斥李陵爲降奴。", "彼望麾幢已披靡，此遺巾幗聊揶揄。", "深藏區脫避石矢，密設鹿角埋樁株。", "始猶哆口學張籍，俄乃掩面如唐衢。", "毋庸奏凱論功級，且可按甲休師徒。", "獻俘奚異獲長狄，諱敗謹勿書朱儒。", "君家人物盛典午，或披鶴氅擊唾壺。", "坐觀士稚無鎧仗，冷笑群謝皆袴襦。", "安知出奇電雹速，靡待掩耳并瞬矑。", "再衰三竭乃引去，裹創飲血自捄扶。", "鐵鎗漫留姓名在，玉麈有益成敗無。", "憑軾姑與君王戲，棄甲宜按軍法誅。", "嘗聞匹夫不可狃，蜂蠆有毒况國乎。", "嗟余久矣精銳鑠，驅使不禁詩酒虐。", "蟬嘶今懶事章句，鯨吸舊寧論升較。", "磨石胡庭要勒銘，策勳轅門因舍爵。", "備嚴豈慮偏師攻，理到何妨異議駮。", "周公尚存祓禊禮，子貢詎知觀蜡樂。", "祈年卜稼信當務，崇飲飾游不宜數。", "弟子服矣鳴吻悲，似聽於菟嘯風壑。", "寒墐戶牖不敢窺，顧惜牀廬愁見剝。", "志士之願在時清，窮人所憂惟歲惡。", "但當擊缶賽蠶官，一壺村酒醉楊朴。"]}