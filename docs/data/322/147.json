{"author": "劉克莊", "period": "宋", "type": "诗", "title": "雜興  其五", "paragraphs": ["昔事先皇帝，弱羽參高翰。", "對揚乏鯁論，狂疎犯龍顔。", "臺簡凜霜凝，聖度如天寬。", "赦於碓磨中，驅之原隰間。", "乘傳者四人，記憶獨賜環。", "重來寖通顯，三黜因封還。", "歲晚復見收，奏技列從官。", "所忠來諭旨，聞卿十年閑。", "所著凡幾書，頗欲見一斑。", "臣既美芹獻，上亦停箸觀。", "曾未踰信宿，王言冠篇端。", "孔筆褒貶嚴，舜歌賡載難。", "華顛際休明，幻軀迫尪殘。", "倦直承明廬，求出函谷關。", "綵纈藉金罍，玉柄綴寶紈。", "上有二十字，妙畫翔龍鸞。", "及帝將遺弓，許臣遂掛冠。", "古人報一飯，飈馭無路攀。", "送不涉胥濤，葬不殉橋山。", "長吟黄鳥詩，血淚空汍瀾。"]}