{"author": "劉克莊", "period": "宋", "type": "诗", "title": "題高端禮竹屋", "paragraphs": ["植物惟竹尤清剛，高君占斷作屋場。", "首陽二子艴然怒，柰何千載侵了疆。", "七賢六逸接踵起，紛紜聚訟如堵牆。", "士師狐疑不能决，後村老子來平章。", "世間物以少爲貴，姚花禹柏蜀海棠。", "籜龍子孫異於是，布滿天地并四方。", "幽栖自是渠高興，勝踐不與君相妨。", "立談虞芮各冰釋，高君奄有千篔簹。", "設榻中央墉四旁，莫遣俗客升吾堂。"]}