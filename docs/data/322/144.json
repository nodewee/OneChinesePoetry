{"author": "劉克莊", "period": "宋", "type": "诗", "title": "雜興  其二", "paragraphs": ["自從失關隘，國蕩無藩籬。", "血喋渭耕處，草荒漢壇基。", "獲復以瀘叛，壞勢如敗棋。", "設非城古渝，遂舉蜀棄之。", "吁嗟今之人，不念築者誰。", "但見繩陳湯，未聞言李齊。", "曾憶建隆殿，老柏生新枝。", "方喜立赤幟，俄已變黑旗。", "昔欲包秦鞏，今乃防嘉眉。", "澈也客金吾，於何駐旌麾。", "孟堅出塞銘，仲宣從軍詩。", "吾耄不可待，何以慰離思。"]}