{"author": "劉克莊", "period": "宋", "type": "诗", "title": "再和", "paragraphs": ["陌頭俠少行歌呼，方演東晉談西都。", "哇淫奇響蕩衆志，瀾翻辨吻矜羣愚。", "狙公加之章甫飾，鳩盤謬以脂粉塗。", "荒唐夸父走棄杖，恍惚象罔行索珠。", "效牽酷肖渥洼馬，獻寶遠致崑崙奴。", "豈無蘋藻可羞荐，亦有黍稷堪舂揄。", "臞翁傷今援古誼，通國爭笑翁守株。", "孔門高弟浴沂水，堯時童子謠康衢。", "揚觶姑欲退觀者，鳴鼓本非攻吾徒。", "亦如曼倩負逸氣，呵斥佞倖驚侏儒。", "於時後村茅柴熟，先生滑稽腹如壺。", "雖無謝郎玉帖鐙，幸有幼安布裙襦。", "未妨優場開口笑，亦恐藥市逢方矑。", "更闌漫與通德語，醉倒聊遣宗武扶。", "幽冥茫昧莫致詰，石言神降果有無。", "翁云天公施罪福，亦如王者行賞誅。", "巫咸可使詛楚否，泰山曾不如放乎。", "况今民脂積消鑠，洋洋如在寧助虐。", "貧婦鮮能具複禈，貴人何必誇重較。", "九重深喜農扈豐，五等超加社公爵。", "更宜速飛臈前白，仍爲潜驅山中駮。", "除人大患捍大災，與民同憂可同樂。", "翁之用心極惓惓，余於致福未數數。", "因思揮金猶糞土，奚異棄物捐溪壑。", "神聽聰明靡僭濫，詔書溫厚戒椎剝。", "重華漁稼茅茨儉，大禹疏鑿衣服惡。", "誰歌此詩送且迎，共挽澆風還太朴。"]}