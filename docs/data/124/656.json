{"author": "陳宓", "period": "宋", "type": "诗", "title": "檄中原", "paragraphs": ["大哉我宋得天下，仁比三代澤過之。", "太祖太宗貽典則，真宗仁考父母慈。", "熙豐足國振百度，要使宇內無蠻夷。", "哲宗元祐建皇極，敬用賢哲如蓍龜。", "百年上下享安泰，萬里一域惟熙熙。", "春陽浩蕩不肅物，遂使異類窺京師。", "當時臣子不知義，視虜豺豹身狐狸。", "曲生苟活竟亦死，甘墮狡計寧非癡。", "三光晦昧五岳墜，二聖北狩無還期。", "忠臣至今痛入髓，下逮童騃猶歔欷。", "嗟爾中原舊豪傑，久效左衽心何爲。", "譬如屈伏猛獸下，荷戈伺便當乘機。", "如何顔厚不媿耻，反助貙虎爲熊羆。", "數窮六十又且半，天意悔禍人知思。", "王師六月降時雨，灑爾萬國蘇鰥嫠。", "汝猶不念汝祖父，靖康狄禍幾無遺。", "子孫壯大不能報，臣妾讐虜稱男兒。", "天戈所麾速響應，拯汝塗炭革汝非。", "吾皇仁聖又恭儉，視民如子傷如饑。", "汝今效順謹勿遲，同我四海長歡嬉。"]}