{"author": "陳宓", "period": "宋", "type": "诗", "title": "得水蒼佩", "paragraphs": ["被褐磊落懷，白日凝光采。", "初疑東君佩，擲地今猶在。", "工倕巧得之，刻畫探真宰。", "饑蛟出潜淵，怒勢吁可駭。", "憑誰縛致斯，百勇不可解。", "常恐毫髮間，捷出風雲會。", "今我隠几看，咫尺臨滄海。", "平生冰雪心，至心無由改。", "情親金石交，佩重韋弦戒。", "持身有不如，顧諟能無愧。"]}