{"author": "陳宓", "period": "宋", "type": "诗", "title": "和柯東海遊安溪清水岩韵", "paragraphs": ["飛溜無時斷，行雲一日停。", "半年嗟苦雨，三度扣禪扃。", "巖岫方從認，松篁恰得醒。", "草花多掩歛，岸竹半伶俜。", "舟子應頻喚，山農訝屢經。", "濺衣黄土重，侵屨碧泉冷。", "溪合高低白，林迷上下青。", "乍褰綿作障，重展玉爲屏。", "古佛靈如在，微官德豈馨。", "心懸炷香案，容肅換衣亭。", "晚照催歸騎，清風惜暑櫺。", "凭高閑一顧，人世是浮萍。"]}