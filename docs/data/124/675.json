{"author": "陳宓", "period": "宋", "type": "诗", "title": "初到漁滄溪", "paragraphs": ["平生不到滄漁溪，邂逅相逢如有約。", "遠觀已得環岫奇，俯瞰未識遊鱼樂。", "倚欄初試一銖餌，便有纖鱗最先覺。", "須臾蟻雜復蜂屯，短鬣輕鬐恣騰躍。", "小魚拙謀謾狂肆，大魚側睨無能若。", "餌浮未下衆所爭，百鳥終難勝一鶚。", "昔日魯侯思往棠，高情反被軒裳縛。", "安得如吾閑暇身，盡日相歡無適莫。", "陰春寒生尚可愛，想見六月清風濯。", "要須更待明月歸，霜雪喧豗應不惡。"]}