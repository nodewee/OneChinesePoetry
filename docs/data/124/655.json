{"author": "陳宓", "period": "宋", "type": "诗", "title": "病後寄鄭自正", "paragraphs": ["卧病六十朝，尪羸欲顛躓。", "中虛苦暴下，外怯因多涕。", "風邪動感觸，寒熱肆留滯。", "百病果難堪，未免趣醫至。", "携持篚與篋，衆藥要盡試。", "㕮咀和參朮，煎煮雜薑桂。", "了無銖寸功，徒有千百累。", "金丹號起死，入腹作鼎沸。", "服之不能瘳，束手信無計。", "嗟余有天命，未許藥石治。", "再拜謝群醫，云病且平易。", "堆床屏丸散，養體親滋味。", "曾不數閲日，頗能安寢寐。", "昨朝偶尋鏡，自喜有瘥意。", "俄驚一目赤，灸灼如頳尾。", "薰療技已窮，赤勢殊未既。", "平旦澀難開，未晚痛先閉。", "于何我久病，復有此兢悸。", "當時呻吟餘，猶解閲文字。", "茲焉眼如瞽，把卷直欲棄。", "舊書滿窗几，日讀不省記。", "賦性已不靈，此疾胡可被。", "悲來祇頭低，坐處每酸鼻。", "何時雙眼明，一覽經滿笥。", "行誼顔孟儔，文辭典墳媲。", "和順積厥躬，膏澤施當世。", "今爲轅下駒，橫空但有氣。", "又似籠中鶴，束縛剪兩翅。", "會當有時節，飛騖歷萬里。"]}