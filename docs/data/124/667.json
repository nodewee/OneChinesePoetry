{"author": "陳宓", "period": "宋", "type": "诗", "title": "和陳教", "paragraphs": ["昔我壬子歲，辭家莆山陽。", "迎婦丞相府，調官君子鄉。", "于時公聲名，豈獨梁楚揚。", "聞者盡興起，見者齋以莊。", "英華發經笥，土苴遺巾箱。", "虎蔚管庸見，海鉅蠡可量。", "伏波少已勇，捷出翰墨場。", "遺我明月珠，一見心先凉。", "擲地戞清玉，映日開炎光。", "春雲可比態，百卉羞無芳。", "下顧陰何輩，頡頏李杜行。", "不知生最晚，磊磊何相望。", "文臻韓氏奧，學升夫子堂。", "道貫參曾唯，心悟顔齋忘。", "所讀者何書，誦此虞與唐。", "所敬者何物，瞻彼昊與蒼。", "仁義久已熟，出言如探囊。", "又同沖霄鶴，舉世避軒昂。", "斯文尚何俟，木鐸天其將。", "六經作黄麻，一賦卑長楊。", "厚賜顧曷報，有類相馬償。", "但當銘之心，刻珮聯琳琅。", "區區重此來，得遂舉一觴。", "灑然如熱濯，車輪寬別腸。", "歸將詫朋友，親炙道德香。"]}