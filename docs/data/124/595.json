{"author": "劉正之", "period": "宋", "type": "诗", "title": "送別趙紫芝", "paragraphs": ["夫君落落大雅姿，聲名早與賀白馳。", "錦囊千首不療饑，非詩窮人窮乃時。", "憶昔聞君未識面，獨傳句法誇清健。", "朅來白下一相逢，傾蓋論心曾幾見。", "劃然起柁春江流，我亦江頭尋去舟。", "人生相聚會有別，江水江花無盡愁。", "萬事不如歸去好，石田茅屋生春草。", "如君自是玉堂仙，輕車緩轡長安道。", "春日遲遲柳依依，攀柔條兮送君歸。"]}