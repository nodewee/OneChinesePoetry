{"author": "陳宓", "period": "宋", "type": "诗", "title": "遊南康栖賢寺", "paragraphs": ["廬山東南五老峰，青天削出金芙蓉。", "謫仙此語誰解道，刻畫造化鴻濛中。", "我來正值小至後，暖日昭回迎朔風。", "却想冬深一奇觀，萬鶴飛舞漫蒼穹。", "金相定變作玉質，華山千丈難爲容。", "坐令胸次玉淵靜，筆下三峽波持樁。", "人生此樂豈易得，向夕城鼓還鼕鼕。"]}