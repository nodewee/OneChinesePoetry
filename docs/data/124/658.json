{"author": "陳宓", "period": "宋", "type": "诗", "title": "和徐紹奕昭君圖", "paragraphs": ["漢家無計餌單于，掖庭爲出千金姝。", "秀色妍姿玉不如，天子一見先嗟吁。", "三千粉黛爾殊絕，謀身獨拙何蠢愚。", "梨花带雨辭殿隅，遺恨畫工猶可誅。", "世人重色多欷歔，不思婉孌同戈殳。", "君王蚤識應耽娛，皇天爲遣投穹廬。", "乃知漢計自不疎，畫工憂國非姦諛。", "君不見後世佳人號太真，坐令九鼎汙胡塵。", "當時早解揮妖麗，長作開元一聖君。"]}