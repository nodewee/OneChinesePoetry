{"author": "李道傳", "period": "宋", "type": "诗", "title": "謁和靖先生虎丘祠堂", "paragraphs": ["涵養當用敬，進學在致知。", "如車去隻輪，跬步不可之。", "夫子受師說，惟敬實所持。", "升堂逮易簀，參倚日在斯。", "遺言落人間，取論極研幾。", "是心要收斂，中不容毫釐。", "大學著明法，格物乃階梯。", "放心苟不收，{穴/射}格將安爲。", "古人貴爲己，末習多外馳。", "豈無實踐者，茲焉當孰歸。", "晚生拜遺像，敷衽跪陳詞。", "願言予服膺，沒齒終不渝。"]}