{"author": "陳宓", "period": "宋", "type": "诗", "title": "延平次鄭倅答田父詞韵", "paragraphs": ["兒饑誰與哺，衣破誰與補。", "田家安樂時，尚有饑寒苦。", "况值久旱餘，十須逾缺五。", "加以瘧鬼威，空廬倍貧窶。", "我適丁此時，期以報君父。", "人言災害深，未知嗟近古。", "里閭十家聚，往往半理土。", "伊予忝芻牧，上恐負仁主。", "或婦失其夫，或子失其母。", "纍纍日就盡，公私窘捐瘠。", "此是政令乖，伊誰所自取。", "嘗乞減十算，蒼穹未蒙許。", "遂使强慚顔，繆稱事摩撫。", "日冀天色寒，舊恙或可瘉。", "如何臘已至，未有雪花舞。", "明當自投劾，待罪聽官府。", "頼有賢二車，殫心能活汝。", "萬一得歸田，終焉與樵侶。", "躬耕可足食，爲酒祀考祖。", "庶幾樗櫟材，沒齒遠斤斧。"]}