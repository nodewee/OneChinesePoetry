{"author": "陳宓", "period": "宋", "type": "诗", "title": "重九招許真諸友登高和許韵", "paragraphs": ["群公錯落俱瓊瑰，胸蟠萬古高嵬崔。", "紅塵絕點不涴眼，更上翠壁陳尊罍。", "天低舉手挼斗柄，挹彼鉅海傾蠡杯。", "酒酣咳唾作飛雪，下視不覺蘇紘垓。", "須臾萬象著，耿耿見中台。", "蒼生墮崖下，仰首歌康哉。", "寒芒爲一正，昌運行當開。", "回光更願親蒿萊，山林自古多奇才。"]}