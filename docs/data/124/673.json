{"author": "陳宓", "period": "宋", "type": "诗", "title": "謝朱宰賦南園二十韵", "paragraphs": ["先君昔歸老，手自植六梅。", "結亭在人境，尺地陽春回。", "豈無林塘勝，可以榭與臺。", "自云飽世味，一室足歡咍。", "朝詩坐亭上，暮月行徘徊。", "旁觀笑不足，獨酌興攸哉。", "清風去倏遠，湫隘成鹿埃。", "經營五畝地，得此城南隈。", "鑿池壽水遶，開堂壺山來。", "脩竹翠成幄，低花錦繁堆。", "雖無亭舘巧，頗適疎散懷。", "盡日避車馬，一逕荒莓苔。", "有慚邑大夫，政成此銜杯。", "落葉風掃溉，山禽喜毰毸。", "哦詩動深谷，草木聲喧豗。", "此邦漸惠澤，耆艾到提孩。", "獨此小園植，秋芳遲君開。", "唯梅最辱愛，有句高崔嵬。", "青玉不足報，願公坐中台。", "桃李滿天下，綠野追唐裴。"]}