{"author": "陳宓", "period": "宋", "type": "诗", "title": "評書", "paragraphs": ["我非識字空有志，丱角已探翰墨場。", "于今四十竟何益，聊取上代資平章。", "率更清峭骨骼堅，雲厭古柏微春陽。", "虞君態度絕可愛，皎皎玉女乘鸞翔。", "褚君妍姿媚人眼，晚歲亦復兀老蒼。", "薛君風味寧不好，未免籍湜屢仆僵。", "太宗天性好儒翰，右軍墨寶三千張。", "君臣刻意事摹倣，往往一造夫子堂。", "終然却視不可及，長松貞潔白玉剛。", "以言其體莫減增，以言其健不屈彊。", "以言其肌不露骨，以言其媚中含霜。", "仙人溷跡在塵世，欲自揜晦終遺光。", "豈如今人作瀟洒，曼膚平脅施羅裳。", "安得刀圭換凡骨，飛上青天原此術。"]}