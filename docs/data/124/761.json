{"author": "陳宓", "period": "宋", "type": "诗", "title": "得古杉於劉坑", "paragraphs": ["劉坑有嘉木，根柯鍊青銅。", "云是昔參天，森環梵王宮。", "陵谷欻遷改，風雷行地中。", "于今五百載，漁父忽相逄。", "沒淵直下覷，初驚睡驪龍。", "玩狎始一探，光怪萬仞虹。", "百夫共引綆，婁斷如飛蓬。", "一出千尋底，昂然勢摩穹。", "伊誰扶大厦，此具信足充。", "擬用作津樑，阻滯斷可通。", "斧斤一暫試，芬芳四隨風。", "胡爲久沈鬰，反羨爨下桐。", "顯晦已千載，有如初植同。", "大哉一元氣，運用無時窮。", "壽此不朽物，會與齊其終。"]}