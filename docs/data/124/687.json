{"author": "陳宓", "period": "宋", "type": "诗", "title": "三月遊延平溪源", "paragraphs": ["溪源數里近，半載始能之。", "鸑鷟一峰聳，相參如有期。", "昔人卓菴地，惜不譚佇尼。", "我與五士遊，正值暮春時。", "脩梁四三所，盡得廬阜奇。", "清波映文石，珠玉光陸離。", "貪者反不顧，留爲貧窶資。", "飛雪湧千石，寧爲寒暑移。", "觸熱褦襶子，豈知世有斯。", "題名峻壁間，用愜異日思。"]}