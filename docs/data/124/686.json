{"author": "陳宓", "period": "宋", "type": "诗", "title": "上巳日遊延平脩禊洞", "paragraphs": ["延平山水窟，平生涉其粗。", "距城五十里，岩壑難具模。", "崔嵬通上界，突兀動地樞。", "泉石自撞擊，鈞天恐難如。", "或若轟雷霆，或若唾珠璣。", "飛瀑自天下，循涯作清渠。", "云是鬼神力，巧鑿三丈餘。", "羽觴激如飛，聊助文字娛。", "崇山回環合，有洞容入居。", "覿面卓文筆，仰天真可書。", "幽花與脩竹，揜映釋氏廬。", "同遊皆勝士，適值暮春初。", "山陰未足數，直想風舞雩。", "豈無休沐日，復洗紅塵裾。"]}