{"author": "陳宓", "period": "宋", "type": "诗", "title": "和李艮翁延平山泉韵", "paragraphs": ["憶在延平郡，疑觀夔府泉。", "分爲萬家澤，來自九天邊。", "派別知何日，源深不計年。", "千筒如比櫛，疊節似聯鞭。", "勁健山難遏，纖微砭可穿。", "駛於河並注，捷劇箭初傳。", "玉漏長點滴，鮫珠任碎圓。", "雨時衝鴈斷，晴罷復雞連。", "融夜春冰泮，清甘曉露涓。", "藤蘿頻助固，瓜瓞莫形緜。", "濺地花長潤，飛空日倍鮮。", "用雖供甑爨，性本带雲烟。", "留暑疑無地，爲霖綽有天。", "沫飄飛絮擘，聲動佩環聯。", "勢類虹垂漢，人誇瀑挂川。", "笛從王晉弄，笙是女媧編。", "蛇青仍夭嬌，虬白更蜿蜒。", "解滌酆城氣，攻參廣教禪。", "喧令卧轉穩，靜覺坐能聖。", "松閣晨囂寂，書窗夜聽專。", "流觴情倍適，瀹茗味尤便。", "未飲襟先潔，將吟筆婁湔。", "一絲抽沼面，十仞激崖顛。", "旱日聞偏誤，秋霄思易懸。", "舊守謾多事，題詩絕少緣。", "無功糜國廩，蔑效在民廛。", "有客多才思，心清契澗湲。", "長篇極模寫，累日慰餐眠。", "豈直供三復，仍將寫七絃。", "唱妍酬匪麗，緘寄興悠然。"]}