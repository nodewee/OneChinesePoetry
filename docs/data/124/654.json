{"author": "陳宓", "period": "宋", "type": "诗", "title": "八三姪借半山詩因以示之", "paragraphs": ["我讀半山詩，瞠乎不可及。", "風騷融老腹，取次有掇拾。", "清放太白章，悲壯杜陵集。", "爭雄而競秀，鼎峙高嶪岌。", "譬將雲作錦，絢爛那得襲。", "又如月長新，纖圿不可入。", "山川謝佳麗，風雷怯呼吸。", "想當下筆時，會見真宰泣。", "惜哉有此奇，孔室未許入。", "當時死翰死，顔孟庶并立。"]}