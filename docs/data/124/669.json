{"author": "陳宓", "period": "宋", "type": "诗", "title": "和王主簿韵  其二", "paragraphs": ["飛烏啞啞鳴，未倦投深枝。", "如何三年仕，束带事韉羈。", "丈夫志有在，豈爲日再炊。", "事業不足道，空成楚冠縻。", "有時屏朱墨，靜坐欲無爲。", "不復顧目前，屠沽鬭群兒。", "食焉不能怠，况有尸素譏。", "風俗幸朴茂，不與驕侈期。", "撫摩雅無術，一稔適登時。", "吏議尚見貸，茲懷敢萌欺。", "一日事必葺，九仞功易隳。", "垂滿得佳友，天憐愚頓姿。"]}