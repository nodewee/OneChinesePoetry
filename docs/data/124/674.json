{"author": "陳宓", "period": "宋", "type": "诗", "title": "答李武伯", "paragraphs": ["李郎江西彥，傑出天與才。", "勉齋恨得晚，垂絕傾所懷。", "朅來復入閩，吾道歎已乖。", "延平有書社，四儒孔門儕。", "地勢得爽塏，山川似天開。", "群賢爲一至，君至亦少諧。", "所讀唯聖經，坦然疑無猜。", "藜藿足可飽，窗几無餘埃。", "樂天復安土，何有羈旅哉。", "所望講究精，南山賦臺來。", "如何苦吟僻，却與長吉偕。", "昔人三百篇，詞達謝剪裁。", "那用愁肝腎，推敲費安排。", "請尋顔氏樂，兀兀坐書齋。"]}