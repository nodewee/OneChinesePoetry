{"author": "陳宓", "period": "宋", "type": "诗", "title": "和陳中行校書", "paragraphs": ["老梅抱奇姿，寂寞山之陽。", "風月已爲友，雲水環其鄉。", "蜂蝶不能到，林深自揚揚。", "蕭疎謝公墅，淡靜午橋莊。", "門前有遊子，跨馬服牛箱。", "衝衝自朋往，衮衮不可量。", "誰趨雪霜地，競媚桃李場。", "唯誇顔色好，豈寤道德凉。", "偉此歲寒植，千載有耿光。", "罙高萬物表，耻竝群花芳。", "剛腸逾鐵石，勁氣侵顔行。", "况有至佳實，未熟世已望。", "負以黄金鼎，登之白玉堂。", "調胹諧衆口，雋永詎可忘。", "致君高舜禹，美俗歸軒唐。", "藥石神聖主，豈但尉黔蒼。", "功名滿蠻貊，譽處還括囊。", "終始不少玷，圭璋更顒昂。", "我實愛君厚，禱頌無以將。", "所願進退節，臯夔與疏楊。", "遂使見慕徒，夙志愜以償。", "翩翩贈行詩，滿袖鳴玕琅。", "詞翰兩清絕，山陰詠壺觴。", "么微顧曷稱，皦皦在中腸。", "持用娛霸旅，籍手拜含香。"]}