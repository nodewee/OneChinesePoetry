{"author": "陳宓", "period": "宋", "type": "诗", "title": "廬山歌", "paragraphs": ["廬山清哉誰與儔兮，嶄巖峭直跨番昜彭蠡而蹴九江。", "長川幽窞亙古今而不息兮，雨激而風撞。", "山深境寂人迹所希到兮，盡日僅一逄樵叟鶴髮而眉厖。", "路逶迤而險阻兮，越數千里之危谾。", "暑六月而不知兮，但覺鳴珂戞珮其下紛淙淙。", "天隔車馬之氛埃兮，獨許策杖而踰矼。", "宜幽人之履道兮，志精一而匪哤。", "草木堅勁而不凋兮，列雲外之羽幢。", "如凝之之潔白兮，媲茲山而爲雙。", "田多瘠而少腴兮，食不飽而體不痝。", "青松爲醪呼月爲燭兮，漥尊瓢飲孰取乎瓊巵而翠缸。", "彼叢物欲以自蔽兮，莫爲之鑿通明之八窗。", "醉生夢死真蟪蛄兮，閲千萬歲獨有貞柏與聖玒。", "苟能保此而不渝兮，又何有乎施邦。", "一到令人不忘兮，長神醉而心降。", "寫此詩以自娛兮，當萬幅之圖畫而揭以千仞之杠。"]}