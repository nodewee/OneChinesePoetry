{"author": "陳宓", "period": "宋", "type": "诗", "title": "南康大雪", "paragraphs": ["嘉定己卯歲，正月十七朝。", "新春纔五日，大雪雱以飄。", "繽紛七晝夜，冷氣充層霄。", "朔風攪宇宙，爆耳驚秋潮。", "大厦作小舫，輕舠想浮摇。", "江湖本浩蕩，星渚尤多飈。", "常時尚閉戶，此日寒殊驕。", "行人泊前岸，只尺萬里遥。", "誰言民窶貧，積此珠與瑶。", "凍死不敢恨，千山長禾苗。", "蝗螟永入地，癘疫仍潜消。", "我得一笑歸，還家詫漁樵。", "作詩紀事實，持付村童謠。"]}