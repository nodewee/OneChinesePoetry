{"author": "陳宓", "period": "宋", "type": "诗", "title": "同師道弟奉親遊延平鳳山", "paragraphs": ["我來一載强，再覿鳳山面。", "時當秋末垂，群木尚葱倩。", "卓彼鸞停姿，清流潔於練。", "照影眩其儀，世治乃一見。", "伊予獨何人，婁獲遇奇盼。", "去年旱少收，田里多流轉。", "今年雖得稔，舊恙復枝蔓。", "聖主肩有虞，斯瑞遂可援。", "却笑閩越氏，雖美誰與傳。", "山勢較奇崛，泉源費洿羨。", "堅松峻壁挂，暗溜陰崖濺。", "莎寒晚不彫，果異紅堪戀。", "四圍巧邏遮，千級窘攀緣。", "弟兄承板輿，向晚不知倦。", "詩成寄山中，聊用紀繾綣。"]}