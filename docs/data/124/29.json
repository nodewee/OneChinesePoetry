{"author": "錢穎", "period": "宋", "type": "诗", "title": "以久字韻賦翁仲", "paragraphs": ["武皇騎龍朝帝后，露濕銅仙古苔繡。", "景初命名翁與仲，無復衣冠仍漢舊。", "桓圭大劍高嵯峨，不動如山嚴鎮守。", "豈知屹立司馬門，九鼎暗移司馬手。", "變遷陵谷亦何易，洛陽塵埃一回首。", "因嗟寵辱非可常，世間何者爲長久。", "君不見後來荆棘埋銅駝，坐想失身橫隴畝。"]}