{"author": "陳宓", "period": "宋", "type": "诗", "title": "和徐紹奕", "paragraphs": ["將軍承天寵，建此油幢碧。", "喑嗚指顧間，匈奴期伏鑕。", "堂堂帷幄算，暨暨貔貅力。", "填填畫鼓鳴，爍爍紅旗植。", "風高戰場古，萬里快驅轢。", "軒昂國士知，痛憤平城厄。", "兵求結髮戰，馬作騰槽躑。", "英聲陵鬼方，義氣殫禹迹。", "書馳羽檄忙，陣布魚麗戢。", "漫天塵霧黄，照夜戈鋋白。", "羌胡那敢鬭，枕籍多於簀。", "駢頸亟賣降，析骸仍乞食。", "君文比武事，雄偉世共識。", "顧我敢言勇，殆類殿奔策。", "它年後從車，萬一效寸尺。", "聲名蠻貊間，難避江湖僻。", "冥心進取地，高節空介特。", "囊錐不可隠，穎脫在朝夕。", "麗詞工錦繡，妙語珍渠珀。", "何時驅俗氛，相會不旬隔。"]}