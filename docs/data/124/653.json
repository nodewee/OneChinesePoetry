{"author": "陳宓", "period": "宋", "type": "诗", "title": "和樞上人評詩", "paragraphs": ["贈我古錦囊，詩卷若笋束。", "吟頭久不掉，邂逅適我欲。", "刺眼訝龍蛇，遠意追鴻鵠。", "陋語固自媿，高詞敢虛辱。", "大雅久矣亡，三嘆對遺牘。", "不有靖節篇，何以悅我目。", "謫仙句無敵，有口不食粟。", "遂令後世儒，拳拳仰高躅。", "杜陵到聖處，正始頓牽復。", "揮毫動風雨，咳唾驚流俗。", "其餘閙鼃蚓，誰屑與類族。", "亡國悅鄭音，俚耳習胡曲。", "勃興出韓柳，一洗陋學獨。", "變化雲在天，鮮妍錦來蜀。", "驊騮就夷路，造父爲之僕。", "方揚秋月輝，忽散春花馥。", "洪鈞運不停，常窘苦見逐。", "我宋得歐蘇，妙語起山谷。", "后山又角立，作者復陸續。", "流派自天河，巨浪翻平陸。", "和風扇寰宇，絃誦興庠塾。", "搏虎寢其皮，屠龍食其肉。", "擲簡海蜃浮，舉手天漿掬。", "會當三月初，論文約吾屬。", "引杯送殘紅，分坐占新綠。", "笑語劇鵝鴈，酬倡交金玉。", "庶呈待聘珍，無以藏諸櫝。"]}