{"author": "江邦佐", "period": "宋", "type": "诗", "title": "遊潯州南山", "paragraphs": ["南山特地森奇峰，嶙峋怪石盤虬龍。", "巨靈夜半擘山腹，幻出巖竇相玲瓏。", "陰陽石罅滴瓊液，拂拂洞戶生天風。", "宸章炳煥神物護，斷碑零落蒼苔封。", "稚川飛昇歲月久，丹竈灰冷留遺蹤。", "曉猿夜鶴自驚怨，朝嵐夕靄常溟濛。", "我來依守困朱墨，欲尋勝概嗟無從。", "公餘乘興一登覽，萬象獻狀來無窮。", "金莖濯露素秋節，清凉不與世人同。", "憑虛孤嘯岸巾幘，收拾爽氣歸胸中。", "俗駕自憐難久駐，還作泠然御風去。", "太息真仙杳不逢，碧雲暮合空凝竚。"]}