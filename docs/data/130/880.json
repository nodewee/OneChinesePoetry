{"author": "吳芾", "period": "宋", "type": "诗", "title": "阻風又成數語呈江朝宗", "paragraphs": ["平生航浙河，不知幾往返。", "豈不或滯留，有時容幸免。", "未若此番來，所向輒相反。", "順水即值風，便風還阻淺。", "夜來至奔牛，一雨成瓴建。", "妻孥笑相看，陡覺雙眉展。", "謂可便及城，假館少休偃。", "平明風橫生，吹我船頭轉。", "咫尺不可前，安能達京輦。", "客路固多艱，我行亦太蹇。", "何當歸去來，高卧青山遠。", "一任雨兼風，杜門都不管。"]}