{"author": "釋慧遠", "period": "宋", "type": "诗", "title": "偈頌一百零二首  其四六", "paragraphs": ["我聞禪師，榮領天竺。", "山色湖光，爭輝奪日。", "佛法禪道，日月燈燭。", "眼放電光，機逾臂竹。", "說雲門禪，如珠走盤。", "唱無生曲，鏗金戛玉。", "千眼洞明，萬機攢簇。", "佛祖竝驅，水雲疊足。", "掣顛掣狂，可記可錄。", "誑嚇閭閻，鼓蕩流俗。", "眉毛廝結，形影相逐。", "把手共行，孤峰獨宿。", "彼上人者，難繼高躅。", "因甚如此，爲佗牽犁入市，騎牛上屋。", "七九從來八十三，六六何曾三十六。"]}