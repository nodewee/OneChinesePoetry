{"author": "吳芾", "period": "宋", "type": "诗", "title": "喜晴", "paragraphs": ["我家世業本農夫，力作耕田供百需。", "食無魚兮出無車，但守桑梓依枌榆。", "中更兵火田園蕪，骨肉奔迸幾爲奴。", "饑腸雷轉寒侵膚，中夜窮鬼常揶揄。", "自笑爲生亦良劬，此身何由出泥塗。", "始棄耒耜親詩書，一以經訓爲菑畬。", "弟兄相繼躡雲衢，吾鄉往往推諸吳。", "我雖有志徒區區，顧慚小技非大巫。", "向來聊出應時須，亦復接武丹陛趨。", "退視才慳思且枯，敢意濫吹東郭竽。", "自從得請歸田廬，萬事閉眼不問渠。", "豈謂割分姑孰符，一時乏使偶見除。", "此邦自昔稱膏腴，千里舊富稻與魚。", "十年九潦田無租，今歲䆉稏方滿圩。", "邦人舉首爭歡呼，謂此豐登亙古無。", "驟然一雨驚里閭，直疑平地浮江湖。", "靈祠致禱纔登輿，已見皎日升東隅。", "一方今既奠厥居，太守寧不欲自娛，便可投紱歌歸歟。"]}