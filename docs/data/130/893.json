{"author": "吳芾", "period": "宋", "type": "诗", "title": "登遐觀亭", "paragraphs": ["城上闢新亭，似若規模小。", "誰知此亭中，景勝冠江表。", "湖山既回旋，煙雲仍縹緲。", "萬象森目前，不數花與草。", "公餘乘興來，聊以散懷抱。", "四時風物新，一一發天巧。", "芳春柳色連，長夏荷花繞。", "月明固已佳，雪積還更好。", "凭欄認歸舟，策杖送飛鳥。", "適意豈在大，容膝自足了。", "第我思故山，上章方告老。", "指日是行人，頗恨來不早。"]}