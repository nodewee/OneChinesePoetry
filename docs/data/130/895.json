{"author": "吳芾", "period": "宋", "type": "诗", "title": "和陳國佐亦愛堂韵", "paragraphs": ["紛紛當世士，盡道休官去。", "有墮塵網中，誰能復回顧。", "重爲軒冕惑，一念遂差互。", "要當發深省，悟此形皆寓。", "奔馳徒擾擾，靜中有奇趣。", "夫子廊廟材，華途昔榮遇。", "富貴方迫逐，脫身一何遽。", "蓋恐負初心，或爲名所誤。", "獨尋陶淵明，三徑歸來處。", "親朋續舊遊，寢食安故步。", "詩成月滿窗，坐久塵生屨。", "箇中有真樂，自足慰遲暮。", "我方困長途，因公識歸路。", "讀公寄傲篇，更覺忘世慮。", "有如逃空虛，傾耳聽韶頀。", "念此有限身，歲月空復度。", "他時願卜築，結茅相近住。", "如公邁往姿，平生已心慕。", "我雖負俗累，胸中無好句。", "儻獲從後塵，登高亦能賦。"]}