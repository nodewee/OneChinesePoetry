{"author": "葛立方", "period": "宋", "type": "诗", "title": "九效 永固", "paragraphs": ["珠丘峨峨兮蒼梧遠，弓劍杳隔兮九土魂斷。", "邊聲起兮春草深，木鐸無聲兮歲月換。", "上天悔禍兮誘天驕，黄腸素紼兮歸路迢迢。", "撫櫬循題兮愁霧重，江河傾淚兮雷霆聲慟。", "行妥靈兮金粟堆，白楊蕭蕭兮風送哀。", "匰主兮肖貌，穆將愉兮清廟。", "對越兮在天，永蒸嘗兮千萬年。"]}