{"author": "葛立方", "period": "宋", "type": "诗", "title": "朱丞相赴宣州四十韵", "paragraphs": ["天佑於皇宋，時生柱石賢。", "餘光承祖禰，秀氣稟山川。", "應物心如水，臨機直似弦。", "孔書窮竹簡，羲易玩韋編。", "記問諸儒竦，聲華六合傳。", "虎闈書考異，蟾窟姓名先。", "文卷驚嚴助，經師拜鄭虔。", "刊讎飽黄卷，遷擢冠青錢。", "稠疊膺神恉，澄清出使旜。", "陪都佐留鑰，東道握兵權。", "慘淡胡塵暗，低回漢節堅。", "肅陳鵝鸛列，坐困犬羊羶。", "潛拔淮陰幟，爭加祖逖鞭。", "力遮江國路，坐沮朔陲煙。", "氣槩青雲上，忠誠紫蓋邊。", "龍飛逢履位，蛇輔喜差肩。", "遭際風雲會，寅緣雨露偏。", "紫荷躋法從，碧落耀卿聯。", "揆事符中扆，論文動細氈。", "北扉鄰浴殿，夜直履花磚。", "將略驚頗牧，綸言粲許燕。", "覆袍分蜀錦，歸燭爛金蓮。", "左轄精搜選，中原付斡旋。", "鳳池邦本正，虎帳國威全。", "七校兵屯壯，三吳節制專。", "金甌升揆席，玉鉉煥台躔。", "治欲追三五，時方會半千。", "蝨臣驚內變，象闕倏妖纏。", "智洗虞淵日，忠扶杞國天。", "朝廷終不改，宗社復安然。", "宰路連三入，官榮笑九遷。", "和戎頻魏絳，遣使屢張騫。", "功紀旂常外，忠居令甲前。", "兩儀歸燮理，萬化入陶甄。", "少戇卑周勃，傷苛小薛宣。", "暫迷商野夢，來泛霅溪船。", "偃息聊三輔，蕃宣表十連。", "敬亭青嶻嶻，涇水碧漣漣。", "衮綉看于邁，鋒車竚式遄。", "黄麻重拜相，又見中興年。"]}