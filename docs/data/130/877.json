{"author": "吳芾", "period": "宋", "type": "诗", "title": "符倅同遊雁蕩賡其所和范相遊山韵", "paragraphs": ["晚學愧淹博，微官妨隠盤。", "攀龍榮請事，歛板喜承顔。", "懦庸資盼睞，簿領洗塵煩。", "南豐茂人傑，才望藹江關。", "題輿裨德政，鎮俗念時艱。", "仙山尋勝外，妙句落人間。", "氣連天柱壯，清奪霜空寒。", "一讀三歎息，髮立誰敢謾。", "但嗟俊逸才，尚滯海之灣。", "中興急賢哲，日日聞賜環。", "况復有如公，驥足寧久閒。", "會須早命駕，即日當召還。", "發硎觀利器，斷鼇新海寰。", "宣室佇前席，顧問應夜闌。"]}