{"author": "王剛中", "period": "宋", "type": "诗", "title": "彌牟鎮孔明八陣圖", "paragraphs": ["我稽八陣圖，規模載方冊。", "朅來鎮西蜀，夔門觀疊石。", "賦詩有數字，字字究來歷。", "進涉漢州西，彌牟鎮之北。", "平原列堆阜，灘石同一式。", "細思作者意，孔明有深策。", "高岸或爲谷，灘石存遺跡。", "江海變桑田，平原猶可覓。", "故今兩處存，千載必一得。", "再歌遂成篇，當有智者識。"]}