{"author": "葛立方", "period": "宋", "type": "诗", "title": "聞行在今歲元夕放燈頗盛", "paragraphs": ["寂寞元宵十六霜，月中披蓑带干將。", "兜鍪第見烽火舉，觚棱不辨華燈張。", "新來冰天被聲教，鐵騎無復馳沙場。", "繒山再見舊燈影，金枝密焰看流芳。", "鳴珂篝燭競遊衍，金吾不禁春宵長。", "傳聞慈寧更煒燁，萬歲聲動東朝觴。", "琉璃雲母萬枝寶，桂膏蘭灺飄餘香。", "我今暫留三家野，豈有鵠采開蓮房。", "聊向豬欄迎紫女，更設膏粥祈蠶桑。", "葉師無恙可霄漢，會把如意遊西凉。"]}