{"author": "吳芾", "period": "宋", "type": "诗", "title": "釋奠于學和劉判官韵", "paragraphs": ["憶昔未冠隨親庭，采芹曾挹泮水清。", "仰高先聖空有志，逮壯纔能脫白丁。", "三釜及親雖可喜，抗塵不復論書史。", "舊遊恍若一夢中，十載何期兩來此。", "慚無善政及邦人，况負平生道德心。", "再瞻廟像直汗下，正恐不爲神所歆。", "朝來俎豆敬通靈，幸頼賢僚贊禮成。", "更勤佳句愧盛意，敢與前賢齊令名。", "詞場自顧非元帥，白髮星星徒滿戴。", "尚期君與振斯文，休嗟蓮幕淹三載。"]}