{"author": "葛立方", "period": "宋", "type": "诗", "title": "九效 鳴窮", "paragraphs": ["吾有車兮山之阿，吾有舟兮江之沚。", "任重兮致遠，欲行兮誰止。", "車欲行兮山路槎牙，舟欲行兮底著平沙。", "吾不能移王屋之山兮，通褒斜之阪。", "此舟車兮，孰推孰挽。", "將狶膏棘軸而强挽兮，畏顙泚兮力疲。", "將編蒲結草而强挽兮，憚褰裳而汩其泥。", "欲行石兮乘流，吾當求之梓人之與陽侯。"]}