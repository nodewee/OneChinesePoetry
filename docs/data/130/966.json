{"author": "吳芾", "period": "宋", "type": "诗", "title": "耿曼老將命鄉邦見過匆遽言別復作詩送之", "paragraphs": ["我方退老湖山上，混跡漁樵甘放浪。", "親舊凋零會面稀，與君亦復成疏曠。", "何期擁節到鄉邦，得得驅車肯迂訪。", "開門倒屣笑相迎，盡室歡忻無此况。", "湖光山色似爭輝，兩眼韶華更駘蕩。", "伸眉抵掌話中腸，正好花前倒春釀。", "胡爲欲去挽不留，忍把陽關容易唱。", "嗟乎來日苦無多，况是頻年嬰拙恙。", "興來亦欲强登臨，龍鍾未免扶藜杖。", "目前衰颯已如斯，寧保明年見花放。", "而今花下幸逢君，豈容不盡長鯨量。", "如君志尚迥不羣，治行既高心且壯。", "方當聖主急搜揚，爲斲豈應遺巧匠。", "會看唾手取功名，盡展才猷結旒纊。", "出處從今不復齊，尊酒何由更相向。", "臨期一醉尚何辭，後夜月明空悵望。"]}