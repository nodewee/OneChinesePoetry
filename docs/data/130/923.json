{"author": "吳芾", "period": "宋", "type": "诗", "title": "丙戌送春有作", "paragraphs": ["三月三十日，春去人盡惜。", "我獨惜春多，欲留春不得。", "憶昨仕行都，亦屢逢春色。", "王事多鞅掌，常苦無暇隙。", "擔上看桃李，負春長歎息。", "每欲早歸田，恨不生羽翼。", "及至今得歸，亦復少歡適。", "平生無室廬，方且事工役。", "老妻病累年，年來覺轉劇。", "百事總關心，十日九不懌。", "把酒對東風，一春能幾夕。", "因念夢幻軀，處世不滿百。", "今日六十三，已是桑榆迫。", "縱使到七十，能得幾年客。", "幸春有舊好，一笑常莫逆。", "今既舍我歸，動是經年隔。", "聊復倒離樽，與春話胸臆。", "我方葺園亭，隨分足泉石。", "準擬共東君，著此幾兩屐。", "丁寧春早回，莫使常相憶。", "今宵已拚醉，坐待東方白。", "明旦各分飛，斷腸芳草碧。"]}