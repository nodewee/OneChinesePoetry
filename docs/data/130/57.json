{"author": "張舜民", "period": "宋", "type": "诗", "title": "送葉伸出使河北", "paragraphs": ["君今使河北，幾日渡黄河。", "脫身出臺省，杖節犯風波。", "東南耆舊中，如君能幾何。", "何人把袂留，顧我餞則那。", "燕趙多佳人，善舞體婆娑。", "不學白紵詞，能唱瓠子歌。", "歌罷令翁愁，井竈宅黿鼉。", "安得佐禹才，干旄飾五紽。", "與君並駕驅，坐使民氣和。", "揮汗强援筆，矢辭愧不多。"]}