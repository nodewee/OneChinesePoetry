{"author": "吳芾", "period": "宋", "type": "诗", "title": "和王夷仲詠施粥", "paragraphs": ["伊昔豈無旱，赫日流金石。", "伊昔豈無水，巨浸連天白。", "未若去歲風，飄忽幾終夕。", "時方屬新秋，稻子半黄赤。", "倏然卷地來，一掃不遺力。", "但覺田畝空，不見倉箱積。", "餘禍及吾民，來春有饑色。", "巡門粥妻子，不足充貴糴。", "往往成流離，有家歸不得。", "我方還里閭，正值此艱厄。", "有心懷拯救，不寐欲通昔。", "念無捐廩人，此意空憤激。", "民饑猶己饑，吾寧忍獨食。", "作糜倒瓶粟，恨不及九百。", "糾合族與隣，樂從有吾叔。", "豈但一時利，永作他年額。", "要令里中人，自此長飽德。", "雖或有凶年，不復更他適。", "鄭罕與宋樂，未足爲匹敵。", "施厚報必豐，會須看他日。"]}