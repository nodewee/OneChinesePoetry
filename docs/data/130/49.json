{"author": "張舜民", "period": "宋", "type": "诗", "title": "鯨魚", "paragraphs": ["東海十日風，巨浪碎山谷。", "長鯨跨十尋，宛轉在平陸。", "雷火從天來，砉然刳兩目。", "肌膚煮作油，骨節分爲屋。", "腥羶百里內，戶戶至厭足。", "我聞海上人，明珠可作燭。", "鯨魚復何罪，海若一何酷。", "從欲讒風伯，大鈞問不告。", "躊躕復歎息，歸咎當溟瀆。", "託形天地閒，獨爾有含蓄。", "大者不能容，小者又何益。", "却羨蝦魚輩，安然保家族。"]}