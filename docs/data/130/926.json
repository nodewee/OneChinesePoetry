{"author": "吳芾", "period": "宋", "type": "诗", "title": "聞同庚不幸有感", "paragraphs": ["我生甲申歲，同歲知幾人。", "十中無一在，使我涕隕巾。", "嘗試屈指數，誰登要路津。", "不過五六輩，蹤跡半已陳。", "其一最先達，進爲國大臣。", "寵榮無與比，近亦以訃聞。", "顧我何爲者，本是隴畝民。", "持橐已過分，壽更近七旬。", "獨恨苦拘縛，歸志不得申。", "天復放我歸，遂此自由身。", "湖山堪寓目，風月足怡神。", "有花我共醉，有鳥助我吟。", "若不自娛樂，開口對芳辰。", "却恐泉下客，笑我浪苦辛。", "雖生亦何益，徒負百年春。"]}