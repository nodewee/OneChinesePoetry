{"author": "葛立方", "period": "宋", "type": "诗", "title": "橫山堂三章  其二", "paragraphs": ["陽羨之水兮湍流喧豗，砅崖轉石兮萬壑殷雷。", "瀨淺淺兮忽如瀉，畦碧綉兮溪罨畫。", "橫山老人兮樂天無憂，聊臨睨兮夷猶。", "擥芳茝兮大薄，搴杜若兮汀洲。", "摹寫兮寶唾傳，悲壯兮又雙瑣。", "沐髮兮何必咸池，濯吾纓兮水之湄。", "乘月兮何必牛渚，繫吾舟兮水之浦。", "吾之舟兮萬斛有餘，凌陽侯兮狎靈胥。", "百尺揭兮帆席舉，撇旋捎濆兮無險阻。", "傅說騎箕兮不可攀，留此舟兮橫山。"]}