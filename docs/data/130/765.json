{"author": "葛立方", "period": "宋", "type": "诗", "title": "九效 慈寧", "paragraphs": ["天龍兮負圖，地龜兮負書。", "后皇兮純孝格天，台衮兮祕畫無前。", "薜荔兮出之水中，芙蓉兮搴之木末。", "碧玉上兮煙霄遠，彤霞爛兮秋水闊。", "重翟兮順動，長御兮啟引。", "交鼓兮緪瑟，簫鍾兮瑤簨。", "御玉衣兮珠步摇，赭黄奉觴兮臣妾入朝。", "建中天子兮百僞紛錯，我宋中興兮天返長樂。", "四海爲養兮子職供，千秋萬歲兮慈寧宮。"]}