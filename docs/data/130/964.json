{"author": "吳芾", "period": "宋", "type": "诗", "title": "寄劉與權與幾", "paragraphs": ["君在桃源山下居，我家相距百里餘。", "神仙襟韵固異稟，草木臭味曾不殊。", "一日京華定交契，十年太學論詩書。", "斷金高義薄雲漢，濶視往往輕俗徒。", "一時儕輩稍推許，二劉之外稱三吳。", "風雲際會有早晚，一吳近已聯朝裾。", "四子徒懷經濟術，蹭蹬今猶卧海隅。", "蒼生顒顒未蘇息，天意其肯終捨諸。", "丈夫遇則行所學，未遇不應爲腐儒。", "共約天台最深處，考定古今相與俱。", "所冀激昂平日志，力取功名攄壯圖。", "誰知人事竟好乖，合并欲進還趦趄。", "空堂獨坐弔形影，仰天不覺興長吁。", "却憶長安日，相親如友于。", "一朝不會面，猶且嫌跡疏。", "何况久睽隔，動見歲月除。", "竟負雞黍約，中心當何如。", "窗間琴數弄，花下酒一壺。", "自歌還自酌，此意君知無。", "聞君南塘富山水，清虛曠絕如西湖。", "好藏頭角俟雷雨，他年同躍天之衢。"]}