{"author": "吳芾", "period": "宋", "type": "诗", "title": "酒爲偷兒所竊", "paragraphs": ["我性苦拙疏，與世不相偶。", "平生不如意，往往十八九。", "何以遣此懷，頼有樽中酒。", "去冬釀碧香，頗不計升斗。", "準擬與親朋，興來一聚首。", "庶幾牢落中，時時開笑口。", "偷兒何好事，一夕負之走。", "可惜數十壺，化爲一烏有。", "昔聞韋秀才，有酒盜不取。", "今我乃致寇，退省良可醜。", "無乃造物者，知我疏慵久。", "恐我醉時狂，未免自遺咎。", "用此警昏迷，意在鞭其後。", "顧我雖無知，自愛豈不厚。", "從今誓改圖，停此傳杯手。", "炷香捧茶甌，閉門清自守。", "坐對古聖賢，永作忘年友。"]}