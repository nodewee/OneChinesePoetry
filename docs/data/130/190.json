{"author": "釋慧遠", "period": "宋", "type": "诗", "title": "偈頌一百零二首  其九八", "paragraphs": ["年年臘月三十日，家家門首釘桃符。", "苦菜澹虀隨分有，殘杯冷炙阿誰無。", "大丈夫，德不孤，醋酸不用挂葫蘆。", "收白牯，放狸奴。", "地碓舂粳光似玉，沙缾煮豆軟如酥。", "窮鬼子嘴，盧都一飽，但知忘百念，更有何人得似渠。", "從此華山圖籍上，更添潘閬倒騎馿。"]}