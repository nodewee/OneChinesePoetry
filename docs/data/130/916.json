{"author": "吳芾", "period": "宋", "type": "诗", "title": "和樓大防韵", "paragraphs": ["嗟余本何人，纍然居海嶠。", "家世業爲農，有田在巖窔。", "春到耦妻耕，寒來從母漂。", "屋角日誅茅，杖頭時荷蓧。", "迨冠知讀書，聊爲起家兆。", "有琴既無弦，有劔亦無鞘。", "僥倖厠末科，安敢綴天彯。", "但期竊斗升，活此老與少。", "豈謂暮年中，亦誤蒙收召。", "曾未著微勞，遽使登華要。", "自度老無能，共知愚不肖。", "縱未遭人非，難逃天日照。", "儻不速休官，寧免淵明笑。", "矯矯淵明賢，千載誰能紹。", "瓶粟雖無儲，風標松比峭。", "詩篇雖不多，筆力天與妙。", "顧余豈能詩，微吟蚯蚓竅。", "可笑不自量，輒欲賡高調。", "貳車真豪英，逸如千里驃。", "又如禮樂器，肅然在宗廟。", "有美頎而長，視容清且瞭。", "自應輔明時，與國增光耀。", "胡爲佐一州，從容陪坐嘯。", "乘興來湖山，欲看余把釣。", "濯足玩水雲，縱目觀野燒。", "喜余和陶作，舉杯爲余釂。", "草具雖蕭疏，亦復爲余嚼。", "余已學淵明，公方跂周召。", "出處既不侔，無由遠相叫。", "願公保令名，求賢行有詔。"]}