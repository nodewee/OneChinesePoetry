{"author": "張舜民", "period": "宋", "type": "诗", "title": "東武二首  其二", "paragraphs": ["景公登牛山，俯闞臨邑區。", "耕耘被廣野，軒冕充脩衢。", "鬬雞走狗馬，擊筑吹笙竽。", "魚鹽來海岱，桑柘入青徐。", "饒樂曾無敵，棄背復何如。", "公乃歎而泣，顧謂諸大夫。", "安得千萬年，長有此國都。", "大夫助公泣，獻壽猶欷歔。", "晏子斂袂笑，笑此君臣愚。", "世事如輪環，曾不借須臾。", "前此十數公，今已成丘墟。", "胡不長守此，乃與子孫居。", "始知富貴者，喜受庸人諛。", "豈獨當時笑，後世亦揶揄。"]}