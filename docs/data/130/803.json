{"author": "葛立方", "period": "宋", "type": "诗", "title": "月巖", "paragraphs": ["頭轉狻猊身卧虎，斕斑苔蘚蒼顔古。", "鑿空融結寶月形，只露半規餘未吐。", "正觀傍睨苦有恨，擬借天工脩月斧。", "桂樹窅窊墮子香，未見姮娥來倚樹。", "姮娥只今居廣寒，虹橋幻成愁阿瞞。", "何如巖竇守孤潔，却視玉兔飛雲端。", "雲端之月有圓缺，常在爭如石中月。", "寒光萬丈照幽巖，石上雲端兩奇絕。"]}