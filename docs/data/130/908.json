{"author": "吳芾", "period": "宋", "type": "诗", "title": "和閭丘莘叟中秋玩月", "paragraphs": ["平生愛明月，夜坐長忘眠。", "每見冰輪上，兩足先跰躚。", "清賞意未足，常恐雲油然。", "老來有餘興，猶不減少年。", "今歲值秋半，一醉擬流連。", "無何山雨來，不見觚稜圓。", "尚意閏餘夕，百分棹觥船。", "居然遂此願，使我喜欲顛。", "引滿對清影，席地仍幕天。", "豈知賢伯仲，亦愛此嬋娟。", "與我嗜好同，清夜聳詩肩。", "此景已買斷，初不用一錢。", "况復有佳句，還與月爭妍。", "愧我無好語，濫繼聯珠篇。"]}