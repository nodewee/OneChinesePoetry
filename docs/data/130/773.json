{"author": "葛立方", "period": "宋", "type": "诗", "title": "橫山堂三章  其一", "paragraphs": ["陽羨之山兮領地靈，鴻洞欻吸兮九疊爲屏。", "青蘿層層兮深巖絕壁，一鳥不鳴兮山更寂。", "橫山老人兮蟬蛻埃塵，倚石梁兮手攬白雲。", "眼中萬仞兮，胸中萬頃。", "泰華山林兮，秋毫鍾鼎。", "東山妓女兮，北山猿鶴。", "西山拄笏兮，亦復奚樂。", "節彼南山兮山巖巖，突鯨額兮霄堮間。", "民具瞻兮傾百川以爲壽，鴻毋遵陸兮公歸錦繡。"]}