{"author": "吳芾", "period": "宋", "type": "诗", "title": "和陳天予卜居二首  其二", "paragraphs": ["我亦初卜築，止有湖與山。", "一區未易就，首尾八九年。", "種竹已成林，積水已成淵。", "我始得棲息，守此桑麻田。", "羨君治第敏，不出數月間。", "落成寫胸臆，遥寄到我前。", "佳句粲珠玉，妙畫梯雲烟。", "我見爲君動，喜甚殆欲顛。", "第恨隔山嶽，無由相伴閑。", "何時一會面，尊酒共陶然。"]}