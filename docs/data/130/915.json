{"author": "吳芾", "period": "宋", "type": "诗", "title": "和王朝議韵", "paragraphs": ["晚日轉雲頭，長空收雨脚。", "稍覺暑氣清，獨坐傾桑落。", "興來或醉吟，接䍦還倒著。", "胸中了無憂，事事俱脫畧。", "緬懷我友朋，蹤跡東西各。", "幾欲往從之，恨被微官縛。", "此來得夫子，臭味頗相若。", "傾蓋便論心，開懷不我却。", "新詩一何工，清思渺寥廓。", "才如李杜雄，句壓曹劉弱。", "顧我志意衰，筆力不如昨。", "明時百無用，正恐填溝壑。", "公餘幸少閑，對酒且深酌。", "拭目看諸公，衮衮登臺閣。"]}