{"author": "曾惇", "period": "宋", "type": "诗", "title": "次韵朱知裁少卿見貽二首  其二", "paragraphs": ["少陵卧窮巷，作詩歎秋雨。", "坐令馬羣空，真欲洗萬古。", "乃知筆有神，寧復慚思阻。", "此翁已仙去，上界足官府。", "下視五濁世，正自一塵聚。", "後學如秋蟬，聒耳了無取。", "月卿折檻後，傳家有儀矩。", "織成錦繡段，宮商寄鳴杼。", "追還正始音，雅頌繼皇武。", "即今風騷將，僅可一二數。", "豈伊塵滓人，得此百世士。", "心源忽湛然，對面識諸祖。", "何待登妙高，歷險歎踽踽。", "便可咤善才，室中聞密語。"]}