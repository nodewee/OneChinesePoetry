{"author": "釋慧遠", "period": "宋", "type": "诗", "title": "偈頌一百零二首  其九", "paragraphs": ["今朝九月初一，敗葉凋零滿室。", "鉢盂高挂懸崖，拄杖依前靠壁。", "幾許斸山風月，且無遮箇消息。", "諸祖不解提擲，久參那辨端的。", "雲黯黯兮胡漢何分，風蕭蕭兮鼻孔突出。", "自是捕盜無功，只管抱贓叫屈。", "捉得也，捉得也，在什麽處。", "晚風吹動小樓春，歸來一徑花狼藉。"]}