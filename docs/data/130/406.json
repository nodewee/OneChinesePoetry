{"author": "王剛中", "period": "宋", "type": "诗", "title": "灘石八陣圖行", "paragraphs": ["我生孔明後，相望九百載。", "我想孔明賢，巍然伊呂配。", "奇謀勇略誇雄師，大節英風蓋當代。", "木牛流馬何足言，八陣遺蹤千古在。", "我行已度瞿唐門，長灘石壘差參分。", "洪纖高下尺寸等，猶有當年節制存。", "四頭八尾觸處首，敵衝中央兩皆救。", "握奇如樞運無窮，七縱七擒仍敢攻。", "規模黄帝已垂文，後來得者惟將軍。", "唐宗李靖拾遺意，樂舞旛表徒繽紛。", "長江之上石蟠結，江波洶湧石不滅。", "使君何事遽剗除，一夜風雷吼天闕。", "明朝仍舊石縱橫，神物護持人已驚。", "向來守蜀用此法，誰知石壘真金城。", "嗟乎孔明遇不遇，遇則劉公恢大度。", "國險地狹民力微，法出萬全勢未具。", "嗟乎孔明以此用於吳，長江內固魏可圖。", "嗟乎孔明以此用於魏，掃平三分歸一篲。", "祇應所遇勢不同，勢既不同功亦異。", "嗟乎孔明之心如石堅，欲扶漢室還中原。", "事之不就則天耳，安肯俯首從曹袁。", "嗟乎孔明如生石不老，後世用兵無草草。", "忽然變作六花看，便失本真難按考。", "請觀疊石韜機籌，江流東去自悠悠。", "英豪得此石外指，長與君王靖邊壘。"]}