{"author": "張舜民", "period": "宋", "type": "诗", "title": "贈奉議沈遼", "paragraphs": ["鳬脛天生短，鶴脛本來長。", "一朝有客欲斷續，二物無地逃悲傷。", "吾徒曾匪鳬鶴匹，又取聖賢爲學術。", "解將軒冕等浮雲，寧免儻來并執一。", "夫君擢秀居東南，代以文詞起簪紱。", "錚錚官業素有聞，更號能書居第一。", "平生意氣少防閑，一跌落在江湖間。", "幾年轉徙無家室，惟與樵漁爲往還。", "醉吟未免寫胸臆，健筆依舊飛雲烟。", "遠俗僻陋多不識，都城一帖沽萬錢。", "今朝我過齊山下，邀我陟降遊二山。", "羨君卜築思意盡，今古氣象羅目前。", "佛留九頂千株石，天賜清溪一水灣。", "自拾薪枝給朝夕，不與城郭通交關。", "親友一切皆謝絕，惟許子馳來問安。", "人生涉世多憂喜，不用昭昭明物理。", "少小辛苦卜一廛，如今老大無居止。", "遷流方從五嶺去，敢望生還復經此。", "萬一君恩縱北歸，與君左右爲鄰里。"]}