{"author": "吳芾", "period": "宋", "type": "诗", "title": "復次韵", "paragraphs": ["老來絕意風雲會，久欲脫身塵垢外。", "有時偶被世緣牽，咄咄書空常作怪。", "一麾何事到江城，却犯喧囂親瑣碎。", "簿書叢裏度光陰，倏忽已驚踰一載。", "所幸連年值有秋，頗足稻粱富魚蟹。", "正愁客少無與娛，忽得詩流真我輩。", "劇談終日坐生風，洗濯煩襟一何快。", "酒行到手君莫辭，有鼈可炰魚可膾。"]}