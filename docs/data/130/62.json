{"author": "張舜民", "period": "宋", "type": "诗", "title": "送薛昌朝赴太原幕府", "paragraphs": ["去國重爲客，送君還復歸。", "天寒雨細光景促，且就東城寺中宿。", "寺當蒲坂望屋廬，日暮無由辨喬木。", "既已唯諾難自由，雖欲一日安可留。", "吾輩事勢不大殊，此際興味復何如，歸來愁坐獨嗟吁。", "畢竟豈如村野老，或爾富民城郭居。", "雨暘寒燠都不與，親戚滿眼身不孤。", "乃知平生走薄官，正似癡牛引重車。", "險夷繚絡不知止，祇得終年困道塗。"]}