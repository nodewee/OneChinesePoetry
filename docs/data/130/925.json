{"author": "吳芾", "period": "宋", "type": "诗", "title": "答客難", "paragraphs": ["我治湖上園，占斷山水窟。", "幽事日相關，頗覺無暇逸。", "有客來相過，云欲救我失。", "謂我雖愛閒，未得居閒術。", "衆人役利名，公獨役景物。", "固與衆人殊，未免俱汩沒。", "孰若淡無營，燕坐一虛室。", "百念盡消除，百事付真率。", "物來則應之，豈可自攖拂。", "客言非不忠，我意客未悉。", "萬物仗境生，百果因花實。", "我聞洛陽城，名園渾比迹。", "至如司馬公，樸素世莫及。", "有園號獨樂，晚歲亦加葺。", "人心固不同，豈能盡如一。", "顧我病且衰，行年將七十。", "光景去不留，餘齡那可必。", "要當且逍遥，樂此桑榆日。", "寧如土木偶，終朝長兀兀。", "况有佳山水，茲焉久蟠鬰。", "地靈盡發露，一旦爲我出。", "若不一領畧，無乃太拘執。", "何妨几席間，時與相顧揖。", "擇勝把酒杯，搜奇入詩筆。", "猶恨景物多，未能盡收拾。", "他人視若忙，我心常自佚。", "人無所用心，先聖每忿疾。", "既不學羣兒，詫仙仍佞佛。", "不有博奕乎，爲之猶勝弗。", "客既聞斯言，語塞幾若訥。", "因爲客書之，聊以誌彷彿。", "會須畫成圖，繼取王摩詰。"]}