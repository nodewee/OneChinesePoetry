{"author": "葛立方", "period": "宋", "type": "诗", "title": "九效 天運", "paragraphs": ["陰陽寒暑兮運無積，天之成歲兮顧豈一日。", "羲和敲日兮聲作玻璃，桂魄迎宵兮忽掛之。", "流沙兮揚土，簷涔涔兮又夜雨。", "嚴霜苦寒兮萬木不花，葉底兮俄茁其芽。", "星鳥星火兮四時有令，慘舒閶闔兮斟酌斗柄。", "三百六旬兮歲功始成，細人蠢蠢兮又豈知夫天運。"]}