{"author": "吳芾", "period": "宋", "type": "诗", "title": "病中秋香開因成拙句呈諸親友", "paragraphs": ["仙姿元自廣寒來，分得天香長馥郁。", "千古風流獨占秋，一枝曾比崑山玉。", "伊余老去百念灰，已是形骸如土木。", "年年尚爲此花狂，有似淵明偏愛菊。", "坐中不可一日無，又似子猷真愛竹。", "一從秋到天宇清，頗費夢思眠不熟。", "凌晨便起探花枝，走遍荒園常僕僕。", "可怪司秋失故常，時節已深花尚伏。", "迨余抱病卧匡床，始報枝頭綴金粟。", "折來三嗅忽悽然，不覺淚珠懸兩目。", "天胡祇賦惜花心，不容享此看花福。", "今年疾疢已如斯，來歲衰頹還可卜。", "縱令牽强到花間，空使此心生不足。", "不如等是趁西風，把花一掃還空谷。"]}