{"author": "吳芾", "period": "宋", "type": "诗", "title": "詠海棠", "paragraphs": ["古人花譜名浮實，獨有海棠真第一。", "我家千樹足奇花，晚得此花尤傑出。", "每逢春色鼎來時，爭逞新粧媚晴日。", "渾如酒暈入香腮，宛似臙脂施玉質。", "雨後妖嬈倍有情，天然富貴曾無匹。", "夜深燭下更端相，睡起還疑春思鬰。", "老來百事盡疏慵，頗喜與花時款密。", "豈知牢落向江城，驟爾乖離心若失。", "試從僻陋强搜尋，偶得一株天所乞。", "纖枝雖瘦不禁春，亦有花光相照拂。", "一時遊子覩爭先，共歎凡花難跂及。", "愈令倦客憶故園，不覺淚沾衫袖濕。"]}