{"author": "張舜民", "period": "宋", "type": "诗", "title": "鄉人言", "paragraphs": ["郴江有奇石，似牛伏岸側。", "鄉人久相傳，過者有顛覆。", "我與鄉人謀，鑿去可勿留。", "祇消一日力，得弭千歲憂。", "鄉人顧我笑，官必有闇拙。", "大者不能圖，小者安能說。", "方今民間事，頗有急於石。", "當官貴居事，能不閑採拾。", "我有本多田，今乃身無居。", "雖有兒女輩，售人爲婢奴。", "破家不足恡，所恨骨肉離。", "官今將骨肉，好去將何之。", "我雖有田里，亦聞官念此。", "念此不能爲，何用居官爾。", "乃指江中石，此物如有神。", "不覆廉善士，獨傾貪虐人。", "官今幸過此，行李都無害。", "將我言日思，勿爲貧賤懈。", "我聞鄉人言，背顙俱汗流。", "欲問破家因，恐爲明者羞。"]}