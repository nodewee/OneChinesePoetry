{"author": "葛立方", "period": "宋", "type": "诗", "title": "喜閑", "paragraphs": ["白蘋花發兮水晶宮，捨此地兮余將曷從。", "斧斤丁丁兮爲余之棲，葯作房兮梁則辛夷。", "朝迎山雲兮，莫送雲歸。", "伏臘粗給兮，朝市奚爲。", "薑畦兮芋疇，瓜㼌蔓長兮女桑始柔。", "高田兮壤沃，麥芒如篲兮黍如粟。", "下田兮若按，䆉䅉衡從兮碧泉。", "乳水不淫兮旱火不光，神之德兮疇敢忘。", "拜金鋪兮奠椒漿，賽鼓坎坎兮錦傘悠颺。", "傾銀兮注瓦，玄鯽霜芹兮父老同社。", "鳥勸飲兮風爲啟關，宇宙之間兮誰如我閑。", "熱官雖好兮寧守菟裘，彼有危機兮余差無憂。", "鷹綵緤兮金作鐶，搏狐兔兮供吾之餐。", "馬玉勒兮錦作障，檀溪深兮躍必五丈。", "爲人吠兮乃可以佩人之鋂，爲人鳴兮乃可以食人之粟。", "所貴兮寂寂而矯矯，所鄙兮赫赫而碌碌。", "吾寧爲鴻兮取食於江湖，吾寧爲龜兮曳尾於泥塗。"]}