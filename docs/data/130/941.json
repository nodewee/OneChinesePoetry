{"author": "吳芾", "period": "宋", "type": "诗", "title": "和林大任勸耕", "paragraphs": ["壯哉溢目還盈耳，千騎出城歌吹起。", "野人一覩快爭先，奔走歡呼幾折趾。", "往年戎馬偶出郊，田間彌望皆荒茅。", "使君篤意勸農課，盡使惰游如所教。", "麥欲連雲桑蔽野，此心猶恐孤民社。", "要將治績邁龔黄，不但文辭超賈馬。", "編民擊壤自欣歡，盡道年來百慮寬。", "承流宣化得賢帥，湛恩霑溉何漫漫。", "不愧剖符仍受玉，善政已爲千里福。", "年豐穀賤復何憂，向也窮民今亦足。", "固知博施非屯膏，况能好善如干旄。", "賓僚倘有公輔器，寧辭解贈腰間刀。", "有客有客歌賢業，詞爛春葩光煒燁。", "一時酬唱已清新，四坐朋從更和叶。", "酒酣諧笑應云云，元白李杜疑前身。", "想當揮毫落紙時，筆端往往俱有神。", "我來觸緒未暇給，首覩明珠千百粒。", "豁然兩眼頓增明，更覺慢心無自入。", "已幸從今日往還，况復賦詩賓客間。", "只恐使君丹詔下，擢歸青瑣點朝班。"]}