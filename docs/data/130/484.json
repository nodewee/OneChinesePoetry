{"author": "謝伋", "period": "宋", "type": "诗", "title": "紹興甲寅正月至吳文叟山莊", "paragraphs": ["學士奔波方繞枝，隠者盤旋能避時。", "縈紆三徑襄枳棘，庇蔭萬木藏茅茨。", "常時理棹去城遠，先世卜築無人知。", "高山爲屏開錦繡，清泉可鑑堆琉璃。", "主人好德鄉黨敬，賓客來游鄰里窺。", "有田千畝何所羨，遺子一經常自期。", "莫向清流歌考槃，須知好爵徒爾縻。", "驅羊拾芥不難取，濯纓洗耳應復思。"]}