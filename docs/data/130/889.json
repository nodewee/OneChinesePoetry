{"author": "吳芾", "period": "宋", "type": "诗", "title": "次韵沈漕使寄和碧雲亭之作", "paragraphs": ["衰年厭塵勞，久念作浄觀。", "奉祠還故山，閲歲更過半。", "草草結茅廬，雖無輪與奐。", "水作綠羅衣，山爲青玉案。", "自足了餘生，豈謂浮名絆。", "牽從江上來，去國同王粲。", "既與猿鶴疏，還驚鷗鷺散。", "公餘坐危亭，四顧雲影亂。", "新詩忽鼎來，累日飽吟玩。", "洗我胸中塵，宛如覩清盼。", "信知隠侯家，句法有成算。", "方今苦乏材，當饋屢興歎。", "如公人物英，寧久從遠宦。", "會見御追風，起自長淮畔。"]}