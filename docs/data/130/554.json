{"author": "鄭樵", "period": "宋", "type": "诗", "title": "採茶行", "paragraphs": ["春山曉露洗新碧，宿鳥倦飛啼石壁。", "手携桃杖歌行役，鳥道紆迴愜所適。", "千樹朦朧半含白，峰巒高低如几席。", "我生偃蹇耽幽僻，撥草驅煙頻躡屐。", "采采前山慎所擇，紫芽嫩綠敢輕擲。", "龍團佳製自往昔，我今未酌神先懌。", "安得龜蒙地百尺，前種武夷後鄭宅。", "逢春吸露枝潤澤，大招二陸棲魂魄。"]}