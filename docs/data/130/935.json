{"author": "吳芾", "period": "宋", "type": "诗", "title": "送津兒之官麗水", "paragraphs": ["憶我初仕時，不敢望高位。", "但得宰一同，便可行己志。", "實惠儻及民，死亦有生氣。", "况復著陰功，子孫將不墜。", "胡爲人憚之，百計欲求避。", "我聞事無難，辭難豈爲義。", "世路雖多艱，官途須歷試。", "是用俾吾兒，往當民社寄。", "眷言古括州，山水有佳致。", "我尚記昔年，嘗爲郡守貳。", "雖無德在人，人亦安平易。", "百里聞汝來，想見多忻慰。", "要當盡此心，有以塞其意。", "誠能使吏民，自此知懷畏。", "家家各安居，人人共稱治。", "縱或罹謗傷，固自有公議。", "有如汝所存，俯仰似無愧。", "功名餘事耳，何必成與遂。", "年來我掛冠，方得閑中味。", "無乃逼桑榆，七十仍有二。", "知復幾何時，得見汝娛侍。", "雖幸枕湖山，已闢幽棲地。", "有詩誰伴吟，有酒誰同醉。", "正欲汝相隨，俄然又相離。", "會須早歸來，日作斑衣戲。", "箇中有真樂，豈必三旌賁。"]}