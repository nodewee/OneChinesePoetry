{"author": "吳芾", "period": "宋", "type": "诗", "title": "三老圖既成久欲作詩未果因次任漕韵", "paragraphs": ["我久欲作三老詩，苦無佳句能解頤。", "抽軋鄙思成無期，有語欲吐還茹之。", "忽得新篇向此詩，恍如春草生謝池。", "明珠萬斛光陸離，璀璨不減珊瑚枝。", "壓倒元白頭欲垂，直與李杜肩相差，使我手把不停披。", "憶昨梅花吐瓊蕤，枝頭愛日仍舒遲。", "雖恨捧觴無翠眉，吾人臭味自相宜，花下清歡聊共追。", "嗟我老來意氣衰，歸心已决不復疑。", "雖來江右把一麾，但知痛飲真吾師。", "尊前况逢冰雪姿，豈容不醉負屈巵。", "二老攬轡方並馳，一氣相和如壎箎。", "百城感化熏蘭芝，不事威怒轟雷椎。", "後園探春容我隨，開懷笑語何熙熙。", "丹青寫此一段奇，未羨九老洛水湄。", "何日歸去山之崖，時命柴車載鴟夷。", "相逢徑醉莫問誰，飲盡不妨尋酒旗。"]}