{"author": "吳芾", "period": "宋", "type": "诗", "title": "王若夫謂水晶蒲萄本出其家求詩", "paragraphs": ["君家蒲萄天下奇，奴視百果何其卑。", "種成滿架日蕃衍，清似水晶甘若飴。", "八月江南風日美，正是人家酒熟時。", "盤中珍果有如此，誰數閩中生荔枝。", "鄉人歆艷競分種，不過數年條已萎。", "胡爲君家植此樹，閲歲數十如新移。", "我聞尤物天所靳，盛衰頗與人相隨。", "君家令祖有賢行，一邑遠近人爭推。", "少雖失身事刀筆，吏之操術皆耻爲。", "處心積慮人莫及，奉法循理古亦稀。", "人與黄金目不視，身居暗室心不欺。", "退處郊坰忍窮困，只教子孫爲布衣。", "天公無以表純懿，特以此果先見貽。", "其孫努力效儒業，表表穎出非常兒。", "未壯果能立門戶，直上蟾宮攀桂枝。", "自餘雖未登上第，亦已飛鳴到禮闈。", "俱傳清白守家訓，端若此果光陸離。", "今君既取以餉我，又復琢句形聲詩。", "願君採折多醖釀，積千萬石爲酒池。", "客來自此酌不竭，永永百年供壽巵。"]}