{"author": "吳芾", "period": "宋", "type": "诗", "title": "二月晦日惜春有感", "paragraphs": ["春半年已除，舊聞詩人語。", "老夫始信之，倍覺傷時序。", "方春未來時，屈指朝朝數。", "十分擬春來，欲與春爲主。", "那知事已乖，十日九風雨。", "縱得暫時晴，應酬紛萬緒。", "舉眼看枝頭，春事已如許。", "還憶故園花，連年成間阻。", "南園亦可人，雖美非吾土。", "願天早放歸，容我老農圃。", "月下與風前，對花歌且舞。", "日日是青春，何必唱金縷。"]}