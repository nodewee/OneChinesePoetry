{"author": "吳芾", "period": "宋", "type": "诗", "title": "得家書報敝居紫丁香盛開悵然有感", "paragraphs": ["我家丁香大盈丈，天公靳惜非凡材。", "去年花開香滿屋，我方局促纏悲哀。", "準擬今年必無事，儘可花下相追陪。", "何期頓與花隔絕，斗粟牽從江上來。", "前日我家寄書至，爲報堂前花正開。", "熏人已如蘭麝噴，照眼還若錦繡堆。", "狂蜂遊蝶自來往，舊成蹊處今生苔。", "主人有花不解賞，向來何以事栽培。", "置書不覺雙淚墮，人事好乖如此哉。", "嗟我行年近六十，鬢髮星星心已灰。", "縱使從今得自便，此生看花能幾回。", "况復奔馳未能已，斷蓬正滾風中埃。", "欲往一見尚不可，敢望近前持酒杯。", "須知軒冕儻來耳，不如歸去山之隈。"]}