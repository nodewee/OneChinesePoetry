{"author": "葛立方", "period": "宋", "type": "诗", "title": "冬至後雪", "paragraphs": ["客寐失通宵，寒聲動泬寥。", "雲容頹玉宇，雪陣攪層霄。", "點點楷灰落，亭亭柳絮飄。", "文窗斜擊紙，老樹巧裝條。", "墮嶺篩寒髻，凌波洒碧綃。", "風狂初索索，雨細漸瀌瀌。", "入酒應愁凍，當爐覺易消。", "蕭森聲勢密，飄瞥路岐遥。", "蓑冷翁仍釣，山迷客罷樵。", "裁紈鋪縞素，脩月屑琨瑶。", "市小瓊樓合，時和玉燭調。", "三章歌睿製，五板賀寒朝。", "吠犬驚南嶺，騎馿憶灞橋。", "終南憂壓腦，少室衒齊腰。", "嗟我星霜老，經時鬢髮凋。", "摘蔬和凍煮，收葉带蘇燒。", "路滑難求馬，衣單悔貰貂。", "暖寒誰掃徑，莫負紫金蕉。"]}