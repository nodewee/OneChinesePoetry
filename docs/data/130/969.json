{"author": "吳芾", "period": "宋", "type": "诗", "title": "又和謝良輔惠箭筍", "paragraphs": ["卜得幽居山繞屋，四圍景物何紛鬰。", "門前掩映百垂楊，牆裏回環萬修竹。", "風來花氣競薰人，日出鳥聲渾滿谷。", "簷前花樹盡堪攀，砌下清泉常可掬。", "暮年得此復何求，但閉柴荆理松菊。", "客至草草具杯盤，隨分烹炮薦魚肉。", "野人頗厭近腥羶，長苦春蔬餐不足。", "固知竹箭已抽萌，玉筯瓊簪破苔綠。", "非君好事遠寄將，安得今朝充我腹。", "禮勤意厚已難當，仍出長篇相付囑。", "嗟予樸拙豈知詩，祇覺珠璣照雙目。", "朝吟夕詠自忘疲，雖欲安眠眠不熟。", "起來爛煮飽枯腸，盡却韭葅并豆粥。", "人生嗜好固不同，此味定知人共欲。", "第慚作報乏瓊瑶，惡語雖多漫盈牘。"]}