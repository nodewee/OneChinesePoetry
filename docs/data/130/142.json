{"author": "釋慧遠", "period": "宋", "type": "诗", "title": "偈頌一百零二首  其五○", "paragraphs": ["大哉釋迦文，生下便作怪。", "南北東西行，點胸也忒殺。", "棄捨輪王位，反受父母拜。", "六載向雪山，精進修浄戒。", "明星纔出現，證道果能快。", "分別說三乘，惹得一身債。", "最後向靈山，拈花索買賣。", "十萬衆人前，就中無一介。", "獨有迦葉波，和贓與捉敗。", "二千年前且放過，直至而今被佗壞。", "壞不壞，主元在。", "主既在，休廝頼。"]}