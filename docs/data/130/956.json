{"author": "吳芾", "period": "宋", "type": "诗", "title": "陳正卿示蛤蜊解嘲之作因次來韵", "paragraphs": ["夫君雅志知誰會，身在寰中心物外。", "平生初不入州縣，一任傍人驚且怪。", "日來杖屨忽相過，爲我踏破松陰碎。", "亹亹清談頗逼人，祇將萬卷窺千載。", "得酒歡然竟不辭，右手持杯左手蟹。", "夫君真是人中豪，寧比尋常庸俗輩。", "不食蛤蜊何足羞，但能適口斯爲快。", "山肴野䔩亦自佳，豈必蒓羹與鱸膾。"]}