{"author": "謝伋", "period": "宋", "type": "诗", "title": "送孫仲舉徽猷罷郡造朝", "paragraphs": ["四月維夏天未暑，天台居民逃室處。", "城中屨貴巷陌喧，城外號奴去村墅。", "老癃扶杖少者趨，夫棄禾麻婦投杼。", "肩隨足躡似同謀，色沮聲低咸偶語。", "使君高車挽不止，誰其嗣之保閭里。", "攀轅卧轍豈留行，遮道填門寧足恃。", "三江阻隔江水深，莫使江頭有船艤。", "我聞此語良足聽，呼使來前陳本始。", "吾州使君能靜治，千里無虞安獄市。", "澄之不清擾不濁，盡道使君心似水。", "昔襦不足今袴餘，良藥千金補瘡痏。", "黄屋近駐錢塘城，願說政平並訟理。", "從今更借二三年，增秩賜金書用璽。", "我言此語爾未思，有大於此爾何知。", "入爲三公自故事，天台美稱公是宜。", "德澤但可施一州，潤及九里寧獨私。", "携持却看祖道盛，送車百兩多旌麾。", "爭先勸飲接殷勤，玉酒湛湛皆盈巵。", "使君千觴亦未醉，更聽小儒前致詞。", "嗟予待次七閩郡，法式規模知吏師。", "忘年屈勢待我厚，歲月易得今再期。", "送公去郡情更惡，人送作郡知何時。"]}