{"author": "葛立方", "period": "宋", "type": "诗", "title": "橫山堂三章  其三", "paragraphs": ["陽羨之居兮宅淼茫，辛夷閨兮薜荔牆。", "建芳馨兮廡門，爛昭昭兮未央。", "橫山老人兮獨處廓，十七地兮三一屋。", "龍馳兮沖天，花鳥水竹兮聊爾平泉。", "公有豫章楩楠兮聳萬仞，公有瑊玏玄厲兮磨而不磷。", "棟梁兮媞媞，柱之石兮不傾以支。", "此棟此石兮非斤非斧，盍以帡幪兮寰宇。"]}