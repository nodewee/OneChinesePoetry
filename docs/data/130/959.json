{"author": "吳芾", "period": "宋", "type": "诗", "title": "九日感懷", "paragraphs": ["淡雲籠日秋容薄，淅淅西風度簾幕。", "籬邊黄菊自重陽，天外幽人正離索。", "登高那可望長安，記得當年醉豐樂。", "十千美酒一百分，脫帽狂歌恣歡謔。", "風流坐上盡英豪，醉倒不知紅日落。", "誰知陳迹轉頭空，漠漠烟塵暗京洛。", "又是秋高塞馬肥，萬國城頭悲戰角。", "對花强飲欲忘懷，萬感並生還作惡。", "河水之濁有日清，世亂當復見太平。", "只應人老鬢毛疏，愧他年少插茱萸。"]}