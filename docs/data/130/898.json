{"author": "吳芾", "period": "宋", "type": "诗", "title": "再和", "paragraphs": ["嗟我性拙疏，平生好泉石。", "好景與良辰，風清並月白。", "必對佳友朋，一尊陶永夕。", "雅志在輕肥，每笑公西赤。", "歲晚效一官，粗竭區區力。", "所得僅牛毛，罪戾如山積。", "與其鎮營營，終朝有憂色。", "孰若歸去來，日作太倉糴。", "雖然食不充，野性還自得。", "况復二老人，年來多病厄。", "杜門奉旨甘，此意自平昔。", "端欲務寬閑，初非爲矯激。", "他日會稽歸，斯言終不食。", "人誰諒此心，交遊謾千百。", "獨幸王夫子，相知如鮑叔。", "憐我氣早衰，短髮僅覆額。", "信我非作僞，有意在作德。", "餘生能幾何，捨此將安適。", "世路多風波，談間起仇敵。", "且復倒壺觴，樂此承平日。"]}