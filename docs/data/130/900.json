{"author": "吳芾", "period": "宋", "type": "诗", "title": "和王澧州喜雨", "paragraphs": ["田父苦亢旱，傷心涕泗沱。", "使君憫斯民，雩禜亦何多。", "古廟舞羣巫，袂屬肩相摩。", "密雲自西郊，奈汝旱魃何。", "天官感精誠，霹靂加譴訶。", "遂協畢星好，一洗吾民痾。", "頓覺田畝間，歡然聲氣和。", "人生一飽足，寧復憂其他。", "要當及豐年，對酒仍高歌。", "祇愁偃鼠腹，未醉顔已酡。"]}