{"author": "吳芾", "period": "宋", "type": "诗", "title": "家人生朝", "paragraphs": ["相從四十年，於今成二老。", "向來苦宦遊，頗恨歸不早。", "我家枕湖山，彷彿如蓬島。", "今始得歸來，方喜開懷抱。", "復值君誕辰，滿目春光好。", "幸有酒千鍾，足可共傾倒。", "要須且沈酣，莫被閑愁惱。", "我方務清虛，志不在金寶。", "亦復戒浮華，意豈在花草。", "但願享遐齡，白首長相保。"]}