{"author": "吳芾", "period": "宋", "type": "诗", "title": "和陶悲從弟仲德韵哭陳澤民", "paragraphs": ["年來朋舊少，大半已彫零。", "人物如吾子，共謂上青冥。", "行年纔五十，歎惜負平生。", "憶子初見我，我意已先傾。", "愛子器識遠，佇子功業成。", "縱不登要路，亦必享遐齡。", "貳邑曾未久，早已聞政聲。", "方將脫選調，榮養娛親庭。", "天公亦何事，於此獨無情。", "一旦棄我去，不復見儀形。", "痛傷風月夜，空對酒尊盈。"]}