{"author": "吳芾", "period": "宋", "type": "诗", "title": "葉性之有詩紀十五夜之集因用來韵", "paragraphs": ["人生重行樂，樂事古難全。", "有如天邊月，多闕還少圓。", "又如牛女星，會合動經年。", "今夕羣賢集，定知非偶然。", "顧我老多病，要路懶著鞭。", "年年上章疏，只丐早歸田。", "頼天憐此意，得遂性所便。", "歸來小西湖，湖水清且漣。", "吾廬在其上，可濯仍可沿。", "一望興無盡，十里開紅蓮。", "風前波渺渺，雨後竹娟娟。", "到此百念滅，已是卜終焉。", "但恨乏勝侶，使我心懸懸。", "今得與公輩，共上泛湖船。", "載月娛清夜，同醉壺中天。", "雖無管弦奏，雖無羅綺筵。", "看此水與月，自足中聖賢。", "况復座上客，盡如珠玉聯。", "其間有老匠，自舊稱詩仙。", "飲散出佳句，爲我寫由拳。", "紀此一時勝，付與山水傳。", "合當風月夕，更結一笑緣。"]}