{"author": "吳芾", "period": "宋", "type": "诗", "title": "和劉判官喜雪", "paragraphs": ["濫把州麾奉北堂，自慚政術非龔黄。", "年豐物阜天所賜，容我養拙山水鄉。", "今朝瑞氣俄融結，散作飛花應時節。", "萬家疫癘一掃除，盡道年時無此雪。", "幕中佳士欣得公，筆端能與造化通。", "乃知冰柱有家法，寡和未饒歌郢中。", "一望瓊瑶迷四境，我復白頭臨絕頂。", "要須相與作春溫，共向尊前拚酩酊。"]}