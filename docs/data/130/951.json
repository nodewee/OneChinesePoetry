{"author": "吳芾", "period": "宋", "type": "诗", "title": "對海棠懷江朝宗", "paragraphs": ["我住湖山歲月賒，年年長醉海棠花。", "憶昨君來花未放，却言花放定相過。", "亦欲花間同一醉，肯教垂老負陽和。", "東風始動花始蕊，君已翩然到我家。", "意君爲花必少駐，那知事復成參差。", "眼底垂絲先弄影，一時浮艷亦堪誇。", "豈若神仙真態度，紅粧翠袖肩相摩。", "躊躇花下不忍別，回頭彼此奈愁何。", "匆匆直向剡溪去，急爲饑民救札瘥。", "萬人既欲全性命，賞心樂事自應那。", "待得明春來修好，因循又恐成蹉跎。", "世間萬事無不爾，不用逢春苦歎嗟。", "如君年年走塵俗，深疑天不付芳華。", "何似相隨林下住，共將爛醉爲生涯。", "不但有花供笑語，還應有句助吟哦。"]}