{"author": "吳芾", "period": "宋", "type": "诗", "title": "有感", "paragraphs": ["陰陽失調燮，歲事成大饑。", "我聞江湖間，細民競流離。", "療饑已無食，卒歲還無衣。", "民窮聚爲盜，自古誠有之。", "不謂嚴冬日，宛如暮春時。", "里閭疫癘起，災迍逮嬰兒。", "今已歲殘臘，不見雪片飛。", "中夜不能寐，念此方涕洟。", "上天復赫怒，雷聲震四維。", "驟雨相繼作，奔電仍交馳。", "連夕不能止，遠近俱憂疑。", "我心更驚愕，倍畏天之威。", "炷香拜庭下，再三爲民祈。", "願天正時令，順行無逆施。", "反雷變作雪，盈尺以爲期。", "庶幾宇宙內，物物各得宜。"]}