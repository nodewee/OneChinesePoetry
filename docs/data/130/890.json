{"author": "吳芾", "period": "宋", "type": "诗", "title": "寄題鮑昌朝足軒", "paragraphs": ["江南有散人，幾年卧草野。", "破甑餘塵埃，衡門絕車馬。", "倘非義所安，一介不取捨。", "闢軒窮巷間，此意非滿假。", "雖云外不足，中有至足者。", "道義輩古人，文章播天下。", "一點浩然氣，萬象資陶冶。", "持此復何求，酣歌對醆斚。", "吁哉簞瓢樂，千古一回也。", "先生於此時，卓然秉大雅。", "顧我愧高風，亦忝詩酒社。", "何當登此軒，抵掌共披寫。"]}