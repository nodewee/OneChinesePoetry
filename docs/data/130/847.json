{"author": "吳芾", "period": "宋", "type": "诗", "title": "和陶庚戌歲九月中於西田穫早稻", "paragraphs": ["東風纔解凍，農事已開端。", "田夫競力作，不獲須臾安。", "淵明於是時，亦豈容坐觀。", "日出負耒去，入夜乘牛還。", "寧不憚勞苦，要得逃饑寒。", "顧我獨何幸，雖知稼穡難。", "逢秋但一飽，此外了不干。", "回首視淵明，已是增汗顔。", "那堪萬事拙，只得長掩關。", "誦公穫稻句，倍爲公興歎。"]}