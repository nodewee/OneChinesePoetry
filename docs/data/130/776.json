{"author": "葛立方", "period": "宋", "type": "诗", "title": "贈友人莫之用", "paragraphs": ["抱犬高眠已云足，更得牛衣有餘燠。", "起來敗絮擁懸鶉，誰羨龍髯織冰縠。", "踏翻菜園底用羊，從他春雷吼枯腸。", "擊鐘烹鼎莫渠愛，小芼自許猴葵香。", "半世饑寒孔移带，鼠米占來身漸泰。", "吉雲神馬日匝三，樗蒱肯作豬奴態。", "虎頭食肉何足誇，陰德由來報宜奢。", "丹竈功成無躍兔，玉函方祕緣青蛇。"]}