{"author": "吳芾", "period": "宋", "type": "诗", "title": "和陳天予巖桂", "paragraphs": ["乞身未遂歸巖谷，滿面塵埃慵靧沐。", "鈴齋獨坐更悲秋，喜見吾人駐車轂。", "吾人別久正懷思，一旦渴心還慰沃。", "天公助我作清歡，特遣仙花薦芬馥。", "萬枝瑣碎屑黄金，幾樹陰森攢碧玉。", "天然風韵月中來，頗鄙人間桃李俗。", "秋高氣爽人意佳，衰病無悰惟我獨。", "胡爲却被此花惱，盡日簷前看不足。", "况是欣逢磊落人，遠追渭釣並巖築。", "須知天欲長吟哦，使向筠陽看修竹。", "見花落筆作長謠，燦若珠璣千百斛。", "我方觸緒不自聊，得此細看還熟讀。", "明朝人去花亦殘，只把新詩時反覆。"]}