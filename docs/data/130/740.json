{"author": "葛立方", "period": "宋", "type": "诗", "title": "聞我師大捷虜騎宵遁上時宰五十韵", "paragraphs": ["憬彼金微虜，游魂擅一隅。", "筋駑殂老革，乳臭立遺雛。", "毒螫鍾蛇豕，虔劉肆猰貙。", "請和包譎詐，歸地反膏腴。", "尚爾載書濕，俄然信誓渝。", "不庭時寇境，匪茹自干誅。", "作噩新年換，青陽窒月踰。", "違天輒非覬，掃國敢長驅。", "崛强提凶器，飛揚起逆徒。", "酋渠連渤海，部曲雜單于。", "區脫宵成寨，兜牟曉援桴。", "刺船窺采石，擐甲逼濡須。", "烽火來何急，囊書報不虞。", "山河依睿主，社稷倚真儒。", "自昔經綸手，惟公器業殊。", "保江卑謝傅，圖霸小夷吾。", "端揆開黄閤，中權正紫樞。", "邦基資翊戴，賢路闢崎嶇。", "傅說推良弼，周公孫碩膚。", "時危材愈見，位重德相符。", "勇决扳裴度，遲迴鄙蔡謨。", "艱難初議在，慷慨赤心輸。", "餉道通流馬，疲兵斥濫竽。", "機能乘眇忽，謀不失錙銖。", "李郭遵成算，韓彭聽指呼。", "驍師馳建鄴，突騎出皇都。", "疾視冠衝髮，先登膽滿軀。", "貔貅人賈勇，鵝鸛陣標圖。", "象弭彎繁弱，霜鋒運屬鏤。", "捨生如棄唾，殲敵甚摧枯。", "感忽驚飛將，神明服大巫。", "羊腸開道路，熊耳積頭顱。", "川絳居巢血，原膏下谷俘。", "據鞍來馬援，燒艦得周瑜。", "淝水奔餘燼，烏江復舊郛。", "采薇因遣戍，破竹遂來鋪。", "折箠寧勞漢，觭輪不反胡。", "愷歌旋魏闕，京觀築淮區。", "妖祲西消楚，祥星東照吳。", "百蠻應震懾，十載謾含餬。", "公昔居中憲，純誠著託孤。", "神扶脫沙漠，帝賚陟台衢。", "國勢今安堵，民編靖覆盂。", "百嘉同壽域，一氣轉洪爐。", "行賞頒金印，禋宗薦玉瑚。", "鼎彝刊閥閲，簡策記規模。", "國棟從今定，邊塵自此無。", "雷霆先慴服，雨露繼涵濡。", "北極羣星拱，明堂一柱扶。", "家家鬻釵釧，賀酒約同𣂏。"]}