{"author": "吳芾", "period": "宋", "type": "诗", "title": "和陶赴假還江陵夜行途口韵寄江朝宗", "paragraphs": ["居閑歲月久，萬事心已冥。", "獨於同調人，獨未能忘情。", "憶昔桂花發，君來訪柴荆。", "把酒坐花下，歡然話平生。", "今年秋更好，花還照眼明。", "無由共清賞，幽恨已難平。", "那聞遭橫議，意頗悔西征。", "既不樂朝市，却思巖石耕。", "古來未遇者，寧免寸祿榮。", "要當且隠忍，勉强就功名。"]}