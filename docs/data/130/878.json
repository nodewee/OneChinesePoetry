{"author": "吳芾", "period": "宋", "type": "诗", "title": "寄季元集", "paragraphs": ["劍池有逸人，過我談名理。", "自謂出囂塵，知足更知止。", "高標拂煙雲，雅志在山水。", "既作陶淵明，且慕赤松子。", "我方聞緒餘，固已生歡喜。", "正欲叩淵源，獨恨未暇耳。", "忽云桐柏山，此去甚密邇。", "擬一往其間，尋真訪遺址。", "不久便可還，畢此玄妙旨。", "一去寂無音，逢人問行李。", "人言不復來，征車已西指。", "反把遊山屐，去踏長安市。", "似聞稍留連，尚稽歸故里。", "未免傍人門，乞憐應忍恥。", "縱使得美官，所喪亦多矣。", "嗟哉人學仙，如君能有幾。", "冥鴻合高翔，不謂事乃爾。", "徒有懶窩名，却入旋窩裏。", "始知聽空言，未若觀素履。", "意者天愛君，要君行處是。", "慮或成沈迷，敗道自此始。", "聊復小撓之，欲其全暮齒。", "庶發堅固心，永無塵念起。"]}