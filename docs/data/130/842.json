{"author": "吳芾", "period": "宋", "type": "诗", "title": "和陶始作鎮軍參軍經曲阿韵哭陳能之", "paragraphs": ["陳公行古道，出處盡堪書。", "俯仰端無負，初終總一如。", "粵從爲劇邑，平步上亨衢。", "正色主風憲，彈劾靡親疏。", "故雖頻補外，直性不可紆。", "召還方進用，謂當推緒餘。", "一朝忽攖疾，力請歸舊居。", "竟化遼東鶴，不作北溟魚。", "哀哉名世士，天胡賦分拘。", "有子傳衣鉢，無錢治室廬。"]}