{"author": "釋慧遠", "period": "宋", "type": "诗", "title": "偈頌一百零二首  其三四", "paragraphs": ["咄咄牯牛兒，森森頭角露。", "恣貪肥膩草，脹殺孃生肚。", "憶昔未離羣，已作牛王步。", "今既離羣去，觸諱沒回互。", "沒回互病最堪憂，灌澉依前是好牛。", "有時喜，未跨門欄先撒𡱢。", "有時瞋，掉尾昂頭不顧人。", "有時好，舌端攬盡千峰草。", "有時惡，掣斷鼻頭雙服索。", "而今風和日暖，江南江北去何之，佇看深耕淺種拕犁拽杷正當時。", "稍乖角，覓便宜。", "老夫不惜操刀手，生捉歸來活剝皮。"]}