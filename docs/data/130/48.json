{"author": "張舜民", "period": "宋", "type": "诗", "title": "試院感懷", "paragraphs": ["朱戶當晝扃，霜簾達夜懸。", "沈沈造廣庭，皞皞接衆賢。", "疏莛叩洪鐘，短綆汲深淵。", "始知學不迨，內顧多歉然。", "憶昔居上庠，忝出流輩前。", "賦就千金直，詩成萬口傳。", "荀楊迥接迹，班馬思比肩。", "一從苟干祿，永謝英俊躔。", "折腰府縣中，餬口道路邊。", "世俗多見輕，義士誰哀憐。", "憔悴有今日，光輝思昔年。", "今茲睹秋闈，猶欲爭相先。", "枯魚傍江湖，疲馬憶薊燕。", "凉風拂翠幙，隴月向人圓。", "物景近中秋，客意孤綿綿。", "裴回望清光，欲攬不得全。", "永懷懽樂時，把酒謝嬋娟。"]}