{"author": "吳芾", "period": "宋", "type": "诗", "title": "續潘仲嚴秋夜歎", "paragraphs": ["秋夜凉，秋夜凉，碧天如水涵月光。", "空堂耿耿不成寐，起坐拔劍歌慨慷。", "罷金樽，還獨酌，試一停杯問寥廓。", "此身此世竟如何，摇摇驚燕巢風幕。", "伊昔我生適太平，豈信中原有甲兵。", "揚鞭走馬長安市，美人如玉酒如澠。", "可惜太平留不住，一旦風塵沓回互。", "誰知年少樂遊場，翻作敵人爭戰處。", "烽火照天光奪日，殺氣騰空暗如霧。", "皇家骨肉幾千人，盡逐鑾輿沙漠去。", "回頭宮闕成一空，惟有山河在如故。", "咄咄姦諛何誤國，二十年來啟邊隙。", "邊隙已成猶自如，忍使吾民罹此極。", "哀哉吾民亦何辜，父子連年死鋒鏑。", "興言及此心膽寒，空對秋風淚橫臆。", "淚橫臆，宇宙回旋雲失色。", "我聞古亦有亂離，人道亂離今過昔。", "一人厭奔走，四海念休息。", "如何廊廟土木人，安坐恬然有肉食。", "我今願得上方斬馬劍，盡取兇徒肆誅殛。", "却總堂堂百萬師，浄掃邊塵空塞北。", "莫言草芥無奇策，願蒙天子一前席。"]}