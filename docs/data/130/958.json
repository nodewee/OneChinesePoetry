{"author": "吳芾", "period": "宋", "type": "诗", "title": "中秋會於照水堂竟不見月和劉判官", "paragraphs": ["又是人間八月秋，西風萬里殘暑收。", "簿書汩沒日復日，忽逢佳節聊舉頭。", "開樽喜有賓僚共，準擬延月歸城樓。", "姮娥何事苦相惱，使我珠簾空上鈎。", "百年樂事能有幾，興來不憚秉燭遊。", "雖無月華助吟賞，須知節物不可留。", "樽前莫問漏聲促，且對溪山倒玉舟。"]}