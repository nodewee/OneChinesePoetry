{"author": "釋慧遠", "period": "宋", "type": "诗", "title": "偈頌一百零二首  其三九", "paragraphs": ["一粒紅稻飯，幾滴牛領血。", "憑君子細看，我亦難分雪。", "耕者耕未已，種者種不歇。", "目望九霄雲，誰顧三伏熱。", "秋收政其時，全在要精潔。", "升合等平分，彼我言詞絕。", "暗室不可欺，喫水也防噎。", "上人飽法味，道眼能昭徹。", "歸來滿鉢香，坐斷水雲舌。", "金毛恣翻躑，異獸潛深穴。", "栗棘金剛圈，略不通水泄。", "百草頭邊著眼看，七星用處當風截。"]}