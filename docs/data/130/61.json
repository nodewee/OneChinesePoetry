{"author": "張舜民", "period": "宋", "type": "诗", "title": "送羅正之年兄出使二浙", "paragraphs": ["玉麈助清談，金貂飾高位。", "二物已殺身，無剝生民利。", "君爲使者官，猶作農夫事。", "隨軒載畚插，一心惟度地。", "惟梁及齊岱，潢汙變滯穗。", "玉食反無魚，黄牛如象貴。", "凡人畏辛苦，君處乃樂易。", "富哉太伯墟，吳越之委積。", "二年苦昏墊，竈臼成蛙肆。", "一日死百人，官司但熟視。", "不獲乃命君，物議已爲遲。", "君其尚勉旃，副彼朝廷意。", "若爲濬涇洪，可得露城市。", "誅其姑息人，戢彼因循吏。", "死者不可招，存者如何置。", "赴海與壑鄰，實繫君之智。", "君家本天台，立身頗勤勩。", "一生在州縣，晚歲稱憲使。", "南人重衣錦，今爾實自致。", "弭節拜墳墓，椎牛設鄉遂。", "翁媼上籬觀，揮零復嗟喟。", "咸曰羅家兒，今日乃如是。", "伊予出西北，仕路每相值。", "交代又同年，莫予論事契。", "嗜好無不同，出處亦有類。", "天台與四明，一生游夢寐。", "淡蕩秋風中，都門把歸袂。", "行與興公游，閒過賀老醉。", "二客儻有言，因風幸相寄。"]}