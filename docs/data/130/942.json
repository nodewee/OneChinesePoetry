{"author": "吳芾", "period": "宋", "type": "诗", "title": "又勸耕", "paragraphs": ["浙東十載歌豐登，去年水旱俄相乘。", "吾州何幸得一熟，四野絕聞愁歎聲。", "田疇二月土膏動，樹頭布穀爭飛鳴。", "田家飽食苦無事，雨後一犁方對耕。", "敢意使君親勸率，千騎曉作田間行。", "老農感激前致語，使君不用憂西成。", "臘中昨已見三白，今日還逢甲子晴。", "年豐穀賤定可卜，倉箱會見如坻京。", "但願使君對春色，莫負花前雙玉瓶。", "人生適意未易得，况復時節遭昇平。", "要須拚與賓客醉，無使旁人笑獨醒。"]}