{"author": "葛立方", "period": "宋", "type": "诗", "title": "和叔才餉酒", "paragraphs": ["百事不掛眼，一尊難暫忘。", "伻來頒酒聖，客至引杯長。", "桑落開新甕，崑崙接舊觴。", "鵝兒黄液重，象鼻碧筩香。", "銀海俄增量，金罌可配漿。", "蟻浮甘瀲灧，石飲見溫良。", "世事紛忘去，詩情合得嘗。", "醉來庭宇眩，醒後竹陰凉。", "釀鄙平原縣，鄰防吏部郎。", "糟丘誠可老，不用爾殽將。"]}