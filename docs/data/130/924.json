{"author": "吳芾", "period": "宋", "type": "诗", "title": "和送春詩送陳澤民", "paragraphs": ["少年買青春，千金初不惜。", "常恐春不留，韶華難再得。", "種杏更栽桃，爲春添景色。", "對酒復當歌，與春亡間隙。", "春去或未來，日探春消息。", "及至春又歸，送春恨無翼。", "追隨九十日，無日不自適。", "胡爲把一麾，千里從吏役。", "當塗古道院，事簡非繁劇。", "宴坐對江山，亦足自怡懌。", "所歎乏游從，無與共良夕。", "陳侯有高標，鷙鳥空累百。", "落筆動成篇，端不在促迫。", "不意牢落中，乃得此佳客。", "人事苦參商，天意有順逆。", "笑言猶未竟，遽爾成乖隔。", "雖未唱陽關，別恨已填臆。", "此邦固寂寥，頗亦富水石。", "方擬出郊坰，共試登山屐。", "何事逐春歸，不念人相憶。", "春事雖已闌，殘花尚紅白。", "且復引離尊，倒此香醪碧。"]}