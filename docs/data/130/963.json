{"author": "吳芾", "period": "宋", "type": "诗", "title": "呂丞相生日", "paragraphs": ["日躔析木當良月，辰象煌煌森羅列。", "忽驚昴宿下天來，果向明時作人傑。", "巍巍德望冠簪纓，魯國真儒獨擅名。", "五百年來世希有，端爲社稷萬人生。", "胸中素抱經綸術，致身便欲扶王室。", "不學磻溪坐釣磯，洗光直取虞淵日。", "艱難將相罕全才，天使我公居上台。", "公能以道佐人主，四海俱知天意回。", "蒼生政爾資霖雨，未許超然成獨處。", "佇看丹詔下嚴宸，會見敖叔三相楚。", "向來忠烈已無前，此去勳庸非偶然。", "便使呼韓朝魏闕，直須光復舊山川。", "富貴功名人所欲，世間萬事今合足。", "龍門客至亦何言，獨有長年爲公祝。", "但願我公如汾陽，二十四考中書堂。", "他年更伴赤松遊，永作漢家張子房。"]}