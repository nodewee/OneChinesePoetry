{"author": "張舜民", "period": "宋", "type": "诗", "title": "汧陽感事", "paragraphs": ["人誰無婚姻，我則分鮮薄。", "即今頭已白，不識外家樂。", "再過汧陽縣，心境何寂寞。", "當時退食地，東軒俯層壑。", "華屋變山丘，九原寧可作。", "空存遺愛樹，枝葉幾榮落。", "正如遼東歸，但見舊城郭。", "堂堂想其儀，物物皆如昨。", "眼看北來雁，身是南飛鵲。", "霜風掃隃麋，晚翠斂吳嶽。", "臨行更踟躕，灑淚徧南閣。"]}