{"author": "吳芾", "period": "宋", "type": "诗", "title": "朱世同喜雪中得酒出佳篇相謝用韵奉酬", "paragraphs": ["吾子一布衣，抱道仍懷德。", "人雖仰其高，耐寒如松柏。", "亦復誚其介，忍窮如鐵石。", "欲耕且無田，欲住且無宅。", "借人茅舍居，破漏無遮冪。", "兀坐懶掃除，凝塵常滿席。", "文章老更成，初不事雕刻。", "間爲場屋遊，往往遭棄擲。", "進取既不諧，資身又無策。", "斆學三十年，嘗作離鄉客。", "亦豈無六親，爲親成間隔。", "亦欲求知音，無奈俗眼白。", "不知何所負，半生罹此厄。", "空讀萬卷書，不得稽古力。", "昨朝起開門，雪深平地尺。", "極目望四郊，萬里如一色。", "窮人盡皺眉，共畏寒威逼。", "亦大不能堪，君獨無戚戚。", "危然書窗下，哦詩度朝夕。", "我送一壺酒，酒面蛆浮碧。", "但可澆愁腸，豈足資歡適。", "君乃走長篇，再三敘感激。", "筆下有如君，足爲人楷式。", "勿謂道難行，自古有通塞。", "時來會見上通津，莫憂計拙無衣食。"]}