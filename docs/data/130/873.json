{"author": "吳芾", "period": "宋", "type": "诗", "title": "和陶桃花源", "paragraphs": ["我聞桃花源，其先是秦世。", "當時避地人，歲久俱已逝。", "其後長子孫，生理還不廢。", "種桃以自營，結茅以自憇。", "有兒但發蒙，初不工六藝。", "有田但收禾，了不輸二稅。", "有雞只晨號，有犬不夜吠。", "淵明愛其真，爲此成新製。", "我久聞其風，褰裳思一詣。", "所慮路難通，仍恐水難厲。", "夢寐不能忘，抱恨知幾歲。", "所恨天見私，於此施嘉惠。", "貽我萬株桃，漫山迷眼界。", "却勝武陵溪，草樹相蒙蔽。", "相去復不遠，只在吾廬外。", "人號小桃源，景物適相契。"]}