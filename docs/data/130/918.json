{"author": "吳芾", "period": "宋", "type": "诗", "title": "送春有感", "paragraphs": ["物物俱有情，情尤鍾我輩。", "况復病且衰，白髮不相貸。", "今日送殘春，倍覺生感慨。", "正恐明年春，此身不復在。", "憶昔少年時，逢春便傾蓋。", "五十六年中，相親復相愛。", "春雖自天來，祇在花叢內。", "常憂地不寬，栽花容有礙。", "買山敢論錢，惟恐力不逮。", "花開即欲看，花好還須戴。", "詩必爲花吟，酒必與花對。", "醉則卧花間，豈事形骸外。", "醒復繞花行，視之過粉黛。", "從人笑我狂，我作童兒態。", "自云盡此身，與春長相會。", "人事苦相爭，花謝春亦退。", "我欲苦留春，春去不少待。", "爲春攪離腸，寢食俱忘廢。", "悲來不可禁，未免歌慷慨。", "我當保餘齡，相見猶可再。", "若或徑溘然，遂成永分背。", "願春畧躊躇，一樽容我酹。"]}