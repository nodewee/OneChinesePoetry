{"author": "王之望", "period": "宋", "type": "诗", "title": "浯溪中興頌碑", "paragraphs": ["蜀日既衰洛日亡，前星靈武騰光芒。", "元功百戰兩京復，萬里阿瞞歸故鄉。", "干戈紛紛遍四海，浯碑已立湘江旁。", "太師艱難喜粗定，作此大字龍鸞翔。", "紙摹縑搨四百載，家家傳寶踰琳琅。", "唐文中世未變古，燕許偶儷爲班揚。", "次山之文可也簡，此頌未追周魯商。", "祿山滔天等窮澆，春秋之法誅無將。", "騁兵二字斥邊將，此語豈足懲姦强。", "末篇三章頗辭費，筆力不復能鏗鏘。", "磨崖勒銘亦何有，反復自贊乃爾詳。", "向來各人過許與，舉世附和無雌黄。", "淮西仆碑無墨客，惜哉不得逢鍾王。"]}