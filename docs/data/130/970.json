{"author": "吳芾", "period": "宋", "type": "诗", "title": "哭元帥宗公澤", "paragraphs": ["嗚呼哀哉元帥公，百世一人不易逢。", "堂堂天下想風采，心如鐵石氣如虹。", "正色立朝不顧死，半生常在謫籍中。", "真金百鍊愈不變，流水萬折歸必東。", "落落奇才世莫識，欲知勁草須疾風。", "維時中原丁禍亂，塵氛漲天天濛濛。", "衆人畏縮公獨奮，毅然來建中興功。", "雄圖一定百廢舉，復見南陽起卧龍。", "嗚呼哀哉元帥公，翩然遺世何匆匆。", "無乃天上亦乏才，故促我公還帝宮。", "公還帝宮應有用，何忍坐視四海窮。", "吁哉四海正困窮，興仆植僵頼有公。", "公雖居東都，天下日望公登庸。", "公今既云亡，天下不知何時康。", "正如濟巨川，中流失舟航。", "當今士夫豈無人，請問誰有公器業，誰如公忠良。", "公雖不爲相，德望震要荒。", "公雖非世將，威稜讋豺狼。", "偉哉奇節冠今古，我試一二聊鋪張。", "靖康元年冬，敵人正披猖。", "廟堂驚失色，愁覩赤白囊。", "公首慨然乞奉使，欲以口伐定擾攘。", "朝廷是時未知公，公之蚤志不獲償。", "憂國耿耿思自效，再乞守土河之旁。", "命下得磁州，翌日徑束裝。", "下車未三日，邊騎已及疆。", "敵人聞之亟退舍，匹馬不敢臨城隍。", "頃之得兵數十萬，康邸頼公王業昌。", "及公領留守，北顧寬吾王。", "恩威兩得所，春雨兮秋霜。", "餘刃曾不勞，危弱成安强。", "姦雄悉膽落，誰敢亂紀綱。", "嗚呼哀哉公死矣，民今有粟安得嘗。", "狙詐乘我虛，近復陷洛陽。", "洛陽去東都，雉堞遥相望。", "不聞敢侵犯，豈是軍無糧。", "祇畏我公霹靂手，氣懾不復思南翔。", "嗚呼哀哉公死矣，秋高馬肥誰與防。", "天子久東狩，去冬幸維揚。", "都人心戀主，謂言何相忘。", "朝夕望回輦，斷腸還斷腸。", "公獨以死請，再請意愈剛。", "嗚呼哀哉公死矣，萬乘何當歸大梁。", "咄咄食肉人，尚踵蔡與王。", "姦諛蔽人主，痛毒流萬邦。", "人怨天且怒，意氣猶洋洋。", "所冀我公當軸日，盡死此曹膏劍鋩。", "嗚呼哀哉公死矣，始知國病在膏肓。", "我公我公經濟才，設施曾未竟所長。", "但留英聲與後世，永與日月爭輝光。", "此死於公亦何憾，顧我但爲天下傷。", "我聞天下哭公者，哀痛不翅父母喪。", "父母生我而已耳，豈能保我身無殃。", "邦人此時失所依，波迸東下紛蒼黄。", "我公我公不復見，秋風在處生淒涼。", "百身儻可贖，我願先以微軀當。", "靈丹儻可活，我願萬金購其方。", "彷徨愧無起公計，安得長喙號穹蒼。", "嗚呼哀哉元帥公，太平時節君不容。", "及至艱難君始用，民之無祿天不容。", "嗚呼哀哉元帥公，古來有生皆有終。", "唯公存亡係休戚，千年萬口長怨恫。", "嗟我草茅一賤士，念此抑鬰氣拂胸。", "銜哀揮涕何有極，願以此詩銘鼎鍾。"]}