{"author": "葛立方", "period": "宋", "type": "诗", "title": "送胡汝明待制赴鎮桂林", "paragraphs": ["今代人中傑，攄忠久贊襄。", "摛文揮鏤管，積學儷青箱。", "體道經爲笥，臨機智作囊。", "威名知草木，義勇震戎羌。", "玄女傳符舊，黄公授略長。", "投壺祭征虜，納策蔡中郎。", "暫解淮西印，來浮霅水航。", "求田多好畤，卜宅類清漳。", "寄興紅塵外，追歡錦瑟旁。", "醉酣容偃鼠，吟詠許寒螿。", "邂逅升徐榻，夤緣上孔堂。", "周旋略名分，眄睞沐謙光。", "細札俄頒命，真儒起幹方。", "地寬連五嶺，權重讋三梁。", "油戟明朝日，銛戈耿夜霜。", "桂林飄黝粒，荔蒲劈瓊房。", "來暮歌廉袴，遄歸覲舜裳。", "謀謨多妙簡，夢想獨難忘。", "烏府思忠藎，丹墀渴對揚。", "一言蘇品類，三接屈皇王。", "沙水猶含凍，江梅漸放香。", "行行携部曲，去去背雲鄉。", "劈箭飛征櫂，牽繩黯別腸。", "平居膺刻畫，祖送倍淒涼。", "睿意興邦急，人材敵國强。", "竚觀揚渙號，爰立上巖廊。", "談笑妖氛靜，經綸寶祚昌。", "小人簪履舊，枯卉徯春陽。"]}