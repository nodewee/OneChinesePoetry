{"author": "謝伋", "period": "宋", "type": "诗", "title": "恭謁台嶽桐柏觀紀事", "paragraphs": ["拜恩散號在茲地，乘興真游駕小車。", "擁笏朝真香火罷，虛明庭院靜無譁。", "按圖默記金聲賦，意氣直欲登仙槎。", "龍淵三井液膏乳，瓊臺雙闕飛雲霞。", "玉堂珠閣不可到，山靈勒回因念差。", "金壺龍檢世已遠，五千漆字猶堪誇。", "如今丹筆已漫漶，風日暴炙元無遮。", "元公豐碑壓千柱，擇木小隸湮塵沙。", "丈人巾屨青松下，道士甌蟻隨傾茶。", "謂予讀敕見陳請，州帖次第來幽遐。", "了知君心棄符竹，不敢復獻旌節花。", "我今便欲老巖谷，亦不求棗大如瓜。", "洗心脫然去塵累，不慕盛麗並紛華。", "黄衣青藜或可遇，願授竹簡觀聱牙。", "人生信是行樂耳，豈復自慁同池蛙。", "茲行已占平生勝，後來游觀寧復加。", "清興不極尚忘返，長天日暮空咨嗟。"]}