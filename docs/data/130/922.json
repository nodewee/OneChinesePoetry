{"author": "吳芾", "period": "宋", "type": "诗", "title": "送董伯玉造朝改秩", "paragraphs": ["之子久言別，今秋忽此來。", "訪我湖山上，連月相追陪。", "和詩動盈軸，舉酒必盡罍。", "使我增眼明，頓覺忘衰頹。", "方將走山谷，乘興共尋梅。", "一笑坐花下，覆此黄金杯。", "俄然告我去，遮路挽不回。", "匆匆陳祖席，再豁懷抱開。", "自古論治道，常患無人才。", "如子雖寒素，萬口稱賢哉。", "時運偶未至，半在困塵埃。", "從今脫選調，寧復嗟淹回。", "會見日千里，騰躍如龍媒。", "願言更努力，聖主方築臺。"]}