{"author": "吳芾", "period": "宋", "type": "诗", "title": "和任司理賞梅", "paragraphs": ["平生愛梅花，嘗有花前諾。", "花亦知我心，臭味頗相若。", "對花輒痛飲，席地天爲幕。", "常恐風雨摧，有負東君託。", "一從隨宦牒，但知究民瘼。", "動爲官拘守，進退非綽綽。", "倒指三十年，無復有此樂。", "每逢春信回，長憶花下酌。", "老來把一麾，亦欲强有作。", "牒訟日裝懷，朱墨苦紛錯。", "忽聞花已開，枝頭閙寒爵。", "喜即領賓僚，對花話離索。", "邂逅却成歡，清談間諧謔。", "勝賞雖未窮，亦足慰寥落。", "後夜霜月明，尚可理前約。"]}