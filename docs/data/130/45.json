{"author": "張舜民", "period": "宋", "type": "诗", "title": "君馬黄", "paragraphs": ["君馬良，乘乘黄。", "僕臣御，守法度。", "乍可三驅失前禽，不可一朝爲詭遇。", "假使四牡，項領無害。", "六轡如組，周旋中規，折旋中矩。", "聽和鸞之聲，遵康莊之路。", "馬不駭輿，君子安處。", "如欲登九折之險，走羊腸之阻。", "蒙犯霜露，跌踢風雨。", "雖使造父再生，王良復出，予亦未知其如何爾。"]}