{"author": "吳芾", "period": "宋", "type": "诗", "title": "和何倅遊雁蕩", "paragraphs": ["何侯富詞藻，能賦兼能詩。", "百篇輩李白，十稔嗤左思。", "搜奇抉靈怪，造化不能私。", "每爲山水遊，錦囊隨所之。", "雁蕩閟神秀，鬼物潛司巘。", "開林發幽隠，肇自興國時。", "高巖聳崷崒，列岫森瑰奇。", "龍湫神光異，龍鼻靈液滋。", "天柱萬仞立，冰簾千丈垂。", "羨君沿檄來，暇日遂遍窺。", "興隨佳處發，景與高情宜。", "留步欣有得，過眼光如遺。", "乘寒躡危磴，躋險攀樛枝。", "雅有許詢興，心形不知疲。", "我漸動拘俗，薄宦方棲遲。", "恨君爲此行，不獲相追隨。", "平生愛山心，自視如調饑。", "尋幽儻有路，初不問險夷。", "幾欲老山間，便將雲衲披。", "頃幸官是邑，柴車日載馳。", "列賢不暫捨，游燕必於斯。", "每欲狀奇怪，苦乏幼婦詞。", "千巖與萬壑，胸中徒自知。", "別來歲月久，况復逢艱危。", "茲雖值平時，老大無所施。", "今觀君所賦，妙境俱在茲。", "慨然想雲壑，應不謂我欺。", "會當尋舊遊，重與同襟期。"]}