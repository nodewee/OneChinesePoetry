{"author": "吳芾", "period": "宋", "type": "诗", "title": "湖山遣興", "paragraphs": ["我在小西湖，浩渺仍清曠。", "大旱未嘗枯，久雨亦不漲。", "灌溉數千頃，無欠亦無長。", "中有十里荷，花開密相傍。", "疑若水仙遊，波間張供帳。", "既列萬紅粧，復陳千彩仗。", "風細月明時，天香互飄蕩。", "縱有老畫師，丹青難髣像。", "我心如死灰，萬事俱廢忘。", "獨於此留情，曾不忘一餉。", "日日繞岸行，踏破屐幾緉。", "無以寄幽懷，誅茅聊小創。", "開窗面湖光，納此無盡藏。", "冀得日臨賦，少效陶元亮。", "用以償素心，庶不孤雅尚。", "每自謂生前，足可供酬唱。", "偶未脫世緣，一出成牽强。", "紅塵四十年，白髮三千丈。", "勞力復勞心，時時嬰拙恙。", "夢寢到湖邊，恨無縮地杖。", "迨今始歸休，掛冠老湖上。", "坐看水中天，依然涵萬象。", "近樹與遠山，倒引還彌望。", "驚湍瀉兩閘，飛瀑來千嶂。", "沙頭鷗鷺集，水面龜魚漾。", "似認舊主人，有意來相向。", "時方夏初臨，雨霽天風颺。", "日影烘微雲，水紋生細浪。", "徘徊至夕陽，迤邐扁舟放。", "恍覺此身輕，有如在崑閬。", "我病雖不飲，亦爲傾家釀。", "酒酣逸興來，懷抱益舒暢。", "嗟我本寒儒，百種無一樣。", "晚有田與園，所得已過當。", "今更享此湖，重慚踰分量。", "是豈人之力，無乃天所貺。", "惟是頑鈍姿，年衰多俗狀。", "塵痕滿衣襟，攬鏡空感愴。", "要當盡洗濯，見我本來相。", "心跡喜雙清，從人詫官况。"]}