{"author": "吳芾", "period": "宋", "type": "诗", "title": "病中有感", "paragraphs": ["大暑苦河魚，久乃變成痢。", "輾轉枕席間，百藥幾盡試。", "神氣頓索然，不止形容悴。", "自謂與鬼隣，偶然有生意。", "方欲少開眉，赤目又爲祟。", "餘年能幾何，十日不知味。", "今雖强支持，下筯猶畏忌。", "去歲夏到官，今年又秋至。", "默數一年中，安好無一二。", "顧此衰病軀，豈堪長代匱。", "回首望故山，幸有寬閑地。", "不如歸去來，笑歌聊自慰。"]}