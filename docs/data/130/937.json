{"author": "吳芾", "period": "宋", "type": "诗", "title": "病中有作", "paragraphs": ["吾年七十五，一朝忽患瘧。", "仍害及老妻，對床更撼鐸。", "寒時寒如冰，熱後熱如灼。", "既去還復來，如與我有約。", "連日莫能休，盡室皆驚愕。", "飲啖一不忺，形骸頓如削。", "細思豈無因，良由賦分薄。", "本是農家子，只合事耕作。", "既已得美官，復有歸田樂。", "已是無福當，又不知慚怍。", "遂至瘧鬼憎，故意來相虐。", "作詩告天公，縱我有過惡。", "願天少垂憐，疾痛且濶畧。", "但速賜之死，莫令我知覺。", "一生纏世網，正欲解其縛。", "假使壽百年，寧免此一著。", "不如早歸藏，且免論强弱。", "我非畏死人，久已辦棺槨。"]}