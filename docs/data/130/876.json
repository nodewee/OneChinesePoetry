{"author": "吳芾", "period": "宋", "type": "诗", "title": "和陳平仲中秋懷舊遊", "paragraphs": ["天末逢秋半，臨流玩佳月。", "置酒延孤光，夜久凉風發。", "感時歌慨慷，醉來翻不悅。", "念人有聚散，念月有圓缺。", "萬事轉頭空，百年飛鳥瞥。", "粵從罹亂離，頭角嗟垂折。", "兀坐山谷間，何人定交結。", "素琴已塵埃，孤劍尚清刮。", "故人不可見，幽懷欲誰說。", "明月自團團，幽憂空烈烈。", "忽得陳子詩，辭旨兩奇絕。", "歷歷敘舊遊，筆端如有舌。", "何處復相從，酒壺行自揭。", "遥想鮑與劉，應亦歎胡越。", "要當按酒兵，無令冒斧鉞。", "吾儕豈長貧，廟堂方簡拔。"]}