{"author": "吳芾", "period": "宋", "type": "诗", "title": "和陳天予卜居二首  其一", "paragraphs": ["夫子有直氣，聲名重如山。", "上書遭放逐，去國知幾年。", "傷弓念投林，失水思潛淵。", "但期歸里社，問舍仍求田。", "迨茲是卜築，占勝郊野間。", "梅竹映左右，溪山繞後前。", "且欣輪奐美，碧瓦生青烟。", "莫歎經營苦，綠鬢成華顛。", "君雖欲退處，天豈容久閑。", "會起佐明主，四海俱晏然。"]}