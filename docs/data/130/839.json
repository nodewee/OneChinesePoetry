{"author": "吳芾", "period": "宋", "type": "诗", "title": "和陶與殷晉安別韵送陳順之赴官", "paragraphs": ["子往治畿邑，趣裝亦良勤。", "惠然來過我，話別更情親。", "顧我老且病，已與死爲鄰。", "獨思陪勝侶，倍覺惜清晨。", "忍唱陽關徹，與子從此分。", "願子且少駐，醉我甕頭春。", "子雖未宦達，意氣已凌雲。", "今去天尺五，騰上豈無因。", "要無求速化，切莫慮長貧。", "抱才能自重，何患不如人。"]}