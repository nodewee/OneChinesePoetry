{"author": "葛立方", "period": "宋", "type": "诗", "title": "雲仙", "paragraphs": ["木葉蕭蕭兮雨冥冥，山鬼呼風兮猨夜鳴。", "巫假神兮驚愚，髡假巫兮乞靈。", "雲仙來兮瑶席啟，坎坎擊鼓兮拜寒水。", "雲仙去兮閃倏不聞，錦傘摇兮望莫雲。", "紛姣服兮走朝與暮，焄蒿淫昏兮使君怒。", "青螭白虯兮不須款帝居，請發鏃兮何必天弧。", "沉主兮焚屋，正人伸氣兮淫神夜哭。", "妖止兮俗醇，請傾百川兮壽使君。", "鼻亭兮不記營道，蘇侯兮已屏堯廟。", "憤王去兮響莫出，狄梁公兮方草檄。"]}