{"author": "葛立方", "period": "宋", "type": "诗", "title": "題鹽倉壁", "paragraphs": ["破賊須緡錢，箕斂困郡縣。", "孰若嚴矩矱，溟海恣煎煉。", "僚寀課惰勤，息入計虧羨。", "連艘走羣商，金帛委神甸。", "小人堪底用，吏鞅縻卑賤。", "怪來符似火，法制適中變。", "省覽幾牛腰，十日了未遍。", "鳬行摘紙尾，揮掃同掣電。", "盈車筆摧穎，溢匣印銷篆。", "壯士縛朱墨，食廢枕弗奠。", "忍饑危腸吼，失睡兩眼眩。", "我本丘壑姿，素乏封侯面。", "胡爲浪自苦，剛作五斗戀。", "會當還此笏，歸雲送蒼弁。"]}