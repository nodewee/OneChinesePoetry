{"author": "吳芾", "period": "宋", "type": "诗", "title": "紀夢", "paragraphs": ["平生好山水，至老心不移。", "每聞有佳處，欲見唯恐遲。", "相去雖云遠，不憚脚力疲。", "縱不能得到，夜夢必見之。", "晚歲卜築地，一半在翠微。", "山水既俱勝，景物還相宜。", "旁人來覩此，已自心目怡。", "若乃夢中見，則又遠過斯。", "高山與流水，到處皆崛奇。", "其間有樓觀，金碧仍相輝。", "幽深極險怪，皆世所未窺。", "謂必神仙窟，非世所得知。", "不謂我凡骨，乃獲來遊嬉。", "恍然若驚覺，有如天上歸。", "是豈造物者，不與人相違。", "知我有雅好，特以此見貽。", "嗟我今老矣，萬事都棄遺。", "猶有山水債，未能忘夢思。", "他日或蟬蛻，百態不願爲。", "只願海山去，赴我赤松期。"]}