{"author": "吳芾", "period": "宋", "type": "诗", "title": "江行阻風", "paragraphs": ["我生走四方，足迹亦幾遍。", "初未識江行，每起浮家羨。", "一從登此舟，舉室盡欣忭。", "既得捨車徒，且免入郵傳。", "高枕卧短篷，頓忘行役倦。", "始謂旬日間，便可朝行殿。", "縱未許歸田，行止亦可判。", "那知事好乖，一夜狂風轉。", "怒號動地來，波濤立江面。", "如屋復如山，拍天仍拍岸。", "三日不能休，雲容更千變。", "始疑江神驕，出與風伯戰。", "擁起千里潮，散作雪飛濺。", "跬步莫能前，有纜莫能牽。", "又疑慢爾神，至此獲深譴。", "亦自料平生，忠信粗表見。", "神既依人行，豈不略爲援。", "若謂神無私，應物當普現。", "胡爲泝流船，却乃去如箭。", "而我獨滯留，艤棹長江畔。", "終日困飄颻，使我頭目眩。", "試取蘋藻羞，更效潢汙薦。", "再拜祝天公，冀爲開方便。", "莫分往與來，莫問貴與賤。", "風靜波亦平，一一如所願。", "庶幾舟中人，彼此兩無怨。"]}