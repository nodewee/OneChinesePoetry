{"author": "鞏豐", "period": "宋", "type": "诗", "title": "海棠", "paragraphs": ["銜子來東海，仙巢有鳳雛。", "華開新棣萼，莟結小茱萸。", "富貴天專與，嬌柔韻不粗。", "輕盈飛燕趙，韶麗彩鸞吳。", "入譜雖千品，傾城但一株。", "霧藏雲體魄，霜染雪肌膚。", "酒暈欺西子，冰姿笑藐姑。", "暖風唇破玉，寒雨淚凝珠。", "蝶喜穿油幙，蜂羞賦蜜租。", "葉如疎復密，香似有還無。", "浄灌岷江錦，濃施禁國朱。", "欲眠須客去，佯醉索人扶。", "劍外空逢杜，黄州却遇蘇。", "已多歸綺繡，唯未入氍毹。", "金谷非佳妾，雕陰是醜奴。", "自珍紅頰輔，應怪白髭鬚。", "照樹呼銀燭，澆叢命玉轤。", "有詩曾送別，無力爲噓枯。", "尤物空凡馬，芳春過白駒。", "尚憑花藻鑒，摘句已成圖。"]}