{"author": "鞏豐", "period": "宋", "type": "诗", "title": "哀呂東萊", "paragraphs": ["嗚呼呂夫子，天姿素顒昂。", "文獻紹家學，刻意稽虞唐。", "看書眼如月，洞照所未詳。", "雲霧養豹質，彜尊瑑龍章。", "椎鋒裹頭歲，躡足遊四方。", "取友半楚越，篤志日自强。", "著眼囂塵上，口不掛否臧。", "堅車遵大路，驂轡多王良。", "筆陣萬人敵，嚴嚴亞夫營。", "既壯道愈焯，維斗揭太常。", "朝路閲時變，有意夫明昌。", "嗚呼命非耶，一病俄殂喪。", "百年能幾見，痛在予衷腸。", "恭惟經濟學，日就而月將。", "便便五經笥，笑視古錦囊。", "訂史參理亂，一一堪施行。", "聖伏道絕塞，繄我爲發明。", "無心著師說，獨遜時輩聲。", "盤礴九雲夢，胸次莫與京。", "爐烟對姬孔，脫落翰墨場。", "耳目所纂輯，如春之發生。", "退然避時譽，歛衽不肯當。", "居憂寄蕭寺，舉俗載其名。", "戶外履常滿，攝齊願升堂。", "樹陰敷晝戶，靜對書一床。", "是中亦何有，乃獨不可量。", "吾則不爾拒，歲寒永相望。", "嗟豐幼甚愚，聖讀初濫觴。", "先生與之進，聞見昔未嘗。", "摳衣莫我舊，歲籥今幾更。", "山林有陳迹，尚想曳杖聲。", "精衷無渝泐，氣序有翕張。", "俯仰十數載，淹留竟奚成。", "羣趨競場屋，意氣無激揚。", "荏苒去函丈，有愧弟子行。", "冊府羅鷺羽，尋拜尚書郎。", "明堂資衆木，待公舉脩梁。", "豐時遊庠序，門牆邇康莊。", "偕我二三子，振袂時騫翔。", "黄塵烏帽底，自覺神觀清。", "每伺趨局暇，進揖班馬香。", "先生爲酬酢，講貫忘暄涼。", "于時萃英髦，王路均且平。", "蘇醒憂國病，斟酌鑒古情。", "門外有過轍，頗怪來往并。", "再歲感末疾，長江理歸航。", "江濱多送客，飛蓋驚鳬鶬。", "走實厭衆味，食魚必河魴。", "豈其嗜野蔌，而置稌與秔。", "敬願持此心，不厭道阻長。", "及歸供灑掃，藥餌常侍旁。", "庶幾秉一炬，上接星宿芒。", "師門謝賓客，童穉亦歎驚。", "唯有舊學徒，尚俾承餘光。", "神閑造沖邈，氣定絕慨慷。", "嘯傲羲皇上，稅駕無何鄉。", "今歲二月中，豐入須女城。", "床下拜龐老，城隅有幽坊。", "維時春氣和，天宇新霽晴。", "先生呼我俱，緩步臨前楹。", "露菊擢翠羽，風篁韵繁箏。", "晝坐欣至夕，話盡一再更。", "誨言皆砭石，易知復難忘。", "委曲到肝鬲，如啜黄昏湯。", "出門九徘徊，三復心遑遑。", "提撕不予棄，感切涕泗橫。", "先世有遺書，故墟有山房。", "尚冀疾有間，挈領提其綱。", "敢以學爲嬉，坐使素業荒。", "誓當服明訓，爲衣不爲裳。", "筆著將脫稿，後生有憲章。", "家傳人誦之，豈但師張程。", "研精固有造，棲遲詎無成。", "嗚呼寢門慟，茲禍誰使令。", "天高不可訴，仰視空茫茫。", "枯琴在東壁，遺履陳西廂。", "未續千古淚，桂魄三闕盈。", "慨昔身健日，浮言多謗傷。", "黄鍾自疏越，鄭衛徒錚錚。", "事定蓋棺了，玄黄閟青箱。", "堂堂那復見，薄奠攄寸誠。", "斯文倘有繼，師道其張皇。", "矢心薦明蠲，精爽庶歆饗。"]}