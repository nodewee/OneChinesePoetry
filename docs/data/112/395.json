{"author": "伏牛上人", "period": "唐", "type": "诗", "title": "三傷頌 其三", "paragraphs": ["傷嗟造蜜蜂，忙忙採花蘂。", "接翼入芳業，分頭傍煙水。", "抱蘂唼香滋，尋花戀春餌。", "驅馳如有縈，盤旋若遭魅。", "蹭蹬遇絲羅，飄零餵螻蟻。", "才能翅翼成，方始窠巢備。", "惡人把火燒，哀鳴樹中死。", "蜜是他人將，美是他人美。", "虛忙百草頭，於身有何利。", "世有少智人，與此恰相似。", "只緣貪愛牽，幾度虛沈墜。", "夏日歲處浮生，十年作童稚。", "一半悲與愁，一半病與悴。", "除折算將來，能得幾多子。", "更將有漏身，自翳無生理。", "永不見如來，都緣開眼睡。", "蜜蜂蜜蜂休役役，空哉終是他人喫。", "世人世人不要貪，留富他人有何益。"]}