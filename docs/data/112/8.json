{"author": "鞏豐", "period": "宋", "type": "诗", "title": "送湯麟之秀才往漢東從徐省元教授學詩", "paragraphs": ["士遊鄉校間，如舟試津浦。", "所見小溪山，未見大島嶼。", "一旦遠游學，如舟涉江湖。", "所見寖以廣，變怪驚龍魚。", "人生本自有丘壑，陋巷棲遲窮亦樂。", "何必三江暨五湖，始助胸中疆界拓。", "我言隨寓耳目移，馬遷所以游會稽。", "向令俯僂但京國，未必大放雄深詞。", "君今濯秀雙溪水，下語不凡真可喜。", "若使循爲舉子文，定自棘門兒戲耳。", "古來妙技如屠龍，不療饑餒徒爲工。", "不如高科取富貴，如一棗葉持鍼鋒。", "挾冊將遊隨子國，親賢況是諸侯客。", "曾將好手冠南宮，行當闊步趨文石。", "奮飛欲往氣莫降，蒹葭莽莽天雨霜。", "揚瀾左蠡吞九澤，大孤小孤插長江。", "請停詩筆莫容易，大義聯翩且周禮。", "路途千里負笈人，併以經塗相指似。"]}