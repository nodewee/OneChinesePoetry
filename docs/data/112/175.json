{"author": "武曌", "period": "唐", "type": "诗", "title": "遊石淙詩（幷序）", "paragraphs": ["若夫圓嶠方壺，涉滄波而靡際；金臺玉闕，陟玄圃而無階。", "惟聞《山海》之經，空覽《神仙》之記。", "爰有石淙者，即平樂澗也。", "爾其近接嵩領，俯屆箕峯，瞻少室兮若蓮，睇潁川兮如帶。", "既而躡崎嶇之山徑，蔭蒙密之藤蘿，洶湧洪湍，落虛潭而送響；高低翠壁，列幽澗而開筵。", "密葉舒帷，屏氛而蕩燠；疏松引吹，清麥候以含涼。", "就林藪而王心神，對煙霞具而滌塵累。", "森沈丘壑，即是桃源；淼漫平流，還浮竹箭。", "[紉]（網）薜荔而成帳，聳蓮石而如樓。", "洞口全開，溜千年之芳髓，山腰半坼，吐十里之香粳。", "無煩崑閬之遊，自然形勢之所。", "當使人題綵翰，各寫瓊篇，庶無滯於幽棲，冀不孤於泉石。", "各題四韻，咸賦七言。", "（《古今圖書集成·山川典》六○《嵩山部》○今按：此詩在《全唐詩》一般有詩序者，大都全錄，此係遺漏。", "現特補序，詩不重錄。", "又《圖書集成》推崇卷，作嵩山石淙侍宴應制者，有宋之問、沈佺期、蘇味道、李嶠諸人。", "）（據《金石萃編》卷六十三校改。", "）。"]}