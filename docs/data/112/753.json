{"author": "馮涓", "period": "唐", "type": "诗", "title": "嶮竿歌", "paragraphs": ["山嶮驚摧車，水嶮怕覆舟。", "奈何平地不肯立，沿上百尺高竿頭。", "我不知爾是人耶猿耶復猱耶，教我見爾爲爾長嘆嗟。", "我聞孝子不許國，我聞忠臣不憂家。", "爾即輕命重黃金，忠孝全虧徒爾誇。", "常將嶮藝悅君目，終日貪心媚君祿。", "百尺高竿百度沿，一足參差一家哭。", "嶮竿兒，聽我語，更有嶮竿嶮於汝。", "解從上處失君恩，落向天涯海邊去。", "嶮竿兒，爾須知，嶮處欲往宜爾思。", "上得欲下下不得，我謂此輩嶮於嶮竿兒。"]}