{"author": "鞏豐", "period": "宋", "type": "诗", "title": "爲舉子時所用方硯小童滌之誤傷其左角", "paragraphs": ["巾箱硯子何處得，溪翁用作待魚石。", "博時不費杖頭錢，遂入余家掌文墨。", "父祖相傳晚畀予，自幼相隨真莫逆。", "七星象斗隠約明，一口如池方寸窄。", "憶曾携入對集英，僅畢春秋二三策。", "後來隨宦落江湖，同上武昌題赤壁。", "定交首尾三十所，晏子狐裘虞老屐。", "村童唐突豈偶然，一角微傷真可惜。", "大禹圭璽猶缺殘，因損不妨成友益。", "靈光一殿亦偶存，小物本來甘棄擲。", "贊經禆史則已多，論議失中天賜謫。", "敬追子産謝叔向，息黥補劓全吾璧。"]}