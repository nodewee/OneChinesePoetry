{"author": "李郃", "period": "唐", "type": "诗", "title": "賀州思九疑作", "paragraphs": ["我世家九疑，山在宅之陽。", "林業倚虛壁，峭拔絕坤方。", "卓植斗杓南，序列儼成行。", "煙嵐緲相接，午影常中堂。", "去留如有期，勝覽誇新妝。", "少懷不羈思，那能繫空桑？對此疑山高，目懸幾成尩。", "飄風微我蕩，此興頎然長。", "幸隨長者車，身便神亦爽。", "詎仍手中扶，扶搖上翱翔。", "雲開躋巒頂，萬丈誠孤亢。", "俯瞷總羣植，纖纖若毫芒。", "上與舉汗漫期，倒景徹罔浪。", "璇璣盤胸次，燦爛皆文章。", "清風時掀髯，世慮渾相忘。", "伸手叩元關，閶闔鳴金琅。", "九垓若可極，縱身托穹蒼。", "四眺憑空忽，興盡思弓藏。", "翩然下其肩，稽首來帝旁。", "有嚴淑多士，登戶皆賢良。", "探懷攄忠藎，吾亦傾吾囊。", "鋒鋩避英銳，鉛槧費揮張。", "臚傳動天閽，颜厚何可當。", "騰章控多遜，遺珠映奎光。", "蔽賢吾焉敢，亦將勵名芳。", "維皇怒斯赫，投檄幷炎荒。", "悵望九峯雲，母遠在蓮塘。", "夜分緝餘緒，旦期裨袞裳。", "美人弗可見，此心中忙忙。", "朝哦甑巓松，夕把流霞觴。", "何上層解羈紲，量移慰悽愴。", "媸作盧敖遊，願爲曼倩狂。", "長揖別臨賀，策馬指延唐。", "時攜二三子，葺彼山阿房。", "莧莧迹其故，餘復奚所望。"]}