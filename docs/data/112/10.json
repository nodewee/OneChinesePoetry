{"author": "鞏豐", "period": "宋", "type": "诗", "title": "二蟲吟", "paragraphs": ["鯤鵬至大兮，形載于莊周逍遥之篇。", "蟋蟀至小兮，名託于周公七月之雅。", "一則變化徙天池，一則悲鳴入牀下。", "周公作詩陳艱難，瑣屑如與婦子言。", "天經地緯發真藻，特驅小物歸毫端。", "鵬大無倫世無有，揮斥八極隘宇宙。", "世人有眼不見鵬，直頼莊周爲不朽。", "當年蟋蟀吟秋時，秦家宮殿隋家墀。", "鵬飛雖占九萬里，得地穩密誰如伊。", "大鵬擊水翔寥漠，蟋蟀逢春死籬落。", "二蟲得失何厚薄，天晴日午槐花落。"]}