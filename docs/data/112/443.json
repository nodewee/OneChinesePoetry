{"author": "施肩吾", "period": "唐", "type": "诗", "title": "過桐廬場鄭判官", "paragraphs": ["榮陽鄭君游說餘，偶因榷茗來桐廬。", "幽奇山水引高步，暐煜風光隨使車。", "算緍百萬日不虛，吏人業裏唯簿書。", "眼前橫製斷犀劍，心中暗轉靈蛇珠。", "有時退公兼退食，一尊長在朱軒側。", "胡商大鼻左右趍，趙妾細眉前後直。", "醉來引客上紅樓，面前一道桐溪流。", "登臨山色在掌內，指點霞光隨杖頭。", "東郭野人慵櫛沐，使將破履升華屋。", "數杯酩酊不得歸，樓中便蓋江雲宿。", "卻被江郎濕我衣，賴君借我貂襜歸。"]}