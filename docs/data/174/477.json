{"author": "郭印", "period": "宋", "type": "诗", "title": "恭南酷熱", "paragraphs": ["陰陽有定數，天地無全功。", "偏雨或偏暘，消息豈難窮。", "今夏孟仲雨，季月暑隆隆。", "赫曦不停軌，火雲日燔空。", "晨興迨晚暮，危坐沸鼎中。", "一夕四五起，倦鳥思逃籠。", "扇手腕幾脱，所招皆温風。", "年來復何罪，遭此爐炭烘。", "迅雷空殷殷，微雨秪濛濛。", "燋燃到草木，禾稻憂不豐。", "頗聞炎瘴地，威勢增祝融。", "又聞大熱獄，食飲渾洋銅。", "法法惟心造，報應萬不同。", "吾家有雲溪，竹間二水通。", "入門爽毛骨，清絕廣寒宫。", "插羽欲飛去，免爲旱魃攻。"]}