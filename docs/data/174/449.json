{"author": "郭印", "period": "宋", "type": "诗", "title": "次韻宋南伯見貽之什", "paragraphs": ["衰遲來作邑，勞苦劇萬狀。", "朝朝趁衙參，歛版趨踉蹡。", "病驥耳雙垂，蘭筋困銜鞅。", "饑鷹長附人，六翮空韝上。", "緬思陶彭澤，解綬一何壯。", "歸去事田園，林木施幃帳。", "隣曲喜過從，時節爭餽餉。", "高山與流水，無日不尋訪。", "况逢桃李春，協氣郊原盎。", "或携古笻行，或放孤舟漾。", "我欲追其蹤，卜築依清曠。", "三徑落松花，四墻圍竹筤。", "縛橋架斜川，鑿戶延層嶂。", "長笛月下吹，逸響從風颺。", "興來攜野老，爛醉傾村釀。", "便足了一生，折腰寧肯強。", "十年計未遂，口腹成魔障。", "蹉跎鏡中秋，白髪不相放。", "新交得山濤，磊落多識量。", "志趣儻能同，斯文未淪喪。"]}