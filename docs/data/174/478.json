{"author": "郭印", "period": "宋", "type": "诗", "title": "和元汝功晚凉城上", "paragraphs": ["潛鱗思縱壑，倦羽欲歸林。", "平生山水興，過眼必登臨。", "况復西風來，天雲布層陰。", "殘暑退十舍，新凉直萬金。", "寒光流素魄，遠碧露危岑。", "高士感時節，忘言發幽琴。", "子期不可作，天地知吾心。", "林木爲之振，人間無此音。", "詩成寄孤客，清飇一披襟。", "會當逢好景，藜杖去相尋。"]}