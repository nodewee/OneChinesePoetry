{"author": "郭印", "period": "宋", "type": "诗", "title": "送路守", "paragraphs": ["道衰世彌隘，俗薄人易驕。", "一爲居所移，盛氣干雲霄。", "官曹出已下，俯視如僬僥。", "崇卑兩懸絕，相望天壤遼。", "猗歟路漢州，冠纓早彯彯。", "亨衢快著鞭，壯歳亟乘軺。", "耘耡矜色盡，茂德日以昭。", "朅來西南守，揀拔自公朝。", "侯館賓客富，平湖水竹饒。", "退食未爲樂，鸞輿萬里遙。", "赤子拊吾民，良朋遇吾僚。", "薫然四時春，草木無枯焦。", "明朝馬首西，秋風更蕭條。", "當宁方急賢，三旌副旁招。"]}