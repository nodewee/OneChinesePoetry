{"author": "郭印", "period": "宋", "type": "诗", "title": "題史元量芳潤堂", "paragraphs": ["聖經杲杲日翔空，元與後學開愚蒙。", "著述成書不得已，令人誦習知吾宗。", "辭文旨遠非外至，一一流出自胸中。", "如木有根水有源，敷榮浸漬乃無窮。", "此道含靈悉具足，聖人庸人心本同。", "如何異見立仁智，百轍千歧礙不同。", "尋枝逐派遂忘返，癡兒失路迷西東。", "豈無達者爲拈出，抉剔衆瞽刳群聾。", "史侯名堂深意在，眼懸明鏡磨青銅。", "欲將妙義示當世，豈獨用訓垂髫童。", "我初聞之喜擊節，心心相照密沖融。", "作詩粉飾雖贅語，要令萬古還淳風。"]}