{"author": "郭印", "period": "宋", "type": "诗", "title": "送計敏夫赴闕", "paragraphs": ["衣冠半知識，喜君天下士。", "奥學滄溟深，高談風雨駛。", "胸中富經綸，憂國心屢痞。", "誓言排閶闔，開口獻天子。", "時絀道不伸，倦懷歸故里。", "盤礴曾幾時，九天飛詔旨。", "春風飽征帆，一葦吳江水。", "見晚上應嗟，使華聊復爾。", "丞相君之甥，風流酷相似。", "彤陛看摩肩，笑談銷敵壘。", "君家有世臣，名實耀國史。", "奇謀付子孫，鞭笞餘馬箠。", "行增前德光，更雪中朝耻。", "事成豈因人，碌碌焉能比。", "我昔綴僚末，高山日仰止。", "窮達兩懸殊，星辰視泥滓。", "平生白眼多，君獨掛牙齒。", "更須假扶摇，南溟將一徙。"]}