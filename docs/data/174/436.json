{"author": "郭印", "period": "宋", "type": "诗", "title": "贈明師", "paragraphs": ["四民不相奪，事業勤且專。", "所適既多歧，乃爲異物遷。", "初心轉錯亂，故步成跰𨇤。", "一縱不可收，有如解纜船。", "而况佛之徒，辭家童其顛。", "耕杼兩不知，蕭條香火緣。", "胡爲反自棄，捨已芸人田。", "筆墨殘畫永，詞章奪春妍。", "持此謁豪貴，往往求知憐。", "大事殊未明，口張鼻撩天。", "不見湯休輩，才名舉世傳。", "形化心亦爾，抱病歸黄泉。", "汝質本渾金，未逢妙手鐫。", "好名一以誤，沈溺在詩篇。", "毫釐失千里，萍梗空十年。", "吾言雖屢苦，掉首終弗然。", "邇來心孔開，舊學都棄捐。", "青山决棲隱，求師覓安禪。", "聞之喜且疑，此志諒能堅。", "行矣無所贈，短章當緡錢。"]}