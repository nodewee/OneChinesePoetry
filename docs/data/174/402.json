{"author": "鄭昂", "period": "宋", "type": "诗", "title": "剛顯廟", "paragraphs": ["公昔隱居烏石岡，老觀禪師同道場。", "法主懶安共徜徉，李薛咨參互擊揚。", "擺脫利欲心清涼，是以能全此至剛。", "黄巢兵亂來福唐，公力抗之不肯降。", "欣然引頸齒劍芒，白乳上湧如雪霜。", "老賊自謂暴無傷，纔殺人半於南方。", "公無爵位在周行，史臣不書名不彰。", "後三百年丞相張，夜夢三賢與迎將。", "翌日遊山登公堂，宛如夢中貌昂藏。", "再來爲州剡奏章，賜名剛顯烈有光。", "葺祠爲廟飾棟梁，普與州人奉肴觴。", "於薦荔丹與蕉黄，歲時來享以爲常。", "我作銘詩刻其旁，千萬億載死不亡。"]}