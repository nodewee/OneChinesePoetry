{"author": "郭印", "period": "宋", "type": "诗", "title": "治平院三蘇像", "paragraphs": ["三蘇皆天人，著作浩篇簡。", "少讀鬢成絲，苦恨生何晚。", "人言筦庫卑，我自得疏散。", "春風牽衣裾，興發無近遠。", "禪堂儼真容，光炯破昏眼。", "父子也而處，天畀岷峨産。", "揚馬爭軌躅，孔孟發關鍵。", "日月有盡時，斯文未埋鏟。", "邪說入人深，風俗頽莫返。", "招得戎馬來，中原恣蹂踐。", "緬思藥石言，禍患已先見。", "安得起其靈，一副蒼生願。"]}