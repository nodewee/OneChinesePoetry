{"author": "郭印", "period": "宋", "type": "诗", "title": "和元汝功江臯感懷", "paragraphs": ["奸諛同一轍，舉世誰與歸。", "溪山有佳趣，此樂知者稀。", "悠然遠罾弋，魚潛鳥高飛。", "不作無根雲，蒼狗變白衣。", "使君見幾早，萬事已覺非。", "拏舟漾清波，策杖登高崎。", "逍遥興未已，烟霞收夕霏。", "身從麋鹿遊，心與塵垢違。", "惜哉經綸手，把釣渭水湄。", "冷眼笑紛紛，甘貽肉食譏。", "強敵猶張王，屠滅煩天威。", "要取虞淵日，咸池浴明暉。", "願君投緡竿，風雲起苔磯。", "雍容坐帷幄，密勿旋樞機。", "莫學西山卧，窮年空采薇。"]}