{"author": "郭印", "period": "宋", "type": "诗", "title": "送莫少虛赴省試", "paragraphs": ["莫君江南佳公子，才華秀拔春蘭馥。", "少年意氣壯虹霓，豪邁不入時人目。", "酒量逡巡百盞空，詩鋒頃刻千毫禿。", "我從識面已忻慕，每恨往還心未熟。", "官同古雒豈偶然，一見相忘倒胸腹。", "談道論文俱入妙，夜闌燭短頻更僕。", "聖處玄微得我疑，君獨心通如破竹。", "要將土苴活邦家，條上封章抵車軸。", "嘉謀讜議期見用，不學賈生空痛哭。", "行行提筆戰春闈，篋中尚有三千牘。", "科名唾手真餘事，力轉天迴迺民福。", "當今公道青雲平，忍埋光采甘沈陸。", "欲隨君往路無繇，只欠雙翰來插肉。", "殷勤别酒休辭醉，馬已就銜車已輹。", "蜀山崎嶇秦甸寒，屈指深冬到輦轂。", "焚舟計決攜家去，努力加飡此爲祝。"]}