{"author": "郭印", "period": "宋", "type": "诗", "title": "病起贈劉元圭", "paragraphs": ["學道淹四紀，微痾一點無。", "今年歲八十，有疾纒吾軀。", "初因水道澀，藥寒變河魚。", "食飲便退縮，脾土成中虛。", "言語氣自短，坐起人須扶。", "四肢時厥冷，甘心委冥途。", "醫者紛紛來，其說庸且疏。", "萬方覓靈丹，千載憶神盧。", "紫巖老劉君，深通黄帝書。", "易學自該貫，醫術乃緒餘。", "一診洞腑臟，再診知榮枯。", "謂當十朞壽，小恙安足虞。", "藥石未數進，疾證半已除。", "乃知所造妙，當與古人俱。", "自足著方論，欲以開迷徒。", "新書若行世，功倍南陽朱。", "吾聞活人多，天報定不渝。", "施此安樂法，勝造千浮屠。", "陰德在一念，豈止治獄歟。", "况君有令子，歸矣高其閭。"]}