{"author": "郭印", "period": "宋", "type": "诗", "title": "閑看佛書", "paragraphs": ["金仙入漢夢，始聞佛法東。", "梁武好尤篤，上下爭尊崇。", "尋譯到李唐，伽藍棟宇充。", "煌煌五千卷，披讀未易終。", "楞嚴明根塵，金剛了色空。", "圓覺祛禪病，維摩現神通。", "四書皆等敎，真可發愚蒙。", "我常日寓目，清晨課其功。", "油然會心處，喜樂浩無窮。", "寄語看經人，勿墮文字中。"]}