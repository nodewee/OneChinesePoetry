{"author": "郭印", "period": "宋", "type": "诗", "title": "李文山書堂", "paragraphs": ["蓄書不能讀，人以書簏方。", "譬如守錢奴，萬鏹空靳藏。", "讀書不能行，虎皮質犬羊。", "詩禮假發冡，高言誣黄唐。", "我觀古聖賢，道學甘膏粱。", "文字初未廣，游心自得場。", "後人富典籍，洛誦日洋洋。", "唇腐無所歸，白首徒悲傷。", "普慈群圃勝，中間敞華堂。", "本非挾冊地，賓筵羅豆觴。", "揭名意安在，詩板借輝光。", "斵輪如可作，試與一平章。"]}