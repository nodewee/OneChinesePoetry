{"author": "郭印", "period": "宋", "type": "诗", "title": "送喻迪孺赴召", "paragraphs": ["志士居環堵，常懷天下憂。", "而况立王朝，爲國當遠謀。", "中原亂戎馬，騷擾十三秋。", "宫闕翳草莽，井邑成墟丘。", "先生身補外，興言淚長流。", "滿腹貯經綸，寸絲殊未抽。", "篇章洩幽憤，山雲爲之愁。", "遂令寰海間，望治空悠悠。", "詔旨忽旁招，喜氣扶仙舟。", "風濤照孤忠，軒陛需嘉猷。", "屈指在廷彦，如公實罕儔。", "片言儻遇合，男兒志願酬。", "方今艱難際，皇祚若綴斿。", "百蠧盡掃除，群黎自歌謳。", "古來柔遠人，莫先政事修。", "要當效甫申，豈但爲枚鄒。", "高堂有甲兵，千里歸坐籌。", "賛成中興功，踵跡商與周。"]}