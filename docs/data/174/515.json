{"author": "郭印", "period": "宋", "type": "诗", "title": "前十三章未見營創之意因成古風", "paragraphs": ["紛紛世間法，失得隨所寓。", "有心不吾來，無以不吾拒。", "敝帚貴千金，窮閻封萬戶。", "成理先默定，疇能測其故。", "我生麋鹿姿，林壑所忻慕。", "抗志老淵明，早卜柴桑住。", "蓬門直清江，傍有萬竹塢。", "捐金買尋丈，地主牢不許。", "往來二十秋，垂涎焦肺腑。", "誰歟誘其衷，百畝倐見予。", "雲棲渺空明，似有神物護。", "入林兩腋風，步武覺輕舉。", "三徑手自開，一一通幽處。", "取勝著新亭，揭名非苟取。", "遐光遠山入，靜聽珍禽語。", "園花四時春，岸木千年古。", "昔也荆榛場，今焉瓊玉府。", "清境世所無，金谷誰比數。", "再拜天之賜，從兹謝簪組。", "名宦空疲人，視此真糞土。"]}