{"author": "汪襄", "period": "宋", "type": "诗", "title": "捕虎行", "paragraphs": ["西山春暮繁草木，紅白花開映巖谷。", "朝來猛虎忽留蹤，獵人挾刃爭驅逐。", "坡平草軟筋力健，目光兩鏡照林麓。", "吻牙狐兔何足噬，要向川原飽人肉。", "獵夫鼓勇欲生擒，失利寧虞傷手足。", "我令壯士八九輩，袒裼而往敢退縮。", "持戈踴躍皆直前，不顧爪牙加觝觸。", "於菟怒鬬力已困，白刃紛然刺其腹。", "不施陷穽設羅網，須臾俄聞就縛束。", "未踰半晝捷書來，撫掌驚嗟大神速。", "百夫肩舁向城市，塞巷填街爭縱目。", "皆云古昔未曾有，不比春山得麋鹿。", "斑皮愛護輸府，肝膽珍奇競收蓄。", "吾聞獸之猛者莫如虎，搖尾磨牙肆其毒。", "一旦力盡勢已窮，血膋反以餉僮僕。", "乃知剛狠不足恃，仁若騶虞才可錄。", "虎兮虎兮，曷爲出哉，深山窮谷可以隱而不隱，豈以夫皮爲之災。", "官有壯土長戟可以捕取爾，爾其亟去無復來。", "大江雖深亦可渡，縱橫勿礙行人路。"]}