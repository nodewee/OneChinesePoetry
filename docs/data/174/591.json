{"author": "郭印", "period": "宋", "type": "诗", "title": "劍篇次元汝功韻", "paragraphs": ["陽金爲魂陰爲魄，百鍊寧容垢膩蝕。", "出匣風雲凜凜寒，觀者堵牆皆辟易。", "發硎利刃思一試，佩刀匕首都棄置。", "鯨鯢戮盡四海清，英豪始慰平生志。", "長河喬嶽暗風沙，高山大澤蟠龍蛇。", "君家自有尚方賜，不須嫉世空吁嗟。", "操舟渡江勿虞破，中流斬蛟平地過。", "天下蒼生奈若何，安石且起東山卧。"]}