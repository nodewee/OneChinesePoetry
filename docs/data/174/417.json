{"author": "郭印", "period": "宋", "type": "诗", "title": "送韓美成都大赴夔帥", "paragraphs": ["公來雪山重，公去雪山輕。", "少陵有是語，申言餞公行。", "公初來蜀時，豺狼浩縱横。", "剪除二三輩，百獸弭耳驚。", "坐令坤維地，衆醉稍稍醒。", "仁風被動植，德澤覃幽明。", "咸云真使者，有眼未曾經。", "今將夔子去，方面倚長城。", "雖分閫外憂，三川難爲情。", "岷山黯無色，錦水咽無聲。", "政恐狐貍出，依然擾吾民。", "鄙夫爲之言，汝曹且靜聽。", "我公非常人，夷夏知威名。", "平生活國心，須臾不少寧。", "天欲靖乾坤，平步公與卿。", "大攄康濟學，引手援生靈。"]}