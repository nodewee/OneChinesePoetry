{"author": "郭印", "period": "宋", "type": "诗", "title": "送友人赴省", "paragraphs": ["仲冬陰氣積，嚴霜凍郊坰。", "居人猶念寒，子有萬里行。", "此行勿云遠，去路青雲平。", "驊騮無蹇步，鴻鵠有脩翎。", "聖明圖治切，仄席用儒生。", "曈曨九門闢，紛袍集王庭。", "吾子富春秋，詞學浩縱横。", "一吐經濟策，唾手拾科名。", "秋風歸故里，錦衣爲親榮。", "眤眤重離去，莫學兒女情。"]}