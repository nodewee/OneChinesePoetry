{"author": "郭印", "period": "宋", "type": "诗", "title": "登致爽閣觀山用種字韻同賦一首", "paragraphs": ["群峰鬰崔嵬，西北天壁竦。", "短松被南岡，髪立何種種。", "中間一川平，楸枰界千隴。", "晨光霽霧搴，冥色寒烟重。", "幽人每登臨，氣與秋山聳。", "萬象入嘲弄，敏思飛泉湧。", "嗟予老索寞，高躅難繼踵。", "風光本自如，綺語浪嘉寵。", "况復將此心，勃勃塵慮壅。", "日月不假借，學道須猛勇。", "誓當守株愚，從人呼傝䢆。"]}