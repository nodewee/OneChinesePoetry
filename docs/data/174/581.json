{"author": "郭印", "period": "宋", "type": "诗", "title": "和元守中秋月夜韻", "paragraphs": ["曩爲癡兒未識月，夜明喚作山陰雪。", "翻笑老人立其下，皓彩亭亭映華髮。", "晦朔弦朢總不知，三五那能問盈缺。", "有時暮宿招提境，插天不愛金銀塔。", "壯年觀覽稍好奇，眼看絕景一何稀。", "中秋翫月定忘寢，往往連夕追輕肥。", "歡呼共吸盃中影，旋瞻寶鏡天邊飛。", "欲速嫦娥下霄漢，論心執手與同歸。", "老來愛身如愛國，暑氣藴隆驚吏酷。", "况當夔子瘴癘地，白露漙空尚蒸溽。", "可憐今宵月色凉，灔灔寒光滿坑谷。", "不論貴賤及富貧，茅屋朱門皆變玉。", "我亦乘興上層臺，但無佳客同尊罍。", "坐久歸來略假寐，牀前見月枕還推。", "不知此夜爲誰好，一曲長歌動九垓。", "人生窮達何足算，但把餘齡付酒盃。"]}