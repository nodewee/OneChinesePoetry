{"author": "郭印", "period": "宋", "type": "诗", "title": "和程文彧九日詩", "paragraphs": ["平生懶惰無拘逼，學道唯將寸陰惜。", "手披目覽不自勤，俯視仰觀如有得。", "王侯螻蟻同丘墟，身外紛紛了無益。", "况值秋風草木枯，仍驚羽檄文書急。", "蕭條情思殊曩時，畏見重陽百憂集。", "花披黄金豈復知，酒送白衣元未識。", "計侯開筵及芳辰，置我坐隅非惡客。", "衰顔不紅鬢失青，一笑頽然倚歡伯。", "醉來說禪傍無人，若道箇中嫌揀擇。", "古今一照事俱空，物我兩忘心自適。", "明朝梅福記新詩，鏘鏗未減金聲擲。", "何如邀我卧東籬，天地從敎爲幕席。"]}