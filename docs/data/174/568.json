{"author": "郭印", "period": "宋", "type": "诗", "title": "和晁子西鈴屬勸農長篇", "paragraphs": ["使君誠意與天開，呼吸之間爲雲雷。", "一朝命駕出郊次，遠近爭看髦節來。", "道邊草木盡翔舞，巴峽邇來和氣聚。", "秪從精禱召神靈，五日一風十日雨。", "不有前時愁歎聲，千里相聞雞犬鳴。", "荷鋤執耒舉家出，原野處處催深耕。", "聞說朱轓閲田圃，老稚提攜紛笑語。", "當時惰游今力穡，肯播肯菑勤子父。", "朝廷睿澤浸華夷，良牧承流上所知。", "我欲濡毫頌公德，自慚蕪累不成詩。"]}