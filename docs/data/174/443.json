{"author": "郭印", "period": "宋", "type": "诗", "title": "再用前韻", "paragraphs": ["少年讀書時，人謂未可量。", "及乎泛官海，慄慄乘危航。", "帆開風不順，四望何淼茫。", "爲郎首已白，安能笑馮唐。", "緬觀乾坤大，分明一戰場。", "何異兩虎鬭，大小終死傷。", "所嗟在誅求，舐米不止糠。", "窮甿愁歎聲，深秋聽蛩螿。", "皇穹未悔禍，尚縱兵戈猖。", "遂令四海人，冥行日倀倀。", "得非宿世業，今生來共償。", "否極泰自至，君臣嚴陛堂。", "肯爲阮籍醉，忍效接輿狂。", "似聞申甫生，天遣佐宣王。", "一展活國手，疾危救在肓。", "庶幾富斯民，家家有餘糧。"]}