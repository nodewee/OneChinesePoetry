{"author": "孫覿", "period": "宋", "type": "诗", "title": "浮遠堂", "paragraphs": ["月堕山城小，沙寒水國秋。", "雲根拔地起，冰柱蹴天浮。", "紫翠分鼇嶺，青紅雜蜃樓。", "舟航通萬里，城郭數三州。", "刺史馮熊貴，仙翁控鯉遊。", "八龍追後駿，五馬駐前騶。", "露舄迎門鵲，風簾壓海牛。", "地偏餘勝迹，山好對冥收。", "雨爲催詩至，雲應度曲留。", "歡呼領百罰，跌宕散千憂。", "顛倒青霞帔，淋漓紫綺裘。", "誰鑱峴山石，千載記風流。"]}