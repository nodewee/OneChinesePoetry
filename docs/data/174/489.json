{"author": "郭印", "period": "宋", "type": "诗", "title": "新開小軒晁子西有詩以韻答之二首  其一", "paragraphs": ["平生棲息地，往往旋修築。", "爲憐雙凈眼，不肯受羈束。", "官居鑿小軒，容膝盖已足。", "於焉得逍遥，內視聊自牧。", "廓廓乾坤大，冥冥鬼神服。", "是心不違仁，如種五穀熟。", "乃知窮且賤，未必不爲福。", "朋僚餉新詩，句法驚小陸。", "秀色增雲山，榮光發林木。", "何妨曵杖來，斯樂未敢獨。", "清談可以飽，豈但蠲煩促。", "非必酒與肴，佳客始能速。"]}