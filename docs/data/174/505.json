{"author": "郭印", "period": "宋", "type": "诗", "title": "遊大隋山", "paragraphs": ["我聞大隋名，夢寐猶記錄。", "得檄天彭道，喜氣和可掬。", "出城六十里，崎嶇轉江曲。", "山門忽斗上，危步依笻竹。", "崩石带烟雲，異草羅澗谷。", "寂鳥下窺人，纍猿時挂木。", "路窮纔見寺，金碧煥雙目。", "祖師古定光，燈冷無人續。", "開公生異世，大事如付囑。", "僧言山長陰，朝暮雲容蹙。", "兹辰爲我晴，叠岫堆濃綠。", "虛閣倚秋風，一洗塵土俗。", "舉手揖丹景，摃身跨白鹿。", "十年勞問訊，親到心始足。", "坐久燭漸微，借榻雲間宿。", "山寒寐不成，窗外泉鳴玉。"]}