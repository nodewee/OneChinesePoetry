{"author": "郭印", "period": "宋", "type": "诗", "title": "和許守豐年行", "paragraphs": ["園林搖落露寒梢，秋成穰穰彌四郊。", "千里播種無不毛，妻兒溫飽忘啼號。", "餘粒施及禽與猱，有田寧復棄而逃。", "太守牧民如牧馬，宣化承流王澤下。", "欲希禹稷事躬稼，墾畝勸耕謾隙罅。", "召杜龔黄乃其亞，黄雲泱漭覆原野。", "樂爾豐年醉瓊斚，古卭舊敝人人說。", "久困征誅心已折，析家蕩産紛更迭。", "身罹罪罟無從雪，漫道當時富鹽鐵。", "漢志食貨忍重閲，嗟我婦子難全活。", "今年誰料勝常年，入絹得鹽償本錢。", "里絕追呼俗自便，閉門稚耋得安眼。", "十日一風五日雨，鄰村稽首羨兹土。", "白頭半刺才窳苦，賴此賢侯百廢舉。", "空庭吏散鳥馴除，謠聞擊壤同康衢。", "侯於公卿地有餘，利澤行推遍海隅。", "嗚呼利澤行推遍海隅，坐使斯民愁歎爲嬉娛。"]}