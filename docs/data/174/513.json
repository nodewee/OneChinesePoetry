{"author": "郭印", "period": "宋", "type": "诗", "title": "放步園林得俗字韻", "paragraphs": ["林稀怨秋風，松柏未改綠。", "偷閑挈杖來，小逕緣詰曲。", "鳥鳴契深心，山色供遐矚。", "欣然若有獲，一蕩塵襟俗。", "平生本逸放，誰信簡書束。", "失身名宦場，冠冕成桎梏。", "老驥欲何之，鹽車終局促。", "求仁又焉貪，知足乃不辱。", "納納乾坤大，胡爲自蹐跼。", "歸歟倘成賦，矯首雲中鵠。"]}