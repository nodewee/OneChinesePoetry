{"author": "郭印", "period": "宋", "type": "诗", "title": "故人蒲朝達沿檄道經廣漢留連累日作詩爲别", "paragraphs": ["憶初鼓篋虞庠日，識面乃喜文章伯。", "游從不覺化芝蘭，交契懸知定金石。", "蕭條離緒十秋風，天涯等是飄零客。", "雙鱗不到雁無來，月照庭空心若失。", "豈期此地忽相逢，津津喜氣眉間溢。", "口談詩書尚細事，滿腹包羅濟時術。", "轅駒局促思千里，笯鳳葳甤空六翮。", "升沈世態且勿論，執手臨風長太息。", "君今清名塞宇宙，指日雲霄看騰軼。", "平居讜議或可施，肯效無功饕祿秩。"]}