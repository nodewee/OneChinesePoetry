{"author": "曾幾", "period": "宋", "type": "诗", "title": "讀呂居仁舊詩有懷其人作詩寄之", "paragraphs": ["學詩如參禪，慎勿參死句。", "縱橫無不可，乃在歡喜處。", "又如學仙子，辛苦終不遇。", "忽然毛骨換，正用口訣故。", "居仁說活法，大意欲人悟。", "常言古作者，一一從此路。", "豈惟如是說，實亦造佳處。", "其圓如金彈，所向若脫兔。", "風吹春空雲，頃刻多態度。", "鏘然奏琴筑，間以八珍具。", "人誰無口耳，寧不起欣慕。", "一編落吾手，貪讀不能去。", "嘗疑君胸中，食飲但風露。", "經年闕親近，方寸滿塵霧。", "足音何時來，招喚亦云屢。", "賤子當爲君，移家七閩住。"]}