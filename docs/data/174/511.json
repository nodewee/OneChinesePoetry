{"author": "郭印", "period": "宋", "type": "诗", "title": "遊楊村仁王院二十韻", "paragraphs": ["山行不作懶，杖策窮幽邃。", "崎嶇十里餘，乃得桃源地。", "竹樹蓊以鮮，峰巒秀而媚。", "嬌雲弄奇姿，啼鳥含幽意。", "周遭帷幄中，一带江流駛。", "始知造物慳，異境亦所秘。", "行行松門深，鐘磬出蕭寺。", "殘僧五六輩，相顧各猜異。", "須臾問訊通，顔色頗夷粹。", "高堂清風多，起我無窮思。", "提攜更小庵，清絕非人世。", "自憐學宦游，十載沉卑位。", "功名與丘壑，兩計皆未遂。", "時變攪中腸，憂端叢千蝟。", "豈如山間僧，了無秋毫累。", "一榻寄巖阿，烟霞爲活訃。", "脱身名利塵，洗耳市朝事。", "兹遊成邂逅，頗與宿心契。", "晚日下層巔，躊躇聊自慰。", "重來定何時，往往先夢寐。"]}