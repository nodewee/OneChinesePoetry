{"author": "郭印", "period": "宋", "type": "诗", "title": "積雪", "paragraphs": ["一夜蕭蕭灑竹聲，漏水未殘天忽明。", "初疑落月照東榮，樹雞烏鵲紛紛驚。", "起來積雪爛中庭，窪陷汙穢悉已平。", "海水飛波上棟甍，萬瓦堆鹽一尺盈。", "此身恍若游天京，銀樓玉闕爭崢嶸。", "仙人想見冰霜清，園林草木皆瑤瓊。", "尊中有酒且細傾，農家活計在深耕。", "明年歲事欣已成，且把賦餘養殘齡，天邊日望隕欃槍。"]}