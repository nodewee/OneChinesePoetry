{"author": "郭印", "period": "宋", "type": "诗", "title": "新開小軒晁子西有詩以韻答之二首  其二", "paragraphs": ["我無先世英，敢望燕臺築。", "譬如坎井蛙，拘虛徒窘束。", "又如鷦鷯巢，所寄一枝足。", "名不聞公卿，迹非侣樵牧。", "眼花鬢毛霜，黽勉作侯服。", "吏才固不高，民事亦稍熟。", "每欲思寡過，豈敢求多福。", "群公遲風雲，行矣龍起陸。", "佳篇雜沓來，文繡被土木。", "坐令北窗下，不知有窮獨。", "相逢一笑粲，語妙席自促。", "憑誰覓仙方，造酒逡巡速。"]}