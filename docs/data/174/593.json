{"author": "郭印", "period": "宋", "type": "诗", "title": "蘭坡", "paragraphs": ["梅花掃迹春無光，繼踵惟有幽蘭香。", "天姿沖澹謝朱粉，睥睨百卉皆優倡。", "高人採擷紉爲佩，養之盆盎移中堂。", "微風馥馥來何所，一干鼻觀尤非常。", "年來屢遭白眼笑，過而不顧夫何傷。", "深山窮谷遂真性，寂寞無人亦自芳。", "憶昔靈均滋九畹，貞潔內守甘退藏。", "衆醉獨醒隘八表，回視俗物都茫茫。", "我今日暮前途窄，握香不羨尚書郎。", "荒坡滿植作知己，從兹身世兩相忘。"]}