{"author": "郭印", "period": "宋", "type": "诗", "title": "讀維摩經", "paragraphs": ["白衣心出家，從古推凈名。", "無疾現有疾，特地真機生。", "佛欲遣人問，指示轉分明。", "宜是諸大士，辭屈不能行。", "文殊末後往，萬衆心已傾。", "箭鋒相注處，妙義益崢嶸。", "芥子容須彌，毛孔受四溟。", "此理自灼然，學者疑且驚。", "更談不二門，法法俱見成。", "一默豈無語，其聲如震霆。"]}