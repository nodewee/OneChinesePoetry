{"author": "郭印", "period": "宋", "type": "诗", "title": "病目", "paragraphs": ["開眼萬象生，闔眼萬象滅。", "生滅本無體，人心妄分别。", "我初病眸子，散漫空花發。", "視物都矇矇，浮雲翳秋月。", "謁告旋掩關，十日人事絕。", "密室宴坐餘，神光潛洞達。", "俄於冥冥中，瞭然得朗徹。", "以兹悟色性，六根成解脱。", "緬思濁世人，逐見互攘奪。", "外爲物所障，兩眼暗添屑。", "豈知有良醫，利重金篦刮。", "作詩示盲俗，聽此還丹訣。"]}