{"author": "郭印", "period": "宋", "type": "诗", "title": "再用前韻以謝諸公見答之什", "paragraphs": ["三賢富文詞，獻笑發其端。", "瓦礫換瓊瑤，光照窗几寒。", "熒煌句中眼，真透祖師關。", "孺子或可敎，傾倒無用慳。", "嗟余腹空虛，思苦言亦艱。", "豈如新詩章，字字珠走槃。", "同門法禁嚴，欲往心未安。", "跬步乃千里，髣髴聞笑言。", "憑誰寫胸臆，錦囊去復還。", "步海吾豈憚，波瀾時一觀。"]}