{"author": "郭印", "period": "宋", "type": "诗", "title": "中秋待月以星辰避彩乾坤靜爲韻分得避字", "paragraphs": ["大火西流金用事，四海八荒蟠殺氣。", "風凄露冷雨涔涔，草木山川遍憔悴。", "天公有眼老亦昏，妙手憑誰刮雙翳。", "一年佳月在今夕，可奈太清雲點綴。", "大威神力宰官身，開闔陰陽本游戲。", "晚來微念入何許，頃刻氛霾變澄霽。", "坐客驚起一凭欄，三峨新掃脩眉翠。", "瑤臺飛鏡貼寒空，流水無聲光滿地。", "明吞萬象卻星辰，影落千巖走魑魅。", "樽罍預設衆初疑，喚得嫦娥乃容易。", "良夜沈沈桂樹高，興發卻嗟清影駛。", "此時此樂不長有，一醉已拚那敢避。", "更闌酒盡東方白，望舒迤邐還歸轡。", "我欲從之上廣寒，挹取金波洗塵世。"]}