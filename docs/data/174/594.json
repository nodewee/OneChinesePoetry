{"author": "郭印", "period": "宋", "type": "诗", "title": "和時升種竹韻", "paragraphs": ["何物比君子，猗猗庭前竹。", "直節虛心人不顧，高標雅態自殊俗。", "千畝碧雲雖未有，數竿清風也自足。", "興來尋訪不知懶，到處敲門忘檢束。", "身居市廛心在野，山林痼疾今彌篤。", "直舍初開露井寛，檀欒只欠森森玉。", "君詩贈我何相知，攝衣起謝容正肅。", "緬思竹林賢，自昔高品目。", "當時昏濁亂一世，七子風流豈容黷。", "衆人皆醉我獨醒，正似霜筠異群木。", "不妨糟丘寄孤根，秋風相伴傾寒醁。", "煩君更作長短句，爲我商聲歌此曲。"]}