{"author": "郭印", "period": "宋", "type": "诗", "title": "十一月四日陪諸公游神泉南山院二十韻", "paragraphs": ["官閑訪招提，偶作南山遊。", "門前喬木陰，蒼藤掛髯虬。", "野僧出迎我，貌古氣且柔。", "相將入壺中，水竹凈雙眸。", "萬竿團脩翠，一溪皺横流。", "長橋翼方沼，髣髴疑行舟。", "角門通細路，崎嶇上層丘。", "樹色老欲瞑，風聲寒自颼。", "佛閣瞰澄碧，下有百丈湫。", "客言龍所邑，不受魚與鰌。", "行行更小亭，羅坐得小休。", "石罅流清泉，甘冷無與儔。", "濯足夫豈敢，洗耳良末由。", "自憐山中人，十載冠壓頭。", "公檄聽奔走，端似置書郵。", "惟有烟霞疾，沈緜未肯瘳。", "邂逅愜幽懷，落日尚遲留。", "五斗奚堪戀，十畝亦易求。", "要希陶淵明，投紱事農疇。", "超然傲塵世，知命復何憂。"]}