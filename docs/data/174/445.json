{"author": "郭印", "period": "宋", "type": "诗", "title": "少虛用前韻見貽仍答二首  其一", "paragraphs": ["别君歲月多，萬事皆非昔。", "天昏慘暮雲，愁緒繁堪織。", "豈期成東隣，日造芝蘭室。", "吟哦戒騷奴，揮灑驚墨客。", "猶嫌小伎耳，宴坐學欺魄。", "人間倐流電，悟此真良策。", "堂堂少林老，我豈得其骨。", "君來叩兩端，一笑非言默。", "超然反其真，游子歸故宅。", "玄機儻未領，對面千山隔。", "象罔亦何心，珠還赤水北。", "聖賢勿云遠，謦咳常在側。"]}