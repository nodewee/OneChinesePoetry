{"author": "郭印", "period": "宋", "type": "诗", "title": "和于子儀觀見贈二十韻", "paragraphs": ["壯歲悟修性，磨礲謝圭角。", "墮身塵網中，意氣翔寥廓。", "動遭白眼觀，罕識黄金諾。", "聖賢皆吾心，所讀真糟粕。", "妙處誰與語，此道今蕭索。", "西施及嫫母，本身非美惡。", "掩關學宴坐，浩氣合沖漠。", "身世鴻毛輕，利名蟬翼薄。", "兀兀寡知音，頭童齒將豁。", "向未得良友，盃酒屢同酌。", "見我輙傾倒，清音聽明鐸。", "馬隊驤天驥，鷄群昻野鶴。", "新詩續風騷，久矣無此作。", "詞鋒敏而鋭，百獻敢一酢。", "願君偃戈矛，使我堅城郭。", "中虛道自來，大信本不約。", "養兹百鍊金，刼火難銷鑠。", "心法兩俱忘，無解亦無縛。", "參乎一以貫，回也不改樂。", "富貴何足云，侯門空赭堊。"]}