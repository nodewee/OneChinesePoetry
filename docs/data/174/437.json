{"author": "郭印", "period": "宋", "type": "诗", "title": "諸公以嵩師破戒作詩嘲詠因次韻解之", "paragraphs": ["老嵩悟塵緣，洪爐一點雪。", "飛行三界外，宴坐常兀兀。", "有如出籠鳥，豈比縮頸鼈。", "萬象一詩本，章句真瑣屑。", "世人不識渠，小智互分别。", "豈知日用處，默語無殊轍。", "春雷未出地，草木含凍結。", "大聲歘然來，蟄龍起脩骨。", "神功無定在，作止纔一瞥。", "以詩來議師，所見何纖末。", "想當聞此言，揮麈笑且咄。", "惜哉二三子，微漚更出没。", "眼翳揮未掃，幻化何從滅。", "月體元自空，三三認盈缺。", "長篇陋摛錦，敏思遲擊鉢。", "秪向語邊尋，那解默時說。"]}