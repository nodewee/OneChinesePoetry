{"author": "郭印", "period": "宋", "type": "诗", "title": "讀圓覺經", "paragraphs": ["萬法歸一心，一心何所寄。", "靈光自巍巍，無物不具備。", "如來既先覺，要警衆生寐。", "倒說縱横說，莫非明此事。", "上根可與語，惟有十二士。", "問略答更詳，玄關大開示。", "下及三種觀，真修豈容廢。", "定輪各差殊，均入清凈地。", "直須頓悟入，不落第二義。", "圓覺與圓通，總是閑名字。"]}