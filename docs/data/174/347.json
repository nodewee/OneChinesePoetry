{"author": "張表臣", "period": "宋", "type": "诗", "title": "觀高郵寺壁曹仁熙畫水", "paragraphs": ["曹生畫手信有神，毫端風雨生奫沄。", "波濤不合來翻屋，鮫鰐何須欲噬人。", "湯湯此水勢方割，陽侯鬰怒馮夷搏。", "鼉擲鯨呿海岳驚，霧塞雲昏光景薄。", "開元將軍愛驊騮，拳奇滅沒隘九州。", "時危此物豈易得，寫此尚可銷人憂。", "末有乃孫畫乃水，逋客見之心欲死。", "雷奔電擊走中原，魚怖龍愁寧忍視。", "先生道眼高崑崙，聊將妙語破迷津。", "中流險絕待舟楫，四海浩蕩須經綸。", "我生甘作淮海客，身脫垂涎頭雪白。", "驚心未定畏漰湍，欲覓平波泛家宅。", "此身端的老江湖，雨笠煙蓑是所圖。", "他年但飽揚州米，今日寧論甓社珠。"]}