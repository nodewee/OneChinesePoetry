{"author": "郭印", "period": "宋", "type": "诗", "title": "和元汝功元日感懷", "paragraphs": ["少時喜節物，常恨春來遲。", "而今新年至，懷抱不勝悲。", "兒童薦椒酒，未飲增長欷。", "陜洛果何罪，半世戎馬嘶。", "坐令冠盖流，星散鳥擇棲。", "回頭望鄉國，淚雨秋悽悽。", "我公關中豪，志氣青雲齊。", "誓當剪豺狼，不復問狐狸。", "夫何丘壑間，從事酒與詩。", "煙塵要一掃，櫜弓卧鼓鞞。", "天下維泰山，置器安不危。", "廓廓大丈夫，功勳千載奇。"]}