{"author": "郭印", "period": "宋", "type": "诗", "title": "詩别杜安行赴合州守", "paragraphs": ["雁水分攜後，懸懸二十秋。", "世路少青眼，人生易白頭。", "况復遭亂離，長懷家國憂。", "是中欲傾倒，一面終無由。", "君從萬里歸，訪我三日留。", "寒燈話平生，尊酒相勸酬。", "喜極感今昔，潸然涕將流。", "君行駕朱轓，我亦稻粱謀。", "努力盡此道，全身早歸休。", "林泉遵素約，杖屨發清游。", "庶幾踐前言，母俾猿鶴羞。"]}