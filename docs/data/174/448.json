{"author": "郭印", "period": "宋", "type": "诗", "title": "次韻劉中遠見貽之什", "paragraphs": ["中原殺氣昏，魚鳥巢穴改。", "城池失金湯，郡邑更守宰。", "鸞旗狩吳越，朔騎滿淮海。", "維蜀限山川，無人識鍪鎧。", "五年愧端居，萬里思行在。", "官曹敢尸素，職事甘煩猥。", "儻得容棲遲，奚暇擇爽塏。", "陋巷飽簞瓢，隣墻挹蘭茝。", "新詩出清奇，高論吐雄邁。", "談諧不知倦，氣充無是餒。", "藉君風飄颻，祛我雲靉靆。", "相期樹勳名，戮力熙帝載。"]}