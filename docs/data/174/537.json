{"author": "郭印", "period": "宋", "type": "诗", "title": "問養生於曾端伯", "paragraphs": ["平生慕道心，荏苒歲月永。", "尠福未逢人，桑榆驚短景。", "使君蓬萊仙，天遣下塵境。", "訟簡刑獄清，吏退文書省。", "詩鋒禿千毫，量陂吞萬頃。", "縱言及養生，大抵宗虛靜。", "逍遥思慮空，恬淡聲色屏。", "火透尾閭關，泉落崑崙頂。", "龍虎閑名字，安用分爐鼎。", "衰遲偶遭逢，踴躍真自幸。", "願許燕閑餘，摳衣竊有請。", "半語爲發藥，醉夢一呼醒。", "庶幾垂盡年，獲與天地並。"]}