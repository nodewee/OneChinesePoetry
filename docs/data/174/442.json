{"author": "郭印", "period": "宋", "type": "诗", "title": "和樊直夫兼簡允南", "paragraphs": ["士而志於道，誰云不自量。", "山海雖崇深，行者尚梯航。", "况復我固有，本根先混茫。", "渺然一微塵，猶足鑄虞唐。", "隨遇得真樂，何適非道場。", "回首觀世間，汩沒誠可傷。", "余豈不知耶，駑馬戀豆糠。", "春林聽鳴鳥，秋壁聞啼螿。", "是心如死灰，妄念不復猖。", "持此欲求交，滿目都倀倀。", "邇來得吾人，宿願欣已償。", "文字果超詣，聖門早升堂。", "視彼俗學流，一一癡與狂。", "所爲雜覇下，未可語皇王。", "與君期戮力，起廢鍼其肓。", "相將入山中，采薇以爲糧。"]}