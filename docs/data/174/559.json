{"author": "郭印", "period": "宋", "type": "诗", "title": "瓶水生數花須臾有蜂來集感而賦詩", "paragraphs": ["折花養瓶水，老眼聊自怡。", "案置須臾間，游蜂已著枝。", "嗅香起還泊，{甍瓦=羽}{甍瓦=羽}動天機。", "不知何方來，神速乃如斯。", "宇宙一氣通，萬類不相違。", "石虎没勁矢，竹龍化清陂。", "矧兹抱靈識，倐與吾心期。", "吾心未専寂，舉念物先知。", "千生風輪轉，都緣愛欲移。", "勉哉學坐忘，宜默同木雞。", "無中産物象，顯晦隨所之。", "超然合大空，鬼神莫能窺。"]}