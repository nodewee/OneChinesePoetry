{"author": "郭印", "period": "宋", "type": "诗", "title": "讀金剛經", "paragraphs": ["智慧比金剛，能碎諸煩惱。", "良哉須菩提，爲衆非草草。", "再三立問端，一起復一倒。", "要以撼瞿曇，俾之攄懷抱。", "瞿曇了不惜，意切如老媼。", "始終談四相，畢竟盡除掃。", "爲言福德性，勝施千萬寶。", "因果本來空，種種惟心造。", "默觀契予意，披味恨不早。", "已喜識真吾，何妨行六道。"]}