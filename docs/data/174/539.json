{"author": "郭印", "period": "宋", "type": "诗", "title": "閑中讀易", "paragraphs": ["聖人闡性命，易書所自作。", "要令末世士，悟取先天學。", "俗儒何紛紛，私意妄穿鑿。", "或被陰陽拘，或遭象數縛。", "執一以爲真，盲夫妄捫摸。", "我嘗皆過眼，去道轉遼邈。", "粤從探釋氏，奥處窺其略。", "返照日月久，豁然生妙覺。", "八卦未畫初，玄門啓關鑰。", "向來百家言，盡把束高閣。"]}