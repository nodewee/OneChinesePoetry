{"author": "郭印", "period": "宋", "type": "诗", "title": "上李西美制置", "paragraphs": ["諦觀天地間，物物無非易。", "有情洎無情，與我固真一。", "伏羲未仰俯，卦象已先畫。", "乾坤易之門，神機盡開闢。", "周文魯仲尼，傳授何太密。", "古今元共處，心心印空寂。", "展編韋三絕，門人豈語詰。", "曾高本愚魯，超然入于室。", "子思中庸篇，孟軻仁義術。", "于易初不言，此道皎如日。", "寥落餘千載，學者空陳迹。", "條葉競尋採，幾人擷其實。", "盤根有仙李，靈芽一枝出。", "衣鉢自家傳，獨智探聖域。", "契兹三聖書，羹墻面相覿。", "雅懷親炙願，進退終跼蹐。", "達人具大觀，胸次吞溟渤。", "斐章露肝膽，猶愧多言失。", "儻許接玄談，平生事已畢。"]}