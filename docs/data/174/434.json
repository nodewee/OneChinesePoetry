{"author": "郭印", "period": "宋", "type": "诗", "title": "何耕道還卭南贈詩爲别", "paragraphs": ["古人不復見，俗學尚穿鑿。", "時花亦可觀，潢潦終易涸。", "暮年識吾子，志與流輩各。", "入道窮根源，高情轉寥廓。", "詩章富波瀾，議論生鋒鍔。", "胡爲困窮途，計拙客古雒。", "出門春草芳，西風漸摇落。", "我時喜過從，妙語資發藥。", "人情變炎凉，白首忽難託。", "悵望鶴鳴雲，羈懷每作惡。", "告别何依依，交游義不薄。", "行矣覲親闈，菽水端可樂。"]}