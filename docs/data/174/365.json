{"author": "童蒙", "period": "宋", "type": "诗", "title": "宿青綏鋪", "paragraphs": ["跋涉千千里，我行亦良勤。", "戒途桂林臘，解轡盱水春。", "赤石照病眼，紅泉濯征塵。", "麻姑顧我笑，問別何所因。", "憶昨罷清江，中興初甲寅。", "去家十五年，一掃先君墳。", "未及親舊語，遽隨犬羊奔。", "幕燕遂如客，月鵲無安村。", "得官嶠南州，欲訪出世人。", "禦虎信有命，生還聊一欣。", "此事姑置之，既往安足論。", "山神似相憐，靜掃群峰雲。"]}