{"author": "郭印", "period": "宋", "type": "诗", "title": "與大受述之耕道游絕塵亭探韻得賦字", "paragraphs": ["人生合散多，罕與故人遇。", "今辰天氣佳，偶爾得清晤。", "况復臨江亭，一目萬景聚。", "晚煙乍明滅，天遠重重樹。", "長江灣環來，浩蕩仍東注。", "對此酌春酒，飲酣詩可賦。", "我欲寫筆端，恨無摩詰句。", "豈如二三公，才力超七步。", "觀情殊未闌，倐忽天欲暮。", "憑誰挽羲和，爲把車輪駐。"]}