{"author": "郭印", "period": "宋", "type": "诗", "title": "讀楞嚴經", "paragraphs": ["學道證聲聞，習氣猶未斷。", "百生恩愛情，會遇終惱亂。", "阿難佛寵弟，亦遭淫女難。", "神咒攝來歸，宿業堅冰泮。", "快演涅槃門，反復徵所見。", "文殊更說偈，明指圓通岸。", "其餘肆口言，心真自一貫。", "三界七趣中，有相無非幻。", "最後大慈悲，力破邪女叛。", "天魔與外道，從此悉銷散。"]}