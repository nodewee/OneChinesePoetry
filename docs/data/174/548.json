{"author": "郭印", "period": "宋", "type": "诗", "title": "宋元繪輓詞", "paragraphs": ["國家有禍源，王氏變新法。", "元祐壅其流，舊防無敢越。", "逮至崇寧初，陰霾蔽日月。", "潰彼千仞堤，横波不可遏。", "求言姦臣計，正欲穽豪傑。", "君時亦抗章，痛哭深論列。", "禁錮二十秋，著書憂愈切。", "緬觀前日事，一一符君說。", "朝廷思大用，銅虎初旌别。", "使者復何心，吹毛聽媒孽。", "皇天不憖遺，山梁遽摧折。", "七十五年間，飛電纔一瞥。", "殘編溢巾箱，光焰星斗揭。", "後人何酋酋，端不墜風烈。"]}