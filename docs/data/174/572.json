{"author": "郭印", "period": "宋", "type": "诗", "title": "送杜安行東上", "paragraphs": ["憶初謀食廣漢城，同時偶得三益友。", "心將金石許平生，但笑紛紛翻覆手。", "人言兄弟性稍異，朝暮追隨秪詩酒。", "而今星散各參辰，空餘孤月照窗牖。", "少城咫尺有張侯，素書頻得問安否。", "蒲節三月不厮見，夢繞錦屏山下走。", "更憐吾子别經年，幽懷鬰鬰無由剖。", "况兹來書又東去，萬里嚴風吹馬首。", "朝廷多事正求言，自負應云舌在口。", "力陳時策瘳邦國，肯與寒儒較先後。", "男兒立志豈尋常，要使高名齊北斗。", "一科一第奚足道，富貴浮雲非我有。"]}