{"author": "郭印", "period": "宋", "type": "诗", "title": "倚樓", "paragraphs": ["官閑何所之，倚樓縱遠目。", "田疇耒耜出，高下春雨足。", "人家有生意，慰我苦幽獨。", "憶昨水沴餘，海氣蕩坤軸。", "蛟龍坼川原，舟楫造谿谷。", "禾麻安更論，未能保骨肉。", "有子易爲食，何以厚風俗。", "上賴天子聖，詔書勤撫育。", "雖使發倉廩，飽歲實無蓄。", "郡縣徒倉皇，論丁具饘粥。", "所救無幾何，往往委溝瀆。", "今兹氣候正，逋民稍來復。", "楚風重祠廟，纔歸競巫祝。", "此物豈有靈，焉能助豐熟。", "渺思濟時策，慎擇良宰牧。", "金繒斥誅求，教化行比屋。", "祖宗德澤深，萬歲長沐浴。", "題詩起高興，飄然跨鴻鵠。"]}