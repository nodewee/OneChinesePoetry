{"author": "郭印", "period": "宋", "type": "诗", "title": "别宇文季蒙", "paragraphs": ["調羹休羨最南枝，國香繼踵開酴醿。", "先容豈藉早梅力，到了自結東君知。", "孤芳繚繞春雖晚，典型題在黄金醆。", "一家風骨端不凡，故使天公獨青眼。", "中興英主方急賢，屢辭溫詔挽不前。", "平生忠赤照肝膽，危論鯁諤能迴天。", "左蜀分符尚餘略，浙路霜臺亦輕著。", "朝廷鼎鼐席尚虛，君家况是箇中腳。", "寒儒筦庫埋晨昏，欲排閶闔嗟無門。", "洗眼江淮看騰踏，妖氣一掃清乾坤。"]}