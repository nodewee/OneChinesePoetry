{"author": "郭印", "period": "宋", "type": "诗", "title": "次韻仲明舉西郊别墅", "paragraphs": ["我聞脩竹陰，清邃不受暑。", "安得十畝餘，其中創幽墅。", "日長惟鳥聲，晝靜無人語。", "習習來微風，蕭蕭墮寒雨。", "呼兒出柴扉，垂綸坐沙渚。", "斯志久未遂，世路今彌阻。", "新詩何起予，風味勝清醑。", "自憐拘一官，隱逸愧前古。", "好夢只林泉，羈蹤猶糞土。", "豈能學貪夫，忘身徇圭組。"]}