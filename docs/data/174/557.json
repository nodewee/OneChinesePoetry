{"author": "郭印", "period": "宋", "type": "诗", "title": "次韻友人寄牡丹", "paragraphs": ["我居不識春，春至驗鳥語。", "誰知有芳叢，遠在幽人墅。", "千葩籠霧縠，萬朵羅烟縷。", "盛開笑白日，半落啼紅雨。", "餘花自臣妾，天公費機杼。", "賞翫應亡厭，分來儻相許。", "穠姿忽在眼，微馥驚穿戶。", "初觀但妖韶，細看尤媚嫵。", "尚想壓枝態，未易此間伍。", "何當就花飲，不憂腸脇腐。"]}