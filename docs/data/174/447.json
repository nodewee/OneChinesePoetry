{"author": "郭印", "period": "宋", "type": "诗", "title": "當可有詩索和章次韻答之", "paragraphs": ["日斜弄孤桐，妙趣寄無絃。", "暮天四垂幕，溪山當華筵。", "碧玉湛新醪，招集飲中仙。", "雲車夜未散，短燭蟠青煙。", "合坐皆豪俊，風流踵前賢。", "佳客吾豈敢，追陪幸自天。", "人材未易得，終夜喜不眠。", "殊特見騷雅，武庫森戈鋋。", "未能當筆陣，敢發一矢先。", "來意何以報，慚無錦段鮮。"]}