{"author": "郭印", "period": "宋", "type": "诗", "title": "食蝦蟆詩", "paragraphs": ["蝦蟆胡爲亦水族，形貌百醜誰爾憐。", "天陰雨濕得快意，鳴聲呷呷何囂喧。", "才離泥淖矜跳躑，腳手那解高攀緣。", "一時鼃蛤結儔侶，紆青拖紫紛駢闐。", "漁童網罩入市賣，痱磊成串不論錢。", "有客殷勤勸我食，犀筯未下嫌腥羶。", "煎膏輭玉定虛語，猘犬所傷或可痊。", "天生此物苦無用，汙穢陂池宜棄捐。", "如何月窟亦容汝，時放饞口傷清圓。", "我願蟈氏灰灑無噍類，免使成精飛上天。"]}