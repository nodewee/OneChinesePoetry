{"author": "郭印", "period": "宋", "type": "诗", "title": "次何耕道韻", "paragraphs": ["壯歲已倦游，况今老大時。", "素交久離索，勞思何可支。", "夫子晚識面，迥非塵中姿。", "高言風凛凛，直氣山巍巍。", "欲登公卿門，進退尚狐疑。", "飄然至是邦，爲言某在斯。", "相見無別事，清談白日移。", "時時矜小技，挽我賦新詩。", "自憐憔悴態，容德愧姜姬。", "辱贈何以報，恨無瓊琚辭。"]}