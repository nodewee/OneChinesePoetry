{"author": "郭印", "period": "宋", "type": "诗", "title": "閑中打睡", "paragraphs": ["永日無一事，何妨白晝眠。", "是中有佳處，心形每自便。", "六用不能行，根塵都棄捐。", "非醉亦非迷，神守得安全。", "古人曷訶責，蓋欲繩其愆。", "糞牆斥宰予，便腹嘲孝先。", "我則異於是，一息養綿綿。", "魂夢既已無，中扃絕萬緣。", "不游華胥國，真樂侔乎天。", "要學希夷子，且作地行仙。"]}