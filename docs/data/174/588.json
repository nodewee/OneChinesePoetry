{"author": "郭印", "period": "宋", "type": "诗", "title": "忘機臺", "paragraphs": ["累石成臺如蟻垤，對此澄江千丈闊。", "春輪旋轉疾如飛，隔岸傳聲無間歇。", "風標公子鏡中來，爲我沙汀凝片雪。", "晚晴更是斜陽好，樹外殘霞紅一抹。", "平生任運息機心，麋鹿可馴禽可狎。", "生憎智巧犯人爲，激水翻車真太黠。", "君不見海上之鷗胡不下，當時妄念差一髮。", "又不見漢陰抱甕用力多，區區反笑桔槔拙。", "我今與物既大同，積刼情塵俱泯絕。", "天機密契有誰知，強立臺名太饒舌。"]}