{"author": "郭印", "period": "宋", "type": "诗", "title": "和楊齊伯韻", "paragraphs": ["邪師挾幻術，念念皆狂圖。", "化出一切象，形容乃甚都。", "佛光亦幻成，非有與非無。", "煙霞異明晦，寥廓元太虛。", "離婁塞其目，象罔得玄珠。", "脱能如是解，安用空睢旴。", "宇定天光發，豈關七尺軀。", "癡兒生謗語，往往墮眉鬚。", "乃知西方聖，勇猛真丈夫。", "聖人與人同，此道誰不如。", "歸來但宴坐，反照自有餘。"]}