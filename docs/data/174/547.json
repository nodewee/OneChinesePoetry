{"author": "郭印", "period": "宋", "type": "诗", "title": "輓朝請大夫致仕李公詞", "paragraphs": ["聖賢志於道，朝聞而夕死。", "回視名宦場，唾去如泥滓。", "高風既寂寥，士俗皆靡靡。", "倒行日云暮，漏盡不知止。", "遂令搢紳談，進退爲難事。", "二疏及淵明，千載幾人爾。", "公生富貴中，習熟在紈綺。", "胡爲總角時，嗜好異群子。", "愛親自天性，弗忍離步跬。", "治官即理家，所至功可紀。", "夫何不待年，棄紱休田里。", "定應早聞道，追跡前賢軌。", "盃深别墅春，舟漾清江水。", "圍棋或賦詩，此樂真無比。", "優游二十秋，所得益多矣。", "臨終更琅琅，視身如脱屣。", "洪範五福兼，於公未爲美。", "誌銘乃實錄，便可當青史。"]}