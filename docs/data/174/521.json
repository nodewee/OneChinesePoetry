{"author": "郭印", "period": "宋", "type": "诗", "title": "閑中真樂", "paragraphs": ["人間富與貴，孰不羡王侯。", "靜邊細一觀，何其勞且憂。", "去來風中雲，出沒水上漚。", "推遷無定在，秋毫非我謀。", "既仕知此理，官衢屢回頭。", "今也衡門下，卧起得自由。", "隨流任縱横，飄如不繫舟。", "觸處盡禪悦，俗樂寧可侔。", "死生夜旦耳，吾心有天遊。", "肯學癡狂子，盖棺事始休。"]}