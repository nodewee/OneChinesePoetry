{"author": "郭印", "period": "宋", "type": "诗", "title": "次韻杜永年東齋種竹", "paragraphs": ["王郎英骨今已枯，風流聲名渾未除。", "結交斯人千載上，唯君執手同登車。", "平生愛竹遂成癖，竹間醉倒無人扶。", "今日君醒竹還醉，區區手植不暇餔。", "頗懷種柳陶尹令，更慕滋蘭屈大夫。", "况復此君尤灑落，幽齋安可一日無。", "塵埃捶楚縱未免，入門一見心自蘇。", "是中真樂難語俗，耳目已謝聲色娛。", "中虛自有天遊地，應笑勃谿紛婦姑。", "竹葉問君能造否，何時餉我一樽酒。"]}