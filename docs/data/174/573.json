{"author": "郭印", "period": "宋", "type": "诗", "title": "送王吉先兄弟赴試", "paragraphs": ["我聞迺翁學汪洋，曾游桂窟攀天香。", "青袍藍縷窮益剛，更無黄金遺諸郎。", "大兒氣質和而莊，腹有詩書言有章。", "仲子標姿何昻昻，頗聞論議生鋒鋩。", "兩君遊戲翰墨場，乘風鼓翻相翺翔。", "飛上天庭仍引吭，俯視諸子如蜩螗。", "華煜煜春揚芳，綰綬歸來慰北堂，坐令門地增輝光。"]}