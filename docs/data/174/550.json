{"author": "郭印", "period": "宋", "type": "诗", "title": "弔張道從", "paragraphs": ["風俗久頽壊，人物無軒昂。", "夫君抱貞質，卓卓誠所長。", "千牛解寸刃，萬象窮智囊。", "獸群走麒麟，鳥族鳴鳳凰。", "炎政忽中微，權姦肆猖狂。", "彊敵乘釁起，垂涎睨蜀疆。", "君持山南節，武略見鋒鋩。", "坐令兩蜀口，飛鳥莫敢翔。", "坤維倚長城，老稚日以康。", "誰謂波濤際，中流失舟航。", "悲風揚丹旐，觀者淚浪浪。", "丈夫事則已，可爲邦家傷。", "緬知忠烈在，報國猶未忘。"]}