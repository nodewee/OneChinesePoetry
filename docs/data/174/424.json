{"author": "郭印", "period": "宋", "type": "诗", "title": "送雷公達觀赴召", "paragraphs": ["我觀靖康初，塵氛蒙帝闕。", "君臣失上著，社稷幾危絕。", "君時沉布衣，抗疏何悲切。", "言聽豺狼誅，狐狸肝膽裂。", "鐵騎稍稍去，佞諛歸一轍。", "小臣更不容，排擯爭媒蘖。", "後來禍何如，欲語氣先噎。", "七年坐閉廢，口舌宜鉗結。", "技癢不復禁，囊封仍論列。", "朝廷果召還，愛士如饑渇。", "魏闕心久馳，行色安可遏。", "江山阻且長，忠信自平達。", "露肘見天子，首薦經綸說。", "邦榮身亦榮，無愧古明哲。"]}