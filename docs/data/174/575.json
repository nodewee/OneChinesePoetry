{"author": "郭印", "period": "宋", "type": "诗", "title": "當可以邑士將赴類試作詩饑之因效其體", "paragraphs": ["丹山采鳳群鳴集，雲外舒張覽輝翼。", "錦屏相望不千里，音中簫韶有人識。", "朝家選舉専一科，翰墨之工拔士多。", "好將筆力覷天巧，斡旋正氣回狂波。", "鯨鯢未翦龍移宅，吾皇饑渴人材得。", "雕蟲小技何足論，要吐胸中濟時策。", "吳山遼邈天門高，尺紙輸忠氣自豪。", "程文奏御宸心悦，青紫紛紛換白袍。"]}