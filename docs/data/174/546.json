{"author": "郭印", "period": "宋", "type": "诗", "title": "提宮宇文朝議輓辭", "paragraphs": ["憶昔我弱冠，辟廱尾群英。", "公時少二歲，籍注國子生。", "同舍氣味同，異姓而弟兄。", "厥後公筮仕，我亦獵科名。", "參辰不相比，邈焉笑語并。", "雲溪既卜築，來往數逢迎。", "玄譚入理窟，淡交遺世情。", "邑人敬二老，可爲來者程。", "頃年我出使，公言勉一行。", "僂指解轡歸，請當踵前盟。", "山頹梁木壊，聞訃恍以驚。", "迹公生平事，表裏皆純誠。", "居家簡以肅，從官廉而平。", "應酬心地虛，不見喜慍萌。", "處順悠然去，了無絲髮驚。", "迺知學道力，堅剛老益明。", "天報良未已，諸孫何錚錚。", "回首丹旌路，風悲涕淚横。"]}