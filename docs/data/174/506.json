{"author": "郭印", "period": "宋", "type": "诗", "title": "題李彦澤紫雲洞", "paragraphs": ["老李天中仙，一念人間世。", "簪裳四十秋，不取公卿位。", "星斗爛文章，日月懸忠義。", "緣斷還帝鄉，飄飄若蟬蜕。", "玉骨瘞高丘，乃其所卜地。", "山川暨草木，拱揖浮蒼翠。", "向來峰之巔，勃鬰蟠紫氣。", "神物常護持，景色多秀異。", "郎君久慕道，泥滓唾聲利。", "石洞琢青苔，萬古開天秘。", "非關痼烟霞，稍欲遠朝市。", "要棲老仙靈，以奉香火事。", "不知騎鯨去，塵宇寧俯視。", "洞兮既清幽，且盡人子志。"]}