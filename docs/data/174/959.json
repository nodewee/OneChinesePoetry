{"author": "郭印", "period": "宋", "type": "诗", "title": "和時升貽齋閣十韻", "paragraphs": ["吏塗何就窘，士節要安常。", "逐物終迷路，看書免面牆。", "借鄰通隙地，對壁敞幽房。", "架插三冬史，爐薰一炷香。", "叢蘭分晚吹，疏竹罅晨光。", "濟難嗟無策，攻愁賴有方。", "稍知休簿領，誰暇剡封章。", "池草春成夢，案螢秋滿囊。", "良朋來款曲，佳句爲鋪張。", "功業奚須問，前賢擬杜康。"]}