{"author": "郭印", "period": "宋", "type": "诗", "title": "少虛用前韻見貽仍答二首  其二", "paragraphs": ["倦游思林泉，歸夢空昔昔。", "田無二頃良，何以充耕織。", "古來貴公子，氣熖熏王室。", "家饒數百僮，門走三千客。", "志滿釁日生，坐使天奪魄。", "我今安下僚，倖進無奇策。", "空懷愛主心，但欠封侯骨。", "躍金恐不祥，守道甘沈默。", "岷山高峨峨，其下可卜宅。", "地靈雲物秀，似與塵凡隔。", "誅茅存晚計，好在西巖北。", "每逢風雨夜，念此空反側。"]}