{"author": "郭印", "period": "宋", "type": "诗", "title": "題絕塵亭", "paragraphs": ["咫尺有佳境，何用山澤游。", "地偏塵自遠，松竹鏁深幽。", "亭亭出危塔，湛湛俯長流。", "憑軒目一縱，驕蹇萬象收。", "我來意頗適，坐對孤雲浮。", "同心二三友，曠達亦罕儔。", "銜盃送頹日，隨寓得所休。", "不知世間人，亦有此樂不。", "出處付身外，吾生可自由。", "他時儻乘興，相伴只沙鷗。"]}