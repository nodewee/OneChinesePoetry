{"author": "郭印", "period": "宋", "type": "诗", "title": "普慈郡池板橋頹壊更爲石橋", "paragraphs": ["蓮塘十畝方，中作長橋渡。", "荒荒歲月老，烈烈風雨蠧。", "板面拆已穿，梁脊橈而腐。", "我來日曵杖，往往不能步。", "平生歷險危，所至靡驚懼。", "唯持忠信行，似有神物護。", "但憂強童子，失足或顛仆。", "乃伐南山石，甃成如砥路。", "曾微十日勞，遂享百年固。", "悵昔用材力，其費一何巨。", "前人豈不思，襲舊終莽鹵。", "作詩示兒曺，萬事長要慮。"]}