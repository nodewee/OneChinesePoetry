{"author": "郭印", "period": "宋", "type": "诗", "title": "次楊拱辰韻兼簡馮可當劉韶美", "paragraphs": ["窮居罕人事，來往斷交親。", "粗安鷦鷯居，靡求尺蠖伸。", "坐看柴門外，日飛車馬塵。", "誰能學桔橰，俯仰更隨人。", "况今世道喪，風俗已澆淳。", "爲民非野鹿，作吏無古循。", "太倉五斗粟，食之愧高旻。", "故人善處我，儒官飽常珍。", "風月即儕侣，詩書乃比鄰。", "隤然一室中，浩氣横八垠。", "劉郎晚相遇，放曠如逐臣。", "素心日傾倒，吟嘯樂天真。", "粃糠嵇阮輩，自號葛天民。", "馬曹似是耳，寧畏官長嗔。", "墨池子楊子，風流吾里仁。", "偶來官一邦，眉端喜津津。", "抵掌論進修，德業須競辰。", "有時相就飲，幕天地爲茵。", "馮君十年别，龍鵠迹久陳。", "邂逅果山底，一見兩腳踆。", "初來梅蕚吐，欲去柳眉顰。", "平生知識多，斯人罕其倫。", "我今亦西矣，笻竹訪峨岷。", "憑誰與之俱，足跣頭不巾。", "劉郎歸既趣，楊子任方新。", "從兹遂分手，三秋敵昏晨。", "所期各精鍊，加飡戒五辛。", "他時共相見，兩頰桃花春。"]}