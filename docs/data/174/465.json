{"author": "郭印", "period": "宋", "type": "诗", "title": "中秋馬溪山中望月", "paragraphs": ["佳月四時有，古來重中秋。", "今夕萬里懷，共作陰霾憂。", "我宿招提境，山空夜更幽。", "兹念亦未掃，天際屢回頭。", "冰輪湧碧空，宇宙寒颼颼。", "清輝聊一吸，洗盡肝膽愁。", "山中魑魅窟，驚竄無所投。", "自言天眼明，此地非我留。", "緬思區域內，醜怪繁匹儔。", "不知大圓影，能盡驅除不。", "仰首祝天公，勿遣纖雲浮。", "縱此白玉盤，年年照九州。"]}