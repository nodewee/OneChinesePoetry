{"author": "郭印", "period": "宋", "type": "诗", "title": "送陳守", "paragraphs": ["惟昔號能吏，在公勤嚴明。", "挾兹來共理，敎化日流行。", "堂堂陳漢州，所至樹風聲。", "四美出天性，早擅循良名。", "平心衡稱物，敏手刀發硎。", "姦黠膽欲破，隱伏無遁形。", "千里歸鎮靜，人神各安寧。", "愛物及魚鳥，游泳全其生。", "輿言誦嘉政，不待三年成。", "房湖天下絕，好景無陰晴。", "退食來徜徉，風月攪詩情。", "脩竹如君直，流水如君清。", "豈無宴賞心，對此樂事并。", "國步正艱險，天驕尚縱横。", "惜哉廊廟器，乃爾屈專城。", "瓜期忽忽來，歳月令人驚。", "車轍不容卧，去意一何輕。", "金陵一水通，當宁思豪英。", "况最郡守課，由來入公卿。", "君才森武庫，可當十萬兵。", "行矣佐中興，力扶天柱傾。"]}