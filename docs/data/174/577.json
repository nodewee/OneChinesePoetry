{"author": "郭印", "period": "宋", "type": "诗", "title": "感時一首再用前韻呈元詔久善文彧", "paragraphs": ["我傷天缺無人補，四海嬰兒失其母。", "北人躍馬渡黄河，請和使者空旁午。", "二君北去宗族從，國祚千鈞垂一縷。", "天心保趙有真孤，重雲翳日今復吐。", "萬姓謳歌子啓賢，沈痛脱然離肺腑。", "聞招賢士築層臺，更納直言懸諫鼓。", "彌縫輔贊要真儒，相國豈無房與杜。", "中興之主信非常，睿武英明如太祖。", "巍巍虞舜有重瞳，穆穆文王生四乳。", "鑾輿若返天下安，未說登三并咸五。", "咄嗟廟堂不須憂，行看兩陛舞干羽。"]}