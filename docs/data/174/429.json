{"author": "郭印", "period": "宋", "type": "诗", "title": "送張安國赴天彭司錄", "paragraphs": ["騏驥服鹽車，垂頭困長道。", "蒼鷹在韝縶，側耳思秋草。", "憶昔初見公，衮衮一傾倒。", "平生仰止意，相逢恨不早。", "清輝粲景星，巨浸屹孤島。", "徐榻未易解，膺門但頻掃。", "公才天河傾，顧我乃潢潦。", "篠簜何足云，所貴會稽笴。", "魚泳鳥雲飛，氣合無不可。", "歳月忽荏苒，何言賦離抱。", "彭城不百里，摻袂空懊惱。", "糾郡因多暇，時政亦叢脞。", "猾吏虎插翼，疲民葉振槁。", "邦侯待禆益，幕客要摽表。", "咄嗟贊畫諾，談笑辦紛擾。", "江山頗足娛，杯酒興不小。", "搘笻恣清游，蠟屐縱幽討。", "雲煙入高躅，詩句出餘巧。", "升沉置勿問，道義端可飽。", "眼前多少年，難致淄川老。", "儻令班中朝，功業信不少。", "賤生宿所期，志願慚未果。", "因公激壯懷，綠髪豈能葆。", "還應最課績，歸步直青瑣。"]}