{"author": "盛某", "period": "宋", "type": "诗", "title": "題淡山巖", "paragraphs": ["黄公丘壑人，閱遍山水奇。", "晚觀淡巖作，獨許天下稀。", "我初頗未信，及到乃愧之。", "偉茲過奇特，驟睹心驚疑。", "神靈藴幽秘，無乃弗許窺。", "捫苔漸深入，歡愕不自持。", "穹窿但一石，轇轕周四維。", "廣容千人騶，高建五丈旂。", "巨勢裂地軸，虛窗豁天扉。", "森然萬幕張，鬰若曾雲垂。", "危磴過別洞，絕壁浮煙霖。", "幽房瞰窈窕，屏榻如礱治。", "雲霞起坐隅，翠嵐著人衣。", "頓覺從來山，榛莽翳土埠。", "化石事茫昧，驅蛇知是非。", "井臼儼遺處，芝田留舊畦。", "云昔隱仙宅，此理固亦宜。", "元柳跡不到，隱顯當有時。", "憶我半紀前，已與茲山期。", "了然蘭臺夢，宛渡瀟江湄。", "今來恍如昨，始悟非人爲。", "寧嗟擯幽邈，持爾足自怡。", "無窮軒冕客，有幾能遊斯。", "天應出此境，以慰遐荒悲。"]}