{"author": "郭印", "period": "宋", "type": "诗", "title": "胡夫人輓詞", "paragraphs": ["士夫惜名節，楚楚空衣冠。", "寧如武陵孀，守義人所難。", "哀哉禍變仍，歸櫂危狂瀾。", "至誠泣蒼穹，雙櫬果平安。", "堦前三珠樹，豈但馥芝蘭。", "科名一一收，平步籋廣寒。", "方爲反哺烏，風木悲珊珊。", "慶弔一何遽，聞者鼻辛酸。", "千年懿德馨，翠琰立巑岏。", "英靈滿乾坤，莫作長夜看。"]}