{"author": "郭印", "period": "宋", "type": "诗", "title": "九日詩", "paragraphs": ["去年今日好，在家作重陽。", "佳菊嗅金蘂，濁酒篘瓊漿。", "婦子相提攜，江臯步晚凉。", "頗思一遠眺，平原欠崇岡。", "今年九日惡，踆踆走路傍。", "即無新釀白，豈有半開黄。", "老婦與弱子，千里遥相望。", "登臨眼雖飽，四顧斷人腸。", "自憐如浮雲，天風久飄揚。", "世間功名夢，一枕猶未償。", "而此蒲柳年，餬口落四方。", "五斗計何拙，饑烏謀稻粱。", "况復事塵土，險艱皆備嘗。", "家有二頃田，可耕亦可桑。", "賦租願少鐫，翩然歸故鄉。"]}