{"author": "郭印", "period": "宋", "type": "诗", "title": "送韓美成帥荆南", "paragraphs": ["何國不生士，汝潁獨多奇。", "公於輩行中，玉潔了無玼。", "少年遊宦場，英譽蔚四馳。", "郎宿爭璀璨，使星勝光輝。", "去惡如去草，根本須芟夷。", "就義若就渴，事難必勇爲。", "姦吏戢猛虎，良民撫嬰兒。", "髦節已歷試，人訝鋒車遲。", "遺愛猶在益，去思今滿夔。", "行行遠荆州，迤邐近丹墀。", "深嗟鷁首東，孤猿失攀依。", "愁看巫峽內，江山氣慘悽。", "但同此邦民，日日誦清徽。", "它年黄閣下，簪屨或收遺。"]}