{"author": "郭印", "period": "宋", "type": "诗", "title": "送李去病赴召", "paragraphs": ["五嶽四瀆今異方，東西南北衣冠鄉。", "巽維久挽六龍駕，江浙人物無遯藏。", "參井之區最遐僻，步武難依日月光。", "吾皇側席佇賢俊，紫泥屢下勤搜揚。", "蜀士肯來天顔喜，一一引對羅周行。", "鳥群鸞鳳夐超詣，臺閣禁從森翺翔。", "君今再召歘幡改，愛主憂民心未忘。", "波瀾浩蕩江湖闊，忠信唯將一葦航。", "十年世故已熟講，不到帝所難鋪張。", "當今國病入骨髓，願君審處囊中方。", "參苓芝术固美矣，瞑眩之藥方爲良。", "扁鵲名世解說死，華佗活人須浣腸。", "君其持此拯危急，袪除痼疾針膏肓。", "一身安榮豈足道，要與四海同康強。"]}