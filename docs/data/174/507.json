{"author": "郭印", "period": "宋", "type": "诗", "title": "龍淵", "paragraphs": ["脩竹不知數，雲藏小渭川。", "亭沼經營初，觀者日駢闐。", "耆舊爲我語，中有一龍淵。", "時時見怪象，吐氣如長烟。", "漁人或艤舟，樵牧不敢前。", "兹實總角時，耳聆父老言。", "相攜示其處，止水涵青黫。", "沈沈不見底，似有蛟蛇蟠。", "我時心語口，龍豈居其間。", "江湖非不廣，而此棲蜿蜒。", "有無未可知，疑信空相傳。", "皇天儻困汝，時至須騰騫。", "滄溟可以家，一徙窟宅慳。", "變化作霖雨，滌蕩驕陽愆。"]}