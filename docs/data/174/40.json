{"author": "孫覿", "period": "宋", "type": "诗", "title": "滁守平遠堂", "paragraphs": ["魏公大雅士，英英峙冰玉。", "平反廷尉府，共理滁陽牧。", "奮髯懾狐鼠，折箠行鳧鶩。", "高眠日照廊，坐嘯風生竹。", "度堂雲雨上，斗柄高插屋。", "擺落區中緣，超搖塵外躅。", "遙蒼擁鬟髻，漱碧韻琴筑。", "雖無花解笑，自有雲樹宿。", "王春亦已班，臣晝可屢卜。", "舉目送歸鴻，寄此千里目。"]}