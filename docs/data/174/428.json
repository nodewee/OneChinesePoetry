{"author": "郭印", "period": "宋", "type": "诗", "title": "送朱仲遠樊唐老趨闕奉大對", "paragraphs": ["充城環髠山，南嶺獨秀鬰。", "何以獲佳稱，上有朱鳯集。", "三載爭一嗚，朝陽整雲翮。", "今年二妙飛，好語鬨邦邑。", "爲言皆老蒼，文采勝疇昔。", "其一出上黨，其一出沛國。", "同聲相呼和，深可調六律。", "長風送天衢，萬里纔一擊。", "邕邕中簫韶，虞廷誰可匹。", "四顧啁啾群，俛首不能息。"]}