{"author": "郭印", "period": "宋", "type": "诗", "title": "中秋月試院中作呈莫少虛", "paragraphs": ["月色本無别，殊觀空世情。", "今宵雲四卷，冰蟾照寰瀛。", "無端坐文闈，兀若翳雙睛。", "窺牗偶一見，始驗陰陽并。", "孤光何自來，遡日以爲明。", "三五魄既絕，輪郭自充盈。", "循環到今夕，逢金氣轉清。", "乃知造物意，微妙不可名。", "伊余稟賦初，二曜同流行。", "呼吸即寒暑，乾坤屹崢嶸。", "隋珠彈高鳥，惜哉輕此生。", "恨無騰化術，返老成童嬰。", "要須驗羲易，觀象研其精。", "聖處儻心悟，超然合混成。"]}