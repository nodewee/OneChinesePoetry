{"author": "郭印", "period": "宋", "type": "诗", "title": "和元汝功江樓待月", "paragraphs": ["危樓百尺閑臨水，玉宇無雲天萬里。", "悠悠山月湧晴空，舉頭拭目增歡喜。", "魚龍何處深避藏，影落澄江清徹底。", "欲揖嫦娥上廣寒，古來遭遇應無幾。", "吾心空洞與物齊，視我如人人如豕。", "那堪河嶽盡播遷，富貴功名心已死。", "世衰俗薄異炎凉，只有高人興味長。", "此時此樂何不賞，瞥眼餘生飛電光。"]}