{"author": "曹组", "period": null, "type": "词", "title": "忆瑶姬", "paragraphs": ["雨细云轻，花娇玉软，於中好个情性。", "争奈无缘相见，有分孤零。", "香笺细写频相问。", "我一句句儿都听。", "到如今，不得同欢，伏惟与他耐静。", "此事凭谁执证。", "有楼前明月，窗外花影。", "拚了一生烦恼，为伊成病。", "只恐更把风流逞。", "便因循、误人无定。", "恁时节、若要眼儿斯觑，除非会圣。"]}