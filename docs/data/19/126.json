{"author": "吴则礼", "period": null, "type": "词", "title": "红楼慢", "paragraphs": ["声慑燕然，势压横山，镇西名重榆塞。", "干霄百雉朱阑下，极目长河如带。", "玉垒凉生过雨，帘卷晴岚凝黛。", "有城头、钟鼓连云，殷春雷天外。", "长啸，畴昔驰边骑。", "听陇底鸣笳，风搴双旆。", "霜髯飞将曾百战，欲掳名王朝帝。", "锦带吴钩未解，谁识凭栏深意。", "空沙场，牧马萧萧晚无际。"]}