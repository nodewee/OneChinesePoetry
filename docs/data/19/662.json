{"author": "朱敦儒", "period": null, "type": "词", "title": "水龙吟", "paragraphs": ["放船千里凌波去。", "略为吴山留顾。", "云屯水府，涛随神女，九江东注。", "北客翩然，壮心偏感，年华将暮。", "念伊嵩旧隐，巢由故友，南柯梦、遽如许。", "回首妖氛未扫，问人间、英雄何处。", "奇谋报国，可怜无用，尘昏白羽。", "铁锁横江，锦帆冲浪，孙郎良苦。", "但求敲桂棹，悲吟梁父，泪流如雨。"]}