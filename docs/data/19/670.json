{"author": "朱敦儒", "period": null, "type": "词", "title": "念奴娇", "paragraphs": ["放船纵棹，趁吴江风露，平分秋色。", "帆卷垂虹波面冷，初落萧萧枫叶。", "万顷琉璃，一轮金鉴，与我成三客。", "碧空寥阔，瑞星银汉争白。", "深夜悄悄鱼龙，灵旗收暮霭，天光相接。", "莹澈乾坤，全放出、叠玉层冰宫阙。", "洗尽凡心，相忘尘世，梦想都销歇。", "胸中云海，浩然犹浸明月。"]}