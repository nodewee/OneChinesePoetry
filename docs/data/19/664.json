{"author": "朱敦儒", "period": null, "type": "词", "title": "念奴娇", "paragraphs": ["见梅惊笑，问经年何处，收香藏白。", "似语如愁，却问我、何苦红尘久客。", "观里栽桃，仙家种杏，到处成疏隔。", "千林无伴，澹然独傲霜雪。", "且与管领春回，孤标争肯接、雄蜂雌蝶。", "岂是无情，知受了、多少凄凉风月。", "寄驿人遥，和羹心在，忍使芳尘歇。", "东风寂寞，可怜谁为攀折。"]}