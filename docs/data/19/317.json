{"author": "叶梦得", "period": null, "type": "词", "title": "永遇乐", "paragraphs": ["苹芷芳州，故人回首，云海何处。", "五亩荒田，殷勤问我，归计真成否。", "洞庭波冷，秋风袅袅，木叶乱随风舞。", "记扁舟、横斜载月，目极暮涛烟渚。", "传声试问，垂虹千顷，兰棹有谁重驻。", "雪溅雷翻，潮头过後，帆影前浦。", "此中高兴，何人解道，天也未应轻付。", "且留取、千锺痛饮，与君共赋。"]}