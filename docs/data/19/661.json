{"author": "朱敦儒", "period": null, "type": "词", "title": "桂枝香", "paragraphs": ["春寒未定。", "是欲近清明，雨斜风横。", "深闭朱门，尽日柳摇金井。", "年光自趁飞花紧。", "奈幽人、雪添双鬓。", "谢山携妓，黄垆贳酒，旧愁慵整。", "念壮节、漂零未稳。", "负九江风笛，五湖烟艇。", "起舞悲歌，泪眼自看清影。", "新莺又向愁时听。", "把人间、如梦深省。", "旧溪鹤在，寻云弄水，是事休问。"]}