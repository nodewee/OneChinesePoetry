{"author": "李光", "period": null, "type": "词", "title": "念奴娇", "paragraphs": ["榕林叶暗，见一枝独放，霜华争白。", "写我精神惟赖有，萧洒西湖词客。", "玉骨清羸，冰容冷落，似恨关山隔。", "蛮烟侵妒，未应减动肌雪。", "幽梦时绕芳枝，夜寒谁见我，身为蝴蝶。", "抱蕊窥丛惊睡觉，窗影横斜和月。", "谢馆池边，松风亭下，忍使香消歇。", "多情饶恨，算应天解磨折。"]}