{"author": "万俟咏", "period": null, "type": "词", "title": "木兰花慢", "paragraphs": ["恨莺花渐老，但芳草、绿汀洲。", "纵岫壁千寻，榆钱万叠，难买春留。", "梅花向来始别，又匆匆，结子满枝头。", "门外垂杨岸侧，画桥谁系兰舟。", "悠悠。", "岁月如流。", "叹水覆、杳难收。", "凭画阑，往往抬头举眼，都是春愁。", "东风晚来更恶，怕飞红、拍絮入书楼。", "双燕归来问我，怎生不上帘钩。"]}