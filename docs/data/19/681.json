{"author": "朱敦儒", "period": null, "type": "词", "title": "望海潮", "paragraphs": ["嵩高维岳，图书之渊，西都二室三川。", "神鼎定金，麟符刻玉，英灵未称河山。", "谁再整乾坤。", "是挺生真主，浴日开天。", "御归梁苑，驾回汾水凤楼闲。", "升平运属当千。", "眷凝旒暇日，西顾依然。", "银汉诏虹，瑶台赐碧，一新瑞气祥烟。", "重到帝居前。", "怪鹊桥龙阙，飞下人间。", "父老欢呼，翠华来也太平年。"]}