{"author": "赵温之", "period": null, "type": "词", "title": "喜迁莺", "paragraphs": ["琼姿冰体。", "料莹光乍傅，广寒宫里。", "北陆寒深，南园春先，此後万花方起。", "翦霞斗萼，栽芯砌□，天与高致。", "大潇洒，最宜雪宜月，宜亭宜水。", "好是。", "天涯庾岭上，万珠浮动香千里。", "写横斜，鬟插垂袅，占尽秀骨清意。", "醉魂易醒，吟兴信来，佳思无际。", "为传语，向东风，甘使无言桃李。"]}