{"author": "朱敦儒", "period": null, "type": "词", "title": "念奴娇", "paragraphs": ["晚凉可爱，是黄昏人静，风生苹叶。", "谁作秋声穿细柳，初听寒蝉凄切。", "旋采芙蓉，重熏沈水，暗里香交彻。", "拂开冰簟，小床独卧明月。", "老来应免多情，还因风景好，愁肠重结。", "可惜良宵人不见，角枕兰衾虚设。", "宛转无眠，起来闲步，露草时明灭。", "银河西去，画楼残角呜咽。"]}