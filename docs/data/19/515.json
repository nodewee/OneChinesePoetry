{"author": "万俟咏", "period": null, "type": "词", "title": "春草碧・番枪子", "paragraphs": ["又随芳绪生，看翠霁连空，愁遍征路。", "东风里，谁望断西塞，恨迷南浦。", "天涯地角，意不尽、消沈万古。", "曾是送别长亭下，细绿暗烟雨。", "何处。", "乱红铺绣茵，有醉眠荡子，拾翠游女。", "王孙远，柳外共残照，断云无语。", "池塘梦生，谢公後、还能继否。", "独上画楼，春山暝、雁飞去。"]}