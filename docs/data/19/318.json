{"author": "叶梦得", "period": null, "type": "词", "title": "永遇乐", "paragraphs": ["天末山横，半空箫鼓，楼观高起。", "指点栽成，东风满院，总是新桃李。", "纶巾羽扇，一尊饮罢，目送断鸿千里。", "揽清歌、馀音不断，缥缈尚萦流水。", "年来自笑无情，何事犹有，多情遗思。", "绿鬓朱颜，匆匆拚了，却记花前醉。", "明年春到，重寻幽梦，应在乱莺声里。", "拍阑干、斜阳转处，有谁共倚。"]}