{"author": "王安中", "period": null, "type": "词", "title": "绿头鸭・多丽", "paragraphs": ["魏都雄，凤皇飞观云间。", "佩麟符、荀池元老，暂辞西省仙班。", "憩甘棠、地澄远籁，咏华黍、河卷惊澜。", "碧草萋迷，丹毫冷落，圜扉铃索镇长闲。", "绣筵展、三台星近，锵玉韵珊珊。", "金尊滟、新醅方荐，薄暑初残。", "政成时、欢馀客散，後园朱户休关。", "度秋风、画阑枕水，挂夜月、雕栏骑山。", "锦帐笼香，鸾钗按曲，琵琶双转语绵蛮。", "劝行□、傍眉黄气，先报衮衣还。", "登庸际，应褒旧德，喜动天颜。"]}