{"author": "王安中", "period": null, "type": "词", "title": "北山移文哨遍・哨遍", "paragraphs": ["世有达人，潇洒出尘，招隐青霄际。", "终始追。", "游览老山栖。", "藐千金、轻脱如屣。", "彼假容江皋，滥巾云岳，缨情好爵欺松桂。", "观向释谈空，寻真讲道，巢由何足相拟。", "待诏书来起便驺驰。", "席次早焚烈芰荷衣。", "敲朴喧喧，牒诉匆匆，抗颜自喜。", "嗟明月高霞，石径幽绝谁回睇。", "空怅猿惊处，凄凉孤鹤嘹唳。", "任列壑争讥。", "众蜂竦诮，林惭涧愧移星岁。", "方浪枻神京，腾装魏阙，徘徊经过留憩。", "致草堂灵怒蒋侯麾。", "扃岫幌、驱烟勒新移。", "忍丹崖碧岭重滓。", "鸣湍声断深谷，逋客归何计。", "信知一逐浮荣，便丧素守，身成俗士。", "伯鸾家有孟光妻。", "岂逡巡、眷恋名利。"]}