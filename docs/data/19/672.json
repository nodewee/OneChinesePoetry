{"author": "朱敦儒", "period": null, "type": "词", "title": "木兰花慢", "paragraphs": ["折芙蓉弄水，动玉佩、起秋风。", "正柳外闲云，溪头澹月，映带疏钟。", "人间厌谪堕久，恨霓旌未返碧楼空。", "且与时人度日，自怜怀抱谁同。", "当时种玉五云东。", "露冷夜耕龙。", "念瑞草成畦，琼疏未采，尘染衰容。", "谁知素心未已，望清都绛阙有无中。", "寂寞归来隐几，梦听帝乐冲融。"]}