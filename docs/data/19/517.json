{"author": "万俟咏", "period": null, "type": "词", "title": "恋芳春慢", "paragraphs": ["蜂蕊分香，燕泥破润，暂寒天气清新。", "帝里繁华，昨夜细雨初匀。", "万品花藏四苑，望一带、柳接重津。", "寒食近，蹴鞠秋千，又是无限游人。", "红妆趁戏，绮罗夹道，青帘卖酒，台榭侵云。", "处处笙歌，不负治世良辰。", "共见西城路好，翠华定、将出岩宸。", "谁知道，仁主祈祥为民，非事行春。"]}