{"author": "万俟咏", "period": null, "type": "词", "title": "尉迟杯慢・尉迟杯", "paragraphs": ["碎云薄。", "向碧玉枝缀万萼。", "如将汞粉匀开，疑使柏麝熏却。", "雪魄未应若。", "况天赋、标艳仍绰约。", "当暄风暖日佳处，戏蝶游蜂看著。", "重重绣帘珠箔。", "障秾艳霏霏，异香漠漠。", "见说徐妃，当年嫁了，信任玉钿零落。", "无言自啼露萧索。", "夜深待、月上栏干角。", "广寒宫、要与姮娥，素妆一夜相学。"]}