{"author": "田为", "period": null, "type": "词", "title": "江神子慢・江城子慢", "paragraphs": ["玉台挂秋月。", "铅素浅，梅花傅香雪。", "冰姿洁。", "金莲衬、小小凌波罗袜。", "雨初歇。", "楼外孤鸿声渐远，远山外、行人音信绝。", "此恨对语犹难，那堪更寄书说。", "教人红销翠减，觉衣宽金缕，都为轻别。", "太情切。", "消魂处、画角黄昏时节。", "声呜咽。", "落尽庭花春去也，银蟾迥、无情圆又缺。", "恨伊不似馀香，惹鸳鸯结。"]}