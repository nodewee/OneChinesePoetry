{"author": "朱敦儒", "period": null, "type": "词", "title": "聒龙谣", "paragraphs": ["凭月携箫，溯空秉羽，梦踏绛霄仙去。", "花冷街榆，悄中天风露。", "并真官、蕊佩芬芳，望帝所、紫云容与。", "享钧天、九奏传觞，听龙啸，看莺舞。", "惊尘世，悔平生，叹万感千恨，谁怜深素。", "群仙念我，好人间难住。", "劝阿母、偏与金桃，教酒星、剩斟琼醑。", "醉归时、手授丹经，指长生路。"]}