{"author": "朱敦儒", "period": null, "type": "词", "title": "念奴娇", "paragraphs": ["插天翠柳，被何人，推上一轮明月。", "照我藤床凉似水，飞入瑶台琼阙。", "雾冷笙箫，风轻环佩，玉锁无人掣。", "闲云收尽，海光天影相接。", "谁信有药长生，素娥新炼就、飞霜凝雪。", "打碎珊瑚，争似看、仙桂扶疏横绝。", "洗尽凡心，满身清露，冷浸萧萧发。", "明朝尘世，记取休向人说。"]}