{"author": "叶梦得", "period": null, "type": "词", "title": "水龙吟", "paragraphs": ["对花常欲留春，恨春故遣花飞早。", "晓来雨过，绿阴新处，几番芳草。", "一片飘时，已知消减，满庭谁扫。", "料多情也似，愁人易感，先催趁、朱颜老。", "犹有清明未过，但狂风、匆匆难保。", "酒醒梦断，年年此恨，不禁相恼。", "只恐春应，暗留芳信，与花争好。", "有姚黄一朵，殷勤付与，送金杯倒。"]}