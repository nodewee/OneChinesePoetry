{"author": "江纬", "period": null, "type": "词", "title": "向湖边", "paragraphs": ["退处相关，幽栖林薮，舍宇第须茅盖。", "翠巘清泉，启轩窗遥对。", "遇等闲、邻里过从，亲朋临顾，草草便成幽会。", "策杖携壶，向湖边柳外。", "旋买溪鱼，便斫银丝脍。", "谁复欲痛饮，如长鲸吞海。", "共惜醺酣，恐欢娱难再。", "矧清风明月非钱买。", "休追念、金马玉堂心胆碎。", "且斗尊前，有阿谁身在。"]}