{"author": "万俟咏", "period": null, "type": "词", "title": "安平乐慢", "paragraphs": ["瑞日初迟，绪风乍暖，千花百草争香。", "瑶池路稳，阆苑春深，云树水殿相望。", "柳曲沙平，看尘随青盖，絮惹红妆。", "卖酒绿阴傍。", "无人不醉春光。", "有十里笙歌，万家罗绮，身世疑在仙乡。", "行乐知无禁，五侯半隐少年场。", "舞妙歌妍，空妒得、莺娇燕忙。", "念芳菲、都来几日，不堪风雨疏狂。"]}