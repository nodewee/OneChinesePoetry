{"author": "周紫芝", "period": null, "type": "词", "title": "水龙吟", "paragraphs": ["黄金双阙横空，望中隐约三山眇。", "春皇欲降，渚烟收尽，青虹正绕。", "日到层宵，九枝光满，普天俱照。", "看海中桃熟，云幡绛节，冉冉度、沧波渺。", "遥想建章宫阙，□熏风、月寒清晓。", "红鸾影上，云韶声里，蒙天一笑。", "万国朝元，百蛮款塞，太平多少。", "听尧云深处，人人尽祝，似天难老。"]}