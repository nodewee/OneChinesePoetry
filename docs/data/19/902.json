{"author": "周紫芝", "period": null, "type": "词", "title": "水龙吟", "paragraphs": ["楚山木落风高，暮云黯黯孤容瘦。", "天晴似洗，明霞消尽，玉峦排秀。", "九凤飞来，五云深处，一时轻矫。", "恨三山不见，六鳌去後，天空远，人将老。", "堪笑此生如寄，信扁舟、来江表。", "望中愁眼，依稀犹认，数峰林杪。", "万里东南，跨江云梦，此情多少。", "问何时还我，千岩万壑，卧霜天晓。"]}