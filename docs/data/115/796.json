{"author": "曾幾", "period": "宋", "type": "诗", "title": "聞東湖荷花盛開未嘗一游寄鄭禹功", "paragraphs": ["言登巾子山，天外入眼界。", "呀然城之東，一鑑如許大。", "得非所領州，其下臨渤澥。", "乃知湖浸闊，便覺井邑隘。", "朝朝横烏紗，暮暮束韋带。", "何曾官事了，秖使人意敗。", "徑須水清泠，一洗胸芥蔕。", "昨來放船好，如更宅爽塏。", "四圍純浸山，碧玉亂石黛。", "兼隨鄭廣文，人境兩疏快。", "維揚幾同僚，獨喜此翁在。", "只今萬紅妝，一一倚青蓋。", "柳陰閑畫舫，荷葉遶公廨。", "鬢絲禪榻上，句法出蔬菜。", "因之雙鯉魚，慎勿欠詩債。"]}