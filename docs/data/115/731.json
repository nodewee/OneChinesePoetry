{"author": "曾幾", "period": "宋", "type": "诗", "title": "送秘丞羅庭揚將漕湖北", "paragraphs": ["湖南八九州，海內清絕地。", "與公白雞年，接翼鴻雁使。", "高堂親八十，無復遠逰意。", "奉承萬事了，趨走三節至。", "詔書引上殿，帝曰汝國器。", "置之蓬萊山，身亦典中秘。", "乖離如許久，會念差足慰。", "胡爲未暖席，歸與不可制。", "人生故鄉樂，況攬澄清轡。", "皇華遣使臣，光采寧有是。", "紅塵跨鞍馬，老矣殊少味。", "著鞭輸公先，吾亦從此逝。"]}