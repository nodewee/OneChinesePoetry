{"author": "釋擇崇", "period": "宋", "type": "诗", "title": "司空山歌", "paragraphs": ["司空山，在雲外，時人到得方自在。", "我今隨力幸登臨，四顧巍巍無向背。", "絕遮攔，難比況，千山萬山齊恃仰。", "九夏炎炎雪正飛，三冬颯颯華初放。", "春不榮，秋不落，隱隱昭昭倚寥廓。", "直下人間咫尺間，欲上之人難措腳。", "人跡絕，野境寬，觸事無能懶散便。", "有時向日巖前坐，有時乘困日高眠。", "不學禪，不修道，只麽騰騰恣顛倒。", "百種無求箇野人，隨分隨緣能作造。", "不從他，不覓己，一句靈靈萬緣裏。", "自從識得祖師關，歷歷明明此爲始。", "無妙名，無忌諱，來者向渠只麽是。", "任你千般與萬般，何曾出得箇些子。", "分明說報知音，目炙風吹不用尋。", "須彌南畔相逢著，積翠臺邊旨更深。", "旨更深，誰會得，東村王老眼前黑。", "李四張三不信伊，問盡鄰家轉疑惑。", "轉疑惑，不較多，爲君吟作司空歌。", "宮商角徵任吹唱，角徵宮商爭奈何。"]}