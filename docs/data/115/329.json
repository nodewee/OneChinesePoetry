{"author": "李邴", "period": "宋", "type": "诗", "title": "建炎丞相成國呂忠穆公退老堂詩", "paragraphs": ["晉公伐叛致太平，歸來綠野勤經營。", "沈淪不復經濟意，晚節更爲人所評。", "文饒佐武取河朔，平泉草木羅清英。", "功成未嘗一寓目，鑱石作記空傳名。", "何如堂堂渭川老，崛起自與天扶傾。", "歲在作噩駭機發，忠臣憤叱思殞生。", "氛埃不爲紫霄蔽，日月卻向黄道行。", "壯年鐵衣勤汗馬，白首金鼎調和羹。", "張皇國威起穨壓，約敕吏蠹歸章程。", "羌戎破膽思尋盟，盜賊脫甲來輸誠。", "轅門諸將指呼耳，公有胸中十萬兵。", "銳然請老樊小圃，爨席卻與漁樵爭。", "煙霞放目傲軒冕，水石步屧遺機衡。", "雖然四海望不置，搴旒下矚煕皇明。", "宣王于今事北伐，周公不日歌東征。", "迎還兩宮天地慶，埽灑六合風塵清。", "是時公歸迺可耳，豈得遽適羲皇情。", "祝公壽考如衛武，百歲箴儆謀群卿。", "祝公功名如郭令，身與廟社同安榮。", "忠誠向來金石貫，勳烈遂將天壤幷。", "他年升堂奉杖屨，願留隙地誅柴荆。", "但令公孫肯開閤，不用野王來撫箏。"]}