{"author": "曾幾", "period": "宋", "type": "诗", "title": "寄崑山李宰覓石", "paragraphs": ["崑山定飛來，美玉山所有。", "山祇用功深，刓畫歲時久。", "崢嶸出峰巒，空洞開戶牖。", "幾書通置郵，一片未入手。", "即今製錦人，在昔伐木友。", "嘗蒙委繡段，尚闕報瓊玖。", "奈何不厚顔，尤物更乞取。", "但懷相知心，豈憚一開口。", "指揮爲幽尋，包裹付下走。", "散帙列岫窗，摩挲慰衰朽。"]}