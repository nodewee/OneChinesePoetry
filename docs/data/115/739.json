{"author": "曾幾", "period": "宋", "type": "诗", "title": "題南嶽銓德觀秋聲軒", "paragraphs": ["月明雁叫遠，露下蟬號寒。", "幽幽草蟲泣，索索梧葉乾。", "愁人知秋早，聽此良獨難。", "竹君南北美，佩服青琅玕。", "天風一披拂，庭宇聲珊珊。", "靈宫蔭老樾，别館如深山。", "心凈鑒止水，眼明揖千竿。", "虛籟自然奏，有琴不須彈。", "世議大可厭，市聲無少閑。", "不如聽君語，竟日簾垂間。"]}