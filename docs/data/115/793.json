{"author": "曾幾", "period": "宋", "type": "诗", "title": "寒雨浹旬終不成雪", "paragraphs": ["幽棲又三冬，好雪無一片。", "今晨靄同雲，薄暮集微霰。", "先聲乃如許，落勢大可見。", "呼兒出門看，通夕知幾徧。", "聽窗復聽竹，攲枕不知倦。", "終然成底事，寒雨閉深院。", "何嘗憂瘠田，初不辦歡醼。", "囊螢已乾死，無以映書卷。", "請天收層陰，斗柄行欲轉。", "愛日上晴軒，如披故人面。"]}