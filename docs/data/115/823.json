{"author": "曾幾", "period": "宋", "type": "诗", "title": "玩鷗亭", "paragraphs": ["乃翁獨步辭雲間，五花判罷遊金鑾。", "甘泉頗勞侍從事，夜直必夢江湖寛。", "晚遭忌刻泛湘水，衆爲不樂公欣歡。", "白鷗無數沒浩蕩，相親相近俄相安。", "何曾一旦舞不下，始信前事盟未寒。", "文章炳蔚冠當代，衣被諸子猶班班。", "攜持扁牓向陽羨，往日風味追令還。", "乃翁閑散莫浪許，乃翁青紫當拾取。", "回施佳名與老夫，長共群鷗臥煙雨。"]}