{"author": "釋法泰", "period": "宋", "type": "诗", "title": "偈七首  其七", "paragraphs": ["憶昔遊方日，獲得二種物。", "一是金剛鎚，一是千聖骨。", "持行宇宙中，氣岸高突兀。", "如是三十年，用之爲準則。", "而今年老矣，一物知何物。", "擲下金剛鎚，擊碎千聖骨。", "拋向四衢道，不能更惜得。", "任意過浮生，指南將作北。", "呼龜以爲鼈，喚豆以爲粟。", "從他明眼人，笑我無繩墨。"]}