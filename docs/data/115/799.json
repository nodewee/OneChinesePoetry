{"author": "曾幾", "period": "宋", "type": "诗", "title": "贈閻德夫參議", "paragraphs": ["閻公才氣人無敵，列星官曹聲藉藉。", "青雲垂上卻回頭，笑說鄉邦富泉石。", "問君功業男兒事，禹重寸陰輕尺璧。", "及身強健不勉旃，汲汲東臯恐非策。", "答云種木須十年，種得成陰已頭白。", "是以江濱五畝園，拄杖芒鞋日經畫。", "即今臺榭數十處，花竹誰能計千百。", "是中便足了一生，頗覺軒裳總無益。", "我聞此語爲驚歎，耆境之間真迫窄。", "元無三徑可就荒，乃知貧過陶彭澤。", "想君舒嘯東臯上，不但淵明心莫逆。", "神交又得王無功，一飯何嘗留俗客。", "未妨獻納雲臺表，著繡晝行尋履跡。", "會當稱是好林塘，門對諸峰一區宅。"]}