{"author": "曾幾", "period": "宋", "type": "诗", "title": "山房", "paragraphs": ["竹樹轉深徑，茶山給孤園。", "禪流打包去，舊日單寮存。", "堂堂十八公，不知幾寒温。", "其誰晤對汝，冷落依頽垣。", "有客占作室，此公正當軒。", "風聲落天半，似與幽人言。", "已矣復焉往，佳哉略無喧。", "在昔公擇父，實惟謫仙孫。", "讀書廬山中，仰視五老尊。", "頭白不歸來，高議排金門。", "吾敢效前輩，分應守丘樊。", "何憂蕙帳缺，悵望鶴與猿。"]}