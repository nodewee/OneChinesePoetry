{"author": "曾幾", "period": "宋", "type": "诗", "title": "漵浦縣鄧夢授主簿惜日軒", "paragraphs": ["羲和鞭白駒，秋日淒已短。", "向來曬書地，欲作炙背暖。", "鄧侯開西軒，棗下歌纂纂。", "前山隱半規，悵望支手版。", "我慵類天賦，身世兩不管。", "著鞭慚祖生，運甓謝陶侃。", "銅壺一百刻，夜夢分去半。", "午窗又爲祟，長閉讀書眼。", "勉旃崇明德，已事不可緩。", "作詩非爲君，實自警疏嬾。"]}