{"author": "曾幾", "period": "宋", "type": "诗", "title": "造侄寄人面毛竹杖四", "paragraphs": ["麥秋氣清和，槐夏日陰翳。", "塊然守蓬蒿，何以破昏滯。", "肩輿卒輩乏，徒步腳力費。", "出門即林丘，散策空夢寐。", "賸爲猶子憐，遽以此君至。", "分明人面目，刻畫老根柢。", "毛君又一奇，枝幹不少異。", "想應開一束，妙簡得三四。", "今晨入吾手，夷險可歷試。", "芒鞋與周旋，白拂相嫵媚。", "人生七十稀，況復已過二。", "多謝汝扶持，無乃太晚計。"]}