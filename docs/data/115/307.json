{"author": "趙鼎", "period": "宋", "type": "诗", "title": "題謁松陵三賢堂", "paragraphs": ["垂虹過高岸，左江右湖水。", "洞庭相吐吞，滄海迷涯涘。", "長波卷風雨，莽蒼窮南紀。", "人材鍾秀穎，習俗擅清美。", "高風想三賢，足以振頹靡。", "一時挺孤標，千載照青史。", "荒祠倚橋側，草草漁樵市。", "舟車往來衝，今誰踵前軌。", "我從都城出，萬事空化委。", "就跡月重輕，心期要偷擬。", "異代豈無人，意欲從此始。", "山林與鐘鼎，一決乃英偉。", "近聞北客言，兵戎纏鞏汜。", "誰能務採納，尚得扶隳毀。", "歸歟固夙心，寧作一身喜。", "亦念征戍兒，白骨委荒壘。", "道路異秦吳，魂夢隔生死。", "江湖信清絕，浮泛聊爾耳。", "卻坐寫孤懷，悲風生綠綺。"]}