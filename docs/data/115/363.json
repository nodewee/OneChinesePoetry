{"author": "釋道川", "period": "宋", "type": "诗", "title": "參玄歌", "paragraphs": ["一尺水，一丈波，妙高峰頂笑呵呵。", "七步周行渾屬我，不妨閑唱太平歌。", "靈利漢，不消多，法門廣大徧周沙。", "若能當處分明了，只在如今一剎那。", "莫求真，休覓假，真假中間都放下。", "晃晃威光爍太虛，不知誰是知音者。", "讚不欣，徒說謗，三際無心俱掃蕩。", "正體堂堂一物無，是佛是魔俱一棒。", "小根聞說暗攢眉，繩上生虵又更疑。", "撥轉面前關棙子，只許當人獨自知。", "阿呵呵，在圓覺，流出菩提遍寥廓。", "鬼面神頭幾百般，無瑕鏡裏皆消卻。", "君不見覿面相逢機掣電，直饒天眼不能觀，點著不來真死漢。", "勸君參，參徹靈明自己禪。", "善財不用南方去，黑白分明在目前。", "勸君信，信心戰退魔軍陣。", "此是華嚴最上乘，森羅萬象皆相應。", "勸君修，六門通達任優游。", "寒山拾得纔相見，指點豐干哂未休。", "火風催，四山逼，那時要見君端的。", "有箇真空解脫門，千眼大悲何處覓。", "有時放，有時收，唯有知音暗點頭。", "杏華村裏如相見，跳出溈山水牯牛。", "有時喜，有時嗔，無位真人迸面門。", "殷勤爲說西來意，暮樓鐘鼓月黄昏。", "有時唱，有時歌，顛言倒語不奈何。", "聲聲盡出孃生口，不屬宮商一任他。", "有時默，不時笑，懵懂鐵鎚無孔竅。", "輕輕觸著便無明，只這無明元是道。", "有時行，有時坐，露影藏身成兩箇。", "不獨張現會打油，細觀李四能推磨。", "無縫塔，見無因，巍巍本自隱深雲。", "國師樣子應難造，不覺鋒稜露一層。", "無底鉢，手中擎，百千沙界裏頭盛。", "大庾嶺頭提不起，都緣著力太多生。", "沒底船，不曾漏，千重雪浪皆能透。", "只憑一箇把稍人，誰管狂風連地吼。", "無鑐鏁，孰安排，鏁斷重關絕往來。", "巨靈擡手空勞力，唯有無心便得開。", "無毫拂，是何物，擊碎狐疑山鬼屈。", "一喝唯言三日聾，誰憐大辯翻成訥。", "無孔笛，最難吹，角徵宮商和不齊。", "有時品起無生曲，截斷行雲不敢飛。", "無根樹，直侵雲，枝條鬰密蓋乾坤。", "劫火洞然燒不得，利刀斬處亦無痕。", "無面目，擔板漢，翫水遊山無侶伴。", "迦葉門前倒剎竿，文殊劍上全身現。", "日面佛，乾屎橛，八兩半斤誰辨別。", "七斤衫子恰相當，鎮州休更秤蘿蔔。", "野鴨飛，鸞對舞，三箇孩兒抱華鼓。", "趙老曾看半藏經，靈雲一見桃華悟。", "真實語，報君知，不用思量不用疑。", "春來決定千華秀，冬盡長天片雪飛。", "頭頭漏泄真消息，那箇休心辨端的。", "眼橫鼻直一般般，不離當處休尋覓。", "古佛言，祖師說，千聖路頭同一舌。", "他日人天匝地來，那時方表而今決。"]}