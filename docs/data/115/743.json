{"author": "曾幾", "period": "宋", "type": "诗", "title": "董令升舍人朋溪圖趙祖文筆也", "paragraphs": ["谷風不須歌，朋友道缺絕。", "請歌伐木詩，歌罷聽吾說。", "漢朝儒宗系，今代侍臣傑。", "甘泉久論思，陽羡小休歇。", "郊園谷幽幽，喬木覆清樾。", "百禽鳴其間，相喚極可悦。", "坐令公感慨，朋好苦難結。", "不如侶荆溪，迥與世情别。", "淡乎若無味，了不見凉熱。", "是以樂從之，諸峰况羅列。", "趙侯有能事，短紙藏曲折。", "更作陶淵眀，飄颻弄明月。"]}