{"author": "曾幾", "period": "宋", "type": "诗", "title": "友直軒", "paragraphs": ["友義喪來久，琢磨復誰能。", "金鉤被采錄，絕棄朱絲繩。", "直哉少稷甫，一室清于冰。", "危坐對書帙，曲几非所凭。", "日暮無人來，疏籬上寒藤。", "惟有手種竹，挺然得其朋。", "風低與雪重，搶地如弗勝。", "政使可斷折，天姿諒難凌。", "物或亂真贗，君其别淄澠。", "攘羊而證父，是子烏足稱。", "所以貴温潤，不令見觚稜。", "要我細商略，此言有師承。"]}