{"author": "曾幾", "period": "宋", "type": "诗", "title": "遊靈川縣水洞", "paragraphs": ["清溪東南馳，礙此碧玉峰。", "蛟龍夜相宅，奮迅生雷風。", "剨開兩貝闕，鑿翠成珠宮。", "坐令空洞處，一水油然通。", "泉流百道來，投注萬斛鍾。", "不知深幾許，湛若鎔青銅。", "定應天下稀，豈但湘南雄。", "嘉與二三子，葉舟渺相從。", "周旋乳蓋底，蕩漾菱花中。", "爲我告行客，無爲苦匆匆。", "小酌清泠淵，洗汝塵坌胸。"]}