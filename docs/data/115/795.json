{"author": "曾幾", "period": "宋", "type": "诗", "title": "初至天台", "paragraphs": ["疇昔所欣慕，天台冠坤靈。", "興公妙摹寫，粲若披圖經。", "自憐嬰世網，仰愧鴻冥冥。", "夙契諒非淺，半生吏金庭。", "成此一段奇，得按東吳刑。", "又分臨海竹，想像山圍屏。", "稍稍向鈴閣，行行叩禪扃。", "一丘與一壑，所見皆所聆。", "石梁臥劍戟，布水驅雷霆。", "五百大開士，神光秘林坰。", "于我定不薄，是事初無形。", "寒嵒二隱者，在眼誰能青。", "庶幾閭丘守，胸次明渭涇。", "向來石磵耳，鬭訟終朝聽。", "凈洗塵俗狀，數上參雲亭。"]}