{"author": "曾幾", "period": "宋", "type": "诗", "title": "六月十四日大雨連朝", "paragraphs": ["黄金北斗高，何似六月雨。", "舉頭看雲霄，此祕初未覩。", "今晨沛然下，其勢莫能禦。", "既蠲人鬰陶，又長我禾黍。", "誰言爲郡樂，病不對樽俎。", "似爲神所憐，用是娛悦汝。", "緇黄諠諷誦，巫覡亂呼舞。", "惠然從風來，茲事一不舉。", "臨民多秕政，何道致如許。", "稽首謝皇天，傾心奉明主。"]}