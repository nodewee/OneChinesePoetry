{"author": "曾幾", "period": "宋", "type": "诗", "title": "汪㟯惇仁教授即官舍作齋予以獨冷名之", "paragraphs": ["昔君困虀鹽，蓬首窗下讀。", "秋螢屢乾死，明月以爲燭。", "麻衣肘欲穿，才換一袍綠。", "豈知冷淡債，十載償未足。", "書齋開冰廳，敗壁數椽屋。", "横經綴鵠鷺，未省進鳧鶩。", "窮通更事耳，裘扇有反覆。", "直今張羅地，便恐車擊轂。", "先生粲可流，示現著冠服。", "從渠勢炙手，了不見凉燠。", "小詩應大笑，笑我未忘俗。"]}