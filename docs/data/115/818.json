{"author": "曾幾", "period": "宋", "type": "诗", "title": "次折仲古游潯州桂園韻", "paragraphs": ["雞犬圖書同一舸，老夫蕩槳兒扶柂。", "潯江一繫欲生根，夢下湖南向江左。", "極知越俗留連客，性不相投如水火。", "是誰招喚寫羈愁，拄頰西山雲數朵。", "雲山下有園五畝，不植側生旁挺果。", "十年藝桂待芳辛，歲晚風霜深印可。", "有懷澤畔入騷辭，配以蘭椒真類我。", "斧斤竟不赦孤根，問主林神安所坐。", "乃知有用禍先集，社櫟之徒最繁夥。", "徑須澆下磈磊胸，乞取青錢供白墮。"]}