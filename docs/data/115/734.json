{"author": "曾幾", "period": "宋", "type": "诗", "title": "王巖起樂齋", "paragraphs": ["歡悰挽不來，愁思推不去。", "達人方寸地，固自有樂處。", "得非山林歟，或用詩酒故。", "一朝不在眼，便覺少佳趣。", "人言顔子樂，瓢飲映蔬茹。", "何曾夢見渠，浪自起欣慕。", "此君與天游，于物初不寓。", "攜持小齋名，扁榜隨所住。", "要知真樂事，未省離跬步。", "我亦欲睎顔，從君尚能屢。"]}