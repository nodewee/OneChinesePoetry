{"author": "曾幾", "period": "宋", "type": "诗", "title": "相馬圖呈杜勉齋左司", "paragraphs": ["造物出萬類，貴賤伊誰分。", "圭璋雜瓦礫，世道同疏親。", "既收大宛種，一掃駑駘群。", "乃觀相馬圖，低首先吟呻。", "千金購死骨，舉國無其真。", "生死何太晚，鹽車負艱辛。", "悠悠虞阪道，赤日煎紅塵。", "行人亦何多，具眼惟孫君。", "一顧不旋踵，價越連城珍。", "誰爲繪此像，庸示將來人。", "相馬失之瘦，相士失之貧。", "于兹有鉅公，數載居沉淪。", "涵養浩然氣，輪蹄任紛紜。", "素識太平相，鶚表飛青雲。", "紫泥日邊下，八座生陽春。", "攄心握文柄，引年啟賢門。", "凝睇辨臧否，立志安斯民。", "他時了經濟，丹青畫麒麟。", "回顧相馬者，細務何足云。", "寥寥載千古，二道非同倫。", "相士今何人，少陵身後身。"]}