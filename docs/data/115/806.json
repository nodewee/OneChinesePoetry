{"author": "曾幾", "period": "宋", "type": "诗", "title": "和劉聖俞顧龍山約客韻", "paragraphs": ["詩筒四出走中涓，詩句萬選如青錢。", "曰余借舟期七賢，共嗅梅花咀芳鮮。", "津頭幾度喚長年，晝眠乃若經笥邊。", "舉頭急雪風中旋，瞪視不見山之巓。", "八窗玲瓏繡佛前，同來且結西方緣。", "小軒宛若壺中天，玉琴不斷雨聲傳。", "諾君再宿余敢愆，從君索句發春妍。"]}