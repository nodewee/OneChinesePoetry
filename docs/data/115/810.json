{"author": "曾幾", "period": "宋", "type": "诗", "title": "許公華遺潘衡墨云其女所造也", "paragraphs": ["潘公之墨東坡訣，只今有女能傳業。", "許郎來自大江西，手探玄圭出箱篋。", "摩挲熟視家風在，款識明明筆奇絕。", "見渠顔面得渠心，湛如瞳子堅如鐵。", "晴窗大几石泓凈，未忍磨研令小缺。", "冷金玉版姑試之，一點清光初漏泄。", "廷珪去人端未遠，餘子何勞定優劣。", "健婦果勝大丈夫，從此廬陵是黟歙。"]}