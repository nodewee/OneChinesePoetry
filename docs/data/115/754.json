{"author": "曾幾", "period": "宋", "type": "诗", "title": "明秀堂松", "paragraphs": ["柳侯所爲邦，十步一遺跡。", "蒼官列前墀，相對儼如客。", "邦人言此松，曾及侍侯側。", "風號四百年，雪立二千尺。", "江城閑草木，詩卷多採摘。", "柑非往日黄，柳是近時碧。", "同生不同死，乃見老氣格。", "尚想哦其間，清聲出金石。", "龍鱗未脱落，熊軾幾換易。", "臨民有餘師，視此古遺直。"]}