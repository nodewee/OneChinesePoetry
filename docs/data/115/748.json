{"author": "曾幾", "period": "宋", "type": "诗", "title": "喜天游二十一兄至亳社時同叔夏十六兄作", "paragraphs": ["登高望南都，雉堞疑可數。", "城中人不見，百里等燕楚。", "我無簡書畏，自笑誰縛汝。", "東風送兄來，下馬逼三鼔。", "迎門閙兒童，羅拜欣欲舞。", "花枝應亦喜，紅幞已微吐。", "聊爲文字飲，一洗别離苦。", "别離何足云，千載成仰俯。", "要知靜中趣，回視今孰愈。", "焚香默自照，下此一轉語。", "鈴閣老師兄，當爲君去取。"]}