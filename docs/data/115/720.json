{"author": "曾幾", "period": "宋", "type": "诗", "title": "次范益謙遷居九江經過上饒見贈韻", "paragraphs": ["君爲九江行，意有風雨快。", "維舟玉溪畔，未割故人愛。", "停杯一問我，請以所聞對。", "九江萬事好，賞詠看前輩。", "巖巖匡俗廬，頂踵極高大。", "其中藏曲折，願勿遺瑣碎。", "煙波湓浦游，風月庾樓會。", "以兹供筆硯，安得有蕪累。", "矧君著幽禪，直欲入三昧。", "飽參山南北，毋問人顯晦。", "歸來亦何云，聖處果何在。", "要知方策間，即有文字外。", "我今如是說，初不墮荒怪。", "屋漏實臨之，斯言尚無愧。"]}