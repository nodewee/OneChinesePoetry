{"author": "曾幾", "period": "宋", "type": "诗", "title": "次程伯禹尚書見寄韻", "paragraphs": ["往年書到西風凉，病夫隨牒天一方。", "今年書到玉溪上，曖空白露爲清霜。", "人生俯仰成陳迹，只有一丘如宿昔。", "故鄉傑閣公飽山，野寺幽軒我横碧。", "石交曉月長庚星，勢交飛絮水上萍。", "往時玉溪二三老，死生貴賤論交情。", "歸來訪舊其誰羨，程公筆力猶強健。", "鄭公霜鬢未成絲，掛冠不受兒曹勸。", "公于道德猶耕獵，所得不隨天下裂。", "胸中具眼世莫知，筆端有口公能說。", "豹文未省一斑窺，戲逐群兒日課詩。", "詩病無人與商略，湔腸浣胃付神醫。"]}