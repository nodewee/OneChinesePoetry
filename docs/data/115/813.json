{"author": "曾幾", "period": "宋", "type": "诗", "title": "㔶甕酒", "paragraphs": ["吳儂餅麴成村酒，所取何嘗議升斗。", "一杯未盡朱顔酡，過若茅柴那得久。", "官酤私釀同一律，竟識吾家新醖否。", "近持方法報山妻，入眼從來未曾有。", "舊時菽麥真其父，秫稻麥和以爲母。", "甕頭又戴老瓦盆，墐塞四旁如戶牖。", "數朝已辦糟牀注，不論清濁皆可口。", "欣然一笑謂山妻，慎勿輕傳殆天授。", "答云妙處須心得，縱有此方無此手。", "請君痛飲當解酲，賢哉大勝劉伶婦。"]}