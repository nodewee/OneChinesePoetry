{"author": "曾幾", "period": "宋", "type": "诗", "title": "秋雨排悶十韻", "paragraphs": ["今夏久無雨，從秋卻少晴。", "空濛迷遠望，蕭瑟送寒聲。", "衣潤香偏著，書蒸蠧欲生。", "壞簷聞瓦墮，漲水見堤平。", "溝溢池魚出，天低塞雁征。", "螢飛明暗廡，蛙閙雜疏更。", "藥醭時須焙，舟閑任自横。", "未憂荒楚菊，直恐敗吳秔。", "夜永燈相守，愁深酒細傾。", "浮雲會消散，鼓笛賽西成。"]}