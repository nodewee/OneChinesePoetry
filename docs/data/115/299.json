{"author": "趙鼎", "period": "宋", "type": "诗", "title": "紫霄圃", "paragraphs": ["群仙邀我遊蓬島，白鶴隨人拾瑤草。", "英靈指點洞門開，前行後擁商山皓。", "崎嶇石路燕尾分，露濕蟠桃壓竹倒。", "一山萬山雲氣深，瑯玕珠樹霜風老。", "王喬縹緲自天下，世許高情兩相好。", "中有一個字安期，笑捧金盆具瓜棗。", "食之令人可長生，遨遊八極登天行。", "有時一日三萬里，西風鶴骨霞衣輕。", "有時亦復一暫息，長歌一曲煙雲凝。", "高垂鐵鎖蒼苔古，云是神仙紫霄圃。", "芒鞋竹杖躡步間，丹鳳飛地向人舞。", "雲中雞犬異人世，藥鼎丹爐用心苦。", "開軒一飲三百杯，簷花亂落天飛雨。", "青紅黑綠亂眼前，萬草千花莫能數。", "茫然拂袖下山來，白髪婆娑鏡中睹。"]}