{"author": "曾幾", "period": "宋", "type": "诗", "title": "吳甥遺靈壁石以詩還之", "paragraphs": ["閑居百封書，總爲一片石。", "窗中列遠岫，所欠者靈壁。", "吳甥手持來，知向何許得。", "鏗鏘發金聲，温潤見玉色。", "諸峰掃空翠，一水界山白。", "嵁巖出其間，如月挂虛碧。", "坐令所珍藏，不作一錢直。", "吾雖甚愛之，子亦有此癖。", "歸與霅溪旁，從汝舊知識。", "欲去復遲遲，摩挲遂移刻。"]}