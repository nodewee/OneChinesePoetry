{"author": "曾幾", "period": "宋", "type": "诗", "title": "還守台州次陸務觀贈行韻", "paragraphs": ["蟬噪高柳岸，鷺飛遠沙汀。", "蕭然感予懷，清靜游神庭。", "老樹失故綠，殘芳謝微馨。", "胡爲趣召節，日日晨昏星。", "放纜西興渡，落帆浙江亭。", "恭惟陛下聖，萬國瞻儀刑。", "黼座懸日月，孤燈耿熒熒。", "况復如許病，自知不能廷。", "所以乞閑散，庶幾守沈冥。", "方虞秋霜嚴，翻得春露零。", "再聞芸草香，一洗海物腥。", "父老喜我來，無異化鶴丁。", "兒童喜我來，小駟騎青青。", "諒有隔生契，不然定誰令。", "四海習鑿齒，幾年讀書螢。", "新詩中律呂，雖美無人聽。", "鳴聲勿浪出，坐待軒皇伶。"]}