{"author": "曾幾", "period": "宋", "type": "诗", "title": "陸務觀讀道書名其齋曰玉笈", "paragraphs": ["自生民以來，未有夫子盛。", "六經更百代，略不覩疵病。", "瞿聃書角立，亦各談性命。", "空門甚宏放，果報駭觀聽。", "是以雖至愚，讀者無不敬。", "周時柱下史，設教本清靜。", "至今五千言，談若鼔鐘磬。", "雖爲二郗諂，秖作二何佞。", "遂令黄冠徒，冷落度晨暝。", "賢哉機雲孫，道眼極超勝。", "殺青貝多葉，收貯腹中竟。", "慨然發琅函，窗白棐几凈。", "三家一以貫，不事頰舌競。", "吾皇漢孝文，恭已民自定。", "願君益沈涵，持以奉仁聖。", "遠師曹相國，下視劉子政。"]}