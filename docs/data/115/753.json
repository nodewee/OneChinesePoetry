{"author": "曾幾", "period": "宋", "type": "诗", "title": "晁侍郎折贈芍藥三種", "paragraphs": ["室空無侍者，終日延白光。", "今夕果何夕，粲者忽在旁。", "得非散花天，來試鐵石腸。", "非羅復非綺，何物爲衣裳。", "或濃若猩血，或淺若鵝黄。", "或如淡臙脂，薫以百和香。", "竟不可意解，發書問何祥。", "乃知延閣老，買得從維揚。", "自不耐渠惱，幽懷可禁當。", "牢辭又不敢，熟視徒彷徨。", "吾聞諸古人，物美應獻王。", "呼兒燎沈水，持以供虛皇。"]}