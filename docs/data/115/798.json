{"author": "曾幾", "period": "宋", "type": "诗", "title": "王元渤自湖楚歸贈之", "paragraphs": ["南池荷葉疊青錢，玉山門外君著鞭。", "南池荷葉成青繖，問君東遊何當返。", "聞道湖州又楚州，舊隱故鄉宜款款。", "清晨剝啄叩我門，我不出門非是嬾。", "不知何物苦相干，能令人熱令人寒。", "偶然脱命冰炭裏，至今體不勝衣冠。", "溪流落盡才如带，想見南池空聚塊。", "更無小鴨睡枯荷，況有紅妝依翠蓋。", "眼看物變惜年光，明月黄花盍舉觴。", "知有中秋恐無分，須君滿意作重陽。"]}