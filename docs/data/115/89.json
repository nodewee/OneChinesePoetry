{"author": "趙鼎", "period": "宋", "type": "诗", "title": "聞郭瑾懷甫除郎", "paragraphs": ["至治本無爲，何曾帝力知。", "人惟求俊彦，天畀濟艱危。", "鼎席尊黄髪，星郎用白眉。", "鋒芒森武庫，律呂奏咸池。", "海內想風采，朝中增羽儀。", "餘光被草木，盛事播聲詩。", "感會唯千載，飛騰各一時。", "著鞭今更懶，投劾去奚疑。", "亦有乘軒戀，其如續脛悲。", "銜蘆聊避弋，遶樹未安枝。", "念舊多生死，思鄉久别離。", "自餘復何道，湖海是歸期。"]}