{"author": "趙鼎", "period": "宋", "type": "诗", "title": "河中太守", "paragraphs": ["掄才梁棟定誰須，聳拔長松第一株。", "令聞允爲時屬望，豐功當在帝都俞。", "將令異日作霖雨，暫使斯民歌袴襦。", "播物仁風隨扇發，向人和氣與春舒。", "請看嶷嶷諸郎秀，是應詵詵盛德符。", "廣陌乘黄將驥子，丹山威鳳带鵷鶵。", "聲名最重連城寶，文采光騰照夜珠。", "賈誼著書驚一世，平津射策冠諸儒。", "傳經固自卑劉向，遺直猶資見魏謩。", "便向萱堂生月桂，更尋雲路種星榆。", "人從碧海偷桃實，客自朱門墜舄鳬。", "性静綠龜宜作伴，身輕靈壽不須扶。", "金波滿泛鵝兒酒，香霧争持鵲尾爐。", "要識東人念公意，巖廊千載賛昌圖。"]}