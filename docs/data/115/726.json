{"author": "曾幾", "period": "宋", "type": "诗", "title": "次折仲古避寇潯州韻", "paragraphs": ["我持十口家，不辦一葉船。", "賊聲日夜急，欲濟江無邊。", "身雖墮眢井，仰視猶有天。", "天理儻未爽，偷兒浪垂涎。", "洗心占羅池，稽首依靈泉。", "竟以妻子免，百神果昭然。", "得從潯江遊，未斷龍城緣。", "爲問米何如，買禾可論廛。", "向來魚菜市，十戶八九旋。", "令我喜折屐，喜定翻悲憐。", "王師靜江南，趨者人摩肩。", "一日百回首，我非強項宣。", "盛欲徑梅庾，不然傍郴連。", "終鮮孔方兄，留滯等謫遷。", "尚念吾鼻祖，永懷舊山川。", "往還武城居，家風到今傳。", "我方尋昨夢，一舸百笮牽。", "而公下劈箭，如駔駿得鞭。", "江村索居地，未敢高枕眠。", "世事公等在，歸與有逢年。"]}