{"author": "曾幾", "period": "宋", "type": "诗", "title": "次陳少卿見贈韻", "paragraphs": ["少卿令德公，不肯入州府。", "種花養風煙，藝木蔭庭宇。", "了無適俗韻，真可與晤語。", "永懷君詩句，凈洗我塵土。", "如何百里問，此秘欠未覩。", "今晨款荆扉，老氣壓方虎。", "新詩疾雨風，妙字列行伍。", "華宗有后山，句律嚴七五。", "豫章乃其師，工部以爲祖。", "君方討淵源，奚啻窺牖戶。", "我貧無一錢，不敢學農圃。", "空餘數卷書，腸腹自撐拄。"]}