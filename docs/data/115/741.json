{"author": "曾幾", "period": "宋", "type": "诗", "title": "春初過王仲禮教授小園", "paragraphs": ["幽居倦孤寂，俗駕難追攀。", "相攜笻九節，徑造茅三間。", "王卿貧無事，况得獨冷官。", "衡門靜如水，委巷深于山。", "自言學爲圃，雖小殊可觀。", "始至度略彴，徐行轉闌干。", "當階藝紅藥，坐待青春還。", "春還未數日，草樹猶清寒。", "殷勤小梅花，一笑冰雪顔。", "煑茗當酒醴，言詩替吹彈。", "君知靜中勝，得此良獨難。", "相戒勿浪出，黄塵點人冠。"]}