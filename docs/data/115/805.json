{"author": "曾幾", "period": "宋", "type": "诗", "title": "吳傅朋出遊絲書求詩", "paragraphs": ["使君官事閑時書，略取萬象隨指呼。", "空中遊絲定何物，非蠶所吐仍非蛛。", "光風霽日青春暮，惹草縈花細于縷。", "君今幻出一毫端，此秘從來人未覩。", "鈴齋觀者客如雲，有無斷續吁難分。", "不知誰束此毛穎，能使字畫纖無倫。", "嘗聞掃堊生雪白，顛草親承擔夫力。", "世間妙處不可傳，心手應時須自得。"]}