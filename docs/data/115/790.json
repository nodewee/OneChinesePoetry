{"author": "曾幾", "period": "宋", "type": "诗", "title": "七月一日復大雨用前韻", "paragraphs": ["山頭一寸雲，山下一尺雨。", "青天在層陰，未用遽披覩。", "懸知壠畝間，不著蓑笠禦。", "呼兒趣秧稻，喚婦催釀黍。", "使君同戚休，有味勝鼎俎。", "似聞小人言，無復怨詈汝。", "行看黄雲翻，不獨翠浪舞。", "飭廚辦千觴，飲客醉一舉。", "不知城東湖，今復深幾許。", "鷗鷺莫相疑，龜魚且爲主。"]}