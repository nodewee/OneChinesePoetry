{"author": "曾幾", "period": "宋", "type": "诗", "title": "同鄭禹功登巾子山", "paragraphs": ["天台雁蕩天下奇，豈不欲往官縛之。", "巾山只在郡南郭，曾未著眼真成癡。", "今晨排遣簿書了，往赴鄭老同幽期。", "羊腸轉盡得蘭若，飛鳥不到雲雨垂。", "青銅鏡外翠屏遶，中有萬屋魚鱗差。", "古來二事不兼得，此地一覽俱無遺。", "蓬萊方丈果何許，雲駕飇馭知爲誰。", "赤城風月幸好戲，驅取鸞鳯相追隨。"]}