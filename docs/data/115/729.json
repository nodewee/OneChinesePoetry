{"author": "曾幾", "period": "宋", "type": "诗", "title": "贈疏山清老", "paragraphs": ["江西草堂清，道價直寰宇。", "中分死心坐，親飲晦堂乳。", "與人作陰凉，雨後散煩暑。", "千林搖落後，鬰鬰松柏古。", "厖頭覆霜雪，碧眼照針縷。", "貫穿禪家流，領略我輩語。", "居山専論道，餘事百不覩。", "人言師疏慢，我但見媚嫵。", "去年瀟湘來，叢席歷幾所。", "踞堂號知識，說法若雲雨。", "陰求乃翁事，未見一人舉。", "請師長住世，此道要盟主。", "杖拂有餘閑，時時入州府。"]}