{"author": "陸游", "period": "宋", "type": "诗", "title": "谿上雜言", "paragraphs": ["谿上之丘，吾可以休。", "谿中之舟，吾可以遊。", "一裘雖弊可度風雪虐，一簞雖薄未有旦夕憂。", "愧于此心鼎食其敢飽，負其所學蟬冕增吾羞。", "古人誰謂不可見，黄卷猶能覩生面。", "百穀薿薿知稷功，九州茫茫開禹甸。", "巍巍成功亦何有，治亂但如翻覆手。", "逢時皆可致唐虞，比身管樂寜非苟。", "樹桑釀酒蕃雞豚，是中端有王業存。", "一朝遇合得施設，千載始知吾道尊。"]}