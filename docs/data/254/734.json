{"author": "陸游", "period": "宋", "type": "诗", "title": "壬子八月癸夘大風雨拔木飄瓦通夕不能寐", "paragraphs": ["我昔浮江坐貪快，六十幅蒲船尾挂。", "惡風吹到馬當祠，出沒蜿蜒舞澎湃。", "舟人失色急倒檣，共上蘆灣望祠拜。", "風雲晝晦性命憂，更復何心問薪菜。", "顛危僅免葬魚腹，至今常抱垂堂戒。", "豈知風雨有兹夕，屋破窗鳴紛百怪。", "直疑屋外即長江，九轉得生那可再。", "正襟黙坐徐自思，忠信固可當喪敗。", "鬼神雖惡技有窮，卷地破山真一噫。", "明朝倚杖看晴雲，兹夕驚心復何在。"]}