{"author": "陸游", "period": "宋", "type": "诗", "title": "桐江行", "paragraphs": ["我来桐江今幾時，面骨崢嶸鬢如雪。", "怒嗔不復有端緒，讒謗何曾容辨說。", "十年山棲却火食，釀桂餐芝自芳潔。", "作官一飽仰紅腐，坐對盤飱常嘔噎。", "雪晴宿戒南山遊，剩要賦詠臨清流。", "將行復輟却退坐，臺符吏牘令人愁。", "胸中崔嵬向誰吐，獨立憑高時自語。", "文章當以氣爲主，無怪今人不如古。"]}