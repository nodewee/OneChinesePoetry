{"author": "陸游", "period": "宋", "type": "诗", "title": "致齋監中夜與同官縱談鬼神效宛陵先生體", "paragraphs": ["五客圍一爐，夜語窮幻怪。", "或誇雷可斫，或笑鬼可賣。", "或陳混沌初，或及世界壊。", "或言修羅戰，百萬起睚眦。", "餘談恣搜抉，所出雜細大。", "風雲墮皮幘，幽坎窺鐵械。", "群號起古聚，孤泣出空廨。", "妖孤冠髑髏，掩袂弄姿態。", "空轊伏逸囚，夜半出竊嘬。", "雖云多聞益，頗犯綺語戒。", "不如姑置之，投枕休困憊。", "明當掛祠衣，僕僕愁亟拜。"]}