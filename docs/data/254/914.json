{"author": "陸游", "period": "宋", "type": "诗", "title": "戒殺", "paragraphs": ["物生天地間，同此一太虚。", "林林各自植，但坐形骸拘。", "日夜相殘殺，曾不置斯須。", "皮毛備裘褐，膏血資甘腴。", "雞鶩羊彘輩，尚食稗與芻。", "飛潛何與汝，禍乃及禽魚。", "豺虎之害人，亦爲饑所驅。", "汝顧不自省，何暇議彼歟。", "又于人類中，各私六尺軀。", "方其忿怒時，流血視若無。", "我欲反其源，黙觀受氣初。", "挺刃之所加，慘若在我膚。", "朝飯一鬴豆，莫飯一杯蔬。", "捫腹茆檐下，陶然歡有餘。"]}