{"author": "陸游", "period": "宋", "type": "诗", "title": "送佛照光老赴徑山", "paragraphs": ["大覺住育王，拗折拄杖强到底。", "佛照住育王，挑得鉢囊隨詔起。", "從来宗門話，只要句不死。", "說同說異庵外人，若是吾宗寜有此。", "日日風雨今日晴，萬里春光入帝城。", "傳宣江上走中使，開堂座下羅公卿。", "御香靄靄雲共布，法音浩浩潮收聲。", "報恩一句作麽道，常遣山林見太平。"]}