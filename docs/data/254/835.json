{"author": "陸游", "period": "宋", "type": "诗", "title": "夜聞湖中漁歌", "paragraphs": ["夢回一燈翳復明，卧聞湖上漁歌聲。", "嗚嗚乍低忽更起，嫋嫋欲斷還微縈。", "初隨缺月墮烟浦，已和殘角吹江城。", "悲傷似擊漸離筑，忠憤如撫桓伊筝。", "放臣萬里憂國泪，戍客白首懷鄉情。", "峽猿失侣方獨宿，沙雁垂翅猶遐征。", "巴巫竹枝短亭晚，瀟湘欸乃孤舟横。", "世間此恨故相似，使我百感何由平。"]}