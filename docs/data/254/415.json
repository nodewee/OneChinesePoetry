{"author": "陸游", "period": "宋", "type": "诗", "title": "禹祠", "paragraphs": ["我昔下三峽，南賔繫歸艫。", "渡江謁神禹，拜手薦爼壺。", "壽藤枝如虬，巨柏腹若刳。", "門庭雖日荒，殿寢猶枝梧。", "巴俗喜禱祠，解牛舞群巫。", "巍巍黻冕古，食與夷鬼俱。", "聖度固兼容，臣憤獨不攄。", "還鄉瞻廟貌，嬴政久已除。", "嶽牧儼如生，想像聞都俞。", "廓清雖可喜，欲退復躊躇。", "念昔平水土，棋布畫九區。", "豈知千歲後，戎羯居中都。", "老虜失大刑，今復得其雛。", "直令挽天河，未濯腥膻汙。", "夷鬼細事耳，披攘直須臾。", "天下讎不復，大耻何時祛。", "蚩蚩謂固然，此責在吾徒。", "揮涕霑庭草，誰憐小臣愚。"]}