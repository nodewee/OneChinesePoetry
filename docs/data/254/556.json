{"author": "陸游", "period": "宋", "type": "诗", "title": "記九月二十六夜夢", "paragraphs": ["海山萬峰鬱参差，宫殿揷水蟠蛟螭。", "碧桃千樹自開落，飛橋架空來者誰。", "桐枝高聳棲丹鳳，蓮葉半展巢金龜。", "和風微度寶筝響，永日徐轉簾陰移。", "西廂恍記舊逰處，素壁好在尋春詩。", "當年意氣不少譲，跌宕醉墨紛淋漓。", "宿酲未觧字猶濕，人間歲月浩莫推。", "嘆驚撫几忽夢斷，海濶天遠難重期。"]}