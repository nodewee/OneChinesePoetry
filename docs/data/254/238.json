{"author": "陸游", "period": "宋", "type": "诗", "title": "老病追感壮歲讀書之樂作短歌", "paragraphs": ["少年志力强，文史富三冬。", "但喜寒夜永，那知睡味濃。", "庭樹風淅淅，城樓鼓鼕鼕。", "自鞭不少貸，凍坐聞晨鐘。", "探義劇攻玉，摛文笑雕龍。", "落紙筆縱横，圍坐書疊重。", "得意自吟諷，清悲答莎蛩。", "饑腸得一餅，美如紫駞峰。", "俯仰五十年，于世終不逢。", "夜半起飯牛，頹然成老農。", "束書不更讀，蠧簡流塵封。", "世無袁伯業，太息吾何從。"]}