{"author": "孟郊", "period": "唐", "type": "诗", "title": "新卜清羅幽居恭奉獻陸大夫", "paragraphs": ["黔婁住何處，仁邑無餒寒。", "豈悟舊羇旅，變爲新閑安。", "二頃有餘食，三農行可觀。", "籠禽得高巢，轍鮒還層瀾。", "翳翳桑柘墟，紛紛田里歡。", "兵戈忽消散，耦耕非艱難。", "嘉木偶良酌，芳陰庇清彈。", "力農唯一事，趣世徒萬端。", "靜覺本相厚，動爲末所殘。", "此外有餘暇，鋤荒出幽蘭。"]}