{"author": "陸游", "period": "宋", "type": "诗", "title": "僧廬", "paragraphs": ["僧廬土木塗金碧，四出徴求如羽檄。", "富商豪吏多厚積，宜其棄金如瓦礫。", "貧民妻子半菽食，一饑轉作溝中瘠。", "賦斂鞭笞縣庭赤，持以與僧亦不惜。", "古者養民如養兒，勸相農事憂其饑。", "露臺百金止不爲，尚愧七月周公詩。", "流俗紛紛豈知此，熟視創殘謂當爾。", "傑屋大像無時止，安得疲民免饑死。"]}