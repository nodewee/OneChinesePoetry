{"author": "陸游", "period": "宋", "type": "诗", "title": "九月一日夜讀詩稿有感走筆作歌", "paragraphs": ["我昔學詩未有得，殘餘未免從人乞。", "力孱氣餒心自知，妄取虚名有慚色。", "四十從戎駐南鄭，酣宴軍中夜連日。", "打毬築場一千步，閱馬列廄三萬疋。", "華燈縱博聲滿樓，寶釵豔舞光照席。", "琵琶絃急冰雹亂，羯鼓手勻風雨疾。", "詩家三昧忽見前，屈賈在眼元曆曆。", "天機雲錦用在我，剪裁妙處非刀尺。", "世間才傑固不乏，秋毫未合天地隔。", "放翁老死何足論，廣陵散絕還堪惜。"]}