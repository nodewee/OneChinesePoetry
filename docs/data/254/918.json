{"author": "陸游", "period": "宋", "type": "诗", "title": "杜敬叔寓僧舍開軒松下以虚瀨名之来求詩", "paragraphs": ["君不見洛陽八節灘，未至一舍聞驚湍。", "生綃六幅誰所畫，入眼能令三伏寒。", "又不見桐廬七里瀨，濺雪跳珠舞澎湃。", "羊裘老子去千年，絕世孤風凜如在。", "杜陵之孫今勝遊，飄然不必事遠遊。", "結茆古寺聴松吹，坐擅洛水桐江秋。", "放翁百念倶已矣，獨有好奇心未死。", "約君少待秋月明，抱琴来宿寫灘聲。"]}