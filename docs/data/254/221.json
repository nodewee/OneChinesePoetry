{"author": "陸游", "period": "宋", "type": "诗", "title": "贈竹十韵", "paragraphs": ["放翁小築湖西偏，虛窗曲檻無炎天。", "人間乃有真富貴，遶舍十萬碧玉椽。", "連林娟娟泫清露，高枝裊裊揺蒼烟。", "常憂俗客觸新粉，屢戒園丁傷逸鞭。", "涼生尊斚消午醉，聲撼窗扉驚晝眠。", "春殘斸土得美茁，氣壓卿相食萬錢。", "爾来作吏若墮穽，每一夢到心悽然。", "還家再見却惝怳，塵土何地從臞仙。", "囊中幸藏餐玉法，欲屏萬事相周旋。", "更當待月出東嶺，坐石泠泠揮響泉。"]}