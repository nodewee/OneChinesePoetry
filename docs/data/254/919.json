{"author": "陸游", "period": "宋", "type": "诗", "title": "贈徑山銛書記", "paragraphs": ["徑山老將無勍敵，百萬魔軍俱掃迹。", "座下何人策雋功，籌略縱横銛記室。", "銛公聲名滿吳會，惟有放翁最先識。", "奕奕揮毫王粲詩，翩翩插羽陳琳檄。", "風雷東海起伏龍，繅藉圜丘薦蒼璧。", "徑山入門第一義，萬口譁言真稱職。", "我謂銛公豈止此，徑山鉢袋渠能得。", "一枝白拂倘付之，會見青天飛霹靂。"]}