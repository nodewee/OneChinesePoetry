{"author": "陸游", "period": "宋", "type": "诗", "title": "示兒", "paragraphs": ["舍東已種百本桑，舍西仍築百步塘。", "早茶采盡晚茶出，小麥方秀大麥黄。", "老夫一飽手捫腹，不復舉首號蒼蒼。", "讀書習氣掃未盡，燈前簡牘紛朱黄。", "吾兒從旁論治亂，每使老子喜欲狂。", "不須飲酒徑自醉，取書相和聲琅琅。", "人生百病有已時，獨有書癖不可醫。", "願兒力耕足衣食，讀書萬卷真何益。"]}