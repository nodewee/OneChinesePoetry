{"author": "陸游", "period": "宋", "type": "诗", "title": "估客樂", "paragraphs": ["長江浩浩蛟龍淵，浪花正白蹴半天。", "軻峨大艑望如豆，駭視未定已至前。", "帆席雲垂大隄外，纜索雷響高城邊。", "牛車轔轔載寶貨，磊落照市人爭傳。", "倡樓呼盧擲百萬，旗亭買酒價十千。", "公卿姓氏不曾問，安知孰秉中書權。", "儒生辛苦望一飽，趦趄光範祈哀憐。", "齒揺髮脫竟莫顧，詩書滿腹身蕭然。", "自看賦命如紙薄，始知估客人間樂。"]}