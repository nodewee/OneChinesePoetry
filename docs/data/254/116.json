{"author": "陸游", "period": "宋", "type": "诗", "title": "寄卭州宋道人", "paragraphs": ["鴨翎鋪前遇秋雨，獨與宋生棲逆旅。", "坐門戃怳見老仙，劇談氣欲凌天宇。", "袖中出劍秋水流，血點斑斑新報仇。", "我醉高歌宋生舞，洗盡人間千古愁。", "老仙約我遊太華，是夕當醉蓮峰下。", "語終冉冉已雲霄，萬里秋風吹鶴駕。", "我今伶俜踐衰境，不如宋生棄家猛。", "西望臨卭一慨然，青松偃盡丹爐冷。"]}