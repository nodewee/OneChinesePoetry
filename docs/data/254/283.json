{"author": "陸游", "period": "宋", "type": "诗", "title": "送潘德久使薊門", "paragraphs": ["崑崙東分一枝渾，奔蹴砥柱經龍門。", "羲皇受圖撫上古，神禹治水開中原。", "三靈實扶藝祖業，萬國共仰東都尊。", "群兒撞壊吁可嘆，顧使殘虜今逰魂。", "囙君試求出師路，孟津白馬應如故。", "不須更議繫河橋，北風正可乘冰渡。", "頗聞塞外已數盡，復道飛狐合屯戍。", "轅門倘駐拂雲祠，烽火應過明妃墓。", "君歸解鞍藉芳草，細談塞北忘予老。", "讀書飲酒待賊平，萬丈參旗方下掃。"]}