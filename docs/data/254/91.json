{"author": "陸游", "period": "宋", "type": "诗", "title": "有自蜀来者因感舊遊作短歌", "paragraphs": ["錦城如海行不極，馬迹重重車轂擊。", "家住城西三十年，聞說城東未曾識。", "看花走馬宿中路，經月酒徒無覓處。", "露香風暖海棠開，碧雞坊中倘相遇。", "放翁憔悴鬢成絲，空有西遊千首詩。", "今朝雨霽上危榭，意氣頗如年少時。", "持杯欲作消愁計，酒未著人愁已醉。", "不成題句寫幽情，一幅鮫綃空寄泪。"]}