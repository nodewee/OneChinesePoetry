{"author": "陸游", "period": "宋", "type": "诗", "title": "小葺村居", "paragraphs": ["昔我作屋時，趣欲庇風雨。", "茆茨寒自刈，條枚細相拄。", "庫濕生蚍𧉈，得暖森翅羽。", "摧撓自棟梁，朽敗連柱礎。", "鄰父爲我言，努力謀安處。", "土堅瓦可陶，步近木易取。", "豈知七十翁，沉痼久未愈。", "身世如浮漚，家舍真逆旅。", "一床居易足，十歲敢自許。", "且當復其初，浩歌卧環堵。"]}