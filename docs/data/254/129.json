{"author": "陸游", "period": "宋", "type": "诗", "title": "夜坐示桑甥十韵", "paragraphs": ["好詩如靈丹，不雜羶葷腸。", "子誠欲得之，潔齋祓不祥。", "食飲屑白玉，沐浴春蘭芳。", "蛟龍起久蟄，鴻鵠參高翔。", "縱横開武庫，浩蕩發太倉。", "大巧謝雕琢，至剛反摧藏。", "一技均道妙，佻心詎能當。", "結纓與易簀，至死猶自強。", "東山七月篇，萬古真文章。", "天下有精識，吾言豈荒唐。"]}