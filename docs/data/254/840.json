{"author": "陸游", "period": "宋", "type": "诗", "title": "夜大雪歌", "paragraphs": ["朔風吹雪飛萬里，三更蔌蔌鳴窗紙。", "初疑天女下散花，復恐麻姑行擲米。", "異哉凍硯已生冰，信矣重衾如潑水。", "山中卧澗松竹折，庭前蔽地烏鳶死。", "昨日之燠殊昏昏，桃李欲坼春滿園。", "陰陽錯謬世或有，物窮則變古所言。", "雖云明年幸一麥，凍餒溝壑知誰存。", "嗚呼今夕之雪未足論，所憂明日𡾰嵼高塞門。"]}