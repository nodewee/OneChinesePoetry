{"author": "陸游", "period": "宋", "type": "诗", "title": "四月三日同子坦子聿遊湖中諸山", "paragraphs": ["我行無所詣，悠揚信舴艋。", "愛此綠樹村，捨棹度小嶺。", "路窮忽披豁，怳然得異境。", "蒼玉立萬峰，清鏡渺千頃。", "更爲西南行，聊破春晝永。", "遙看秀邃處，疑足事幽屏。", "一崦果可人，奇石插碧井。", "鏘鳴若環佩，其味復甘冷。", "徘徊不忍去，照我鬚鬢影。", "須臾日穿林，井靣光炯炯。", "古今勝絕意，正用一笑領。", "安得絕世喧，於兹慕箕潁。"]}