{"author": "陸游", "period": "宋", "type": "诗", "title": "次韵和楊伯子主簿見贈", "paragraphs": ["齋戒叩頭牋天公，幸矣使我爲枯蓬。", "枯蓬於世百無用，始得曠快乘秋風。", "此生安往失貧賤，白髮蕭蕭對黄卷。", "今人雖鄰有不覿，古人却向書中見。", "猨啼月落青山空，舊隠夢寂思東蒙。", "不願峨冠赤墀下，且可短劍紅塵中。", "終年無人問良苦，眼望青天惟自許。", "可憐對酒不敢豪，它日空澆墳上土。", "文章最忌百家衣，火龍黼黻世不知。", "誰能養氣塞天地，吐出自足成虹蜺。", "渡江諸賢骨已朽，老夫亦将正邱首。", "杜郎苦瘦帽擫耳，程子久貧衣露肘。", "君復作意尋齊盟，豈知衰懦畏後生。", "大篇一讀我起立，喜君得法從家庭。", "鯤鵬自有天池著，誰謂太狂須束縳。", "大機大用君已傳，那遣老夫安注脚。"]}