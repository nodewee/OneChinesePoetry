{"author": "陸游", "period": "宋", "type": "诗", "title": "秋夜有感", "paragraphs": ["候蟲何唧唧，歲晚聲出壁。", "不惟懶婦驚，感此白頭客。", "壮年事征戍，萬里不得息。", "揚颿凌秋濤，筞馬赴山驛。", "日照蛟鼉涎，雪印豺虎迹。", "誰知七尺軀，幸脫九死厄。", "前年補畿郡，入對瞻玉色。", "報恩無死所，再拜衰泪滴。", "即今故山歸，愈嘆老境逼。", "不眠中夜起，仰視星歴歴。", "中原何時定，銅駞卧荆棘。", "滅胡恨無人，有復不易識。"]}