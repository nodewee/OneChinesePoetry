{"author": "陸游", "period": "宋", "type": "诗", "title": "小園竹間得梅一枝", "paragraphs": ["若耶溪邊鶴髮叟，流落一生端坐口。", "如今不怕桃李嗔，更因竹君得梅友。", "嶺頭羈旅萬里愁，江上凄涼一杯酒。", "枝横澹月影在地，蘂插烏巾香馥手。", "交情歲晚金石堅，孤操凜然真耐久。", "荒山野水終自得，銀燭金壺亦何有。", "夢魂不接莊周蝶，心事肯付張緒柳。", "晚來畫角動高城，起舞聊爲放翁壽。"]}