{"author": "陸游", "period": "宋", "type": "诗", "title": "累日多事不復能觀書感嘆作此詩", "paragraphs": ["我生無它長，所得靜而簡。", "出仕三十年，不殖一金產。", "四方到爲家，所向不容揀。", "南遊極巨海，西戍掠危棧。", "爲州亦何好，且復占仕版。", "俸不給淖糜，况敢事酒琖。", "晨興坐堂上，符檄高𡾰嵼。", "藏書三萬軸，一字不到眼。", "胸中積磊塊，嘆息誰爲鏟。", "浮生固如此，正可付一莞。"]}