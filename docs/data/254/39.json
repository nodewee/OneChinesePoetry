{"author": "孟郊", "period": "唐", "type": "诗", "title": "與王二十一員外涯遊枋口柳溪", "paragraphs": ["萬株古柳根，挐此磷磷溪。", "野榜多屈曲，仙潯無端倪。", "春桃散紅煙，寒竹含晚淒。", "曉聽忽以異，芳樹安能齊。", "共疑落鏡中，坐泛紅景低。", "水意酒易醒，浪情事非迷。", "小儒峭章句，大賢嘉提攜。", "潛竇韻靈瑟，翠崖鳴玉珪。", "主人稷卨翁，德茂芝朮畦。", "鑿出幽隱端，氣象皆升躋。", "曾是清樂抱，逮茲幾省溪。", "宴位席蘭草，濫觴驚鳧鷖。", "靈味薦魴瓣，金花屑橙韲。", "江調擺衰俗，洛風遠塵泥。", "徒言奏狂狷，詎敢忘筌蹄。"]}