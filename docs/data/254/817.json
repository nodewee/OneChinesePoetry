{"author": "陸游", "period": "宋", "type": "诗", "title": "探梅", "paragraphs": ["我遊東村衝暮烟，斷橋流水鳴濺濺。", "欲尋梅花作一笑，數枝忽到拄杖邊。", "高標元合著山澤，絕豔豈復施丹鉛。", "定知曾授餐玉法，不爾恐是凌波仙。", "錦江賦詩忽萬里，蓬山把酒今三年。", "相逢風味宛如昨，人生何者非前緣。", "頗思取醉極清賞，杖頭幸有百許錢。", "但判插破烏紗帽，莫記吹落黄金船。"]}