{"author": "陸游", "period": "宋", "type": "诗", "title": "開元寺小閣十四韵", "paragraphs": ["淵源兩名衲，築閣捫星辰。", "近山卧蜿蜒，遠山高嶙峋。", "朝看雨空濛，暮揖雲輪囷。", "賦詩有宿諾，下語終未親。", "萬法不孤起，請君作其因。", "高挂四靣窗，凈掃一榻塵。", "室中絕人聲，門前謝車輪。", "容我睡半日，兩忘主與賔。", "緩燒海南沉，細碾建谿春。", "是間儻有句，可與屈宋鄰。", "詩如奮蟄龍，夭矯不受馴。", "使可造次得，何異池中鱗。", "世有擾龍手，愧我非其人。", "詩不已就乎，著眼勿逡巡。"]}