{"author": "孟郊", "period": "唐", "type": "诗", "title": "越中山水", "paragraphs": ["日覺耳目勝，我來山水州。", "蓬瀛若髣髴，田野如泛浮。", "碧嶂幾千遶，清泉萬餘流。", "莫窮合沓步，孰盡派別遊。", "越水淨難污，越天陰易收。", "氣鮮無隱物，目視遠更周。", "舉俗媚蔥蒨，連冬擷芳柔。", "菱湖有餘翠，茗圃無荒疇。", "賞異忽已遠，探奇誠淹留。", "永言終南色，去矣銷人憂。"]}