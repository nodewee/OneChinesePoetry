{"author": "陸游", "period": "宋", "type": "诗", "title": "送王成之給事", "paragraphs": ["我昔揚帆掠吳楚，夜泊秦淮聽春雨。", "明朝冠蓋擁長亭，誤辱諸公問良苦。", "是時衆中初識公，天驥蹴踏萬馬空。", "知心投分財數語，玉塵謖謖生清風。", "冶城醉墨鴉棲壁，長干祖道花照席。", "公方閉户試諸生，坐嘆江山少顔色。", "爾來俛仰三十春，欲話舊遊無故人。", "豈知邂逅逢一笑，使我肝膽還輪囷。", "衰遲少復入城市，虚左屢招慚主意。", "忽聞上印却悽然，悔不日日從公醉。", "朝廷三載虚一相，如公早合鸞臺上。", "榮河温洛久風沙，此段功名勿多讓。"]}