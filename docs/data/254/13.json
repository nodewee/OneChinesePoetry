{"author": "孟郊", "period": "唐", "type": "诗", "title": "遊韋七洞庭別業", "paragraphs": ["洞庭如瀟湘，疊翠蕩浮碧。", "松桂無赤日，風物饒清激。", "逍遙展幽韻，參差逗良覿。", "道勝不知疲，冥搜自無斁。", "曠然青霞抱，永矣白雪適。", "崆峒非凡鄉，蓬瀛在仙籍。", "無言從遠尚，還思君子識。", "波濤漱古岸，鏗鏘辨奇石。", "靈響非外求，殊音自中積。", "人皆走煩濁，君能致虛寂。", "何以祛擾擾，叩調清淅淅。", "既懼豪華損，誓從詩書益。", "一舉獨往姿，再搖飛遁跡。", "山深有變異，意愜無驚惕。", "采翠奪日月，照耀迷晝夕。", "松齋何用掃，蘿院自然滌。", "業峻謝煩蕪，文高追古昔。", "暫遙朱門戀，終立青史績。", "物表易淹留，人間重離析。", "難隨洞庭酌，且醉橫塘席。"]}