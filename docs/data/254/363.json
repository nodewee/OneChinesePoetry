{"author": "陸游", "period": "宋", "type": "诗", "title": "夜聞蟋蟀", "paragraphs": ["布穀布穀解勸耕，蟋蟀蟋蟀能促織。", "州符縣帖無已時，勸耕促織知何益。", "安得生世當成周，一家百畝長無愁。", "緑桑鬱鬱暗微徑，黄犢叱叱行平疇。", "荆扉績火明煜煜，黍壟饁飯香浮浮。", "耕亦不須勸，織亦不須促。", "機上有餘布，盎中有餘粟。", "老翁白首如小兒，鼓腹擊壤相從嬉。"]}