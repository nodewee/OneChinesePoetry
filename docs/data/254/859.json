{"author": "陸游", "period": "宋", "type": "诗", "title": "壬子除夕", "paragraphs": ["前村後村燎火明，東家西家爆竹聲。", "老逢新正幸強健，却視徂歲何崢嶸。", "兒時祝身願事主，談笑可使中原清。", "豈知一出踐憂患，斂縮豈復希功名。", "雪霜滿鬢覺死近，節物到眼空嘆驚。", "蠶官社公正暖熱，春盤儺鼓爭施行。", "蓬門車馬所不至，山僧野叟相逢迎。", "嗚呼吾曹見事晚，古俗實在蚩蚩氓。", "茆簷一笑語兒子，明當滿奉屠蘇觥。"]}