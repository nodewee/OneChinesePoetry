{"author": "陸游", "period": "宋", "type": "诗", "title": "題千秋觀懷賀亭", "paragraphs": ["河湟使典珥左貂，曲江相君謝不朝。", "宫中玉環狐作妖，黠虜旁窺心已驕。", "天維欲絕地軸搖，有識凜凜憂宗祧。", "賀公託言師松喬，黄冠徑歸侶漁樵。", "老馬立仗不自聊，去如鸞鳳冲烟霄。", "傾都祖餞擁渭橋，賢哉大夫脱塵囂。", "揚州渡江木蘭橈，入東夜聽錢塘潮。", "我來故祠竹蕭蕭，黄冠野服傳生綃。", "詞卑愧匪英瓊瑤，空采蘋藻奠桂椒。", "虛堂斷香閉寂寥，遺魂零落何由招。"]}