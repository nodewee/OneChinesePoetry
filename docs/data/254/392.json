{"author": "陸游", "period": "宋", "type": "诗", "title": "寓懷四首  其一", "paragraphs": ["脱粟未爲饑，短褐未爲寒。", "衆毁心自可，身困氣愈完。", "茆屋雖三間，趺坐則已寛。", "濁酒不滿瓢，浩歌有餘歡。", "祿食妻子樂，功名後人看。", "成敗兩蝸角，貴賤一鼠肝。", "芒芒百年夢，底物堪控摶。", "不如學餐霞，駐此雙頰丹。", "行披終南雲，飛渡黄河湍。", "巋然過空城，人言古長安。", "霜露蒙荆榛，喟然增永嘆。"]}