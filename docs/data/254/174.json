{"author": "陸游", "period": "宋", "type": "诗", "title": "屢雪二麥可望喜而作歌", "paragraphs": ["苦寒勿怨天雨雪，雪来遺我明年麥。", "三月翠浪舞東風，四月黄雲暗南陌。", "坐看比屋騰歡聲，已覺有司寛吏責。", "腰鎌丁壯傾閭里，拾穗兒童動千百。", "玉塵出䃺飛屋梁，銀絲入釜須寛湯。", "寒醅發劑炊餅裂，新麻壓油寒具香。", "大婦下機廢晨織，小姑佐庖忘晚粧。", "老翁飽食笑捫腹，林下擊壤歌時康。"]}