{"author": "孟郊", "period": "唐", "type": "诗", "title": "寒溪 五", "paragraphs": ["一曲一直水，白龍何鱗鱗。", "凍飆雜碎號，韲音坑谷辛。", "柧椾吃無力，飛走更相仁。", "猛弓一折絃，餘喘爭來賓。", "大嚴此之立，小殺不復陳。", "皎皎何皎皎，氤氳復氤氳。", "瑞晴刷日月，高碧開星辰。", "獨立兩脚雪，孤吟千慮新。", "天欃徒昭昭，箕舌虛齗齗。", "堯聖不聽汝，孔微亦有臣。", "諫書竟成章，古義終難陳。"]}