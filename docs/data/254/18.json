{"author": "孟郊", "period": "唐", "type": "诗", "title": "汝州陸中丞席喜張從事至同賦十韻", "paragraphs": ["汝水無濁波，汝山饒奇石。", "大賢爲此郡，佳士來如積。", "有客乘白駒，奉義愜所適。", "清風蕩華館，雅瑟泛瑤席。", "芳醑靜無喧，金尊光有滌。", "縱情孰慮損，聽論自招益。", "願折若木枝，却彼曜靈夕。", "貴賤一相接，憂悰忽轉易。", "會合勿言輕，別離古來惜。", "請君駐征車，良遇難再覿。"]}