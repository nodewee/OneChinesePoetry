{"author": "陸游", "period": "宋", "type": "诗", "title": "送張野夫寺丞牧滁州", "paragraphs": ["皇天方憂九州裂，建隆真人仗黄鉞。", "陣雲冷壓清流關，戰壘咿嚶氣如髮。", "逋誅猾虜入檻車，北風吹乾草頭血。", "一龍上天三百年，舊事空聞遺老說。", "金印斗大誰作州，公子玉面蒼髯虬。", "賦詩健筆挟風雨，論兵辯舌森戈矛。", "别君帳飲灞橋頭，長歌爲君寛旅愁。", "戰塲遺迹儻可畫，尺素寄我關河秋。"]}