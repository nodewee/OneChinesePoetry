{"author": "陸游", "period": "宋", "type": "诗", "title": "喜楊廷秀秘監再入館", "paragraphs": ["公去蓬山輕，公歸蓬山重。", "錦囊三千篇，字字律吕中。", "文章實公器，當與天下共。", "吾嘗評其妙，如龍馬受鞚。", "燕許亦有名，此事恐未夢。", "嗚呼大厦傾，孰可任梁棟。", "願公力起之，千載傳正統。", "時時醉黄封，高詠追屈宋。", "我如老蒼鶻，寂寞愁獨弄。", "杖屨勤来逰，雪霽梅欲動。"]}