{"author": "陸游", "period": "宋", "type": "诗", "title": "稽山農", "paragraphs": ["華胥氏之國，可以卜吾居。", "無懷氏之民，可以爲吾友。", "眼如巖電不看人，腹似鴟夷惟貯酒。", "周公禮樂寂不傳，司馬兵法亡亦久。", "賴有神農之學存至今，扶犂近可師野叟。", "粗繒大布以禦冬，黄粱黑黍身自舂。", "園畦剪韭勝肉美，社瓮撥醅如粥醲。", "安得天下常年豐，老死不見傳邊烽。", "利名畫斷莫挂口，子孫世作稽山農。"]}