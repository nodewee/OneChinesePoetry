{"author": "陸游", "period": "宋", "type": "诗", "title": "盟雲", "paragraphs": ["謂雲本無心，企望乃爾奇。", "謂雲果有心，百變端爲誰。", "豈憐此翁愁，一出怡悦之。", "横截千嶂平，高擎一峰危。", "銀城突嵳峨，玉海浩渺瀰。", "或爲群龍矯，或作孤鶴飛。", "卷舒閑有態，去來倐無時。", "滃滃覆松頂，靄靄映水湄。", "带雨過僧窗，和月傍釣磯。", "豈惟困畫工，吾詩固難追。", "惟當與之盟，畢世相娱嬉。", "忍饑固易耳，此友不可欺。"]}