{"author": "陸游", "period": "宋", "type": "诗", "title": "上書乞祠輒述鄙懷", "paragraphs": ["干禄本代耕，窮達敢自必。", "早遇高皇帝，九品對宣室。", "妄懷犬馬心，嫠緯不暇恤。", "上恩等天地，腰領免斧鑕。", "旋屬紹興末，暘谷瞻出日。", "賤臣復何幸，便殿首造膝。", "煌煌帝堯典，推擇首秉筆。", "愚忠雖懇欵，野性實坦率。", "飄然去周行，湖海抱沉疾。", "遠逰客窮塞，亭障秋蕭瑟。", "聖君終記省，萬里忽乘馹。", "同朝久凋謝，存者不十一。", "造廷故抱暗，下殿衰涕溢。", "蹉跎又十載，憂患豈易述。", "流年不貸人，白髮日夜宻。", "冠雖未即挂，馭己不容叱。", "尚覬公朝恩，養老霑散秩。", "閉門教子孫，志願真永畢。"]}