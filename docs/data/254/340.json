{"author": "陸游", "period": "宋", "type": "诗", "title": "醉書秦望山石壁", "paragraphs": ["秋雨初霽開長空，夜天無雲吐白虹。", "擘波浴海出日月，破山卷地驅雷風。", "崐崘黄流瀉浩浩，太華巨掌摩穹穹。", "平生所懷正如此，拜賜虚皇稱放翁。", "放翁七十飲千鍾，耳目未廢頭未童。", "向来楚漢何足道，真覺萬古無英雄。", "行窮禹迹亦安往，聊借曠快洗我胸。", "濤瀾屢犯蛟鰐怒，澗谷或與精靈逢。", "黄金鑄就決河塞，俘獻頡利長安宫。", "不如醉筆掃青嶂，入石一寸豪健驚天公。"]}