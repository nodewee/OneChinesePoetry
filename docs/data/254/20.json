{"author": "孟郊", "period": "唐", "type": "诗", "title": "同年春燕", "paragraphs": ["少年三十士，嘉會良在茲。", "高歌搖春風，醉舞摧花枝。", "意蕩晼晚景，喜凝芳菲時。", "馬跡攢騕褭，樂聲韻參差。", "視聽改舊趣，物象含新姿。", "紅雨花上滴，綠煙柳際垂。", "淹中講精義，南皮獻清詞。", "前賢與今人，千載爲一期。", "明鑒有皎潔，澄玉無磷緇。", "永與沙泥別，各整雲漢儀。", "盛氣自中積，英名日四馳。", "塞鴻絕儔匹，海月難等夷。", "鬱抑忽已盡，親朋樂無涯。", "幽蘅發空曲，芳杜綿所思。", "浮跡自聚散，壯心誰別離。", "願保金石志，無令有奪移。"]}