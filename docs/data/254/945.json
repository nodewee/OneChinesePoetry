{"author": "陸游", "period": "宋", "type": "诗", "title": "秋夜感舊十二韵", "paragraphs": ["冷螢綴蓬根，忽復照高樹。", "年光逝不留，百感集遲暮。", "往者秦蜀間，慷慨事征戍。", "猿啼鬼迷店，馬噤飛石鋪。", "危嶺高入雲，朽棧劣容步。", "天近星宿大，江惡蛟鼉怒。", "意氣頗自奇，性命那復顧。", "最懷清渭上，衝雪夜掠渡。", "封侯細事爾，所冀垂竹素。", "兜鍪竟何成，豈獨儒冠誤。", "當時妄校尉，旗纛今照路。", "浩歌遂成章，聊慰老不遇。"]}