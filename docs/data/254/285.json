{"author": "陸游", "period": "宋", "type": "诗", "title": "晨起有感", "paragraphs": ["痛飲可以豪，謝病可以高。", "計之顧不審，老與世俗鏖。", "丈夫本自許，四十擁旌旄。", "上馬不回顧，賊穴窮腥臊。", "渭橋耻未雪，孰謂弓可櫜。", "此志竟悠悠，徂歲行滔滔。", "一官客長安，燭下束弊袍。", "豈惟嘆龍鍾，行恐悲焄蒿。", "吾曹議古人，後亦觀吾曹。", "浮雲易變滅，公議終堅牢。"]}