{"author": "劉子翬", "period": "宋", "type": "诗", "title": "次韵明仲畦字韵詩", "paragraphs": ["祝融散仙在西溪，此老平生無町畦。", "一日不見十日恨，綠稻渺渺吞幽思。", "細紅時澆壘塊胸，跣行笑逆泠然風。", "意消萬事如燎髮，小醉扶頭須半月。", "叩梧林谷爲呼號，隠几乾坤有超越。", "自憐頑鈍不可鞭，挽之欲置名流邊。", "長言爲我澡袢暑，灑目萬線琮琤懸。"]}