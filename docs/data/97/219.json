{"author": "劉子翬", "period": "宋", "type": "诗", "title": "聽詹溫之彈琴歌", "paragraphs": ["鳴琴藝精非小道，可惜溫之今已老。", "玲琅一鼓萬象春，鐵面霜髯不枯槁。", "自言寡知音，求我爲作歌。", "號宮韵角可聽不可狀，錦腸繡舌空吟哦。", "吾意其一氣之濁清，兩曜之晦明。", "山河之結融，雷霆風雨之震驚。", "包羅具七弦，開闔造化由人心。", "又疑夫堯禹之躬行，丘軻之立言。", "瞿聃之同歸，百家諸子之紛然。", "更歷千萬古，此意不滅絲桐間。", "滌除浮慮清，蕩摩愁襟開。", "琴之氣象廣莫有如此，欲媚俗耳知難哉。", "寒缸燒涸夜向闌，罷琴歸矣我欲眠。", "夢跨冰輪出瑶海，一笑碌碌瀛洲仙。"]}