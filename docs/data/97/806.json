{"author": "詹慥", "period": "宋", "type": "诗", "title": "客談荆渚武昌慨然有作", "paragraphs": ["去歲出蜀初東遊，峨舸大艑下荆州。", "便風轉頭五百里，吟嘯已在黄鶴樓。", "戲拈鐵笛吹出塞，水湧月落魚龍愁。", "明朝喧傳古仙過，碧玉带來黄絁裘。", "豈知一官自桎梏，簿書期會無時休。", "豐城寶劍已化久，我自吐氣沖斗牛。", "洞庭四萬八千頃，蟹舍正對蘆花洲。", "速脫衣冠掛神武，散髮爛醉垂虹秋。"]}