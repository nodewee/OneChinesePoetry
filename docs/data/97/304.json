{"author": "劉子翬", "period": "宋", "type": "诗", "title": "寄致明兼簡余時升", "paragraphs": ["篔簹有利材，要自爲本觀。", "綠虬挾春怒，穴土氣已完。", "達士審所施，窮士審所安。", "癯劉燭人鏡，僞態了莫干。", "常吹噓二余，傳以摩雲翰。", "大余携書來，一見意已殫。", "似爲殊勝摇，胸中衮濤瀾。", "皴膚褫厚襲，枵腹拾衆殘。", "那知藝圃遊，宇宙自爾寬。", "黄間跳鏃易，省括眼要端。", "幸公調護之，無使困所難。", "鵝峰橫几上，晚翠深作寒。", "徜徉有真樂，未應悔儒冠。"]}