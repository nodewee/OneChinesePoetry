{"author": "劉子翬", "period": "宋", "type": "诗", "title": "和安汝功採紫竹杖篇", "paragraphs": ["赤籐表珍奇，桃竹寄吟玩。", "高情在丘壑，微物懷深睠。", "徵工匝遠林，彌山選一幹。", "雲根傍崖蹙，椹色涵霜變。", "匪憑精刃揮，根柢難立斷。", "慇懃爲摩撫，燁燁光浮爛。", "觸石聲含鍾，撢波影摇電。", "矧余疲曳姿，假力斯過半。", "皇皇駟馬威，秦趙昔臨按。", "胡爲步槃跚，猥逐漁樵伴。", "千金一顧重，朽質增華煥。", "不經提携手，棄擲亦何算。", "夙懷用捨情，感茲發長歎。"]}