{"author": "范浚", "period": "宋", "type": "诗", "title": "寄題何元晉亦樂堂", "paragraphs": ["士生墮塵網，窘若囚飛蟲。", "思牽黄耳不可得，况欲雲卧聽松風。", "何郎可憐人，恥與俗同調。", "不作窮愁懊惱詩，獨抱青山坐長嘯。", "誅茅結屋傍林塘，石蘭露菊秋風香。", "掉頭萬事一不顧，仰天白眼傾壺觴。", "邈予坐阻窺幽躅，夢到東窗攀綠玉。", "裁詩寄似堂中人，爲楷銀鈎寫高竹。"]}