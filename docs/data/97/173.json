{"author": "劉子翬", "period": "宋", "type": "诗", "title": "雲際贈施子", "paragraphs": ["驚沙慘淡連雲起，曳杖悲歌行復止。", "春城是處聞鼓鼙，好風依舊開桃李。", "對花惆悵忽逢君，把酒無懽如啜水。", "六年喪亂兩相見，世路艱難嗟若此。", "江邊盜賊真遊魂，挾虜聲援圖并吞。", "金陵失守數騎入，會稽移蹕千官奔。", "只今州縣多阻絕，消息時聽行路說。", "百川背海欲西流，八柱搘天愁更折。", "苻堅陳亂丘山摧，夜聞鶴唳猶驚猜。", "莫輕赤壁一炬火，曹瞞氣焰隨飛灰。", "功名邂逅有快意，豈在今日無人哉。", "天方稔禍祕豪傑，故遣君輩多沈埋。", "亦知興衰運有極，天時一半因人力。", "男兒遇事不作難，看君赤手排荆棘。"]}