{"author": "劉子翬", "period": "宋", "type": "诗", "title": "諭俗  其一一", "paragraphs": ["未須葺吾廬，且復修吾倉。", "求安當卜居，求飽當聚糧。", "營生力有限，先此計頗長。", "去年稻盈畦，避寇不得將。", "新芽雨後白，卧穗霜中黄。", "鰥惸有饑色，寇釁餘稻糧。", "解衣易升斗，糠粃隨風揚。", "休嗟昔艱難，喜茲歲豐穰。", "鄰翁爲人耕，貯粟不盈箱。", "溪頭廩與囷，纍纍已相望。"]}