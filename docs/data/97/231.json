{"author": "劉子翬", "period": "宋", "type": "诗", "title": "與純臣原仲溫其煮魚羹", "paragraphs": ["衆賓會高堂，嘉魚脫重淵。", "霜鰓尚呀呷，綠藻仍牽連。", "厨人起揎袖，刀机鳴鏗然。", "斷尾頳縠碎，批鱗玉花翩。", "雲雷蓊深釜，清香已遥傳。", "投葱裂素絲，裁薑落金錢。", "陶甌舉筠箸，更覺真味全。", "細紋松江鱸，縮頸槎頭鯿。", "吾儕但知飽，美惡無棄捐。", "何論調羹手，聊復試小鮮。"]}