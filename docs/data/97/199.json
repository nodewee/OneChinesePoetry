{"author": "劉子翬", "period": "宋", "type": "诗", "title": "食蠣房", "paragraphs": ["蠣房生海壖，堅頑宛如石。", "其中儲可欲，雖固必生隙。", "嵌喦各包藏，碨䃁相附積。", "終逢霹靂手，妙若啟扃鐍。", "鑽灼諒難堪，曷不吐餘瀝。", "南庖富腥盤，豈惟此稱特。", "吞航大絕倫，梯臠萬夫食。", "針鱗九牛毛，小嚼逾千百。", "光螺暈紫斑，䗻膏湛金色。", "水母脆鳴牙，章舉懸疣密。", "烏黏力排奡，貼石不可索。", "妾魚戲浮波，媚鮜雌雄匹。", "蟹躁輒橫騖，鼈縮常畏出。", "車螯不服箱，馬鮫非駿跡。", "江瑶貴一柱，嗟豈棟梁質。", "骨柔競愛䱠，多鯁鯯乃斥。", "蚶虹鮭赤文，肉黑魚之賊。", "鰷鱨鰋鯉鰻，鱣鮪鰍魴鯽。", "鱅庸而𩵖小，瑣冗難盡述。", "包涵知海量，長養荷天德。", "貪生族類繁，失地波濤窄。", "網罼人創禍，甘鮮已爲厄。", "紛然均可口，流品當別白。", "微物倘見知，捐軀不足惜。"]}