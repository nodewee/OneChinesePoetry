{"author": "劉子翬", "period": "宋", "type": "诗", "title": "同范智聞五月十四日夜賞月", "paragraphs": ["微風浄郊原，暮色含清夏。", "層巔月欲上，烱烱木葉罅。", "豐姿一髮虧，爽氣千毫射。", "流光不著地，黄抹溪西舍。", "翩然釋嶠飛，雲浪鱗鱗化。", "常恐螺髻青，失此驪珠挂。", "奇觀天所吝，老眼得屢借。", "不嫌神太清，跣立高梧下。", "故人肯留連，一笑偶良夜。", "濁醪勿虛杯，庭縞醉可藉。"]}