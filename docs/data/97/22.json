{"author": "杜荀鶴", "period": "唐", "type": "诗", "title": "和友人見題山居水閣八韻", "paragraphs": ["池閣初成眼豁開，眼前霽景屬微才。", "試攀簷果猨先見，纔把漁竿鶴即來。", "修竹已多猶可種，豔花雖少不勞栽。", "南昌一榻延徐孺，楚國千鍾逼老萊。", "未稱執鞭奔紫陌，惟宜策杖步蒼苔。", "籠禽豈是摩霄翼，潤木元非澗下材。", "鑒己每將天作鏡，陶情常以海爲杯。", "和君詩句吟聲大，蟲豸聞之謂蟄雷。"]}