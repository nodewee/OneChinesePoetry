{"author": "劉子翬", "period": "宋", "type": "诗", "title": "過楚懷王廟", "paragraphs": ["割據銷殘運，并吞息戰塵。", "遺民猶憫楚，三戶欲亡秦。", "念昔懷王立，潛圖霸業新。", "降顔欣接士，薄伐屢窺鄰。", "慷慨心何壯，囏難勢未伸。", "干戈憐暴骨，玉帛更和親。", "末路人多詐，輕謀禍及身。", "單車行凜慄，伏甲變逡巡。", "鹿走章臺下，龍沉渭水濱。", "素棺歸慘淡，故老恨酸辛。", "歲月今何在，興亡迹已陳。", "愁陰生古廟，翠蔓鎖重闉。", "有客投清酹，臨江憶放臣。", "聽讒雖主惑，多難亦時屯。", "憤氣摩星斗，哀詞動鬼神。", "飄零瓊玉佩，寂寞蕙蘭春。", "毀譽千年定，窮通一死均。", "招魂嗟已矣，抱石想漂淪。", "戀戀空回首，行行欲問津。", "潸然憂國淚，今古獨醒人。"]}