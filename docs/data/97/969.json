{"author": "范浚", "period": "宋", "type": "诗", "title": "示友", "paragraphs": ["忍過事堪喜，斯言良不欺。", "當須去鉗忌，佩服西門韋。", "君看朋徒間，契濶多暌離。", "胡不事久要，有酒歡樂之。", "顧於毛髮輕，溢惡相嗔嗤。", "平生結情好，一旦成乖違。", "譏呵起交攻，醜語剝面皮。", "空貽兩不快，呀喘如筒吹。", "吾聞西山翁，棄惡怨用希。", "男子固尚氣，何以睚眥爲。", "請君謝犬尾，脫略除嫌疑。", "自然鄰曲交，耐久歡相持。", "儻復不自慰，君當讀吾詩。"]}