{"author": "劉子翬", "period": "宋", "type": "诗", "title": "竹源之集奇仲不赴蕭屯以詩嘲之再用原韵", "paragraphs": ["平生老子興，渾寄幽絕處。", "寧嫌一坡遠，甘作十歇去。", "至今清夢狂，時走松陰路。", "心忻自吟哦，技癢輒披露。", "那知菅蒯微，辱報瑶瓊樹。", "胸中萬斛清，忽向毫端雨。", "援桴未敢再，破的已驚屢。", "病身得所便，一閲神氣聚。", "淇竹秋稜欒，洛花春布濩。", "真機不可藏，文亦肖風度。", "樂哉精廬遊，愧我不常與。", "陋鄉豈無奇，乏此追陪故。", "翻然卜鄰心，幾逐長風翥。", "但分茅半簷，不假牛十具。", "劉郎箇中人，幽期乃愆素。", "曾無負負言，直委茫茫數。", "移文太遽生，恐未明深膆。", "君看旋磨蟻，瑣屑安故步。", "何如驥突雲，軒豁隨長馭。", "集枯豈小歟，動者中不騖。"]}