{"author": "劉子翬", "period": "宋", "type": "诗", "title": "子魚", "paragraphs": ["舊聞通印名，海錯珍莫踰。", "火氣爍鱗鬣，鹵香泛庖厨。", "泥泥子盈胞，鮮美禍所區。", "生如粒芥微，多若囊粟儲。", "他年想吞舟，勿輕此錙銖。", "一咀命千百，雖甘汝安無。", "窮冬孚乳時，罩䍡海爲虛。", "含凍體猶僵，得潟味已渝。", "虐戲等刳孕，淫刑幾戮孥。", "人深襁褓恩，在物愛豈殊。", "閩風易殺子，盥水沈其軀。", "詎有惻怛心，旁推及豚魚。", "相殘人獸均，自殘獸不如。", "哦詩化蠻獠，因警饕餮徒。"]}