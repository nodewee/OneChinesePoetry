{"author": "劉子翬", "period": "宋", "type": "诗", "title": "省拱辰山", "paragraphs": ["豺狼已煙銷，言歸省先塋。", "豈無消息至，怵惕意自驚。", "兵戈道孔由，不折寸草徑。", "神物陰有護，兇威肅其獰。", "敬瞻壠闕雲，墮淚眶睫盈。", "如承慈穆顔，如聞謦咳聲。", "道餘孤風存，澤本遺愛成。", "昔我罹禍苦，結廬傍佳城。", "哀慕寧有極，忽忽時序更。", "慚愧舊巢鳥，常繞松柏鳴。"]}