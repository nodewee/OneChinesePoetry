{"author": "劉子翬", "period": "宋", "type": "诗", "title": "吳傳朋遊絲帖歌", "paragraphs": ["園清無瑕二三月，時見遊絲轉空闊。", "誰人寫此一段奇，著紙春風吹不脫。", "紛紜糾結疑非書，安得龍蛇如許癯。", "神縱政喜縈不斷，老眼只愁看若無。", "定知苗裔出飛白，古人妙處君潛得。", "勿輕漠漠一縷浮，力道可採千鈞石。", "睠予弟兄情不忘，軸之遠寄悠然堂。", "謝公遺髯凜若活，衛后落鬒摇人光。", "翻思長安夜飛蓋，醉哦聲落南山外。", "亂離契闊三十秋，筆意與人俱老大。", "政成著脚明河津，外家風流今絕倫。", "文章固自有機杼，戲事豈足勞心神。"]}