{"author": "范浚", "period": "宋", "type": "诗", "title": "次韵姪端臣雨晴出郊", "paragraphs": ["雨中爛熳睡，門徑橫林扉。", "朝暉入甕牖，起我聊伸眉。", "良遊眺江郊，攬袂風披披。", "平瀛漲新綠，灧漾摇晴陂。", "雲巒靄空翠，煙樹森華滋。", "潭漁下罜䍡，隴種行樓犁。", "貪穿康樂屐，更杖原思藜。", "阿宜倦遊還，心事嗟多違。", "新功在琢句，非復吳下時。", "淵明賦歸來，今是知昨非。", "君看古賢達，茹草甘長饑。", "悠悠身外事，凜凜胸中奇。", "因賡喜霽作，用代城南詩。"]}