{"author": "劉子翬", "period": "宋", "type": "诗", "title": "負暄", "paragraphs": ["宵寒卧增裯，晝寒起增衣。", "何如負暄樂，高堂日暉暉。", "引光扉盡闢，追影榻屢移。", "妙趣久乃酣，瞑目潛自知。", "初如擁紅爐，凍粟消頑肌。", "漸如飲醇醪，暖力中融怡。", "欠伸百骸舒，爬搔隨意爲。", "稍回驕佚氣，頓改酸寒姿。", "薰然沐慈仁，天恩豈余私。", "願披橫空雲，四海同熙熙。", "矯首望扶桑，傾心效園葵。"]}