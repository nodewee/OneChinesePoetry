{"author": "劉子翬", "period": "宋", "type": "诗", "title": "春寒偶書", "paragraphs": ["浮雲匿晨暉，雨雹驚春晝。", "天公號令乖，陰晴變何驟。", "小徑踐芳泥，通渠走寒溜。", "風顛萬木偃，氣凜重幃透。", "鵷鸞護巢翔，奈此羣雛幼。", "擁爐烏薪然，雙手慵出袖。", "褰幃望空明，屋角見遥岫。", "良朋不可招，塊處慚孤陋。", "青青桃葉長，奕奕蘭花秀。", "長吟曷咨嗟，佳辰去難又。"]}