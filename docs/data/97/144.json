{"author": "劉子翬", "period": "宋", "type": "诗", "title": "建康六感 宋", "paragraphs": ["寄奴真偉人，落拓龍潛地。", "據筵呼五木，已有吞世氣。", "世期值陽九，天綱日淪替。", "偏邦或跨州，卑號猶稱帝。", "匪乘艱棘運，英姿疇能濟。", "南戡奠番禺，西狩澄涇渭。", "功雖與世隆，道亦因人廢。", "緬懷揖讓風，黄屋身如寄。", "頹波日奔迫，夜壑遷神器。", "巢由獨賢哉，高縱邈難繼。"]}