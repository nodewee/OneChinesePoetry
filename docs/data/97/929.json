{"author": "范浚", "period": "宋", "type": "诗", "title": "歎旱", "paragraphs": ["我行田間歎且驚，田間旱塊絲縱橫。", "荆榛惡草亦枯瘁，雖有稷黍何由生。", "田邊老人爲予語，欲語先愁淚如雨。", "老兒百指住山西，世業農桑不工賈。", "年年此田收好穀，玉粒長腰舂百斛。", "公私取給有贏餘，作飯爲麋肥口腹。", "今年旱種良辛苦，抱甕澆畦寧入土。", "囷傾舊穀已無餘，新穀疏蕪復如許。", "年年百指無憂畏，今年百指俱憔悴。", "餓死填溝自不辭，只愁逋負官家稅。", "即今官稅催輸入，督吏臨門如火急。", "老兒可是樂徵呼，其奈黍頭無一粒。", "我感翁言情激烈，却笑老翁言太拙。", "爲陳天子有深仁，子惠窮民念民切。", "况今官府皆時賢，會將租責都蠲捐。", "庶幾儉歲亦得飽，且與爾曹圖醉眠。"]}