{"author": "劉子翬", "period": "宋", "type": "诗", "title": "夜過王勉仲家宿酒數行爲作此歌", "paragraphs": ["遥林带雪迷村疃，伶俜一馬行無伴。", "故人家住丁坂頭，停驂邂逅成清款。", "犯寒知我猶空腹，地爐然薪架紅玉。", "花瓷湯酒欲生香，竹外庖厨聞剁肉。", "夫君不有中饋賢，咄嗟辦此何神速。", "酒酣意氣悲荆棘，尚憶朱甍舊時宅。", "豺狼得志竟何成，至今人骨如霜白。", "亂離少有闔門在，漂蕩俄驚五年隔。", "數畝荒田已失耕，一間茅屋仍留客。", "客情主意懽難盡，短臘窮冬春欲近。", "明朝分手更愁人，且覆清觴莫留剩。"]}