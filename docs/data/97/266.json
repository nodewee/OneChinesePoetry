{"author": "劉子翬", "period": "宋", "type": "诗", "title": "次韵李漢老詩", "paragraphs": ["蒙莊歎隙駒，孔聖悲逝川。", "百年生有涯，萬感情無邊。", "賢愚真唯阿，繫心同一緣。", "內熱蠱其中，伊誰肯求痊。", "樂哉今日遊，衆賓肅初筵。", "社樗間羣材，嫫母參衆妍。", "謔弄既莞爾，獻酬亦頹然。", "胡爲發爭端，咄咄論深禪。", "擊水但增波，止薪自無煙。", "便應三宜休，敢論四不遷。", "公如高車馳，揚塵絕通廛。", "我如馭小駟，交綏已回旋。", "初謀不自量，取困大敵前。", "金化質不亡，冰融水非堅。", "市門有真樓，相從待他年。"]}