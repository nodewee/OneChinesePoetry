{"author": "劉子翬", "period": "宋", "type": "诗", "title": "秋懷", "paragraphs": ["哲人嘆逝川，志士悲廩秋。", "流光不暫停，忽忽歲欲周。", "凉飆襲迥野，飛霜皓盈疇。", "華林失鮮輝，奔谿殺湍流。", "萬化儻日徂，吾生難獨留。", "而我苦不樂，彷徨復何求。", "世途多軌轍，今行非昔謀。", "徒遵耿耿意，齟齬固莫投。", "時乎不再來，豈余敢懷尤。", "王道炳日星，歷聘疲軻丘。", "歸歟既改旆，浩然亦回輈。", "寂寞甯子歌，棲遲長卿遊。", "客嘲徒自解，天問終不酬。", "長揖未免烹，說難竟遭囚。", "行藏或大謬，聖賢共悠悠。", "含思疚憤積，念往川途脩。", "煌煌青春姿，蹉跎恐茲由。", "諒非宏達觀，那能齊百憂。"]}