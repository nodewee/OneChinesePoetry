{"author": "范浚", "period": "宋", "type": "诗", "title": "寄題鄭亨仲可友亭", "paragraphs": ["鄭君坐交窮，結柳窮不去。", "無朋長獨立，老大荒村住。", "荒村掃人迹，取友惟西山。", "當應愛山標，可望不可攀。", "牽蘿架風亭，嶻嶭揖高調。", "修簷入危碧，阮眼坐相照。", "嗟今輕薄子，對面生九疑。", "寧如友真山，貞質終無移。", "憐君意超超，愧我勞勿勿。", "未共結交心，漫負心脾骨。"]}