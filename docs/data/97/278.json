{"author": "劉子翬", "period": "宋", "type": "诗", "title": "次韵明仲遊棲雲閣", "paragraphs": ["溪山步步開圖障，山影更隨溪蕩漾。", "回環兩縣烟雨奇，一目盡奄長橋上。", "乾楓枯柳澹不春，歡伯爲解愁城屯。", "書空咄咄亦良苦，抵掌嗚嗚聊任真。", "山房竹陰生晚寂，客醉忘歸主忘客。", "沉機已寄謝安棋，逸興何慚阮孚屐。", "道人棲雲樂其天，孰知爲仙孰爲禪。", "定應風蜩足枯槁，絕勝磨蟻爭回旋。"]}