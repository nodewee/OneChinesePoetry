{"author": "劉子翬", "period": "宋", "type": "诗", "title": "次韵盧贊元再喜雪", "paragraphs": ["史君新詩來不絕，燦燦珠星聯璧月。", "黄堂旌旆曉排衙，喜見賓僚重賀雪。", "寒儒茅屋補更穿，雪餘仍值江風顛。", "擬招鄰叟共一醉，斗酒十千愁費錢。", "南枝又見新梅萼，試熨春衫冷難著。", "飄零節物易驚心，常恐星星侵鬢脚。", "東閣何當呼侍兒，蟹螯不妨左手持。", "參陪後乘盡珠履，誰賦劉叉冰柱詩。"]}