{"author": "劉子翬", "period": "宋", "type": "诗", "title": "建康六感 齊", "paragraphs": ["堯宮不翦茨，禹室無崇壤。", "巍巍天步隆，萬代猶可仰。", "荒哉二三君，經營務華敞。", "落慥滿清江，飛斤殷遥響。", "疏淵引瀾澳，築圃遷林莽。", "筋力斃民軀，貲財傾國帑。", "雄心獨未倦，矯首生遐想。", "時徂陵谷變，無事猶悲曩。", "殷憂易興懷，逸樂難終享。", "過客問青棲，荒畦棘花長。"]}