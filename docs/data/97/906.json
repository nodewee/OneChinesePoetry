{"author": "范浚", "period": "宋", "type": "诗", "title": "同姪伯通端杲效盧仝體", "paragraphs": ["一春癡癖門長扃，兩耳不聞鶗鴂聲。", "不知東南風，掃盡紅紫英。", "行行點檢桃李徑，但見樹子青冥冥。", "門前水流渠，照灼鬚眉清。", "科斗游其間，脚股各已生。", "渠旁草鬰鬰，草底蚯蚓鳴。", "韵如抽繭絲，幽咽得我聽。", "念此瑣細物，隨時變音形。", "黄河赤鯉或點額，老驥塞默長羈纓，嗟嗟世路真難行。"]}