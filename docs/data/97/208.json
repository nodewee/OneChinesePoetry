{"author": "劉子翬", "period": "宋", "type": "诗", "title": "諭俗  其三", "paragraphs": ["何州無戰爭，閩粵禍未銷。", "或言殺子因，厲氣由此招。", "蠻陬地瘠狹，世業患不饒。", "生女奩分貲，生男野分苗。", "往往衣冠門，繼嗣無雙髫。", "前知飲啄定，妄以人力僥。", "三綱既自絕，餘澤豈更遥。", "王化久淘漉，刑章亦昭昭。", "那無舐犢慈，恩勤愧鴟鴞。", "寃報且勿論，茲義古所標。"]}