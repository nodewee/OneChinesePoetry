{"author": "劉子翬", "period": "宋", "type": "诗", "title": "次四六叔韵", "paragraphs": ["吾家小步兵，辭林獨輝映。", "携詩過山堂，句挾風雲潤。", "思嵇遠命駕，訪戴屢乘興。", "訂古釋羣疑，談玄發清聽。", "年均愧質滯，稟異驚才峻。", "頼茲時發揮，藥石攻余病。", "提携蘭畹曲，笑語柴門靜。", "歸軒騖急響，行炬飄遺燼。", "平生共飄流，晚歲同棲遁。", "語言聊寫懷，補綴酬斯詠。"]}