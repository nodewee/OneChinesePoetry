{"author": "劉子翬", "period": "宋", "type": "诗", "title": "行夫寄黄山榧子有詩因同來韵", "paragraphs": ["老坡文中哮闞聲，凜凜常如對英峙。", "琅然諷詠興凌雲，瞠若追攀顙流泚。", "玉山妙唱久寂寥，可與言詩有之子。", "裁牋遠餉風露新，坐我千尺黄山底。", "初挼玄縠出冰霜，小嚼清香泛窗几。", "已輕魏帝昵蒲桃，肯許唐賢魁綠李。", "極知人口無正味，苦談甘酸各矜美。", "不經真識爲品題，此物初筵幾不齒。", "青菁有用拔蒿萊，白粲無酬腐糠粃。", "士懷瓌瑋勿自神，邂逅飛沈同一理。", "子才超矣會曄然，外澤中真期是以。", "味果固已驅煩邪，味道更須淪骨髓。"]}