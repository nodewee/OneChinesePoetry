{"author": "劉子翬", "period": "宋", "type": "诗", "title": "同翁士特李似表謁巽伯少卿因作醉歌", "paragraphs": ["翁劉異氏居同里，奕葉論交今久矣。", "隴西京兆實姻連，我既識翁因識李。", "巽卿自洛始遷閩，寄食僧房仍密邇。", "盍簪雅好有新舊，傾蓋高情無彼此。", "酣歌擲劍悲羣公，胡爲局促荒山中。", "曲肱放浪雖所樂，樂此亦知吾道窮。", "自聞胡馬再南牧，九州何地無兵戎。", "世衰成敗不以正，姦宄得意爲英雄。", "儒生守經昧時變，憤切氣欲摩蒼穹。", "斯言撥棄勿復理，把酒論詩差可喜。", "圍爐夜語忘刻漏，吹燈曉色盈窗几。", "歸塗草棘縈風袍，主人謝客僕御勞。", "雲山悵望一回首，虎豹出穴哀猿號。"]}