{"author": "劉子翬", "period": "宋", "type": "诗", "title": "次韵明仲遊將軍巖", "paragraphs": ["樂哉今日遊，結友盡英秀。", "山靈欣客來，閣雨開雲岫。", "步屣出烟嵐，聲呼答巖竇。", "輕生快險奇，一墜那復捄。", "崇林蓊地幽，長湍瀉天漏。", "精廬記舊經，密徑迷新簉。", "將軍隠高寒，古井餘荒甃。", "當年百戰疲，蟣蝨生戎胄。", "心存巢許間，功豈韓彭後。", "慨然望中原，毒手方交鬭。", "曷不生斯辰，天驕過難宥。", "妖氛六合昏，長夜何時晝。", "尊周感獲麟，懷楚歌啼狖。", "世變莽難知，如瞽窺篆籀。", "置之勿重論，大白引醇酎。", "幽禽靜一聞，寒芳晚三嗅。", "方虛接勝懷，日轂轉何驟。", "山南山北奇，脚力倦尋究。", "良遊易蹉跎，澹境難宿留。", "詩囊歸倒懸，瓊琚羨君富。"]}