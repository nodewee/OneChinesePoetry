{"author": "劉子翬", "period": "宋", "type": "诗", "title": "靖康改元四十韵", "paragraphs": ["肉食開邊釁，天驕負漢恩。", "陰謀招叛將，喋血犯中原。", "飲馬江河竭，鳴笳宇宙喧。", "氛埃纏帝座，猰貐吠宮垣。", "鼓銳梯飛壁，彎强矢及門。", "黔黎驚瓦解，冠蓋盡星奔。", "走轍秦城地，浮航楚峽村。", "畫堂空鎖鑰，樂府散嬋媛。", "夜詔聞傳璽，春王記改元。", "三辰光盡匿，四海浪橫翻。", "伏閣惟羣彥，興邦在一言。", "雉城期必守，虎旅更增屯。", "龍困雖憂蟻，牛羸尚覆豚。", "謀成擒頡利，義可絕烏孫。", "堅壁師彌老，窮兵火自燔。", "鈎魚猶假息，幕燕暫游魂。", "懇款情先露，誅鉏黨實繁。", "橫磨非嗜殺，下策且和番。", "割地煩專使，要盟脅至尊。", "賜弓垂拱殿，留宴玉津園。", "回騎桑乾北，游軍廣武原。", "驅馳無立草，剖斲露空墳。", "太子悲秦粟，明妃泣漢軒。", "敵情終未測，鄰好久宜敦。", "晉趙封疆遠，金湯阻固存。", "短衣求李廣，長嘯得劉琨。", "御極朝儀盛，臚傳詔語溫。", "神霄分別仗，法駕引雙轅。", "內柳東風軟，宮花麗日暄。", "閭閻多喜氣，簫鼓送芳樽。", "運契天同力，時危禍有根。", "覆車宜自戒，曲突更深論。", "落拓江南士，飄零塞北藩。", "蚤嘗專翰墨，晚厭屬櫜鞬。", "拔劍思摩壘，懷書擬叩閽。", "蹉跎謀不遂，感激氣潛吞。", "野迥寒烽照，樓高暮雨昏。", "望鄉心恍惘，憂國涕潺湲。", "仄席勤諮訪，垂紳樂引援。", "鵷鸞方競集，短翼待騰鶱。"]}