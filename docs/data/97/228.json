{"author": "劉子翬", "period": "宋", "type": "诗", "title": "劉致中惠瓜", "paragraphs": ["炎熇氣如焚，塊坐惟兀兀。", "劉侯惠甘瓜，胸次瀉溟渤。", "豐膚素浪浮，翠理霜刀刜。", "因思少年時，窺園步清樾。", "百金酬地主，熟蒂香可揭。", "鄙懷須一快，聊效野人齕。", "種瓜雖賤工，愛護渠敢忽。", "薅芸治其煩，灌溉滋其竭。", "自然子母繁，翠蔓相連結。", "種瓜誠有道，養民豈無術。", "噫余夙昔知，此意未及物。"]}