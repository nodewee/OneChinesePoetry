{"author": "范浚", "period": "宋", "type": "诗", "title": "次韵姪端方過予偕行南村玩月", "paragraphs": ["焚魚共酌田家醴，歡酣遞嘯凉風起。", "子諳懶叔故相携，指點村南聊縱履。", "行行林影摇參差，拄杖扶我長過眉。", "幽尋極眺不知倦，路轉石角時鈎衣。", "泉聲入耳淙琤玉，何許泠泠砧杵續。", "悠然發興見南山，林壑盤紆如岳麓。", "喧卑迥隔區中緣，况復華月升東邊。", "明凝苔露正皎皎，浄映石瀨彌娟娟。", "方欣清景多幽事，揚煇莫遣浮雲蔽。", "絕憐螢影巧自持，却厭蛙讙苦無謂。", "歸來阿朗傍隅趨，示我長吟意有餘。", "明宵有月更相就，還看玉輪遊舞雲。"]}