{"author": "范浚", "period": "宋", "type": "诗", "title": "送葉彥益縣丞之任江寧", "paragraphs": ["君不聞赤縣詩人書案牘，兩衙苦被官拘束。", "自嫌不辨世間忙，猶得吟看縣牆綠。", "今君器度鼎函牛，爲丞烹鮮餘地優。", "更當淥水吳京邑，豪士新亭舊勝遊。", "去追禮樂羣英盛，豈復區區勞貳令。", "兩株松下日長哦，會有劉郎五題詠。", "能來取別思依然，爲我津頭一繫船。", "解手看君有知己，吹噓高翮上青天。"]}