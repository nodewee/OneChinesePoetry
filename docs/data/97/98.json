{"author": "汪任", "period": "宋", "type": "诗", "title": "遊南山", "paragraphs": ["湞陽富佳致，無以過南山。", "山高雄地理，萬丈親雲端。", "攀援臨絕頂，氣象非塵寰。", "神存古廟貌，臺敞舊軒欄。", "青石生龍文，凜凜常風寒。", "縱目四無際，陡覺天地寬。", "直北二江合，水勢中分灘。", "灘橫水亦轉，曲折束成灣。", "羣峯自西來，險絕如函關。", "中虛左梵剎，地勝苾芻安。", "梵修祝聖壽，額自九重頒。", "旁有石一障，高下數畝間。", "或列如屏風，或方如僊壇。", "或立如駐馬，或走如奔帆。", "或側如虎卧，或曲如龍蟠。", "或嚴如衛吏，或羅如星官。", "或傴如老人，而枯其形顔。", "或儼如端士，而正其衣冠。", "或堆如雲霞，重疊而聚攢。", "或湧如波浪，攣屬而奔湍。", "或傾而復舉，如獵而獸跧。", "或騰而不下，如射而禽翻。", "或先後相續，如朝赴金鑾。", "或參差不齊，如兵方結圓。", "或平爲几案，而可羅杯盤。", "或突出臯岸，而能垂釣竿。", "或背若相惡，或向若相歡。", "或聲若磬響，或色若豹斑。", "或累而成塔，或砌而成鞍。", "或疎而分散，或密而彎環。", "或巧而非怪，或鈍而非頑。", "雖偶不爲配，雖單不爲鰥。", "雖近不相狎，雖壓不相殘。", "有室可居佛，有竈可煉丹。", "有洞可休息，有巖可躋攀。", "爽氣自有餘，蒸嵐不相干。", "乾坤所開闢，斷斸非斧刓。", "遊者可意得，名狀不易殫。", "通天與三峽，若是烏能班。", "今時無王維，睥睨措筆難。", "靜想瑶池仙，豈不停翔鸞。", "又疑桃源客，步虛潛往還。", "我有英賢樂，冥搜思不慳。", "題名或賦詩，鳩工妙手刊。", "惜哉歲月久，幾至遍圬漫。", "山僧不好奇，仁者興嗟嘆。", "爰有老仙翁，尋幽獨忘餐。", "塵土盡去除，林木間自芟。", "特道方寸地，舊耕同一觀。", "小亭翼其上，遊居興不闌。", "於此或圍棋，縱橫勢萬般。", "於此或煮茗，江心汲澄瀾。", "於此或燕坐，塵慮一切拌。", "誰知得真趣，消此白日閒。", "勝槩益增重，清爽彌駢闐。", "山石雖無情，似有待而言。", "又况隠君子，寂寂初無傳。", "或隠于仕祿，或晦于巖泉。", "知音一提拂，豈與山石肩。", "堯舜吾君民，勳業垂萬年。"]}