{"author": "劉子翬", "period": "宋", "type": "诗", "title": "鵝峰居士以地黄遺病翁因爲作引", "paragraphs": ["君不見咸陽之原，涇渭之間。", "靈苗叢生綠芊綿，春風莽莽膠晴煙。", "天馬嚼齕黄金涎，渴噴清浪香浮川。", "年深駿足宵騰邁，目有神光破昏昧。", "方經誇異儻不誣，伊人服之功必倍。", "君家種藥南山隅，紫花褐實連庭除。", "長鑱斸掘動雲壤，婉婉盡拔生龍鬚。", "飲之清醥觀其德，宛如君子彌溫克。", "浮沈詎卹世論量，蒸曝益見中腴澤。", "我年三十號病翁，空齋藥杵聲瓏冬。", "未能醫國慚君賜，舊書且讀蠅頭字。"]}