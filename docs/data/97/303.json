{"author": "劉子翬", "period": "宋", "type": "诗", "title": "次明仲矼字韵詩", "paragraphs": ["頖宮德厚仍信矼，北扉筆力談笑扛。", "重圭疊璧凜羣視，不使東甌成陋邦。", "日邊時見召仙李，林下那容棲老龐。", "故園此日成勝聚，歸夢不泛瀟湘江。", "萬畦流泉裹雲屋，一點遠岫低吟窗。", "客來有酒輒均醉，長嘯手拊高梧幢。", "挽蔬唯便玉本脆，碎鯉屢惜銀鋋雙。", "伊予於世真長物，掃迹自分逃崆𡵻。", "驟揄揚之則過矣，豈有骨相當奇厖。", "左提右挈儻聞道，一了快若船下瀧。", "極知魯衛兄弟國，邾小尚許趨風降。", "嶤嶤岌岌正壁立，濤瀨未敢輕舂撞。"]}