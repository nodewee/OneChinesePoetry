{"author": "劉子翬", "period": "宋", "type": "诗", "title": "次韵茂元獨速歌", "paragraphs": ["大兒行文學蘇黄，暗潮無聲走茫茫。", "小兒分題擬甫白，手抉蟆頤取冰魄。", "自成機杼誰如君，悲歌乃有可憐色。", "曉來春歸薺葉新，青女摧之良不仁。", "那知妙齡氣如許，一睨辟易驚千人。", "我亦歸爲村衰翁，接花成條欹屋紅。", "跣行肯追蹀躞步，杯飲不羨琉璃鍾。", "相逢他事不發語，醉面徹日承谿風。", "君不見豐碑模糊立峴首，又不見繐帷虛斟百眉侑。", "何如吾儕見在身，有口猶堪著醇酎。", "陶陶兀兀未全非，赫赫炎炎豈長有。", "硯峰絕頂撫孤松，伊誰及此蒼髯壽。"]}