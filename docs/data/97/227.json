{"author": "劉子翬", "period": "宋", "type": "诗", "title": "萊孫求墨并以詩與之", "paragraphs": ["何年老烏龍，排山折其角。", "漁人網得之，澄淵起雷雹。", "異物世常猜，神光夜潛覺。", "流傳歲月深，質槁紋斑剝。", "漆簡射晶熒，玄圭靡雕琢。", "孰謂喬松煙，能成此堅確。", "晴窗試墨池，雲霧生掌握。", "只恐化蜿蜒，飛騰入冥邈。", "萊孫真可兒，句法有家學。", "贈汝囊中珍，慚余鼻端斲。"]}