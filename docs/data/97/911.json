{"author": "范浚", "period": "宋", "type": "诗", "title": "讀楊子雲傳", "paragraphs": ["老不曉事楊子雲，綴文譏訶堅逐貧。", "班生曲筆甚假借，謂不戚戚元非真。", "草玄欲作後人計，投閣自迷身不利。", "王涯筮中好其書，寧復逆知甘露事。", "蛙聲紫色欺昏童，義士遠引如冥鴻。", "胡爲顛眩尚執戟，美新屈首稱臣雄。", "岷山沃野蹲鴟大，拓落不歸良已過。", "近危竟似井眉瓶，虛作反騷嗤楚些。", "詭情懷祿遭嘲評，但用筆墨垂聲名。", "文章要亦千古事，久矣法言今正行。"]}