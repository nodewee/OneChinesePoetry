{"author": "范浚", "period": "宋", "type": "诗", "title": "六笑", "paragraphs": ["我笑支道林，遠移買山書。", "巢由古達士，不聞買山居。", "我笑賀知章，欲乞鑑湖水。", "嚴陵釣清江，何曾問天子。", "我笑陶靖節，自祭真忘情。", "胡爲托青鳥，乃欲長年齡。", "我笑王無功，琴外無所欲。", "當其戀五斗，乃獨不知足。", "我笑杜子美，夙昔具扁舟。", "老大意轉拙，欲伴習池遊。", "我笑韓退之，不取萬乘相。", "三黜竟不去，觸事得讒謗。", "客言莫謾笑古人，笑人未必不受嗔。", "螳螂襲蟬雀在後，只恐有人還笑君。", "迴頭生愧不能語，嘲評從今吞不吐。", "譽堯非桀亦何爲，訕周譏禹終無取。"]}