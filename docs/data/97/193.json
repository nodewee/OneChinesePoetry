{"author": "劉子翬", "period": "宋", "type": "诗", "title": "次韵蔡學士梅詩", "paragraphs": ["梅梢破白香清切，凊雨含春不成雪。", "瑶池彷彿萬妃遊，縞裙練帨何鮮潔。", "凌晨燦爛忽驚眼，客中又過嘉平月。", "年年見梅非昔地，海角尋芳更愁絕。", "多情欲伴曉雲飛，有恨只教啼鳥說。", "兵厨况是酒如澠，東閣喜聽談吐屑。", "飄零使我懽意盡，山誠暮角聲嗚咽。", "庭邊一樹春最晚，照影遥憐水方折。", "暫忙不到今幾時，南北枝頭開又歇。", "新辭婉媚發春妍，未害廣平心似鐵。"]}