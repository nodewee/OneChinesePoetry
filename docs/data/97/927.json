{"author": "范浚", "period": "宋", "type": "诗", "title": "送袁上人還銅山", "paragraphs": ["上人眼睛黄，游藝出天悟。", "胸中七曜曆，掌上九籌數。", "通醫詔百藥，襲氣了三住。", "餘猶窮衆術，辨口劇河注。", "誰云不拘教，心實謹律度。", "提携木上座，白足勤遠步。", "丁丁啄郊扉，起我曳塵屨。", "高談翠竹法，時覓碧雲句。", "語以丘軻書，竦踴知詠慕。", "南山古花界，可隠玄豹霧。", "挽使小淹留，懷歸錫難駐。", "長途雪沒脛，栗烈正寒沍。", "披披拂風袖，笑話巖中趣。", "巾瓶到銅山，鍾梵歲云暮。", "浮雲亦何意，南北自來去。", "遲爾青春深，過予碧溪路。"]}