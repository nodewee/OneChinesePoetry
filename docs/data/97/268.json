{"author": "劉子翬", "period": "宋", "type": "诗", "title": "謝方德順古風", "paragraphs": ["吾聞滄溟深，浸灌東南維。", "長風一蕩潏，莽蒼天爲低。", "中藏百怪珍，文彩光陸離。", "潛鯤盡鵬材，游魚悉龍資。", "罔象溯波浮，天吳躍空飛。", "蚌雖辱泥塗，猶能吐珠璣。", "地靈物固然，在人必多奇。", "英英方家郎，秀發如瓊枝。", "裝懷素王書，落筆幼婦詞。", "我昔官壺山，邂逅初見之。", "賓筵爲勸駕，一武登雲梯。", "鴻鶱九霄快，驥騁天路夷。", "似聞東諸侯，辟書已交馳。", "惠然訪吾廬，窈窕窮山谿。", "夜燈一笑歡，愁抱忽若遺。", "語妙時脫塵，飲豪屢反巵。", "領新意自失，佳處昔未窺。", "胡爲遽改轅，歸袂風披披。", "上祈養德業，下祝慎鼎幃。", "敬言崇道公，久別良佇思。"]}