{"author": "劉子翬", "period": "宋", "type": "诗", "title": "士特贈筆", "paragraphs": ["書成癡，傳成癖，平生識字真無益。", "筆扛鼎，思涌泉，何如蹶張强弩絃。", "管城雅貺情雖重，感此囏難拙於用。", "君不見翠華南渡江，江路八百里。", "胡兒飲馬鏡湖邊，不逢漢兵胡自止。", "只今城闕多旌旗，報國擬將雕面兒。", "長星吐彗南掃北，轉禍爲福須乘時。", "虎頭心事不能已，勸君勿弄毛錐子。"]}