{"author": "劉子翬", "period": "宋", "type": "诗", "title": "詩寄懶翁兼簡士特溫其原仲致仲昆季", "paragraphs": ["懶翁疏散無與儔，結菴名懶山之幽。", "蕭然杖屨巖壑裏，似是當年嵇阮流。", "云何出處戾初志，束書負劍俄西遊。", "悲猿攀車鶴卧轍，去意勇决誰能留。", "菴垂鐵鎖人跡斷，破窗鳴紙風颼颼。", "曳裾我昔翁門客，豈知繼踵居翁室。", "里閭應記往還頻，猿鶴乍驚賓主易。", "爾來庭戶已更創，尚榜翁名志陳迹。", "傍菴小樹昔親栽，鑿沼今遷在簷北。", "我山亭闞舊牆東，此景新成翁未識。", "遥知捧檄遵歸途，摘山官况今何如。", "書來頗厭作吏冗，俸祿僅可供妻孥。", "趨庭日一見官長，脚靴手板常睢盱。", "簿書有程那得懶，却視故隠真蘧廬。", "寄聲頻慰吾人望，往時交友皆無恙。", "鵝峰諸劉更互來，清湖居士時相訪。", "中郎司戶又繼歸，酒社文盟氣增壯。", "我慚淺拙難强陪，每憶翁才真輩行。", "拂衣早赴竹林期，莫遣移文重前謗。"]}