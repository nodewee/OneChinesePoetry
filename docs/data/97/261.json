{"author": "劉子翬", "period": "宋", "type": "诗", "title": "同胡原仲吳公路遊清湍亭賦詩得流字", "paragraphs": ["出山曾幾時，桂露颯已秋。", "興來任兩屐，散此默默憂。", "嵐光近仍滅，鳥語靜忽流。", "新亭迥臨危，急澗循巖陬。", "上有獨樹蔭，下有鳴湍幽。", "長飆一振蕩，俯仰聞颼飀。", "平生塵累心，浄盡迥此遊。", "徘徊嘯詠發，瞻眺窮林丘。", "天寒雲已歸，山好客自留。", "悠然百不知，日月過則休。", "人生樂在我，何必遂所求。"]}