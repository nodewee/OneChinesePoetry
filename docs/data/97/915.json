{"author": "范浚", "period": "宋", "type": "诗", "title": "贈青城道人", "paragraphs": ["道人來自青城巔，飄飄逸氣凌雲烟。", "青鞋布襪久遊世，踏盡海宇名山川。", "琴心三疊得妙旨，華頂一路通幽禪。", "自言早歲拾瑶草，往往鶴上逢真仙。", "惜哉食服只半劑，猶與人世相周旋。", "曾期汗漫九垓外，决去已復揮騾鞭。", "伊予此生一念誤，遂墮塵網嗟拘攣。", "鏡中華髮已疏索，肘後丹經猶棄捐。", "三山銀闕眇何許，悵望碧海波翻天。", "因君告我獨往意，伎癢竦踴心茫然。", "莫言得道兩塵隔，蓬島只在拄杖前。", "定知後會君刮眼，看我玉練還頹年。"]}