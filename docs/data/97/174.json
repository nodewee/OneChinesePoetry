{"author": "劉子翬", "period": "宋", "type": "诗", "title": "望京謠", "paragraphs": ["雙鑾北狩淹歸轂，寂寞梁園春草綠。", "猶傳故老守孤城，官軍不到黄河曲。", "連雲樓櫓已灰燼，更倚窗扉防箭鏃。", "招兵太半出羣盜，繡䘿蒙衣屢翻覆。", "前宗後社力誅鉏，白刃如霜挂人肉。", "州橋燈火夜無光，夾道狐狸晝相逐。", "往時汴泗絕行舟，市糶十千塵滿斛。", "衣冠避胡多在南，胡馬却食江南粟。", "謀臣武士力俱困，海角飄摇轉黄屋。", "盤庚五遷方擇利，昆陽一戰何當卜。", "寧聞犬豕亂中華，漢祚承天終必復。", "夕烽明處望千門，孤臣祇欲吞聲哭。"]}