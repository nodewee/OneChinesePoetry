{"author": "劉子翬", "period": "宋", "type": "诗", "title": "建康六感 陳", "paragraphs": ["悲風嘯荒垣，歌斷庭花曲。", "璧月夜沈輝，瓊樹春銷馥。", "郊圻遊從盛，想像猶經目。", "麗景明新妝，清波映鮮服。", "承恩屬令姿，被選皆華族。", "朝從結綺遊，暮向臨春宿。", "意高時忽謝，步遠塗方促。", "榮華事不長，哀樂情難足。", "悠悠六朝事，轉眄風驚燭。", "永懷興亡端，斯文慚麗縟。"]}