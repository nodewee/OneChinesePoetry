{"author": "劉子翬", "period": "宋", "type": "诗", "title": "孤翼吟", "paragraphs": ["哀哀孤飛禽，聲鳴何悲酸。", "含情若有訴，口訥無由宣。", "瞻雲憶舊侶，悠悠隔山川。", "勿言異類微，聚散同悲懽。", "零霜解疊翼，錯綵銷文翰。", "殞身未足辭，失意誠可憐。", "羣飛盡投林，凌空獨翩翩。", "豈無棲巢枝，託跡常不安。", "啄食朝競場，流飲暮爭源。", "鳴弦應機發，薄命當其先。", "長翮易奮飛，窮途少周旋。", "風雲肯借便，一舉誰能攀。"]}