{"author": "范浚", "period": "宋", "type": "诗", "title": "狂泉", "paragraphs": ["昔有大荒國，水以狂泉名。", "國人皆飲泉，狂顛率無寧。", "一者自穿汲，乃獨能常醒。", "國人既皆狂，反見不狂驚。", "顧謂不狂人，無乃鬼物憑。", "不然是狂疾，救療當痊輕。", "施針灼炷艾，膚肉無全平。", "而彼不狂者，被虐楚不勝。", "賁然走泉所，酌飲不敢停。", "既飲即亦狂，萬慮皆迷冥。", "其狂與衆一，衆始歡相傾。", "世事今亦然，嗟哉感詩鳴。", "安得跨鵬背，獨往遊天溟。", "寄謝彼狂子，酌泉吾不能。"]}