{"author": "劉子翬", "period": "宋", "type": "诗", "title": "入白水訪劉致中昆仲", "paragraphs": ["夜雨歇清曉，山椒雲氣昏。", "駕言聊出遊，窈窕窮川原。", "側帽避橫篠，揚袪障晴暾。", "春泉散石壁，細草羅丘園。", "陟峻已逾嶺，窺深更緣源。", "喬松傍澗折，垂柯激潺湲。", "過籟寒慘慘，驚林白翻翻。", "造幽景寥閴，勝絕難具論。", "僕夫知余樂，踟躕爲停軒。", "惜無徙倚地，時來此開樽。", "暮投鵝峯宿，青燈耿柴門。", "相從二三子，交情久彌敦。", "談玄測彖象，攬佩紉蘭蓀。", "願言固所懷，丘壑吾道尊。"]}