{"author": "劉子翬", "period": "宋", "type": "诗", "title": "懷舊歌", "paragraphs": ["黄茅生煙暗村落，浩歌無復當時樂。", "鄰家酒熟逆鼻香，一醉乾坤墮冥漠。", "尋芳屢過垂玉軒，叉魚夜上浮清閣。", "鬭牌擊鼓多伎倆，我獨旁觀惟大噱。", "驚烽入座懽難保，幸得身存他勿道。", "吾宗潛武卧空棺，衮臣兄弟埋荒草。", "當時醉舞向花下，綠鬢朱顔各鮮好。", "隙駒風燭尚須臾，數子凋零不待老。", "死生細事從渠天，莫學兒女相哀憐。", "一窗容膝可終隠，寇盜擾擾今連年。", "王師誅鉏有漏網，死灰焰焰猶思然。", "憂煎過計祇自惱，且但努力耕吾田。"]}