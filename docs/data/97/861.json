{"author": "李鼐", "period": "宋", "type": "诗", "title": "送燕明仲歸常熟", "paragraphs": ["東南江海郡，瘴霧腥蛟螭。", "土俗異鄉縣，客子懷歸思。", "歸思何從返，遠道傷百危。", "干戈久未定，一水分華夷。", "壯士爭挽强，覓爵唾手期。", "而我癡絕甚，尚復事毛錐。", "三年行在所，短褐風霜欺。", "生理寄茅棟，不飽藿與藜。", "苦辛攻積憂，欲語聽者誰。", "頼有燕公子，好事頗見奇。", "鄰墻肯相過，情話肝膽披。", "君才駃騠駿，不受塵埃覊。", "驤首志千里，蹲踏風雲垂。", "乃翁名世將，先朝補邦基。", "殊勳鼎彜在，勁節不少虧。", "後昆德澤盛，衮衮固未衰。"]}