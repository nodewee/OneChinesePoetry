{"author": "劉子翬", "period": "宋", "type": "诗", "title": "次友石臺詩韵", "paragraphs": ["清湖嵇玉山，縹緲飛雙屐。", "泠風隨處流，三伏無赫赫。", "未成玄圃遊，聊醉端州宅。", "憶昨陪初筵，杯摇劍峰脊。", "杉篁漏疏櫺，雲氣縈長帟。", "主人意彌厚，不吝園蔬摘。", "我亦洞幽懷，涸此一泓碧。", "至歡召融融，叢慮消剌剌。", "聽君誦九流，浩若崑崙擘。", "摩天俊鳶飛，響澗驚魚擲。", "分携今幾時，浮埃翳瑶席。", "有如爛柯翁，萬古逢一奕。", "醉鄉梯磴坐，坐覺乾坤窄。", "茲行不果從，兀兀恨滋劇。", "未應柳源近，終作桃源隔。", "留詩友石臺，光動嶙峋石。", "正令謫仙來，著語無以易。", "强吟意悠哉，追風了無迹。"]}