{"author": "劉子翬", "period": "宋", "type": "诗", "title": "怨女曲", "paragraphs": ["空原悲風吹苜蓿，胡兒飲馬桑乾曲。", "誰家女子在氊城，嗚嗚夜看星河哭。", "黄金爲閨玉爲宇，平生不出人稀覩。", "父憐母惜呼小名，擇對華門未輕許。", "干戈漂蕩身如寄，綠鬢朱顔反爲累。", "朝從獵騎草邊遊，暮逐戎王沙上醉。", "西鄰小姑亦被虜，貧賤思家心更苦。", "隨身只有嫁時衣，生死同爲泉下土。", "出門有路歸無期，不歸長愁歸亦悲。", "女身軟弱難自主，壯士從姑不如女。"]}