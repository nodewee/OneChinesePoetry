{"author": "劉子翬", "period": "宋", "type": "诗", "title": "少稷遠訪弊廬仍留佳句書此寫懷抱不足爲報也", "paragraphs": ["常嫌門外車，驅馳但揚塵。", "今朝故人來，喜聽聲轔轔。", "昔別自梁苑，分飛湘吳閩。", "痛心鳴鏑禍，事往勿復陳。", "共載諧寥閴，分筇上嶙峋。", "山川舊賞識，挾友意彌新。", "徘徊小精廬，劇談口翻津。", "爲言漂蕩餘，投迹荒寒濱。", "夕火斧僧林，朝餐糴鄰囷。", "官閑非所恨，有祿不濟貧。", "牢愁寫萬斛，語壯眉不顰。", "定知撐腸書，爲君發精神。", "調鐘尚變啞，畫龍孰窺真。", "吾聞倜儻才，韜默貴自珍。", "量海浚宜廣，豪山磨欲磷。", "十科世所重，羣公謂當仁。", "向來薦牘飛，璧光動高旻。", "陳編論糟粕，中有王道諄。", "謀國必張國，療民須活民。", "但得君名揚，何異我志伸。"]}