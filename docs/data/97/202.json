{"author": "劉子翬", "period": "宋", "type": "诗", "title": "法石見李漢老參政", "paragraphs": ["我識今朝李翰林，十年隔絕飛寸心。", "素書每逢雙鯉得，雲路欲倚長梯尋。", "翰林昔參建炎政，想見中興人物盛。", "方圓齟齬不足論，角巾雅有江湖興。", "玉堂草詔褫凶魄，丹陛陳謨發天聽。", "介圭便合趣公還，只今密勿才稀並。", "自憐隨牒東南奔，假道因得登龍門。", "怪余髯面益老矣，一笑問勞情彌敦。", "僧坊蕭蕭遠闤闠，豈料飄零獲清對。", "牛行尚憶王相宅，曩日交遊幾人在。", "濁酒青燈夢寐間，九州四海煙塵內。", "區區王事今有程，暫見復別難爲情。", "長亭喚馬一悽斷，璧月曉墮桐花城。"]}