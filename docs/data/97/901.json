{"author": "范浚", "period": "宋", "type": "诗", "title": "題弟茂通斗齋", "paragraphs": ["昔人驕豪自髫鬌，萬里浪欲乘風破。", "暮年志計轉難量，眼看一州如斗大。", "今君容膝能自安，高館不與身相關。", "作齋似斗意闊達，宇量寧妨廣百間。", "足明居世惟知足，寬窄在心非在屋。", "莫言齋小礙人眉，清絕坐銷愁萬斛。", "奉身那用有餘爲，身穩心安君自知。", "軟褥傍爐時枕肘，不須小帳更低垂。", "也知丈室含無際，自有壺公容客地。", "斗齋我已戲題詩，斗酒還當就君醉。"]}