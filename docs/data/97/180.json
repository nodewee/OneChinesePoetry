{"author": "劉子翬", "period": "宋", "type": "诗", "title": "胡兒莫窺江", "paragraphs": ["胡兒莫窺江，長江限絕吳楚間。", "驚濤駭浪如連山，鯨鯢出沒含戈鋋。", "汝不顧死爭相先，鳴髇不響突騎閑。", "浮屍隨潮去復還。", "胡兒莫窺江，樓船百尺高崔嵬。", "鼓枻叱咤生風雷，吳儂入水雙眸開。", "汝不素習胡爲來，生雖欲殺死可哀。", "南北孰非吾民哉。", "胡兒莫窺江，前年飛矢入未央。", "日月雙墜天無光，去年一炬燒維揚。", "丹鳳徙穴仍南翔，國勢如衡有低昂。", "犬戎豈得稱天王，暴興恃暴必亟亡。", "乘蛇古讖開其祥，中興將士材無雙。", "撫劍氣已馳龍荒，胡兒胡兒莫猖狂。"]}