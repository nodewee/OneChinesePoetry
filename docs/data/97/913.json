{"author": "范浚", "period": "宋", "type": "诗", "title": "冬夜有感", "paragraphs": ["宵長倦觀書，掩帙起微步。", "徘徊簷隙月，點綴竹稍露。", "寒空頑無風，寂歷雁時度。", "不知何處村，尚急野塘戽。", "哀哉當丙夜，取水窮沮洳。", "得無空魚羣，一舉不復顧。", "那知今竭澤，無復魚可捕。", "天公仁百物，暴殄天所怒。", "褰裳欲從之，告以盍長慮。", "浮雲暗林野，恐墮荆棘路。", "出門還入門，此意定誰喻。", "遣興强微吟，淒涼不能句。"]}