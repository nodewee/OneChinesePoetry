{"author": "范浚", "period": "宋", "type": "诗", "title": "讀王建射虎行", "paragraphs": ["我讀射虎行，感概興長歎。", "官羌射虎得虎難，山下遠立常空還。", "惜留猛虎著山裏，射殺顧恐終身閑。", "有如邊將圖偷安，遵養時賦容其姦。", "翻愁努力盡高鳥，良弓掛壁無由彎。", "君不見劉巨容高千里，留賊自資媒富貴，恐賊盡誅身不利。", "坐令屈律裹頭人，橫暴九州狂螫噬。", "嗟嗟忠臣心不移，受刀摩頸甘如飴。", "紛紛血刃勇不顧，一死未謝君王知。", "官軍壯志吞蠻夷，匈奴不滅寧家爲。", "相公誓欲平淮西，慨言賊在歸無期。", "霍公裴公今已矣，我吟射虎徒歔欷。"]}