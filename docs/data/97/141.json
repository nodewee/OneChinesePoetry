{"author": "劉子翬", "period": "宋", "type": "诗", "title": "聞箏作", "paragraphs": ["月高夜鳴箏，聲從綺窗來。", "隨風更迢遞，縈雲暫徘徊。", "餘音若可玩，繁弦互相催。", "不見理箏人，遥知心所懷。", "寧悲舊寵棄，豈念新期乖。", "含情鬰不發，寄曲宣餘哀。", "一彈飛霜零，再撫流光頹。", "每恨聽者稀，銀甲生浮埃。", "幽幽孤鳳吟，衆鳥聲難諧。", "盛年嗟不偶，况乃容華衰。", "道同符片諾，志異勞百媒。", "栖栖牆東客，亦抱凌雲才。"]}