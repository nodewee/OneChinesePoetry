{"author": "范浚", "period": "宋", "type": "诗", "title": "送徐履之倅南昌", "paragraphs": ["春山罨畫春江平，江頭春船椎鼓聲。", "鍾陵別乘喚帆席，笑看獵獵風摇旌。", "明朝太末經行處，懸愁望斷煙綿樹。", "勞勞檣燕亦留君，且共推蓬話情素。", "鍾陵地雄古名都，美官况復稱題輿。", "看君逸足展夷路，逐電追風萬里餘。", "前知按部勞綏撫，箳篂行濕西山雨。", "君家孺子有遺臺，試向東湖聊訊古。", "蘭陰新漉酒吹醅，更折江花勸引杯。", "聖代興廉訪良吏，遲君却抱鶴書回。"]}