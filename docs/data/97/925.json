{"author": "范浚", "period": "宋", "type": "诗", "title": "送四兄茂安之任永嘉", "paragraphs": ["不齊宰單父，廩廩德垂久。", "當年誠化洽，誰忍輒欺負。", "能令夜漁人，有得棄不取。", "何因政乃爾，賢助則多有。", "東嘉侔洛師，雅號士淵藪。", "儒風既純古，俗習自忠厚。", "兄行試牛刀，豈復勞决剖。", "鳴弦會多暇，遇事無掣肘。", "懸知著嘉蹟，遠與宓生偶。", "匪謂得聲榮，期兄富師友。"]}