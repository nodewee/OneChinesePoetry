{"author": "劉子翬", "period": "宋", "type": "诗", "title": "巡寨偶書", "paragraphs": ["窮寇轉趨海，吾邦備宜先。", "連年戍役頻，徵兵及漁佃。", "扶戈或稚齒，嬰胄仍華顛。", "未知戎伍肅，朱旗亂長阡。", "林端晚燧發，石際飛梯懸。", "崎嶇樵牧地，萬竈生浮烟。", "我行視營柵，兒戲端可憐。", "倚茲形勢險，寇至常遷延。", "羣兇昔吾軍，赤指抨鳴弦。", "防胡屢瓦解，合寇俄星連。", "猶多燕趙兒，意氣非當年。", "駢車載珍寶，結騎馳嬋娟。", "時危天稔亂，事豈汝能專。", "怒風飛驚濤，河梁失歸船。", "四顧天地黑，攬衣思茫然。"]}