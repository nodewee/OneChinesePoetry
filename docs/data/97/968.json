{"author": "范浚", "period": "宋", "type": "诗", "title": "示姪", "paragraphs": ["華顛老學似秉燭，及壯貴在勤書詩。", "男兒不解事文筆，何異婦女留鬚眉。", "予生早已度弱冠，畋漁籍素常嗟遲。", "爾今年纔十八九，著力鑽礪誠當時。", "胡爲講道率粗滅，浪自閑散多盤嬉。", "或時使酒昧檢束，怒駡臧獲驚紛披。", "我旁聞爾作氣勢，憐爾放驁如癡兒。", "人生稟受性不惡，鞚馭要使知高低。", "常時見爾亦遜順，頓以狂藥生尤違。", "便當懲艾悼往失，痛戒濡首疏尊巵。", "專心蓄力玩經笥，調護氣術循繩規。", "吾言一日可三復，勿謂浪語無資裨。"]}