{"author": "劉子翬", "period": "宋", "type": "诗", "title": "郡圃觀酴醿", "paragraphs": ["憶昔尋春西洛橋，酴醿結洞橫朱架。", "翠帷銀網一番新，百萬花頭相枕籍。", "飄摇羽客靜疑仙，窈窕素娥嬌欲嫁。", "細蕤摘貯絳紗囊，撲鼻清香奪蘭麝。", "論花每恨流品雜，韵絕江梅此其亞。", "紛紛紅紫已空條，耿耿冰霜猶照夜。", "只今漂泊一身存，海角逢春足悲咤。", "銀苞翠蔓宛如昨，瘦骨蒼顔忽驚乍。", "當時我最推少年，想見同遊更衰謝。", "洛陽園苑狐兔生，虜騎時來北邙下。", "浮生榮悴均有老，萬古興衰那足訝。", "南鄰地主好襟懷，官事稍閑須命駕。", "急須喚酒賞餘妍，惡雨狂風不相借。"]}