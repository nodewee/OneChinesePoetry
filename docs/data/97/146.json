{"author": "劉子翬", "period": "宋", "type": "诗", "title": "建康六感 梁", "paragraphs": ["開圖屬英睿，失國由昏愞。", "斯人異前脩，撥亂旋致亂。", "輕刑下益肆，厚爵臣彌叛。", "聰明馳萬機，精苦徒宵旰。", "鳳冕敬方袍，鸞旗游彼岸。", "悠然棄從懷，臨機復難斷。", "那知千佛力，不紓一寇難。", "酒色覆商周，神仙蕩秦漢。", "趨亡固多軌，荒迷卒同貫。", "微聖常鮮終，撫冊三慨嘆。"]}