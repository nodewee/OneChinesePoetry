{"author": "范浚", "period": "宋", "type": "诗", "title": "贈清鑒上人", "paragraphs": ["川勤直下生馬駒，早追奔電越國都。", "至今不肯著槽廄，蹴蹋萬里浮江湖。", "我來古寺長松下，邂逅解包逢藞䕢。", "尚看秀色带峨眉，墨玉貫珠常在把。", "問今客路迷風沙，得無勞苦行天涯。", "笑言煩惱真佛事，去家千里猶吾家。", "休公昔生我鄉曲，一瓶得得遊西蜀。", "鑒今却自蜀中來，好住蘭陰結茅屋。"]}