{"author": "劉子翬", "period": "宋", "type": "诗", "title": "入開善", "paragraphs": ["雙童肩竹輿，兀兀如乘舟。", "及茲朝暑微，遠訪招提幽。", "蒼山望中橫，清泉脚底流。", "所歷已殊勝，况乃窮林丘。", "僧房在在凉，逢迎足茶甌。", "岸幘幽鳥鳴，橫琴素煙浮。", "倦借一榻眠，吾生復何求。", "薰風溪上來，虛簷散颼颼。", "開懷若傾倒，忽去不可留。", "人間苦炎熱，物外常清秋。", "功名非所期，聊尋赤松遊。"]}