{"author": "劉子翬", "period": "宋", "type": "诗", "title": "諭俗  其二", "paragraphs": ["西村人漸歸，撐柱燒殘屋。", "東村但蒿萊，死者無人哭。", "昔茲號富穰，被禍尤殘酷。", "二三里中豪，喪亂身爲僇。", "遺骸悵莫掩，饑鳶啄其腹。", "豈無平生時，意氣凌鄉曲。", "錐刀剝微利，舞智欺惸獨。", "錦囊收地券，奕葉相傳續。", "只今鄰叟耕，歲歲輸官穀。", "爾曹何顓愚，人生固多欲。"]}