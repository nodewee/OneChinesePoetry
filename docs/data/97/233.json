{"author": "劉子翬", "period": "宋", "type": "诗", "title": "打魚歌", "paragraphs": ["西溪觀魚仍開樽，鳴榔隠隠沈煙村。", "吾人豈有竭澤意，澒洞四際魚龍奔。", "驚潛初見穿亂藻，亟遁轉覺迷深源。", "向非驅迫羣黨聚，罩䍡徒使波濤渾。", "巨鱗足供數客飽，銀刀瑣碎不足論。", "吁嗟神物未變化，暴骨砧机寧非寃。", "江湖萬里厭游泳，失地斗水能爲恩。", "臨流解網意亦厚，誘以芳餌仍爭吞。", "因悲摇尾向數罟，豈異俯首縻華軒。", "慨然投箸起太息，歸思已逐冥鴻鶱。"]}