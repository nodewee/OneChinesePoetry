{"author": "范浚", "period": "宋", "type": "诗", "title": "送趙安伯縣丞之任婺源", "paragraphs": ["邑丞清操如臞儒，人言帝宗千里駒。", "燃膏夜絕學更苦，下筆欲命騷爲奴。", "往年給札試西省，堵牆學士紛驚呼。", "歸來汀草亂袍色，上食日向庭闈趨。", "君家先烈今誰如，江州黄州忠義俱。", "綠林豪客爲蒲伏，刮腸洗胃投戈殳。", "我方三歎揖盛事，欲紀勁節慚才蕪。", "君其努力濟世美，倘登要路須捐軀。", "春流起柂花芬敷，取別草草如驚鳬。", "君逢後日南來客，莫忘書札貽潛夫。"]}