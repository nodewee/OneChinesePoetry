{"author": "劉子翬", "period": "宋", "type": "诗", "title": "寄魏元履", "paragraphs": ["世情事虛文，十幅了一書。", "片言倒肺腑，子獨不佞予。", "班班眼中秀，學膽誰似渠。", "平生幾兩屩，踏破牛斗墟。", "小言謁侯門，大言叫天都。", "歸來闢存室，默坐追亡逋。", "床頭著韋編，盤礴萬古初。", "時拈紙上語，破的妙有餘。", "已甘酬對難，舌本噤不舒。", "矧予在半流，所見方模糊。", "蝸涎不自潤，詎敢相霑濡。", "人生强多知，於己固已疏。", "睫邊遺太極，意上町六虛。", "獰猿縶尚跳，况乃拊檻呼。", "是神非吾神，滓穢政可奴。", "嘗聞不遠復，佩作三字符。", "煌煌杏壇春，一枝明清湖。", "蜂蝶未全知，佳處自不孤。", "惟予先著眼，時來採芳腴。", "何當共叩微，歸性有順塗。"]}