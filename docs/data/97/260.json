{"author": "劉子翬", "period": "宋", "type": "诗", "title": "讀平險銘寄李漢老", "paragraphs": ["官侯鑿平劍浦灘，遊子不歌行路難。", "李公作銘垂不刊，峻峰激流生筆端。", "斯文豈但夸雄觀，寓理之奧開聾眢。", "惟人性天同廣胖，橫目立見分庭壇。", "紛敷蔽翳榛葦萑，騰逃鬰屈猿蛇蚖。", "銛剡獵利劍戟攢，離睽截裂趙魏韓。", "千崖百瀨中繞蟠，覆溺嵬岸糜堅完。", "胡爲氣舒貌顢頇，旁觀已洞其肺肝。", "浮思一縱坂走丸，不極不止巧力殫。", "塗膏然萁卒焦乾，萬古乾坤元自安。", "堂堂靈君司五官，乍臣乍叛勞控摶。", "日漸月磨如印刓，壯哉情枿牢盤還。", "躁謀欲驟加雕剜，慘若蕭斧臨髀髖。", "自腥夷之良可歎，何如含垢休索瘢。", "洒洒落落從中看，豁然四通裂囊簞。", "有如灘流平不湍，鑑靜天空秋月寒。", "療性此寔言中丹，至味淡薄誰能餐。", "我昔蒙公分剩殘，桐花城西路漫漫。", "裁牋屢喚南飛翰，何當澡瀹紉椒蘭。", "厚地爲屨天爲冠，從公上征鞭龍鸞。", "訪瞿追孔聊遊般，物外虛明如許寬。", "脚底日轉紅團欒，瑶池簉席一笑闌。", "春著萬象流餘懽，茲遊未遂心慱慱。", "吟餘北窗睡長鼾，清風時來撼琅玕。"]}