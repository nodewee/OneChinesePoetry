{"author": "劉子翬", "period": "宋", "type": "诗", "title": "携筇", "paragraphs": ["晨起偶無事，携筇出潭川。", "翩翩雙鳬飛，宛若導我前。", "林靜滴殘雨，村深澹寒烟。", "當春足膏澤，俯夏餘清妍。", "野溜綠交貫，山花紅接連。", "雄觀發新奇，勝地窮攀緣。", "據石弄驚急，班荆蔭連卷。", "幽懷脫塵拘，如超混芒先。", "向令作興來，未必勝偶然。", "榮觀事多乖，內取樂乃全。", "他時誰繼遊，此意遥相傳。"]}