{"author": "劉子翬", "period": "宋", "type": "诗", "title": "讀曾吉甫橫碧齋詩", "paragraphs": ["携鉏引荒泉，偶步松崗北。", "泠然毛骨清，楚尾見秋色。", "稻氣馥初凉，檉陰澹微日。", "緬懷小齋居，櫺檻增岑寂。", "曠度滅知聞，微吟數峰碧。", "若人端好修，珍駕動無跡。", "深窮伊水源，峻陟衡山極。", "終焉憩孔林，所樂惟自得。", "延和數酌醪，侑靜一編易。", "向來辱傾輸，洞見胸中白。", "思親道匪侔，既遠情不懌。", "矧余質冥頑，固未易刻畫。", "尊生有遐心，克己無全力。", "以茲畏所知，負負常夕惕。", "餘波儻時漸，玉汝天其或。"]}