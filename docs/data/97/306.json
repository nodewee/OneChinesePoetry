{"author": "劉子翬", "period": "宋", "type": "诗", "title": "入白水懷士特溫其", "paragraphs": ["曉山隨意開，夏氣含露澄。", "扶筇過巇嶮，飛仙亦凌兢。", "松濤浄可潄，嵐煙起如蒸。", "巨崿轉鼎鼎，危塍上層層。", "悠然瞻眺地，彷彿記昔曾。", "是鄉雖窮深，泥泥秀色凝。", "高扉靜相對，招邀足嘉朋。", "讌席覆大斗，吟窗燁華燈。", "於今安在哉，骨冷喚不應。", "軒軒鸞鳳遊，驚飆失飛騰。", "豈伊黄壤恨，興言鯁煩膺。", "含章不震輝，憔悴非所應。", "雖微三字顯，要許二豪稱。", "余衰怠好修，故態了不懲。", "倏爾念離索，終焉愧瓌能。", "噫嘻長風來，躊躕素蟾升。", "及時痛自策，迅彩不可憑。"]}