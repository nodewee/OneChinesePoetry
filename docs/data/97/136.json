{"author": "劉子翬", "period": "宋", "type": "诗", "title": "醉歌贈金元白", "paragraphs": ["南游會稽今十年，重來風物皆依然。", "一時冠蓋零落盡，故人獨老空江邊。", "西陵倉曹實冗散，出無車馬衆所憐。", "江亭曳履偶識面，凜凜瘦骨餘雙顴。", "談兵自是一敵國，屢薦不用寧非天。", "胸中跧伏萬貔虎，靜若女子容娟娟。", "我家光祿新出塞，羣彥入幕君宜先。", "自言衰髮已種種，豈復有意仍騰騫。", "强飯廉頗思故國，據鞍馬援忘華顛。", "只今左臂雖小病，尚想攬轡能周旋。", "興來且酌杯中酒，邊庭消息君知否。", "經天太一位臨坎，干戈喪亂已經久。", "南關兵敗上將戮，太原城破羣胡守。", "嗚呼國步危若此，每惜壯士時難偶。", "猝嗟未是真英雄，綸巾羽扇聊從容。", "何當矍鑠渡河去，一洗塞北烟塵空。"]}