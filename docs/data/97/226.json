{"author": "劉子翬", "period": "宋", "type": "诗", "title": "夏日吟", "paragraphs": ["君不見長安公侯家，六月不知暑。", "扇車起長風，冰檻瀝寒雨。", "重櫩邃屋晝生陰，反易天時在談吐。", "又不見五陵富豪兒，炎天多快意。", "雪縠曳輕明，珍槃嚼甘脆。", "蛾眉皓齒發清歌，灑酒筠枝集蠅蚋。", "何如野客歌滄浪，萬事不理心清凉。", "流金鑠石未爲苦，勢利如火焚中腸。"]}