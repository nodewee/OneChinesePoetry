{"author": "范浚", "period": "宋", "type": "诗", "title": "讀長門賦", "paragraphs": ["阿嬌負恃顔姝好，那知漢帝恩難保。", "一朝秋水落芙蕖，幾歲長門閉春草。", "自憐身世等前魚，舊寵全移衛子夫。", "獨夜不眠香草枕，東箱斜月上金鋪。", "曉驚永巷車音近，失喜疑君枉瑶軫。", "臨風望幸立多時，却是輕雷聲隠隠。", "年年織女會牽牛，百子池邊侍宴遊。", "自從一落離宮後，無復穿針更上樓。", "長記髫年聘時節，愛深金屋寧衰歇。", "而今遽覺冷如冰，不解向人佯暖熱。", "愁看空樹集珍禽，孔翠追飛鸞鳳吟。", "顧步深嚬生悵望，伊誰一爲迴天心。", "人言消渴臨邛客，天下工文專大冊。", "黄金取酒奉文君，願悟君王賜顔色。", "賦成果得大家憐，鳳觜煎膠續斷絃。", "不似昭君離漢土，一生埋沒犬羊天。"]}