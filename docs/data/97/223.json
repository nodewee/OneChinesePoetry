{"author": "劉子翬", "period": "宋", "type": "诗", "title": "雲際會劉致中", "paragraphs": ["紅綃千樹桃，雪縠萬株李，柘葉青青如鼠耳。", "橫山渡口浪成堆，認得劉郎船子來。", "物情時事不須說，且喜新歲同銜杯。", "少年鼻哂輕流俗，歛銳收豪今碌碌。", "敝裘常带客塵緇，雙鬢不如春草綠。", "東風吹愁入我心，使我嘯歎成悲吟。", "問君底事久留此，曷不聯鑣歸故林。"]}