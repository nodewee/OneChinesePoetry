{"author": "劉子翬", "period": "宋", "type": "诗", "title": "題大義泉", "paragraphs": ["移筇山未深，切骨寒無那。", "蜿蜒瘦蒼虬，脚底飛騰過。", "幽亭護石池，庭事不敢涴。", "虛中涵月浄，冷面從雲呵。", "欲搥玄璧試，恐觸方諸破。", "平生泉石癡，屢此箕踞坐。", "重來照清癯，白髮添箇箇。", "凡心未痛浣，老氣日以惰。", "緬懷大義風，絕唱寧無和。", "悚然聽琮琤，耳觀爲之大。"]}