{"author": "劉子翬", "period": "宋", "type": "诗", "title": "建康六感 晉", "paragraphs": ["日昃無全照，南遷事倉忙。", "龍謠方協瑞，星禍已告亡。", "凌遲百年運，凜凜危莫將。", "向來問鼎人，項背常相望。", "環宮白羽列，面闕鳴弦張。", "膺圖未躋泰，卜世豈在長。", "獨憐短轅公，推刃殺忠良。", "百身嗟莫贖，一慟鬢成蒼。", "時移事亦更，爲宋復爲梁。", "惟有采石潮，年年到前崗。"]}