{"author": "蓋諒", "period": "宋", "type": "诗", "title": "次鄭大資競渡詩韵", "paragraphs": ["昔年冶遊浚都城，溶溶春水漲金明。", "龍舟鱗次鼓蘭槳，勝日講武風波平。", "沸地笑歌混簫笛，轟天金鼓驚鷺鷁。", "當年冠蓋盡英游，飛鞚聯翩迅翔翼。", "只今潛盤向荒陂，疇曩偉觀那再期。", "熙熙王化及遠近，春來勝事還相隨。", "十百分朋同川濟，咸欲得梟無異意。", "屈原死向千載餘，今不敬弔翻成戲。", "敬弔賦就獨賈生，可見君子異小人。", "公詩賈賦獨追傷，忍以爲戲向芳春。", "企聽賜環在朝暮，衮繡遄歸廟堂去。", "故先濯我塵土心，琅琅哦公七字句。"]}