{"author": "范浚", "period": "宋", "type": "诗", "title": "送別姚令聲刪定還諸暨", "paragraphs": ["昔嗟九載一相見，伊我與君俱賦詩。", "只今又話十年別，襆被可辭同宿期。", "相歡美酒如傾水，我歌日暮驚風起。", "惜君抑塞抱奇才，拳跼驊騮垂兩耳。", "漢朝公卿忌賈生，世路古已悲難行。", "如君不入中興用，脫帽置酒來耦耕。", "君馬欲東還語別，細雨黄花正愁絕。", "一尊不更苦留君，後日空嗟共明月。"]}