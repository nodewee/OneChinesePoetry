{"author": "范浚", "period": "宋", "type": "诗", "title": "寄謝潘舍人贈烏紗帽", "paragraphs": ["野人儀矩初無華，况復破帽風簷斜。", "先生有意念衰醜，折簡遠送新烏紗。", "束巾試著出妨戶，色若露洗凌晨鴉。", "舍人樣好信殊俗，朽質得此慚無涯。", "白癡稚子强解事，競道宜稱相讙譁。", "輕寬不但愜當暑，掉頭曝背仍堪誇。", "修容他日奉遊宴，便可笑誚參軍嘉。", "從今旦暮戴公賜，閉關無事聊煎茶。"]}