{"author": "范浚", "period": "宋", "type": "诗", "title": "上李舍人", "paragraphs": ["李侯半天霞，絕俗幾千丈。", "平生有勁氣，傲岸力高尚。", "波濤驅筆底，萬里一奔放。", "清風凜鬚眉，挺拔舍人樣。", "蚤以鴛鷺姿，簉羽邇天仗。", "拖綬奉朝請，論列專靡讓。", "言辭劇酸灼，貶竄辱傷謗。", "官資如馬足，曾不興怊悵。", "宴遊長笑傲，忠鯁期自諒。", "江山窮賞目，搜抉歸吟唱。", "於今富篇章，態度難悉况。", "精清極孤高，麗雅略談浪。", "乘豪騁雄怪，句法時跌宕。", "端如撫良琴，杳默變清亮。", "連篇時諷詠，飧寢每輒忘。", "我慚語俗下，有類牛鳴盎。", "遽耳咸池音，吟魂驚沮喪。", "聞之良匠氏，侏儒非冗長。", "醫師兼百藥，馬勃用或當。", "微言出堂下，挈手煩叔向。", "倘許揖戈鋋，願奉詩壇將。"]}