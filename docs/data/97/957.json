{"author": "范浚", "period": "宋", "type": "诗", "title": "郊行探春得梅林攀玩爲樂因成詩示偕行", "paragraphs": ["公不見白衣居士春風裏，浪走尋芳南澗底。", "要見深紅躑躅花，不辭辛苦行三里。", "吾人風味復不惡，異代幽情敢相擬。", "故穿密竹過山腰，却下橫橋度沙嘴。", "寧甘著脚踏殘雪，正欲搜春訪桃李。", "天寒桃李都未花，只有山梅破紅蕊。", "低欹巖石俯蒼翠，倒影方塘照清泚。", "臨風三嗅忍迴頭，細看長吟聊徙倚。", "牽花及此當作意，歸把疏香泛浮蟻。", "莫令摽落亂飛空，惆悵殘英隨隴水。"]}