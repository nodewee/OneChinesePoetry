{"author": "劉子翬", "period": "宋", "type": "诗", "title": "荔子歌", "paragraphs": ["炎精孕秀多靈植，荔子佳名聞自昔。", "絳囊剖雪出琱盤，尋常百果無顔色。", "閩天六月雨初晴，星火熒煌曜川澤。", "欻如彩鳳戲翱翔，爛若彤雲堆翕爀。", "中郎裁品三十二，陳紫方紅冠流匹。", "鹽蒸蜜漬尚絕倫，啄鮮空羨南飛翼。", "我聞二和全盛時，貢輸不減開元日。", "涪州距雍已云遠，况此奔馳來海側。", "繡衣中使動輶車，黄紙封林遍阡陌。", "浮航走轍空四郡，妙品人間無復得。", "似聞供御只纖毫，往往盡入公侯宅。", "驪山廢苑狐兔靜，艮嶽新宮鼙鼓急。", "繁華今古共淒涼，繞樹行吟悲野客。", "西風刮地戰塵昏，一聽胡笳雙淚滴。"]}