{"author": "劉子翬", "period": "宋", "type": "诗", "title": "和李似之秉燭觀梅詩", "paragraphs": ["凍色沈萬象，晴巔露皚皚。", "通宵月觀夢，夢破東風來。", "小立值芳氣，微尋見寒肧。", "我病亦呼客，沙邊久徘徊。", "恍然驚老眼，一枝印清杯。", "應知塵意盡，故向癯儒開。", "謫仙愛逃禪，茲心政難灰。", "覘新不待晨，燒燭寒巖隈。", "草木有含章，發揮要天才。", "頼公管領春，筆端起潛雷。"]}