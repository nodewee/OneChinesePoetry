{"author": "劉子翬", "period": "宋", "type": "诗", "title": "遊朱勔家園", "paragraphs": ["晨暉麗丹楹，翼翼侔帝居。", "向來堂上人，零落烟海隅。", "聯翩際時會，振跡皆刑餘。", "閨帷尚帝主，皁隸乘軒車。", "流威被東南，生殺在指呼。", "樓船載花石，里巷無袴襦。", "至今江左地，風雲亦嗟吁。", "叨榮已過量，受禍如償逋。", "荒凉戟門路，尚想冠蓋趨。", "客舸維岸柳，鄰人罾池魚。", "徘徊極幽觀，曲折迷歸途。", "夜月扃綺戶，春風散羅裾。", "繁華能幾時，喪亂實感予。", "曹鄶予何譏，此曹真人奴。"]}