{"author": "劉子翬", "period": "宋", "type": "诗", "title": "諭俗  其四", "paragraphs": ["愚氓擾潢池，囏難亦常態。", "簪紳有包藏，事異吁可怪。", "豺聲久伺亂，鯨戮終何悔。", "游言張兇焰，巧諜移機會。", "初如卵殻微，跐踐悉糜碎。", "養成羽翮雄，飛掣韝繩外。", "翦鉏淹歲月，螫毒彌疆界。", "向來詰端由，罪白不容蓋。", "南冠囚載路，東市誅其最。", "隆寬俗與新，僥倖汝勿再。"]}