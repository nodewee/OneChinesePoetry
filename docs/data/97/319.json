{"author": "劉子翬", "period": "宋", "type": "诗", "title": "觀胡文定公手墨因求別本", "paragraphs": ["溫溫文定公，至道夙所欽。", "神超雖緬邈，餘英壯儒林。", "正容閲真翰，默默流至音。", "不事八法奇，天成寫幽襟。", "有如瀚海鴻，隨波自浮沉。", "又如太虛雲，舒卷杳莫尋。", "乃知晉魏還，筆端有哇淫。", "棄藁競韜藏，非將玩球琳。", "庶幾字畫間，可以求其心。", "清伊一派流，匯作萬丈深。", "溝渠有暴盈，淟涊時見侵。", "投膠了不難，公以獨力任。", "我慚步趨晚，悠然寄孤吟。", "流風在目前，著鞭要駸駸。", "願分墨本餘，刻之蒼崖陰。", "大塊有動摇，斯文無古今。"]}