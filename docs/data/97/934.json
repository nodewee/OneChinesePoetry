{"author": "范浚", "period": "宋", "type": "诗", "title": "擬李太白笑矣乎", "paragraphs": ["笑矣乎，笑矣乎。", "交情貧富古已殊，翟公底用門間書。", "爾真自爾我自我，囂然將奈吾何如。", "笑矣乎，笑矣乎。", "世人那得相賢愚，是非正用一理樞。", "目光莫著牛背上，但付捧腹聊盧胡。", "笑矣乎，笑矣乎。", "是生百歲猶蘧廬，勿謾辛苦愁其軀。", "丁年無事且須醉，可待華髮傷頭顱。", "笑矣乎，笑矣乎。", "馮讙悲歌食無魚，少陵老跨東家馿。", "寧如三高飽斫鱠，坐嘯一舸凌烟湖。", "笑矣乎，笑矣乎。", "相隨出關漢兩疏，散資千萬荀隠居。", "彼皆棄置慕閑逸，得閒何乃翻區區。", "君不見向來熱手勢莫俱，側肩羹沸權門朱。", "又不見元家胡椒八百斛，石家水碓三十區。", "只今人骨久已朽，空餘古塚號寒狐。"]}