{"author": "劉子翬", "period": "宋", "type": "诗", "title": "夢仙謠", "paragraphs": ["鵝子峰前波色清，劉郎看山無俗情。", "癯儒自昔有仙骨，夜夢體飛如葉輕。", "雲中不識朝天路，雙童導我凌空去。", "側身度巖隈，盤盤復回回。", "翛然意往形不礙，石窟蘚竇俄天開。", "乘槎夜泛牛女渡，鞭鸞曉入金銀臺。", "花深不逢人，時聞佩環聲。", "仙翁睡起方結襪，見客坦易無崖垠。", "擊蒙冀垂矜，叩妙獲一言。", "七情汩心心憒昏，窒慾如水澄其源。", "臼中㕮咀藥，手撮仍見分。", "旁有泠泠泉，三潄乃盡吞。", "駐紅却白非難事，貪生慮死真愚計。", "當時同遊七姓俱，但記古月成胡字。", "塵緣未斷不得留，海風吹過蓬瀛洲。", "覺來窗戶冥曚曉，玉鏡晶晶墮松杪。"]}