{"author": "劉子翬", "period": "宋", "type": "诗", "title": "萊孫歌", "paragraphs": ["屯田詞，考功詩，白水之白鍾此奇。", "鈎章棘句凌萬象，逸興高情俱一時。", "耆卿骨朽士特死，澗谷錯莫無晶輝。", "後生俊秀何其寡，吾宗喜有萊孫者。", "雙瞳點漆面如水，一見使我心神寫。", "讀書已通經，學賦已知律。", "只今年十三，吐氣成五色。", "驪珠出海夜生光，突笴流弦追莫及。", "人材有價誰能私，不妨乃翁聊譽兒。", "囊中彩筆今付汝，往繼二妙聲名馳。"]}