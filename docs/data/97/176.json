{"author": "劉子翬", "period": "宋", "type": "诗", "title": "遊龍潭", "paragraphs": ["四客同笑言，一僧陪杖屨。", "徜徉山水窟，適意忘晨暮。", "疏鐘巖北寺，細竹溪南路。", "中流石參錯，不礙潺湲注。", "泓澄小龍潭，潤氣金碧聚。", "時驚木葉墜，俯見魚蝦度。", "斯遊非預期，偶爾造佳處。", "幼輿丘壑情，陶令琴觴趣。", "淹留慰所願，惟以賓友故。", "夕陽淡寒山，遲回不能去。"]}