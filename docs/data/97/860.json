{"author": "李鼐", "period": "宋", "type": "诗", "title": "送修書記遊天台", "paragraphs": ["塵事日敗人，筋力隨以勞。", "三年梁溪上，俯仰如桔槔。", "窮巷躬水菽，杜門匪禪逃。", "修公巖壑人，臭味合我曹。", "閒從茗碗集，有往不待招。", "清芬落浄几，宴坐揮霜毫。", "脫略畦畛外，寂寞期久要。", "春風草離離，飛花照方袍。", "朝來遽別我，明月挂一瓢。", "笑指天台雲，意氣東南高。", "去去不可挽，獨鶴鳴九皋。", "會看精進力，覺性一宿超。", "全提法王法，衆說障奔濤。", "大千廓沙界，體現無絲毫。", "異時藥山偈，問道慚非翱。"]}