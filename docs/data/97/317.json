{"author": "劉子翬", "period": "宋", "type": "诗", "title": "十七日集清湖", "paragraphs": ["石堤蟠素虬，捍此百尺灣。", "臨灣喚客飲，四座摇潺湲。", "殘歊紅蕩析，凜若超塵寰。", "却愁凉吹多，奪我酣醉顔。", "時方雨聲斷，草木淒餘潸。", "潤氣騰晚水，浮嵐撲秋山。", "領略得妙趣，心遊勝躋攀。", "那知百年憂，共樂此日閑。", "篝燈夜分歸，危塍轉彎環。", "芊芊稻苗風，綠亂不可刪。", "不礙一月流，冰丸走其間。", "慇懃傍扶輿，宛若送我還。"]}