{"author": "劉子翬", "period": "宋", "type": "诗", "title": "胡明仲羅養蒙爲悠然集追用前四疊之韵", "paragraphs": ["筠州喜陪笑語新，鑾坡自來清湖濱。", "更招明月作三客，此外正復難其人。", "瑶觴十飛才小醉，追逐牢愁出肝肺。", "吾儕邂逅非作豪，常恐真歡來不繼。", "更闌已番四疊歌，却喚輕舟浮綺羅。", "一聲橫笛不知處，荷氣苒苒風頭多。", "玉山未倒誰之耻，霜露霑衣聊且已。", "維舟落月界平潭，翠亂紅披扶不起。"]}