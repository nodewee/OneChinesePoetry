{"author": "范浚", "period": "宋", "type": "诗", "title": "次韵姪端臣感興", "paragraphs": ["日車走長天，劫劫不容息。", "坐令韶稚子，面有凍梨色。", "崎嶇百年內，貴賤俱物役。", "獨往屬幽人，膏肓嗜泉石。", "伊予真愛山，所向留屐跡。", "遥岑難歷脚，望望憐寸碧。", "阿卿昨遠遊，厭俗眼常白。", "歸來對家山，隨遇有餘適。", "哦詩洗窮愁，感事念今昔。", "婆娑碧溪上，俛仰欣自得。", "應嗤曩行路，萬事等兒劇。", "相期從此始，幽賞且連夕。"]}