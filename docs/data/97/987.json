{"author": "范浚", "period": "宋", "type": "诗", "title": "次韵六兄茂永論有無之作", "paragraphs": ["磨磚不成鏡，畫餠不可食。", "談空如畫餠，要匪實消息。", "泥有如磨磚，未免見排闢。", "籌量有無中，背道費尋覓。", "先天爲心祖，此事冥太易。", "空毋墮渺茫，有勿著聲色。", "勿同半生滅，邪見徒役役。", "萬有齊一虛，寥廓鳥無跡。", "至虛本非無，豈謂滯神識。", "佳哉僧肇論，妙意真的的。"]}