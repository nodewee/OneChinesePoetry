{"author": "劉子翬", "period": "宋", "type": "诗", "title": "臨池歌", "paragraphs": ["君不見鍾繇學書夜不眠，以指畫字衣皆穿。", "當時尺牘來鄴下，錦標玉軸爭流傳。", "又不見魯公得法屋漏雨，意象咄咄凌千古。", "斷碑零落翠苔封，直氣英風猶可覩。", "元常獨步黄初際，清臣後出今無繼。", "風神迥處本天資，巧力亦自精勤至。", "羨君好尚何高奇，寒窗弄筆手生胝。", "向來失計墮塵網，銳氣直欲摩雲飛。", "男兒舌在心何怍，却擬臨池尋舊學。", "要須筆外見鍾顔，會自蛟龍生掌握。", "銀鈎石刻余何愛，勸以短歌君勿怠。", "他時八體妙有餘，此歌儻可君紳書。"]}