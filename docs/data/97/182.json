{"author": "劉子翬", "period": "宋", "type": "诗", "title": "明皇九馬圖", "paragraphs": ["書生兀兀園不窺，見馬豈辨騮與騅。", "開圖九駿立突兀，摸索知是真龍兒。", "奔雷蹴踏原野動，曳練慘錯風沙隨。", "華纓金絡豈不好，矯首奮迅那容羈。", "吾聞取驥如擇士，競愛妥帖驚權奇。", "士懷倜儻衆論斥，馬有顦顇羣駑欺。", "六閑豢養固恩厚，橫氣摧折常鳴悲。", "丹青儻不逢妙手，萬世豈識真龍姿。", "因思中原政格鬭，鐵騎倏忽銀山移。", "著鞭安得致此物，掩畫四顧徒歔欷。"]}