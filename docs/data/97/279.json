{"author": "劉子翬", "period": "宋", "type": "诗", "title": "同汪正夫行夫望鄱江", "paragraphs": ["夜夢鄱江清，曉踏鄱陽縣。", "雲濤著眼新，還疑夢中見。", "寒聲彭蠡合，凍色廬峰現。", "時方冬氣深，水縮川原變。", "連沙突堆阜，派港分組練。", "蕭蕭蓬鬢風，瑟瑟葭叢霰。", "奇觀信幽絕，領略殊未遍。", "何當烟艇高，載我行鏡面。", "二難今勝流，愛客移清燕。", "飲酣生泰和，語妙融交戰。", "衰遲百不堪，一快天與便。", "回筇晚霽中，路壓滄浪轉。", "波光似留人，隨裾蕩華絢。"]}