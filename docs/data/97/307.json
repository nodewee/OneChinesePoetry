{"author": "劉子翬", "period": "宋", "type": "诗", "title": "胡明仲潭溪三日飲", "paragraphs": ["潭溪梧竹堆，無地浮高蔭。", "暑中猶未佳，袒膊俯清深。", "急雨翳幽芬，空山落啼鵀。", "村醪得舊燒，時果出寒沈。", "醺然三日醉，是鄉絕呵禁。", "巖風故吹醒，偷逸嫌太甚。", "人生唯一真，擾擾萬緣滲。", "斯遊不屢尋，老境恐遂寖。", "窺樽有餘波，捫腹猶可飲。", "澹蟾如曉色，渺渺長空浸。", "常憂景過清，浮雲忽飛譖。", "酣歌金石號，慷慨君獨任。", "俾予酬對之，祇作寒蟬噤。", "吾惟善咍臺，忘形卧相枕。"]}