{"author": "劉子翬", "period": "宋", "type": "诗", "title": "新凉", "paragraphs": ["新凉爲招客，勝集非預圖。", "前峰雨未散，泠風繞吾廬。", "披襟沐清駛，合席隨霑濡。", "定知喧譊中，欲此一快無。", "興來擴以酒，草具來須臾。", "田翁偶過我，添杯坐其偶。", "爲言秋暑劇，稻畦日凋疏。", "寧辭抱甕勞，僅給園中蔬。", "喜茲甘澍足，普潤無遺墟。", "遥山莽難分，綠浪摇虛徐。", "我病不任耕，歲收仰微租。", "蒙成每自愧，一飽便有餘。", "連觴使之釂，醉語雜叫呼。", "野人無他腸，我輩恐不如。"]}