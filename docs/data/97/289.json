{"author": "劉子翬", "period": "宋", "type": "诗", "title": "感白髮", "paragraphs": ["兒時坐澗石，散髮如浮烟。", "風驚綠鬅鬙，意欲凌飛仙。", "那知二毛見，倏忽到老邊。", "蒙紗猶鏟彩，獵鬢强呈鮮。", "星星儻未已，遂恐華吾顛。", "騎省歎遇合，郎潛感迍邅。", "萬古寄一轍，長歌悲昔賢。", "流光不假借，志抱何由宣。", "餘齡事可知，已矣寧非天。", "窮通各有待，憔悴孰使然。", "淒其槁梧畔，惕若明鏡前。", "靈膏詎能涅，薅拂事可憐。", "惟應幽室處，一猛放萬緣。", "嘗聞衛生要，心白髮自玄。"]}