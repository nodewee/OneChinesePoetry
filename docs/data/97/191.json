{"author": "劉子翬", "period": "宋", "type": "诗", "title": "湆淡灘", "paragraphs": ["南來甌粵無平陸，林巒起翠波騰綠。", "扶輿政恐犯霜露，買舟儻可休僮僕。", "清灘白晝雷霆作，亂石驚湍犬牙錯。", "平生珍重千金軀，舟子一篙那可託。", "飄摇葉漾勢轉急，釜竈傾頹不能立。", "眼看白浪散銀山，蛟螭百怪堂堂出。", "人皆乘險欲趨利，我不安行悔可及。", "吁嗟世路風波猛，巧穽危機暗馳騁。", "江湖溺舟猶自戒，勢利溺人終莫省。", "矯情鎮物未足言，書此聊爲後來警。"]}