{"author": "劉子翬", "period": "宋", "type": "诗", "title": "山陰作", "paragraphs": ["地勢東南盡，清江吳越分。", "修塗雜川陸，游役念良勤。", "相從二三子，心期同所欣。", "逢幽不暫憇，何由解塵紛。", "抗跡蹈奇石，揚情矚流雲。", "崇林擁密翠，細草潛幽薰。", "蘭亭訪舊遊，昔嘗覽遺文。", "有生憐共盡，興懷豈惟君。", "逍遥千載上，逸興故不羣。", "風流詠觴樂，寂寂今無聞。"]}