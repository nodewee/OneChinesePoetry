{"author": "劉子翬", "period": "宋", "type": "诗", "title": "建康六感 吳", "paragraphs": ["龍翔大耳兒，虎視捉刀人。", "風雲競追逐，逸軌誰能遵。", "大皇負英材，沈潛欻求伸。", "一呼定南國，再戰威强鄰。", "抗魏既摇岳，攘劉亦披鱗。", "組練繞平隰，艨艟蔽通津。", "偉哉人物盛，成功豈無因。", "代祀已飄忽，風流久彌新。", "停橈眺迥陸，裂蔓登層闉。", "卧龍昔來遊，萬古懷清塵。"]}