{"author": "范浚", "period": "宋", "type": "诗", "title": "送兄茂瞻機宜之官廣東", "paragraphs": ["黄蘆鬣鬣秋風肥，鬼雨灑草南山悲。", "長塗客子動愁肺，往往捫轍多思歸。", "我兄豈不感時節，東床卷席將何之。", "自言南州有元帥，標鑒本是陽秋皮。", "薦紳奔走欲定價，一見許我奇男兒。", "提撕表奏置戎幕，使我坐握官機宜。", "高生所愧國士知，不辭觸熱向武威。", "我今去路雖千里，敢以驅馳負知己。", "南州最盛肩京都，昔人欲語停杯餘。", "地靈孕秀多異産，鼊皮蚺蟾如蟲蛆。", "舊聞民俗蠻頑甚，蜂屯蟻雜難爬梳。", "聖朝神化與換骨，詎事草薙髠根株。", "我兄智囊載大腹，撫俗自應才有餘。", "腰間長劍生銅吼，可膾蠻王快屠狗。", "後當歸路持旌麾，六印黄金大如斗。"]}