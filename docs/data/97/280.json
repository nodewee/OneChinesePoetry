{"author": "劉子翬", "period": "宋", "type": "诗", "title": "呂居仁惠建昌紙被", "paragraphs": ["寒聲晚移林，殘臘無幾日。", "高人擁楮眠，臠卷意自適。", "素風含混沌，春煦回呼吸。", "餘溫偶見分，來自芝蘭室。", "乍舒魄流輝，忽捲潮無迹。", "未能澡余心，愧此一衾白。", "嘗聞旴江藤，蒼崖走虬屈。", "斬之霜露秋，漚以滄浪色。", "粉身從澼絖，蛻骨齊麗密。", "乃知瑩然姿，故自漸陶出。", "治物猶貴精，治心豈宜逸。", "平生感交遊，耳剽非無得。", "精神隨事分，內省殊未力。", "寸陰捐已多，老矣將何及。", "自從得此衾，夢覺常惕惕。", "清如夷齊鄰，粹若淵騫覿。", "獨警發鏗鍧，邪思戢毫忽。", "勿謂絕知聞，虛闈百靈集。", "鼎鬴或存戒，韋弦亦規失。", "則知君子所，惠以勵蒙塞。"]}