{"author": "劉子翬", "period": "宋", "type": "诗", "title": "韓幹畫馬闕四足龍眠搨而全之", "paragraphs": ["吾聞兩臂天下重，馬失四蹄將底用。", "平生想似萬里遊，對此惟心惻然動。", "得非曾落駑駘羣，踠脫泥塗良已勤。", "又疑逸氣厭拘係，絕蹯徑欲超浮雲。", "諦觀事乃不爾劇，破練丹青老無色。", "軒昂自有尊足存，顧眄一株陰山碧。", "韓生筆法妙此圖，龍眠搨出了不殊。", "斷鼇自昔徒聞說，續鳬雖工計已疏。", "何如染作滄江遠明滅，要看追風蹴微雲。"]}