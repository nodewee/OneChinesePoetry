{"author": "劉子翬", "period": "宋", "type": "诗", "title": "江山突星石士特欲易爲獨醒有詩因次其韵", "paragraphs": ["羣石翠參錯，茲峰峙雲林。", "突星名固誇，流傳經古今。", "幽姿儼向背，異態生晴陰。", "怒若抽翠筍，端如立瑶簪。", "不有融結奇，寧知化工深。", "翁郎丘壑人，籃輿越秋岑。", "崎嶇喪亂間，逢幽亦登臨。", "把酒視雲漢，浩歌散愁襟。", "著鞭雖後余，歸蹤畧相尋。", "獨醒訂訛謬，懷人識君心。", "政恐五字詩，光芒射奎參。", "玩味不可忘，寫之朱絲琴。"]}