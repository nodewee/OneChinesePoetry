{"author": "范浚", "period": "宋", "type": "诗", "title": "寄題錢伯茂致政奉議遥碧軒", "paragraphs": ["君不聞漢時遺榮兩大夫，羣公祖道傾京都。", "去塵寂寞絕繼踵，但見畫手空傳圖。", "君今心事能超古，早束衣冠掛神武。", "掉頭不待迫懸車，廣受視君知孰愈。", "世人分著金籠頭，或貪微名魚中鈎。", "寧如君脫宦海去，飽看遥碧臨清流。", "似聞遠目增明處，宛如畫出城南句。", "款門何日赴幽期，坐挹雲岑爲君賦。", "想當遐矚窮天垠，吟憐修眉濃綠新。", "應嗤爭利推車客，不惜青山碾作塵。"]}