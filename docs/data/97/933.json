{"author": "范浚", "period": "宋", "type": "诗", "title": "送徐彥思倅建安", "paragraphs": ["君不聞詩人一席眠𥳌{𥫗窮}，夜泊建溪微月中。", "猶能即事慰岑寂，隔簾朗詠看朣朧。", "今君笑擁箳篂去，正有繁花明驛路。", "修程百越渺風烟，發興自應多麗句。", "知君踔越是名流，朱紱聊煩佐上州。", "貳政少安郎罷囝，却登要路贊皇猷。", "西風略略摇征旆，過往題詩援離袂。", "武夷鶴膝杖扶羸，寄我他時訪松桂。"]}