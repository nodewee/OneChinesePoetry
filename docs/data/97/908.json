{"author": "范浚", "period": "宋", "type": "诗", "title": "送喬民瞻倅武昌", "paragraphs": ["春風未綠江南草，春信臘前梅蕊早。", "水村著處是南枝，想見君行被花惱。", "如君久合上華途，胡爲半刺猶題輿。", "奉引未騎沙苑馬，佐藩且食武昌魚。", "頻年欣接遊從樂，忽手別書空作惡。", "江干跋馬望行艫，日暮山寒雲錯莫。", "往聞南紀百戰場，腥風殺氣吹湖湘。", "只今江漢俱練靜，棹謳雜發行連檣。", "君從鸚鵡洲邊去，歷歷遥看漢陽樹。", "莫言槌碎黄鶴樓，準擬書來寄佳句。"]}