{"author": "范浚", "period": "宋", "type": "诗", "title": "次韵姪端臣喜雨", "paragraphs": ["初弦落微月，草宇夜岑寂。", "追凉拂桃笙，伸欠聊偃息。", "檐榮忽飛雨，散亂銀竹白。", "避漏起移床，青燈暈空壁。", "曉看蛙入戶，時有燕爲石。", "是節正驕陽，敲煩火雲赤。", "煩蒸等坐甑，百體勞按抑。", "良苗憂槁暴，空有庭樹碧。", "借免抱龜腸，猶應困蔬色。", "炎埃今一洗，萬井沐甘澤。", "望歲即交歡，寧容須暇隙。", "相逢如得酒，釂飲莫餘瀝。"]}