{"author": "范浚", "period": "宋", "type": "诗", "title": "題八馬圖", "paragraphs": ["何年畫工搦毛錐，貌此八馬姿權奇。", "青絲絡頭十二蹄，調柔意態行愉怡。", "五馬放浪無維羈，或齕或望仍迴嘶。", "一牧牽鞚一牧騎，製度彷彿唐巾衣。", "不知此馬生何時，昔周穆王遠遊嬉。", "駕跨八駿驅東西，高升崑崙躡瑶池。", "騮騄驥義勞飛馳，日走萬里無停騑。", "興元唐家危累棋，百弮僅脫朱泚圍。", "黄屋進狩懷光追，八馬入谷七馬疲。", "筋攣肉綻行人悲，兩者資世皆顛羸。", "虛名何有千載垂，空得傳記流歌詩。", "未如此馬閑猶夷，牧坰不受鞭筴威。", "不踣險遠安無危，泉甘草薦足自肥。", "安用號駿稱雲騅，嗟哉畫意誰能知。"]}