{"author": "劉子翬", "period": "宋", "type": "诗", "title": "觀二劉題壁", "paragraphs": ["溫其題詩新歷寺，落筆風雨驚長林。", "眼高一世常欲駡，想見掀髯坐巖陰。", "致中題詩新興寺，壞壁歲久莓苔侵。", "山僧好事亦可喜，解誦鳥啼春意深。", "我來經覽渾如昨，玉友金昆念離索。", "投林倦翼不同栖，况復分飛在寥廓。", "故山終勝他山好，新交不如舊交樂。", "何况把酒問鷗盟，卧聽松風同一壑。"]}