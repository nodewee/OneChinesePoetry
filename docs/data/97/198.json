{"author": "劉子翬", "period": "宋", "type": "诗", "title": "木犀古風", "paragraphs": ["化工吝幽香，斑斑被花木。", "氤氳寒巖桂，高韵蓋羣馥。", "無人盡日芳，守志何幽獨。", "士介恥求知，女貞慚自鬻。", "淒涼楚山秋，樛枝吐金粟。", "淺水映輕明，微飆發含蓄。", "樓端靜忽聞，馬上遥相逐。", "踟躕爲延竚，但見林巒綠。", "瓶罌誰折贈，清芬閟廬屋。", "久處不自知，乍至彌鬰郁。", "客悲芳歲暮，夢繞寒溪曲。", "長吟小山詞，古意恐難復。"]}