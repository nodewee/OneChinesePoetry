{"author": "范浚", "period": "宋", "type": "诗", "title": "寄題餘姚嚴公堂", "paragraphs": ["漢家蒲車邀客星，嚴公高舉鴻冥冥。", "故人作帝且不屈，肯復俯首趨羣卿。", "姚江知是公卿聚，鄉人尚敬陳山墓。", "寧須封鬣卧麒麟，古隴荒凉名自著。", "徐侯健令聊弦歌，草鞠犴圄庭張羅。", "作堂縣圃得面勢，正見列岫青峨峨。", "堂名不爲遊觀設，標榜嚴公仰前哲。", "令方冰蘗事清修，日企陳山思砥節。", "世人慕貴不足論，下馬泣拜汾陽墳。", "令今但望釣翁塚，好尚與俗真蕕薰。", "往聞范公當守睦，嚴瀨奉祠初結屋。", "至今壓水抗軒楹，高椓簷牙映喬木。", "此堂徐侯能始基，後來繼者知爲誰。", "堊丹他日儻漫漶，補理勿廢茲良規。"]}