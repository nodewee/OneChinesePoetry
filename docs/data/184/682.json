{"author": "鄭谷", "period": "唐", "type": "诗", "title": "華山", "paragraphs": ["峭仞聳巍巍，晴嵐染近畿。", "孤高不可狀，圖寫盡應非。", "絕頂神仙會，半空鸞鶴歸。", "雲臺分遠靄，樹谷隱斜暉。", "墜石連村響，狂雷發廟威。", "氣中寒渭闊，影外白樓微。", "雲對蓮花落，泉橫露掌飛。", "乳懸危磴滑，樵徹上方稀。", "澹泊生真趣，逍遙息世機。", "野花明澗路，春蘚澀松圍。", "遠洞時聞磬，羣僧晝掩扉。", "他年洗塵骨，香火願相依。"]}