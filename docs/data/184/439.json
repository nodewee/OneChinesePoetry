{"author": "唐彥謙", "period": "唐", "type": "诗", "title": "夏日訪友", "paragraphs": ["[堤]樹生晝涼，濃陰撲空翠。", "孤舟喚野渡，村疃入幽邃。", "高軒俯清流，一犬隔花吠。", "童子立門牆，問我向何處？主人聞故舊，出迎時倒屣。", "驚迓敘間闊，屈指越寒暑。", "殷勤爲延欵，偶爾得良會。", "春盤擘紫蝦，冰鯉斫銀鱠。", "荷梗白玉香，荇菜青絲脆。", "臘酒擊泥封，羅列總新味。", "移席臨湖濱，對此有佳趣。", "流連送深杯，賓主共忘醉。", "清風岸烏紗，長揖謝君去。", "世事如浮雲，東西渺煙水。"]}