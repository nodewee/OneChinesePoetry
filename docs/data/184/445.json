{"author": "唐彥謙", "period": "唐", "type": "诗", "title": "蟹", "paragraphs": ["湖田十月清霜墮，晚稻初香蟹如虎。", "扳罾拖網取賽多，篾簍挑將水邊貨。", "縱橫連爪一尺長，秀凝鐵色含湖光。", "蟛蜞石蟹已曾食，使我一見驚非常。", "買之最厭黃髯老，償價十錢尚嫌少。", "漫誇丰味過蝤蛑，尖臍猶勝團臍好。", "充盤煮熟堆琳琅，橙膏醬渫調堪嚐。", "一斗擘開紅玉滿，雙螯{拶扌=口}出瓊酥香。", "岸頭沽得泥封酒，細嚼頻斟弗停手。", "西風張翰苦思鱸，如斯丰味能知否。", "物之可愛尤可憎，嘗聞取刺於青蠅。", "無腸公子固稱美，弗使當道禁橫行。"]}