{"author": "唐彥謙", "period": "唐", "type": "诗", "title": "詠葡萄", "paragraphs": ["西園晚霽浮嫩涼，開尊漫摘葡萄嘗。", "滿架高撐紫絡索，一枝斜嚲金琅璫。", "天風颼颼葉栩栩，蝴蝶聲乾作晴雨。", "神蛟清夜蟄寒潭，萬片濕雲飛不起。", "石家美人金谷遊，羅幃翠幕珊瑚鉤。", "玉盤新薦入華屋，珠帳高懸夜不收。", "勝遊記得當年景，清氣逼人毛骨冷。", "笑呼明鏡上遙天，醉倚銀牀弄秋影。"]}