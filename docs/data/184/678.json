{"author": "鄭谷", "period": "唐", "type": "诗", "title": "丞相孟夏祗薦南郊紀獻十韻", "paragraphs": ["節應清和候，郊宮事潔羞。", "至誠聞上帝，明德祀圓丘。", "雅用陶匏器，馨非黍稷流。", "就陽陳盛禮，匡國禱鴻休。", "漸曉蘭迎露，微涼麥弄秋。", "壽山橫紫閣，瑞靄抱皇州。", "外肅通班序，中嚴錫慶優。", "奏歌三酒備，表敬百神柔。", "池碧將還鳳，原清再問牛。", "萬方瞻輔翼，共賀贊皇猷。"]}