{"author": "唐彥謙", "period": "唐", "type": "诗", "title": "漢代", "paragraphs": ["漢代金爲屋，吳宮綺作寮。", "豔詞傳靜婉，新曲定妖嬈。", "箭響猶殘夢，籤聲報早朝。", "鮮明臨曉日，迴轉度春宵。", "半袖籠清鏡，前絲壓翠翹。", "靜多如有待，閑極似無憀。", "梓澤花猶滿，靈和柳未凋。", "障昏巫峽雨，屏掩浙江潮。", "未信潘名岳，應疑史姓蕭。", "漏因歌暫斷，燈爲雨頻挑。", "飲酒闌三雅，投壺賽百嬌。", "鈿蟬新翅重，金鴨舊香焦。", "水淨疑澄練，霞孤欲建標。", "別隨秦柱促，愁爲蜀弦么。", "玄[晏]難瘳痹，臨邛但發痟。", "聯詩徵弱絮，思友詠甘蕉。", "王氏憐諸謝，周郎定小喬。", "黼幃翹綵雉，波扇畫文鰩。", "荇密妨垂釣，荷欹欲度橋。", "不因衣帶水，誰覺路迢迢。"]}