{"author": "鄭谷", "period": "唐", "type": "诗", "title": "讀故許昌薛尚書詩集", "paragraphs": ["篇篇高且真，真爲國風陳。", "澹薄雖師古，縱橫得意新。", "翦裁成幾篋，唱和是誰人。", "華岳題無敵，黃河句絕倫。", "吟殘荔枝雨，詠徹海棠春。", "李白欺前輩，陶潛仰後塵。", "難忘嵩室下，不負蜀江濱。", "屬思看山眼，冥搜倚樹身。", "楷模勞夢想，諷誦爽精神。", "落筆空追愴，曾蒙借斧斤。"]}