{"author": "唐彥謙", "period": "唐", "type": "诗", "title": "宿田家", "paragraphs": ["落日下遙峰，荒村倦行履。", "停車息茅店，安寢正鼾睡。", "忽聞扣門急，云是下鄉隸。", "公文捧花柙，鷹隼駕聲勢。", "良民懼官府，聽之肝膽碎。", "阿母出搪塞，老脚走顛躓。", "小心事延欵，□餘糧復匱。", "東鄰借種雞，西舍覓芳醑。", "再飯不厭飽，一飲直呼醉。", "明朝怯見官，苦苦燈前跪。", "使我不成眠，爲渠滴清淚。", "民膏日已瘠，民力日愈弊。", "空懷伊尹心，何補堯舜治。"]}