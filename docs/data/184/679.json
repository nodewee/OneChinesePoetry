{"author": "鄭谷", "period": "唐", "type": "诗", "title": "敘事感恩上狄右丞", "paragraphs": ["昔歲曾投贄，關河在左馮。", "庾公垂顧遇，王粲許從容。", "首薦叨殊禮，全家寓近封。", "白樓陪寫望，青眼感遭逢。", "顧念梁間燕，深憐澗底松。", "嵐光蓮嶽逼，酒味菊花濃。", "寇難旋移國，漂離幾聽蛩。", "半生悲逆旅，二紀間門墉。", "蜀雪隨僧蹋，荆煙逐雁衝。", "凋零歸兩鬢，舉止失前蹤。", "得事雖甘晚，陳詩未肯慵。", "邇來趨九仞，又伴賞三峯。", "棲託情何限，吹噓意數重。", "自茲儔侶內，無復歎龍鍾。"]}