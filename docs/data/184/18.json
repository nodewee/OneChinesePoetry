{"author": "貫休", "period": "唐", "type": "诗", "title": "送崔尚書朝覲", "paragraphs": ["至理契穹旻，方生甫與申。", "一麾歌政正，三相賀仁人。", "叵似盧懷慎，全如邵信臣。", "澄渟消宿蠹，煦愛劇陽春。", "對客煙花拆，焚香渥澤新。", "徵黃還有自，挽鄧住無因。", "峽水全輸潔，巫娥却訝神。", "宋均顏未老，劉寵骨應貧。", "大醉辭王翦，含香望紫宸。", "三峰初有雪，萬里正無塵。", "伊昔林中社，多招席上珍。", "終期仙掌下，香火一相親。"]}