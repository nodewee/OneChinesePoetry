{"author": "貫休", "period": "唐", "type": "诗", "title": "避地毘陵上王慥使君", "paragraphs": ["至理至昭昭，心通即不遙。", "聖威無遠近，吾道太孤標。", "辛苦蘇氓俗，端貞荅盛朝。", "氣高吞海岳，貧甚似漁樵。", "庾亮風流澹，劉寬政事超。", "清須遭貴遇，隱已被誰招。", "栗塢修禪寺，仙香寄石橋。", "風雷巡稼穡，魚鳥合歌謠。", "視事私終殺，憂民態亦彫。", "道高無不及，恩甚固難消。", "大寇山難隔，孤城數合燒。", "烽煙終日起，湯沐用心燋。", "勇義排千陣，誅鋤擬一朝。", "誓盟違日月，旌斾過寒潮。", "古驛江雲入，荒宮海雨飄。", "仙松添瘦碧，天驥減豐臕。", "似在陳兼衛，終爲宋與姚。", "已觀雲似鹿，即報首皆梟。", "盡願迴清鏡，重希在此條。", "應憐千萬戶，禱祝向唐堯。"]}