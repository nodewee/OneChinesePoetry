{"author": "鄭谷", "period": "唐", "type": "诗", "title": "送吏部曹郎中免官南歸", "paragraphs": ["高名向已求，古韻古無儔。", "風月拋蘭省，江山復桂州。", "賢人知止足，中歲便歸休。", "雲鶴深相待，公卿不易留。", "滿朝張祖席，半路上仙舟。", "篋重藏吳畫，茶新換越甌。", "郡迎紅燭宴，寺宿翠嵐樓。", "觸目成幽興，全家是勝遊。", "篷聲漁叟雨，葦色鷺鷥秋。", "久別郊園改，將歸里巷修。", "桑麻勝祿食，節序免鄉愁。", "陽朔花迎櫂，崇賢葉滿溝。", "席春歡促膝，簷日暖梳頭。", "道暢應爲蝶，時來必問牛。", "終須康庶品，未爽漱寒流。", "議在歸羣望，情難戀自由。", "小生誠淺拙，早歲便依投。", "夏課每垂獎，雪天常見憂。", "遠招陪宿直，首薦向公侯。", "攀送偏揮灑，龍鍾志未酬。"]}