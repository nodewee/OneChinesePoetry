{"author": "秦韜玉", "period": "唐", "type": "诗", "title": "吹笙歌", "paragraphs": ["信陵名重憐高才，見我長吹青眼開。", "便出燕姬再傾醑，此時花下逢仙侶。", "彎彎狂月壓秋波，兩條黃金𨴋黃霧。", "逸豔初因醉態見，濃春可是韶光與。", "纖纖軟玉捧暖笙，深思香風吹不去。", "檀脣呼吸宮商改，怨情漸逐清新舉。", "岐山取得嬌鳳雛，管中藏著輕輕語。", "好笑襄王大迂闊，曾臥巫雲見神女。", "銀鎖金簧不得聽，空勞翠輦衝泥雨。"]}