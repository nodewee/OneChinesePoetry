{"author": "貫休", "period": "唐", "type": "诗", "title": "壽春節進", "paragraphs": ["聖運關天紀，龍飛古帝基。", "振搖三蜀地，聳發萬年枝。", "出震同中古，承乾動四夷。", "恩頒新命廣，淚向舊朝垂。", "大寶歸玄讖，殊祥出遠池。", "法天深罔測，體聖妙難知。", "儉德爲全德，無思契十思。", "丕圖非力至，英武悉天資。", "正直方親切，回邪豈敢窺。", "將排頗與牧，相得稷兼夔。", "鹽出符真主，麟來合大規。", "賡歌隨羽籥，奕葉斅伊祁。", "寡欲情雖泰，憂民色未怡。", "盛如唐創業，宛勝晉朝儀。", "旰食宮鶯囀，宵衣禁漏遲。", "多於湯土地，還有禹胼胝。", "視物如傷日，勝殘去殺時。", "守文情的的，無逸戒孜孜。", "軒頊風重振，皇唐鼎創移。", "始聞呈瑞石，又報產靈芝。", "覆幬高緣大，包容妙在卑。", "兄呼春赫日，師指佛牟尼。", "佳氣宸居合，淳風樂府吹。", "急賢彰帝業，解網見天慈。", "粟赤千千窖，軍雄萬萬兒。", "八蠻須稽顙，四海仰昌期。", "玉輦嬪嬙擁，宮花錦繡欹。", "堯雲同靉靆，漢祖太驅馳。", "氛祲根株盡，澆訛朕兆隳。", "山河方有截，野逸詔無遺。", "境靜消鋒鏑，田香熟稻𪎭。", "夢中逢傅說，殿上見辛毗。", "金鏡懸千古，彤雲起四維。", "盛行唐典法，再覩舜雍熙。", "祝壽乾文動，郊天太一隨。", "煌煌還宿衛，亹亹叶聲詩。", "飲醴和甘雨，非煙遶御帷。", "銀輪隨寶馬，玉沼見金龜。", "杳杳聞韶濩，重重降撫綏。", "魏徵須却出，葛亮更何之。", "簡約逾前古，昇平美不疑。", "觸邪羊唅唅，鼓腹叟嘻嘻。", "邁五方云大，超三始見奇。", "錦霞連紫極，仙鳥下峨眉。", "謝傅還爲傅，周師又作師。", "納隍爲永任，從諫契無爲。", "子子寰瀛主，孫孫日月旗。", "壽春嗟壽域，萬國盡虔祈。", "捧日三車子，恭思八彩眉。", "願將七萬歲，匍匐拜瑤墀。"]}