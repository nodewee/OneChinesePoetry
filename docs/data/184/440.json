{"author": "唐彥謙", "period": "唐", "type": "诗", "title": "遊南明山", "paragraphs": ["久聞南明山，共慕南明寺。", "幾度欲登臨，日逐擾人事。", "于焉偶閑暇，鳴轡忽相聚。", "乘興樂遨遊，聊此托佳趣。", "涉水渡溪南，迢遙翠微裏。", "石磴千疊斜，峭壁半空起。", "白雲鎖峰腰，紅葉暗溪嘴。", "長藤絡虛巖，疎花映寒水。", "金銀拱梵剎，丹青照廊宇。", "石梁臥秋溟，風鈴作簷語。", "深洞結苔陰，嵐氣滴晴雨。", "羊腸轉咫尺，鳥道轉千里。", "屈曲到禪房，上人喜延竚。", "香分宿火薰，茶汲清泉煮。", "投閑息萬機，三生有宿契。", "行廚出盤飧，擔甕倒芳醑。", "脫冠挂長松，白石籍憑倚。", "宦途勞營營，暫此滌塵慮。", "鬮令促傳觴，投壺更聯句。", "興來較勝負，醉後忘爾汝。", "忽聞吼蒲牢，落日下雲嶼。", "長嘯出煙蘿，揚鞭賦歸去。"]}