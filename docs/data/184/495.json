{"author": "唐彥謙", "period": "唐", "type": "诗", "title": "送樊琯司業歸朝", "paragraphs": ["近者蘇司業，文雄道最光。", "夫君居太學，妙譽繼中行。", "汲郡陵初發，汾陰篋久亡。", "寂寥方倚席，容易忽升堂。", "去日應懸榻，來時定裂裳。", "愜心頻拾芥，應手屢穿楊。", "辯急如無敵，飛騰固自強。", "論心期舌在，問事畏頭長。", "駟馬終題柱，諸生悉面牆。", "啗螯譏爾雅，賣餅訴公羊。", "未見泥函谷，俄驚火建章。", "煙塵昏象魏，行在隔巴梁。", "紅粟填郿塢，青袍過壽陽。", "翦茅行殿濕，伐栢舊陵香。", "黌室青衿盡，渠門火斾揚。", "雲飛同去國，星散各殊方。", "賤子悲窮轍，當年亦擅場。", "齏辛尋幼婦，醴酒憶先生。", "聖域探姬孔，皇風樂禹湯。", "畏誅輕李喜，言命小臧倉。", "折樹休盤槊，沈鉤且釣璜。", "鴻都問詞客，他日莫相忘。"]}