{"author": "鄭谷", "period": "唐", "type": "诗", "title": "訪姨兄王斌渭口別墅", "paragraphs": ["枯桑河上村，寥落舊田園。", "少小曾來此，悲涼不可言。", "訪鄰多指塚，問路半移原。", "久歉家僮散，初晴野薺繁。", "客帆懸極浦，漁網曬危軒。", "苦澀詩盈篋，荒唐酒滿尊。", "高枝霜果在，幽渚暝禽喧。", "遠靄籠樵響，微煙起燒痕。", "哀榮孤族分，感激外兄恩。", "三宿忘歸去，圭峰恰對門。"]}