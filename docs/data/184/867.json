{"author": "鄭谷", "period": "唐", "type": "诗", "title": "寄左省張起居", "paragraphs": ["含香復記言，清秩稱當年。", "點筆非常筆，朝天最近天。", "家聲三相後，公事一人前。", "詩句江郎伏，書蹤甯氏傳。", "風標欺鷺鶴，才力湧沙泉。", "居僻貧無慮，名高退更堅。", "漁舟思靜泛，僧榻寄閑眠。", "消息當彌入，絲綸的粲然。", "依棲常接跡，屬和舊盈編。", "開口人皆信，淒涼是謝氈。"]}