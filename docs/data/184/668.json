{"author": "鄭谷", "period": "唐", "type": "诗", "title": "投時相十韻", "paragraphs": ["何以保孤危，操修自不知。", "衆中常杜口，夢裏亦吟詩。", "失計辭山早，非才得仕遲。", "薄冰安可履，暗室豈能欺。", "勤苦流螢信，吁嗟宿燕知。", "殘鐘殘漏曉，落葉落花時。", "故舊寒門少，文章外族衰。", "此生多轗軻，半世足漂離。", "省署隨清品，漁舟爽素期。", "戀恩休未遂，雙鬢漸成絲。"]}