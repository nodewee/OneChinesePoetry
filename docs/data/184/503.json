{"author": "唐彥謙", "period": "唐", "type": "诗", "title": "紅葉", "paragraphs": ["無處不飄揚，高樓臨道旁。", "素娥前夕月，青女夜來霜。", "宿雨隨時潤，秋晴著物光。", "幽懷長若此，病眼更相妨。", "蜀紙裁深色，燕脂落靚粧。", "低叢侵小閣，倒影入迴塘。", "謝朓留霞綺，甘寧棄錦張。", "何人休遠道，是處有斜陽。", "薜荔垂書幌，梧桐墜井牀。", "晚風生旅館，寒籟近僧房。", "桂綠明淮甸，楓丹照楚鄉。", "鴈疎臨鄠杜，蟬急傍瀟湘。", "樹異桓宣武，園非顧辟疆。", "茂陵愁臥客，不自保危腸。"]}