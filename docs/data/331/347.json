{"author": "蔡沈", "period": "宋", "type": "诗", "title": "寄贈江寧劉明府", "paragraphs": ["南陸晝日永，北窗風氣清。", "端居玩時物，園林綠陰成。", "新竹梢已繁，脩梧葉初榮。", "翩翩有幽禽，睍睆發清聲。", "豈無樽酒歡，撫景難自傾。", "親朋天一端，別我歲倏更。", "衷丹寄秋毫，香煤染霜藤。", "耿耿嘆離羣，拳拳懷友生。", "珍重萬金抵，契闊千恨平。", "欲題尺書報，惻愴若爲情。"]}