{"author": "周文璞", "period": "宋", "type": "诗", "title": "題曹武帝削瓜圖", "paragraphs": ["阿瞞瓜分姿，見之垂髫中。", "此心既弗乂，此道安可洪。", "漢祚既墜地，餘子方困窮。", "仁義儻自唱，曆數豈不同。", "挾令及宮閫，殺士延奴童。", "至今弔古徒，哀痛殊未終。", "實以己偪仄，遂令彼長雄。", "畫圖出後世，畧見經營工。", "想其鼎峙勢，亦天誘其衷。", "此章弗徒歌，聊以裨國風。"]}