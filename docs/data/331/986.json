{"author": "杜範", "period": "宋", "type": "诗", "title": "戊辰冬和湯南萬韻  其二", "paragraphs": ["春初走京華，秋杪歸舊廬。", "簡編廢已久，開卷澀且疎。", "誰能擊其蒙，石田或可腴。", "雁山有佳士，讀盡天下書。", "足跡半九州，不憚道里迂。", "陋邦何足臨，而亦來我居。", "相從一尊酒，未厭園中蔬。", "笑譚欣有合，浩若縱壑魚。", "人生惟所適，所適各有途。", "胸中苟不迷，到處皆通衢。", "簞瓢有真樂，顔氏何其臞。", "沒沒嗟我生，未知終焉圖。", "論交須論心，所論在不渝。", "願君示一語，令我反三隅。", "君無金玉音，請誦一束芻。"]}