{"author": "周文璞", "period": "宋", "type": "诗", "title": "瞿塘神君歌", "paragraphs": ["黄衫紗帽佳少年，炯然餓虎窮山淵。", "不居秦鹿祖龍畔，却走碧鷄金馬邊。", "左手斜執巨靈鑿，右手敬抱禹貢篇。", "離堆順流已受命，一下不打天吳鞭。", "有時挾彈暮雲表，有時蹴遊春風前。", "有時却自著絳帕，走入藥市尋神仙。", "爲人定似李太白，學道定似葛稚川。", "孫翁走避乖崖叟，遣僕送畫不取錢。", "神君廟食與畫像，千古萬古當流傳。", "我昔夢上神君殿，偶值蓬萊衆真宴。", "洛陽開盡姚黄花，銅駝陌上難相見。"]}