{"author": "度正", "period": "宋", "type": "诗", "title": "送唐寺丞丈解郡紱東歸一首", "paragraphs": ["北溟有脩鱗，其大無匹儔。", "化而爲羽翼，頃刻徧九州。", "天地吾一體，日月吾雙眸。", "一飲萬斛泉，一飯萬頭牛。", "藏修丘壑間，昂昂亦無求。", "塵寰何迫隘，飛鳴不自由。", "蝦蟹及蛙黽，孤豚及青鼩。", "紛紛如蝟毛，乘時恣喧咻。", "其耳若不聞，其聲轉清幽。", "其貌甚閒暇，其心亦休休。", "長思日月明，西天雲霧收。", "東至于蓬萊，西至于崑丘。", "北至于窮髮，南至于不周。", "宇宙渺一視，去息無拘留。", "我欲效鶴雛，鳴和聲相酬。", "終焉附其翼，一旦凌空遊。", "使彼毛羽蟲，垂頭自懷羞。", "此心如白璧，秋陽照江流。"]}