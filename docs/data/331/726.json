{"author": "周文璞", "period": "宋", "type": "诗", "title": "歐陽琴歌", "paragraphs": ["嗚呼箇是文忠琴，嗚呼此琴今尚存。", "堂中圖書散失盡，留得七絃傳子孫。", "六言自書書在腹，古錦梅花留不得。", "嗣孫賢者能忍貧，不向豪家博珠玉。", "初鼓如撼昭陵松，鞏原流水青溶溶。", "三宗龍衮在帝左，曾把鈞天賜與公。", "再鼓似播清潁水，只將漱流肯洗耳。", "曾蘇兩生招不來，自寫新聲付兒子。", "堯囚山，舜放野，自茲以下不平苦。", "與君所得婦女謗，此日一洗清萬古。", "小儒昔誦五季傳，頗訝春秋體微變。", "今來再聽七絃琴，南薰遺製喜復見。", "浮雲流盡白日逃，何用廣陵與離騷。", "譜成只度歐家曲，秋聲賦共廬山高。"]}