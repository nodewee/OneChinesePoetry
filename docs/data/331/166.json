{"author": "趙汝績", "period": "宋", "type": "诗", "title": "無罪言", "paragraphs": ["哀哀民何辜，遭此凶歉厄。", "初聞數米炊，次復併日食。", "草根掘欲盡，木皮屑不給。", "疲老就枯僵，少壯作捐瘠。", "千百存什一，烏喙仍菜色。", "朝憂夕恐懼，不得見新麥。", "城市逐末徒，奔走困貴糴。", "剝牀遂及膚，近半死於疫。", "吾皇素仁惠，一念軫饑溺。", "發粟通有無，寬逋已徵索。", "郡縣乏宣化，鞭扑庭下赤。", "貪官猴而冠，健吏虎而翼。", "天災偶參會，人意莫致詰。", "淮楚困烽塵，荆蜀斃鋒鏑。", "湘潭煩調戍，洪贛事供億。", "昔聞惟內地，可以稱樂國。", "豈料一年饑，狼狽如此極。", "公卿飽輿臺，王侯羅第宅。", "私財足苞苴，公帑罄符籍。", "匪難活民命，何以壽國脈。", "子牟心徒勞，之武壯自惜。", "安得扣九關，玉階面咫尺。", "天地本至仁，君臣願一德。", "賢人斯在位，能者各效職。", "太守務循良，監司去姑息。", "智則謀朝野，勇則衛疆埸。", "自然風雨時，自然稼穡植。", "自然至龢生，自然元氣實。", "何憂乎驩兜，何畏乎强敵。", "勿罪狂斐言，斯言定金石。"]}