{"author": "杜範", "period": "宋", "type": "诗", "title": "戊辰冬和湯南萬韻  其一", "paragraphs": ["我聞抱膝翁，高卧南中廬。", "方其未遇時，邈若與世疎。", "起來扶漢業，肉骨成豐腴。", "青簡萬世名，寒窗一編書。", "出處寧異轍，此道誠非迂。", "嬾老天下士，被褐尚窮居。", "負米供一飽，晨昏擷園蔬。", "自知身有待，寧論食無魚。", "博洽貫萬理，收拾歸一途。", "翰墨瀉三峽，意氣橫九衢。", "才大用寧小，道肥身不臞。", "勳名會有時，天意非人圖。", "璧玉藏名山，抱璞初不渝。", "良工一顧盼，光彩照路隅。", "看君策駉馬，願言刈其芻。"]}