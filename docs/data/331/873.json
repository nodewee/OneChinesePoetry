{"author": "周文璞", "period": "宋", "type": "诗", "title": "題蔡武伯所藏荆公硯", "paragraphs": ["獸面鼎足奔回互，中有潤澤比雨露。", "當年曾出富國疏，老子平生用心處。", "帝謨商頌周六典，刻畫聲形勞解詁。", "至今文字與風騷，一一相輝炫緗素。", "如聞四海失枝梧，可憾諸公欠調護。", "誰令天乎遽如許，可是石也能無預。", "陳玄同歸蔣山路，亦使高人野僧覷。", "若爲持入定林中，應有明雲入天柱。", "吾鄉風流蔡夫子，匣而藏之美無度。", "君不見公鄉後進陸象山，作祠堂記餘千言，直欲百世俟聖賢。", "惜哉不得銘此硯，使我失意心惘然。"]}