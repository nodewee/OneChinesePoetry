{"author": "度正", "period": "宋", "type": "诗", "title": "壽章漕", "paragraphs": ["蒼蒼閩山高，悠悠閩水清。", "厥初萃瑰琦，而世生豪英。", "恭惟皇慶曆，當天開文明。", "風雲千載會，羅列皆名卿。", "當時郇國公，致身爲阿衡。", "勳德著廟社，雲仍爛瑶瓊。", "迨茲中興來，接武扶炎精。", "先烈益以震，煌煌照天京。", "藍田得佳種，歷世勤鋤耕。", "荏苒歲月久，斗杓符南撐。", "得此希代寶，異奏如䪫韺。", "堂堂粹德容，度量何恢宏。", "俾之典風憲，官邪當震驚。", "俾之職獻納，國論當丕平。", "俾之領樞柄，邊疆當不兵。", "俾之坐廟堂，帝業當盈成。", "翻懷千里綬，尺澤揚修名。", "皇慈有遠聽，褒章畀一旌。", "驅車振末俗，雅意先文盟。", "賤子偶在泮，錫朋賦莪菁。", "佳節慶親逢，黄流酌金觥。", "願公接皋夔，願公齊喬彭。", "百年起世德，一旦收家聲。", "從容趨玉陛，懷哉一儒生。"]}