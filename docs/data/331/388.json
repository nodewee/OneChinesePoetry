{"author": "度正", "period": "宋", "type": "诗", "title": "壽黄運使", "paragraphs": ["南海之中三神山，高出天宇超人寰。", "上有神仙百萬宅，瓊欄瑶楯相回還。", "四方鱗鱗中傑觀，不知誰氏當中間。", "或云黄帝之後已百世，雲仍詵詵褒衣博带千官班。", "向來山澤癯，晦伏潛深灣。", "是家老仙伯，下顧目所瞷。", "中夜舞鸞鳳，明朝排天關。", "自從放出一頭地，長江大河聲潺湲。", "東皇回蹕鼓萬象，和氣襲人春初頒。", "雲裾霞珮來何所，巍峩步趨貌則閑。", "生香馥郁浮四座，得未曾有天非慳。", "至人之子飫芳味，欲揭北斗高莫攀。", "丹霄爭看來驛騎，衮衣直上承天顔。", "上論唐虞開稷契，下及草野兼庸孱。", "嗣德之繼發餘響，未必政爾詩書刪。"]}