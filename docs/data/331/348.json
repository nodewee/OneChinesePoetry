{"author": "蔡沈", "period": "宋", "type": "诗", "title": "讀王莽傳寄廖判府", "paragraphs": ["噫吁嚱，噫嚱一曲難爲聽，桑麻壠畝今荆榛。", "子規夜訴倉庚鳴，時至氣化能無聲。", "高皇神武百世業，安漢小子爲憑陵。", "九十六萬目可掩，奈何從臾皆羣臣。", "臣乎臣乎胡乃爾，富汝貴汝庸何生。", "炎精白晝欲晦蝕，日角眉目尤精神。", "古來權柄不早去，止爲魚肉塗生靈。", "生靈塗炭自茲始，古往今來祇如此。", "重華一去何時還，志士幽人淚如雨。"]}