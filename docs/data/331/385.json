{"author": "度正", "period": "宋", "type": "诗", "title": "壽寺丞唐丈", "paragraphs": ["維時皇輿駐吳門，三光五嶽之氣元未分。", "鍾而爲木爲杞梓，結而爲玉爲瑶琨。", "先生獨得之，表裏何粹溫。", "淵然之學妙今古，浩然之氣充乾坤。", "探月窟，躡天根，朝蟠木，夕崑崙。", "超軼絕塵有如此，餘子瞠若誰追奔。", "紛紛何所知，駭歎空云云。", "君不見蔡家太師倡紹述，當時流毒并雞豚。", "魯國抱其學，屹如中岳尊。", "又不見秦家太師握和議，羣邪噏噏迷天倫。", "紫微於是時，橫身扶正論。", "天公下監世忠義，畀以斯道昌其孫。", "胡不遊東觀，胡不遊西崑。", "胡爲尚婆娑，萬里乘朱轓。", "依然不磷緇，炯炯超塵昏。", "昔堯登彭叟，歷佐周與殷。", "後來磻溪翁，辛勤晚策勳。", "况茲才之難，典刑諒誰存。", "玉律回孟陬，瑞氣如雲屯。", "請賦嵩高篇，萬口同一言。", "願公上玉堂，願公登金門。", "功成名遂歸鄉枌，賤子年年開金罇。"]}