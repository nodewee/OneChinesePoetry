{"author": "度正", "period": "宋", "type": "诗", "title": "送後溪先生龍門賦別", "paragraphs": ["皇帝龍飛慶元元，盡收耆舊爲羽翰。", "誰生黨論中譁諠，一旦剪落堪悲酸。", "謂曲爲直忠爲姦，謂麟爲虎鴟爲鸞。", "朱劉章陳坐譏彈，彭呂繼之何摧殘。", "自從阿衡扃九原，至今草木猶銜冤。", "餘波滔天如驚湍，一落其中無全安。", "五年天子御金鑾，恭己南面朝衣冠。", "有一新進當諫垣，前言劉某入祠官，乞加竄逐風朝端。", "天子曰噫子甘盤，鬚髮雪白心甚丹。", "徙居房陵聖恩寬，公心怡然無怨顔。", "秋風蕭蕭零露漙，浮雲散開雨脚乾。", "公今度棧車北轅，有客越境追征鞍。", "天之降材良獨難，達則致君窮立言。", "曩時夫子投杏壇，刪詩定書傳淵騫。", "春秋一字誅黄泉，萬世賊亂心膽寒。", "子輿賦歸辭惠宣，仁義七篇皆肺肝。", "伏羲六畫義深玄，文王明之當憂患。", "降周迄孔世莫傳，東溪先生抽關鍵。", "發揮絕學窮根源，惜哉遺藁今未完。", "先生亂思真奇觀，庶幾後生窺成編。", "君王舊學非終捐，願言珍重勤加餐。"]}