{"author": "周文璞", "period": "宋", "type": "诗", "title": "憶昔", "paragraphs": ["憶昔在童初，身輕俗累無。", "雲霞明道服，日月綴僊都。", "屑玉三危露，泥金一丈符。", "遨遊即閶闔，佩带或昆吾。", "學語闚真誥，談玄校易圖。", "竹間時搏拊，松下亦樗蒲。", "謫墮歸巖壑，庸凡近僕奴。", "極知方匿景，何敢遽摶扶。", "請命書盈紙，祈真淚迸珠。", "但能覘帝座，不恨守天厨。", "譴巨知難逭，心安敢自誣。", "相隨有芒屨，還欲化雙鳬。"]}