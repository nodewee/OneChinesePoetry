{"author": "周文璞", "period": "宋", "type": "诗", "title": "五月五日至京口", "paragraphs": ["回回望秦淮，出語重煩喋。", "凱風初酸辛，靈雨更淒切。", "疇昔之所經，望見心已折。", "粵從世態換，轉見凡事別。", "緡錢換仍艱，旅飯雜砂屑。", "坊市半頹毀，物貨僅羅列。", "鳴鳳斯不聞，遺沴猶慘烈。", "凌晨轉時序，涂路已入浙。", "京清雖快人，忍作昌歜節。", "身本無瑕疵，反被讒口諜。", "低翔就師友，庶幾免磨滅。", "清曠雖未能，玄暢差可悅。", "如其守微言，予將俟來哲。"]}