{"author": "李兼", "period": "宋", "type": "诗", "title": "題冀缺圖", "paragraphs": ["耕夫自立苗且耘，饟婦相敬禮如賓。", "畫工貌出態閒暇，不是如今愚野人。", "古之農者蓋如此，饁彼公田同婦子。", "山林自信有真樂，隠逸傳中無姓字。", "吾不能走馬章臺街，畫眉狼籍貽譏諧。", "又不能賣酒臨邛市，奔妻萬古不滅恥。", "遺風後世豈無存，半在東阡烟雨村。", "不見杵臼梁家婦，猶能親舉案前餐。"]}