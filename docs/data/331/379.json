{"author": "度正", "period": "宋", "type": "诗", "title": "送唐宗道制幹赴闕探韵得書字", "paragraphs": ["妙年璧水充豐儲，一日變化拖長裾。", "五色神彩丹鳳好，一襟和氣春風如。", "東薄扶桑畧牛斗，西遊陸海環坤輿。", "詔書奕奕九天下，雲程冥冥一步初。", "吾君選士作舟楫，豈特文館讎詩書。", "曩時黨論既喧鬨，往往儒學遭驅除。", "鄙哉小夫自貽戚，因循封植成癰疽。", "祖宗在天實啟祐，忽然潰決今無餘。", "雖然四體已清泰，無奈元氣猶空虛。", "調和脈絡勿草草，整頓罅漏當徐徐。", "咨詢芻蕘下謗木，收召耈老來安車。", "堂堂國勢儻前定，蠢蠢强敵誰侮予。", "明時得意好展盡，書生長慮元非疎。", "毋爲袖手事緘嘿，願以正論開宸居。", "豈惟民畝望芘頼，亦有草澤思吹噓。", "江頭送客重感慨，勉之行矣毋躊躇。"]}