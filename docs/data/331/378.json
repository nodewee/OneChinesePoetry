{"author": "度正", "period": "宋", "type": "诗", "title": "送張義立制幹赴闕探韵得東字", "paragraphs": ["皇家科目周家同，三歲大比羅英雄。", "六龍渡江念幽遠，賜之貢額令選充。", "載戢干戈講經藝，詩書比屋陶儒風。", "堂堂衛公千人傑，振鬣長鳴萬馬空。", "一時諸老皆斂避，束带廊廟熙羣工。", "地靈育秀殊未已，有偉男子如衛公。", "龍門逸步已突兀，鳳穴神彩尤昭融。", "襟懷洒落志慷慨，風格俊爽材疏通。", "源泉混混回倒海，力量恢恢扶頹嵩。", "幾年名震動旒冕，一日詔下來旌弓。", "天之降材要有用，士之用世良無窮。", "蕭曹事業皆土苴，堯舜規摹宜磨礲。", "支持大厦要梁棟，努力自愛毋匆匆。"]}