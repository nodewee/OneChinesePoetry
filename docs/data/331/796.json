{"author": "周文璞", "period": "宋", "type": "诗", "title": "清明日書事", "paragraphs": ["蒼弁一如楚執珪，思想越吟身自低。", "澗水又如古智士，縱橫流轉多滑稽。", "雜花半開已倏落，如怨曠女離深閨。", "幽禽自呼復相命，如譴逐魄傷窮棲。", "而我自是不羈者，行行踏破青萋萋。", "今回蕩槳苕霅溪，與野老輩相扶携。", "園池亭墅游歷遍，自對蜀錦傾偏提。", "興闌徑走歸弟舍，同沃浮蟻烹村鷄。", "百五之後最寥闃，獨過趙灣西更西。", "野夫不知時節換，但要熟醉如春泥。"]}