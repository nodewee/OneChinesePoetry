{"author": "度正", "period": "宋", "type": "诗", "title": "八月中澣同官會于塵外亭分韵得煙字", "paragraphs": ["放步超闤闠，濯纓俯漪漣。", "清風來徐徐，玉宇明娟娟。", "平疇卷黄雲，遠浦凝寒煙。", "橫空六六峰，一一來當筵。", "秋光助顔色，相對如高賢。", "三峩眇遐思，彷彿窺其顛。", "悠悠城南道，鬰鬰惠陵阡。", "懷哉千載人，喬木今參天。", "回頭子雲宅，池塘亦依然。", "奈何傍人門，不幾喪我玄。", "沿河西復西，草草屋數椽。", "唐儒杜先生，向來此周旋。", "食我西山英，飲我西澗泉。", "吐出五色絲，無愧三百篇。", "遂令浣溪上，草木皆光鮮。", "我欲於其間，結茅近英躔。", "尚論古之人，永謝區中緣。", "鷦鷯翔蓬蒿，庶幾避鷹鸇。", "但欲一區宅，不用二頃田。", "念昔懷此心，只今已十年。", "平生百事拙，爲計亦可憐。", "家有萬卷書，而囊無一錢。", "登臨每悵望，興味徒拳拳。", "珍重金石交，議論相磨研。", "求尋鷗鷺盟，擺脫簿書纏。", "風月爲鼓吹，溪聲爲管絃。", "茗飲間醴醪，藜羹雜豆籩。", "談諧各自適，灑落真神仙。", "哦詩紀勝遊，他年草堂編。"]}