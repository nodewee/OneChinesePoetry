{"author": "周文璞", "period": "宋", "type": "诗", "title": "道中望茅山有感", "paragraphs": ["危亭對名岳，畢景扶鈎欄。", "白鷺伺察過，低昂若弓彎。", "去歲負笈遊，最住元符間。", "櫟林带脩竹，清派流珊珊。", "離留叫晝靜，洞天生春寒。", "偉哉老宗師，作屋雲雨端。", "竟爲殺蟲蟻，不活升龍鸞。", "遺體但解蛻，故宮亦燒殘。", "今創已半舊，萬柱扶玄壇。", "遂以兩不借，一筇履巑岏。", "入宅問玉斧，採芝投金環。", "墨沼篆結字，丹臺氣成盤。", "將謂便隠遁，遽爾罹間關。", "夷甫麈尾墮，荀令香爐閑。", "再獲望奇秀，恍然神觀還。", "如見大仙伯，被髮綠映山。", "兩君控鵠從，俱著漢小冠。", "俗累當復馳，煮藥鼎欲翻。"]}