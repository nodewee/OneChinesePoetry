{"author": "趙汝績", "period": "宋", "type": "诗", "title": "陳老畫牛", "paragraphs": ["老融棄髮逃於禪，胸藏丘壑身林泉。", "時拈寸草幻墨汁，慘淡咫尺生風烟。", "尤工畫牛古絕比，不特形似真神全。", "平生知己一攻媿，惜墨如命詩猶傳。", "至今鄞人懷片紙，如護圭璧珠璣然。", "陳生少壯曾入室，妙處已覺牆及肩。", "岸痕樹影彷彿地，雲陰雨氣冥濛天。", "寒禽立背渡淺水，野葑沒足行淤田。", "礪角思鬭力居尾，倚木揩癢勢擁前。", "或沿草徑逐羣去，或傍茅簷抱犢眠。", "如何盡得此態度，前身想住桃林邊。", "世人貴耳不貴目，嗚呼此畫空爾妍。", "我方求之不論錢，卷收更閲三十年。", "欲尋此老不可得，摩挲陳迹方爭憐。"]}