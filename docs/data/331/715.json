{"author": "周文璞", "period": "宋", "type": "诗", "title": "過葛天民新居", "paragraphs": ["爲憶空山雨，因嗟短鬢霜。", "幅巾終日仄，侍女古時妝。", "烏臼殘林外，丹砂舊井旁。", "不留禪月畫，只踞凈名床。", "湖鏡秋容淡，雲莊曉露香。", "汲泉須透脈，種果便成行。", "使鶴過村店，携孥上野航。", "極知秦外叟，全似賀知章。", "對佛稱居士，翻經悟法王。", "自將詩檢校，猶與竹商量。", "嗟我渾無頼，非公不作狂。", "莫移松下石，老子要乘凉。"]}