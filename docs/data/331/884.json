{"author": "周文璞", "period": "宋", "type": "诗", "title": "陳將軍哀詞", "paragraphs": ["扞環城兮保赤子，歸王所兮執弓矢。", "雖有妻子兮不如兄弟，嗟全家兮南向而死。", "護行殿兮卧旗鼓，統伍符兮莫余侮。", "故宮蕪兮胡作主，哀將軍兮鬢垂素。", "氣力絕兮委塵土，後來孤童兮不勝測楚。", "天陰陰兮春寂寂，曰余兄兮有廟食。", "偕友于兮往作配，駕鐵駟兮載雲旆。", "山中人兮望余歸，江鼯翔兮花亂飛。"]}