{"author": "度正", "period": "宋", "type": "诗", "title": "次韵安撫侍郎勸耕喜雨之什", "paragraphs": ["田家何所樂，所樂日未曛。", "男耕而禾稼，女桑而襦裙。", "面垢落塈塗，目眩濕薪熏。", "婦子饁南畝，詩人嘗云云。", "使車出東郊，好雨清塵氛。", "會集諸父老，申之以儉勤。", "父老歌且舞，未飲意已醺。", "峩峩欲傾欹，眊眊聳聽聞。", "扶携兩階上，瀲灧泛十分。", "丁寧付訓詞，歸詔爾仍雲。", "或笑言唯唯，或喜氣氳氳。", "俯首側玄冠，駢肩望朱幩。", "通宵得膏澤，綠波漲河濆。", "輕風扇微和，草木亦欣欣。", "正也何其幸，連年與禮文。", "念昔在農畝，備嘗辛與葷。", "朅來充邑官，簿書困紛紛。", "書生適我願，端頼賢使君。", "人苟得所依，何畏乎織紋。", "感知無以報，茅塞當深耘。"]}