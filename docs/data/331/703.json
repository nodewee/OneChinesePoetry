{"author": "周文璞", "period": "宋", "type": "诗", "title": "烏夜啼", "paragraphs": ["何人彈阮咸，故故輕手摘。", "彈作烏夜啼，此意我所惻。", "南朝有帝子，作牧號侯伯。", "著身疑嫌間，生意日偪仄。", "愛妾聞啼聲，改鎮頒竹冊。", "或云長安吏，性命在頃刻。", "小婦聞啼聲，赦令敷大澤。", "身雖不肖甚，幼小著蒼幘。", "再轉作縣佐，欲塞父祖責。", "濡墨决疑訟，行朱慰冤魄。", "羣凶見之怒，極意便刳磔。", "首沮隸陽橋，公議亦已格。", "痛掠及庫胥，指作盜錢賊。", "胥既窘椎鑿，手墮面愈黑。", "書款自誣伏，身竟遭刻畫。", "酷毒一如斯，誰謂彼無策。", "謗書入外臺，遂坐使者劾。", "牽連入冶城，五載窮慘礉。", "陳詞叫穹旻，哀慟人叵測。", "若無磊落者，誰肯爲昭白。", "翻思受禍時，何但鎩羽翮。", "愁冤傳里巷，泣涕到臧獲。", "嫠母偕妻孥，惘惘望秋色。", "豈料今日下，置酒設豚拍。", "聽此哀絲鳴，但呼說不得。", "月明客已去，庭宇鳴啞啞。", "世人見慈烏，唾笑滿阡陌。", "誰知事乘除，禍去反爲福。", "蒼蒼上林枝，當去作謝客。"]}