{"author": "杜範", "period": "宋", "type": "诗", "title": "和訥齋題曉山亭", "paragraphs": ["理粲萬象，孰妙孰徼。", "卓彼南山，目游心討。", "露氣澄澈，浄不容掃。", "瑟瑟風松，剪剪煙篠。", "甘夢未覺，一聲晨鳥。", "恐隨賓送，歲月空老。", "整冠危坐，抱膝自笑。", "天際飛鴻，健翮矯矯。", "一念既徹，何遠不到。", "我卷我書，豈其弗考。", "萬動紛起，萬慮冥澡。", "斯物之格，斯理之奧。", "隨寓隨得，靡間昏曉。", "雲麓固夷，石壁非峭。", "目在而察，炯炯獨燎。", "有臨泰華，或視以渺。", "山豈不崇，乃見之小。", "扁亭者誰，有揭斯表。"]}