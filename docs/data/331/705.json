{"author": "周文璞", "period": "宋", "type": "诗", "title": "古琴歌", "paragraphs": ["山人袖携古琴來，形模拙醜腹破穿。", "上兩金字亦殘漫，自云得自十年前。", "十年前宿野店間，野店岑寂無炊煙。", "只將百錢乞翁媼，回買濕薪煨澗泉。", "老翁持出一木段，刀痕鑿痕斧痕滿。", "秀才望見三嘆羨，學琴以後何曾見。", "此是成都雷氏爲，揩摩雷字分明現。", "持歸修治調曲成，曲成他人不肯聞。", "初彈羑里可釋憾，再鼓廣陵如雪冤。", "將歸古操次第傳，龍入我舟何可憐。"]}