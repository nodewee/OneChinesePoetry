{"author": "度正", "period": "宋", "type": "诗", "title": "步自玉局會飲于判院塗丈廨舍正得日字", "paragraphs": ["肩輿訪藥市，散步困兩膝。", "行行初及門，品第已不一。", "細閲廊宇下，紛然莫窮詰。", "席地堆雄附，連盤佇參朮。", "雲乳色晶熒，沈檀氣芬苾。", "溪毛極草莽，水族包蟲蛭。", "貴者如丹砂，賤者如乾漆。", "苦者如膽礬，甘者如石蜜。", "陳者如酺醢，新者如棗栗。", "來爲中國用，往往四夷出。", "海賈冒風濤，蠻商經崒嵂。", "厚利誘其前，顛沛不遑恤。", "小亦挾千鐶，多至金百鎰。", "開張自寅卯，收拾過酉戌。", "富豪盛僮奴，羸老携兒姪。", "車馬浩駢填，坌然皆迸溢。", "晚飲各酩酊，歸裝滿箱帙。", "人生天地間，稟賦陰陽質。", "寒溫儻乖誤，未免生衆疾。", "至人窮物性，扶世方開術。", "春冬別根苗，南北辨枳橘。", "形色與氣味，審訂皆具述。", "庸夫肆胸腑，妄以甲代乙。", "聵聵莫知誡，十療宜十失。", "念我奉慈親，春秋垂八秩。", "仰事則欣欣，退處常慄慄。", "嘗聞仁者壽，又聞惠迪吉。", "版輿來三年，清健如一日。", "平生讀醫書，殆未通六七。", "甘草真國老，鹽梅乃良弼。", "儲蓄以待用，選掄貴纖悉。", "譬如天未雨，先已營居室。", "所以身强健，有若天陰隲。", "正惟養生外，萬寶無所昵。", "往年憶曾遊，初亦無固必。", "忽得九老圖，如得清廟瑟。", "儀冠甚英偉，真是舊名筆。", "右太師潞公，左司馬君實。", "彈棋以爲戲，一局良未畢。", "君實思沈吟，心志何專一。", "潞公隨所應，氣貌加閒逸。", "諸公各注視，袖手觀彈擊。", "焚香與之對，想像見真率。", "携持恐失墮，固已藏之密。", "重來何所見，追歎空唧唧。", "他年玉局仙，希蹤老蓬蓽。"]}