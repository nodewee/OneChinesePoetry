{"author": "周文璞", "period": "宋", "type": "诗", "title": "遊洞霄", "paragraphs": ["天柱青峩峩，石筍危不墮。", "晃晃銀雲收，誰子開玉鎖。", "崩騰放閘水，煜爚入洞火。", "神境偕靈休，乃欲搜碎瑣。", "媿彼朽濁顔，一得在無我。", "致彼老鑄凝，披褐迎路左。", "願留護銀鐺，被葉盤礴裸。", "玉𥫽付九虎，遊宴升嶪峨。", "爲言子速去，勤苦悔坎軻。", "反樸招太和，當免運劫禍。", "慟哭出青松，殘齡其或可。"]}