{"author": "周文璞", "period": "宋", "type": "诗", "title": "梅梁歌", "paragraphs": ["文命殿角東北左，上有梅梁鐵交鎖。", "傳聞舊時枝葉生，木質鱗身無不可。", "有時匹練離朱栱，歸带濕萍光欲動。", "低頭下吸菲嶺泉，奮髯直入陽明洞。", "旁觀但怪香火濃，頃刻即令風雨送。", "爾不見饑烏啄鼓來饋食，走入嵩高化爲石。", "禨祥禍福儻或是，陰陽幻變誰能測。", "玉笥觀掛白玉梁，含元追下流血柱。", "異事苟逢博物問，後來那得詳其故。", "卷丹雲，凝素霧，玉簫九成奠雕俎。", "登歌升降只仰俯，嗚呼梅梁怱飛去。"]}