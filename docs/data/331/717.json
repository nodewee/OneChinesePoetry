{"author": "周文璞", "period": "宋", "type": "诗", "title": "送蜀客", "paragraphs": ["都市今重到，文園更倦遊。", "依依返窮峽，得得上歸舟。", "往事深能憶，沈痾久合瘳。", "行經古祠廟，應酹舊山丘。", "梁甫遺馨在，降牋殺氣浮。", "白衣猶肯出，黄裏不包羞。", "一聽巴人曲，多貽漢璽憂。", "花蒙塵漠漠，苑抱水悠悠。", "蠢爾狂童輩，俱爲滅族囚。", "坤維元自正，棧閣未應修。", "管樂誰能並，卿雲亦可儔。", "時哉著檮杌，聊以畔牢愁。", "硉矹重開險，銷沉萬壘秋。", "堂留石室畫，歌尚竹枝謳。", "寒蚻催逋客，啼鵑識故侯。", "屈沱嘗角黍，岷嶺看牽牛。", "從此多談讌，逢誰共勸酬。", "近前持硯削，成列抱箜篌。", "近歲安樞相，宣威在益州。", "君歸如訪謁，朝論必咨諏。", "列聖方垂統，羣公亦好脩。", "焚燒已郿塢，誅殛到讙兜。", "虎豹參差束，魑魖次第投。", "衣冠通海嶠，干羽格蠻陬。", "江寇何勞服，淮田亦粗收。", "旌旃仍使傳，炮烙任兜鍪。", "玄象摧天狗，昌陵控玉虬。", "嗟嗟几上肉，斷斷幄中籌。", "貢錦資藩輔，緘辭告帝謀。", "聲名與勳烈，應逐漢江流。"]}