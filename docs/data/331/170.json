{"author": "趙汝績", "period": "宋", "type": "诗", "title": "題黄存之春莊雨急圖", "paragraphs": ["山濃樹密春欲浮，農夫有事營西疇。", "鵓鴣聲歇風雨急，田塍滑澾如翻油。", "牢披蓑衣緊繫笠，渾身水流兩股慄。", "揀時浸種開稻包，心急鞭牛牛步急。", "前年春寒再移秧，去年夏旱赤地荒。", "東隣西保幾人在，渠今尚得本身强。", "低頭無言心似苦，定願五風十日雨。", "禾頭粒粒飽秋露，糠籺充腸米田主。", "我家鏡湖烟水湄，身雖不耕眼見之。", "何人得此畎畝趣，短紙寫出無聲詩。", "坐令展卷三太息，力穡莫供浮末食。", "君看此輩終歲勤，返向溝中作捐瘠。"]}