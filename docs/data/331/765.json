{"author": "周文璞", "period": "宋", "type": "诗", "title": "苦錐歌寄澗泉", "paragraphs": ["我園秋果枝累累，縹青紺黄使相持，役夫牧人記註之。", "所佳尚者惟苦錐，苦錐兩株結蒙密。", "追惟丈人語天出，遂欲供之作籩實。", "他往返舍百無一，乃被猿狙打都畢。", "摧藏睢盱以自佚，季冬初旬日協吉。", "寒風急霰俱冽栗，自慙曩者信已失，作歌獻焉效詼譎。"]}