{"author": "趙由濟", "period": "宋", "type": "诗", "title": "譜樂歌", "paragraphs": ["悠悠我祖，始於軒轅。", "既歷高陽，秩秩大猷。", "爰自伯益，舜賜皂斿。", "中衍仕商，造父御周。", "征彼徐方，營營有功。", "邑於趙城，大河之東。", "建仕晉國，耿光其封。", "成宣諭日，畏夏愛冬。", "岸賈作難，嬰臼立孤。", "襄子始大，常山得符。", "於赫烈侯，懋建丕圖。", "肅侯武靈，兆配有虞。", "西漢子都，生長河間。", "暨於唐末，今族居燕。", "卜遷大梁，世系綿綿。", "厚德豐功，宜永其傳。", "中罹多難，西歷江沱。", "眷焉吾族，豐水居多。", "百川有源，衆條有柯。", "庸修家牒，克俾無訛。", "顧及伯仲，憂患更多。", "瞻歎古烈，自憐其生。", "厥生豈偶，三辰垂精。", "德業未進，敢不戰兢。", "我心伊何，當念於初。", "感彼霜露，愴然躊躇。", "奉先如在，宗戚相依。", "椿臺萱草，高堂可娛。", "惟忠惟孝，立身有本。", "嗟爾後進，朂哉自勉。", "萬有能銷，期道無泯。", "溫恭朝夕，云胡不謹。", "顯親揚名，俾昌俾熾。", "善保家聲，期於不替。", "尚念前人，留心譜系。", "受天之慶，爰及苗裔。"]}