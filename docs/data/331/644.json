{"author": "周文璞", "period": "宋", "type": "诗", "title": "皋橋", "paragraphs": ["伯鸞出京師，慷慨歌五噫。", "豈無濟時心，升降與我違。", "有來適吳中，舂粱救寒饑。", "吳人皋伯通，舎之慰窮棲。", "方志雖或除，此橋猶可稽。", "伯鸞號逸民，佳傳照綠綈。", "伯通頼有此，庶幾與之齊。", "至今閶門外，兩冢陪要離。", "累累各高大，冥冥春草萋。", "古者賢哲人，不計鳳與鷄。", "焜耀亦偶爾，埋沒何淒兮。", "出語賀兩公，亦以昌吾詩。"]}