{"author": "周文璞", "period": "宋", "type": "诗", "title": "題喻玉泉家亦可樂亭", "paragraphs": ["先生亭非伯夷築，亭柱亦用秋山竹。", "但令家有滿架書，何慮妻兒少饘粥。", "朝來相對亭上賓，洙泗尺度羲皇人。", "先生已死名不泯，常與此亭作標準。", "後來鄰觸閼伯怒，僕夫預起池魚慮。", "拆亭拆亭先拆柱，有孫抱柱出煙去。", "三十年餘復改觀，有孫如此不待贊。", "似魯靈光偶不全，令人見此空三嘆。"]}