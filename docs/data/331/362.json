{"author": "度正", "period": "宋", "type": "诗", "title": "奉別唐寺丞丈一首", "paragraphs": ["正家巴山陽，占田纔百畝。", "春秋自耕稼，亦足餬其口。", "中年或水旱，采蕨充飯糗。", "四壁固屢空，滿屋貯蝌蚪。", "少蒙義方訓，交口相傳授。", "日記數百言，勇氣摩星斗。", "既長遊鄉校，稍稍別妍醜。", "父曰爾勉哉，學問貴悠久。", "悚然銘諸內，庶幾造淵藪。", "奈何天降割，纍纍若孤狗。", "三年抱憂患，忍復言進取。", "洪惟太上皇，下詔羅瓊玖。", "提筆入貢士，肝肺始一嘔。", "時年二十四，一得殆天偶。", "自茲青衫縛，連年事奔走。", "得官涪江上，距家纔百九。", "一年一歸安，親族相聚首。", "留連輒數月，官長怒訶吼。", "三書下下考，薦者一邱叟。", "浩然賦歸歟，忽復失箕箒。", "獨身當門闌，內外事紛糾。", "母曰毋自棄，一出庸可咎。", "迺趨光範門，所志在升斗。", "是時京宰相，來者無不受。", "殷勤獻三策，風化略開剖。", "明日益昌學，有旨除度某。", "於焉具菽水，聊以慰其母。", "維南有真儒，奮起光前後。", "六月冒隆暑，願聞道樞紐。", "一見晉其門，妙語得親手。", "歸來歡有餘，俯仰對穹厚。", "益昌異風土，日夕漲塵垢。", "母也樂其樂，雅欲安戶牖。", "版輿不可致，徒使我心愀。", "時時遣家僮，歷歷問安否。", "具言唐益昌，盛德世希有。", "愛我如骨肉，誨我如師友。", "要我以名節，期我以不朽。", "母曰爾得此，敬哉不可苟。", "努力勤王事，毋爲利祿誘。", "儻有分寸補，何必侍左右。", "因循不敢歸，春風再花柳。", "正也鮮兄弟，子職寧不負。", "奉檄得初心，一舸春江瀏。", "區區敢有請，兵厨乞尊酒。", "我欲徑持歸，升堂薦眉壽。"]}