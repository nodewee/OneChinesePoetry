{"author": "趙汝績", "period": "宋", "type": "诗", "title": "別曹松山", "paragraphs": ["柳條能幾長，袖手不忍折。", "東風惡作劇，客袂吹欲裂。", "男兒數寸管，平世三尺鐵。", "何門無鄒裾，有國駐孔轍。", "鷹鸇擊飄風，不受錦鞲紲。", "驊騮踏飛電，寧顧黄金埒。", "中年易悲傷，浩歎彌激烈。", "常恐兒曹覺，况與我輩別。", "侏儒囊粟飽，壯士唾壺闕。", "子行亦何以，問口尚存舌。", "但惜新相知，未是古决絕。", "長安萬花春，蘆鞭裊晴雪。", "一第宜慁子，相期抱貞節。"]}