{"author": "周文璞", "period": "宋", "type": "诗", "title": "贈趙子野歌", "paragraphs": ["與君雖爲外兄弟，語話尋常見肝肺。", "自從不見半年餘，每望吳雲輒流涕。", "蘋溪松江同一波，半年不見當奈何。", "長安市上相就處，弟能起舞兄能歌。", "兄今賜第南薰殿，滿戴宮花上林宴。", "弟歸便著墮遊冠，他時山中儻相見。", "吳王臺畔楊柳黄，吳姬對坐調絲簧。", "阿兄自對吳雲坐，呼弟不來應斷腸。", "書來不應寄他物，只要秋林一雙笛。", "當使蠻奴月下吹，此時此夜須相憶。"]}