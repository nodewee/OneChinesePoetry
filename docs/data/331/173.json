{"author": "趙汝績", "period": "宋", "type": "诗", "title": "游石窗", "paragraphs": ["玉妃箋天收雪權，東皇領春行人寰。", "恍如身在五雲表，游到海上神仙山。", "翠鳳婀娜竹夾道，蒼龍偃蹇松當關。", "壽籐絡崖半青白，文蘚繡徑全斕斑。", "亭臺隠映樹石罅，樓觀突兀烟霄間。", "遥峰前後獻奇峭，流水左右供潺湲。", "珍禽倏來不可致，瑶草已種何容刪。", "目光貪翫忽炫焜，足力亦倦難躋攀。", "日斜路轉歸意迫，忽見洞府臨銀灣。", "洞中仙官笑呼客，光風霽月冰雪顔。", "云是四明石窗主，新自五老峰頭還。", "猿留鶴戀不覺久，碧落有詔行催班。", "却愁曳履踐台斗，三十六峰花木閒。"]}