{"author": "度正", "period": "宋", "type": "诗", "title": "寄襄陽楊侍郎三丈", "paragraphs": ["茫茫天地間，萬象森紛羅。", "迺眷蜀三川，神氣尤雄豪。", "一川發于岷，一川分於洮。", "一川啟母來，其名爲江沱。", "洮江得三陳，經綸參夔皋。", "協心裨興運，廟社遺勳勞。", "岷江得兩蘇，議論丘與軻。", "只今元祐碑，輝華萬丈高。", "沱江當其中，瀰漫而委佗。", "中興得五楊，其三真英髦。", "綿州號魁磊，射策登巍科。", "嘉謨洊入告，旋進旋蹉跎。", "南部最逸才，氣欲星斗摩。", "遺墨數千言，往往皆離騷。", "惜哉天下士，中道迷山阿。", "三丈寬宇量，中立而不它。", "事業照錦屏，文章爛岷峨。", "縮手不近前，三年淹禮曹。", "翻然念鄉舍，屢乞分旌旄。", "天子勉從之，出鎮姑養痾。", "荆南古都會，十萬雄干戈。", "閉閣閲詩書，人物如春和。", "襄陽控敵衝，鐵騎連兩河。", "撫之以仁義，敵人不敢過。", "如聞九天上，屢欲書歸禾。", "生人政雲霓，如何久婆娑。", "一嘿了萬事，明哲中自韜。", "造次顛沛間，超然完所操。", "縉紳豈不願，廣厦陪賡歌。", "吹噓元氣回，彙征如拔茅。", "正生沱江濱，飲啄同一波。", "辛勤事學問，如琢磨切磋。", "大不遺泰山，小不遺秋毫。", "古今靡不該，上下靡不包。", "動靜極根源，萬物無所逃。", "中心如金石，困折亦已多。", "常憂辱此江，而爲江神呵。", "行李彌域中，皇皇莫一遭。", "扁舟復東來，欲見空神交。", "引領寫胸臆，清風送洪濤。"]}