{"author": "趙汝績", "period": "宋", "type": "诗", "title": "墨歌", "paragraphs": ["空山老桐勁如鐵，英枝翦翦夜撐月。", "霜風著子涵玉膏，烈手崇朝剖融結。", "別令刳木環清泉，翠缸紙羃籠輕烟。", "霏霏玄霧掃難聚，斷犀烹煉凝蛟涎。", "和成萬杵擣圭璧，良工欲售常自惜。", "絕憐剡水多夭藤，又慮端溪欠奇石。", "久知此藝人罕精，作者未必識者明。", "九華山下祝公子，頗以膠法成其名。", "相逢但問詩有幾，以詩換墨兩自喜。", "酴醾園館已謝春，楊柳池塘正藏水。", "薰風拂拂吹硯波，呼兒教作病手磨。", "須臾滿硯片雲黑，無詩可寫如君何。"]}