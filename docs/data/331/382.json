{"author": "度正", "period": "宋", "type": "诗", "title": "和黄侍郎韵", "paragraphs": ["君不見君家涪翁居戎州，只爲山月來登樓。", "又不見君家繡衣老使君，傳家文物如卿雲。", "兩仙仙去今百載，雲冠霞佩儼如在。", "數行妙墨留壁間，九頂三峩屹相對。", "竹坡先生駐歸步，來拜翁祠還少佇。", "水光山色爲改容，收拾奇觀入新著。", "世間好景苦留人，無奈催歸作霖雨。", "山谷先生心好客，爲愛橫空雪山白。", "慇懃載酒清音亭，一抹雲間真絕色。", "鴻飛天際去冥冥，風入松間聽琴瑟。", "浮雲聚散兩茫茫，大川東注何終極。", "茲遊應不減風雩，清和正值春三月。"]}