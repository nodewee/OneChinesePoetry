{"author": "度正", "period": "宋", "type": "诗", "title": "送張伯修省幹歸省重慶府一首", "paragraphs": ["我昔赴集英，涪陵見尊公。", "尊公一世豪，一飲能千鍾。", "君時年尚少，已有尊公風。", "舉動如成人，吐語非凡童。", "別去已十載，一牋不得通。", "憂患催我老，飄流寄西東。", "逐食來益昌，執經司學宮。", "故人昂昂來，天涯復相逢。", "憐我久憔悴，訪我寂寞中。", "相從不知極，春去秋復冬。", "慈親促歸輈，歸步留無從。", "入則孝與悌，出則信與忠。", "君看語孟篇，問學何終窮。", "寸陰如隙駒，大道如冥鴻。", "重來定何時，願言加新功。"]}