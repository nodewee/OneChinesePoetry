{"author": "李兼", "period": "宋", "type": "诗", "title": "依韵和吳起季見寄", "paragraphs": ["騏驥瘦，駑駘肥，不如占我白石磯。", "出無車，食無肉，寧復羨渠黄金屋。", "叔孫禮樂何紛綸，兩生不行豈徒云。", "丈夫結交半天下，幾人沮溺同耕雲。", "捷徑趨榮速如鬼，齷齪豈堪豪右齒。", "虞卿著書託窮愁，仲蔚繞宅蓬蒿秋。", "朅來話舊重携手，往事紛紛集樽酒。", "胸中奇氣耿獨在，匣劍時作蛟龍吼。", "窮亦樂，貧非痡，且復安步行坦途。", "從人嘲笑我非夫，乘流則逝寧須扶。", "亦知落落固難合，焉能鬰鬰屈此乎。", "朝驅車於閬風之顛，夕濟舟於丹水之淵。", "放身物外豈不好，局蹐人間真可憐。", "追若亡，汗漫遊，笑甯子，商聲謳。", "豈曰無衣，與子同裘。", "天地一馬，日月雙輈。", "噫，流光胡可以淹留。"]}