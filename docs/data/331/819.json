{"author": "周文璞", "period": "宋", "type": "诗", "title": "寒食曲", "paragraphs": ["今年寒食好天色，遊人踏青行不極。", "尋山不憚千里遠，往往啼號濕松柏。", "一杯纔酹墳上土，祗就墳前便歌舞。", "故鄉自有懊惱聲，插腰羊皮小番鼓。", "吁嗟悲歡一餉間，但恨死人不能語。", "君不見北客紛紛俱落南，先冢盡被胡塵漫。", "影堂逢節具飲食，魂魄夜行溪谷山。"]}