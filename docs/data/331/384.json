{"author": "度正", "period": "宋", "type": "诗", "title": "壽黄侍郎", "paragraphs": ["玉井之泉其源深，淵涵停蓄包千尋。", "風行於上渺河漢，諸子淺陋其蹄涔。", "茫無畔岸容鼉鼈，富有磊落潛球琳。", "大原自出號學海，餘波散及蕃儒林。", "有如霽月當空照，羅列萬象中森森。", "恭惟王明可用汲，一勺沃我思賢心。", "推之四海澤焦槁，元戎十乘來駸駸。", "銅梁玉壘日澄浄，夜氣晨光煥井參。", "區區賤子愚且魯，非曰能之學鼓琴。", "慇懃三弄衆掩耳，莞然一笑遭知音。", "推琴而作喜欲舞，慨我得此踰兼金。", "上方穆穆回元化，捨爾其誰扶當今。", "傳聞丹詔九霄下，衮舄未至虛宸襟。", "請書國紀開皇極，雍容調燮陽與陰。", "願公自愛毋久外，天下蒼生思作霖。"]}