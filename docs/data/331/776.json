{"author": "周文璞", "period": "宋", "type": "诗", "title": "吊友人朱子大", "paragraphs": ["與君昔並丹陽船，形容惘愴俱可憐。", "自說宅囿及百年，藏三小山出雲煙。", "土伯小廟自題扁，持照清池分醜妍。", "吁嗟先君方下世，姪子賣半相炒煎。", "出尋方伯待救護，與我密者纔萬錢。", "是身災疢恐凋謝，語未脫口吁皇天。", "那知君今亦逝川，洪崖白石夢杳然，竟從他姓改受廛。", "嗚呼，朱君無歸，歸來但見空屋椽，入抱山骨於黄泉。"]}