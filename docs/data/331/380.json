{"author": "度正", "period": "宋", "type": "诗", "title": "送李君亮安撫赴闕", "paragraphs": ["皇帝龍飛十四載，拱手垂衣功不宰。", "誰生厲階起甲胄，天下岌岌幾於殆。", "赫然烹阿封即墨，神機獨斷定四海。", "內酬勳庸清列位，外召諸老仍博采。", "自古聖人聞至治，不貴無過貴能改。", "三池先生已先入，諫閣經幃行遂拜。", "遂寧先生又繼起，老手便當調鼎鼐。", "冬官侍郎何遲遲，幾日涪江下寒瀨。", "恭聞促詔已屢下，雲漢昭回九天外。", "吾君寤寐在良弼，其意豈不望啟乃。", "往年袖手固其理，今日緘口庸何待。", "祖宗至仁育疎戚，常使無權免驕泰。", "宣仁聖烈重貶損，功參堯舜光萬代。", "當時若不甚快意，其奈無憂近葅醢。", "前乎六一論堯佐，後日了翁陳二蔡。", "一從一違事已判，得失了然爲世戒。", "況今政事歸中書，國體堂堂方正大。", "春宮仁孝且英睿，多士盈庭復藹藹。", "先生而言言易入，及其事至恐不逮。", "姑置區區論商鑒，覆轍不遠那容再。", "行看正道動前席，盛時難逢願自愛。"]}