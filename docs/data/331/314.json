{"author": "蔡沈", "period": "宋", "type": "诗", "title": "讀江西詩呈游光化料院", "paragraphs": ["江西多秀士，卓躒相後先。", "其中最翹楚，無出黄陳前。", "森然插天幹，琢削草舍椽。", "羌童扣金石，越女調管絃。", "非無要妙音，難與韶濩傳。", "王風惜云遠，屈宋美獨專。", "沉濃玄暉詩，典雅淵明篇。", "少陵備衆體，太白真謫仙。", "微情寄風月，肺腑皆天然。", "自從句中眼，一字千金錢。", "于今百餘載，誦說如河懸。", "人惟屋下屋，何以千萬間。", "正聲日微茫，寂感空無邊。"]}