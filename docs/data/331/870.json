{"author": "周文璞", "period": "宋", "type": "诗", "title": "法華小隠", "paragraphs": ["偃蓋著地卧，清瑶傍渠走。", "散入流觴臺，轉若珠曲九。", "淙淙不知休，還赴石鯨口。", "灣澴合巨澗，橫橋傍蒲柳。", "來看暮春餘，衆綠濃似酒。", "摩挲蘇陳刻，愈覺歲月久。", "寺僧愛光焰，捧送貴侯有。", "至今星散居，各自開戶牖。", "自棄眠雲身，誰縛釣月手。", "夕陽令我歸，爲爾重搔首。"]}