{"author": "周文璞", "period": "宋", "type": "诗", "title": "過舊居遇鄰家子述懷", "paragraphs": ["憶昔玉雪時，最感鄰媼嫂。", "翦羅作髮鬌，添璣綴紋褓。", "今回遇孫枝，面墨體枯槁。", "念彼舊宅凶，災釁失依保。", "此生未還役，况復念家道。", "冷節返鄉閭，江路見芳草。", "奪恃罹荒饑，連歲愁浩浩。", "流離在山縣，只有泉水好。", "野櫻聚紫玫，衒弄晴日杲。", "半爲鳥雀盜，半被奴婢討。", "佰弜必盡護，盤飣如拱寶。", "坐薦一盞春，便足舒遠抱。"]}