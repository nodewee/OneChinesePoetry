{"author": "周文璞", "period": "宋", "type": "诗", "title": "銅雀研", "paragraphs": ["君王有遺令，婢子守空臺。", "遥望西陵下，漆燈照鴆杯。", "玉顔闕釵澤，松柏生悲哀。", "低吟短歌行，想像姦雄才。", "清泉沈金彩，古煙凝紫灰。", "零落故瓦在，雕鎸若陶坯。", "爲人作書研，詞章出詼諧。", "上下千載間，流轉何悠哉。", "那知墟中人，天命不復來。", "齊昏亦披猖，增三築崔嵬。", "年年漳河頭，野棠如雪開。"]}