{"author": "周文璞", "period": "宋", "type": "诗", "title": "呈鞏睡翁", "paragraphs": ["家本汶陽縣，累世事耕蠶。", "室廬既焚蕩，飄零住江潭。", "幼及識故老，頗聞鄉里談。", "最盛陽和時，梨杏春酣酣。", "岱宗富栝柏，孔林存欃檀。", "鄉閭鼎其中，實號玉檐檐。", "去年拜睡翁，知是山堂孫。", "淵流京洛舊，尺度歐梅間。", "昨夢返故里，有翁作司南。", "俚語馳寄之，何以鎸冥頑。"]}