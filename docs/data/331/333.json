{"author": "蔡沈", "period": "宋", "type": "诗", "title": "玉堂真丈索毋自欺齋詩", "paragraphs": ["人心具天德，氣稟有昏明。", "學以致其知，善惡義迺陳。", "惡既在必去，善即在持循。", "知之雖曰至，行之貴乎誠。", "念慮或未實，覆護尋亦生。", "遂令負初心，怛焉愧於人。", "君子必謹獨，暗室十目瞋。", "毫釐不苟徇，隠微常戰兢。", "好惡慊於己，擇言無在身。", "由中以達外，萬善皆精純。", "大書毋自欺，高齋扁新名。", "居常目在是，以况湯盤銘。"]}