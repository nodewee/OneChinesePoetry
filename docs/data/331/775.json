{"author": "周文璞", "period": "宋", "type": "诗", "title": "正字南仲祭詩", "paragraphs": ["昭陽作噩冬，愁雲凝上蒼。", "我墮谿谷底，鹵莽聞公喪。", "哲人困中壽，頗謂告者狂。", "繼執邸吏符，躑蹢抽肝腸。", "又聞歛魂魄，玉色貌愈强。", "環泣甚危苦，精氣都不揚。", "一朝委垕地，千歲還天常。", "峩冠謝成均，射策何巍昂。", "連踐中秘書，檢校四庫藏。", "象緯識校尉，篇編嘉議郎。", "麟遊夜閣黑，鳳去旻霄黄。", "惟初典郡學，吐血謗可傷。", "積疊高於山，黨讞空銷亡。", "故老解噓枯，新人工絕吭。", "灼灼藻火衣，可使綻作裳。", "竟罷奉面對，射策裨君王。", "愧負臨軒恩，穹林摧棟梁。", "往者流傳誣，聖賢失隄防。", "頹裂在眼前，悽愴遥相望。", "二紀獲敬事，實亞衿珮行。", "嘗竊季弟稱，朽穢敢自將。", "束教濡雨露，采擷參差香。", "雖罹顛沛憂，夢寐敢自忘。", "翻思說待對，按述何微茫。", "嗟此盛壯時，傾耳殊怱忙。", "但覺異清濁，安知爲死生。", "髮櫛逮細碎，羅列置篋箱。", "前年日重九，西歸舊臺城。", "蒙索新句詠，攣縮紙半張。", "卷頭七字吟，持以獻我兄。", "稱許極銖兩，逢人便增評。", "出示鞏雒跋，文字逾西京。", "鼎器寫饕餮，肉翅兩目長。", "款曲彌日留，振刷家苑翔。", "池水正清潔，碩果亂縱橫。", "斯時惜晼暮，玄袂欹秋陽。", "徐步引升榭，如訴後別殃。", "命之返里廬，憑籍蜚晚英。", "讀書與析理，旦旦拘限程。", "爾搜嵩磵微，乙亥事頗詳。", "謹勿摹巷記，視此小傳成。", "亦勿痛揀擇，因筆爲文章。", "倚櫂望江浦，披榛穿翳荒。", "掊擊祛鬼野，鄉志始竄更。", "警策入心腹，陡謂千駟輕。", "誰子料承應，纔間一籥贏。", "敕厨具節饌，髹盤糕菊芳。", "終席岌飛動，漏下樓鼓鏜。", "劃見睽孤占，覢覢拖晶熒。", "姬孔情可測，一身行自當。", "日斜亡集舍，螯跪亡妖祥。", "國典嗇左丘，地下收回商。", "師門錫休誄，慟哭發幽榮。", "滕抱倏怊悵，薛譔方施行。", "茂洪既篹綴，彷彿日月光。", "門戶變化久，咫尺未可量。", "貧疢裹祭緩，偶然值清明。", "雨寒送魂來，素筵見親情。", "熟食侑介推，覆杯嗥后皇。", "諒此心靡他，庶幾下歆饗。"]}