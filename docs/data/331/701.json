{"author": "周文璞", "period": "宋", "type": "诗", "title": "野薔薇", "paragraphs": ["娟娟籬頭花，白白間綠葉。", "明光裁販袴，不掩遊子屧。", "餘春背人去，乞與弄芳蝶。", "感我萬古心，離離不相接。", "我行田野間，落魄何所挾。", "猶能自撐拄，使氣學漢俠。", "悠然芳草畔，見此衣逐妾。", "羅帷未生夢，粉面反成怯。", "幽香薰倒人，山麝火初熁。", "長亭或相思，如見玉蹀躞。"]}