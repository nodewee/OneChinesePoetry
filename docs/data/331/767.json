{"author": "周文璞", "period": "宋", "type": "诗", "title": "送澗泉", "paragraphs": ["一自接道誼，形容生輝光。", "束情謝流宕，捧詠增慚惶。", "矯足時切闚，雲海何頹唐。", "長安賣藥市，堇堇十載强。", "復綴守藏史，得近中書堂。", "心計常自珍，孰云失其防。", "稽首謝衆去，酹酒相扶將。", "融風促綠蔭，代對日夜忙。", "石澗流自湧，玉山禾欲長。", "安得便奮飛，相從决高翔。"]}