{"author": "度正", "period": "宋", "type": "诗", "title": "壽外舅富順趙使君", "paragraphs": ["天家積慶如江河，千枝萬葉魯衛毛。", "聲名赫赫照今古，骨相飄飄多俊髦。", "惟安懿王邁種德，當時廟社遺勳勞。", "本支百世端未艾，綿綿瓜瓞更崇高。", "只今中興得旦奭，夾輔日月參夔皋。", "自餘材德踵相望，磊落抱負皆英豪。", "或持皮帛登臺省，或奉符竹分旌旄。", "金川丈人最後出，平生力學勤持操。", "高談奧論不可到，一灑萬字無停毫。", "聊將圭撮試當世，已被天語加崇褒。", "從此公道更開泰，未必奔走懸三刀。", "念昔南宮陪俊翮，偶附驥尾辭蓬蒿。", "因蒙顧盼被收錄，得拜門下恩則叨。", "自憐薄命薄如葉，十年再爾吟離騷。", "世間情態已百轉，每歎慈愛終堅牢。", "今逢佳節揆初度，欲薦眉壽酬甄陶。", "丈人丈人聽我語，我語憔悴空啾嘈。", "白圭三復古亦少，緇衣改爲今可遭。", "人言愷悌必富貴，愷悌富貴何由逃。", "不願歸來一尊酒，但願努力登三鼇。", "我欲執鞭追壺中之日月，薦海上之蟠桃。"]}