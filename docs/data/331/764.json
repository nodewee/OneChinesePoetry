{"author": "周文璞", "period": "宋", "type": "诗", "title": "閑居日有幽事戲作", "paragraphs": ["竹暗僧窺戶，莎寒鶴上廳。", "壁懸陳處士，屏貼少微星。", "壘甓爲蔬圃，埋盆學蓼汀。", "自知癡得計，常用醉爲醒。", "野客兼稱僕，幽禽代作伶。", "浴鳬翻落磵，鬭雀墮空庭。", "算數推三甲，防身召一丁。", "案頭松葉響，牆角柚花馨。", "梵庋堆書笈，醪罌隠粟缾。", "茅茨隠煙雨，鷄犬也忘形。"]}