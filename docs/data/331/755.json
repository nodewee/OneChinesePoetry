{"author": "周文璞", "period": "宋", "type": "诗", "title": "贈蘇召叟", "paragraphs": ["句容縣古寺，壁有道玄筆。", "晃晃纓絡軀，渺渺煙霧質。", "一堵最光怪，朱泥久堙鬰。", "泥去墨亦盡，慘淡意都失。", "恨不還其人，加巾急鞭抶。", "毀棄加弗敬，請論如漢律。", "羅漢院塔影，顛倒難致詰。", "稗書誌海翻，此理殊未必。", "今君所歸路，正向此中出。", "况有吊古才，仰天痛呼屈。", "勿稱荒唐言，析理資按述。", "其餘傳播詠，淋漓滿箱帙。", "棲霞者悲壯，茅洞者清逸。", "珍題倘相命，當第爲甲乙。"]}