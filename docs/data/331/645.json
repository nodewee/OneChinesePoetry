{"author": "周文璞", "period": "宋", "type": "诗", "title": "堯章金銅佛塔歌", "paragraphs": ["白石招我入書齋，使我速禮金塗塔。", "我疑此塔非世有，白石云是錢王禁中物。", "上作如來捨身相，饑鷹餓虎紛相向。", "拈起靈山受記時，龍天帝釋應惆悵。", "形模遠自流沙至，鑄出今回更精緻。", "錢王納土歸京師，流落多在西湖寺。", "錢王本是英雄人，白蓮花現國主身。", "蛇鄉虎落狗脚朕，何如紅袍玉带稱功臣。", "天封坼開即退聽，兩浙不聞笳鼓競。", "歸來佛子作護持，太師尚父尚書令。", "一枚傳到白石生，生今但有能詩聲。", "同袍秦外銛師兄，哦詩禮塔作佛事，同喫地爐山芋羹。", "何曾薰陸綺床供，但見相輪銅綠明。", "哦詩禮塔猶未畢，蘆葉低飛山雨濕。"]}