{"author": "度正", "period": "宋", "type": "诗", "title": "送茶使趙伯川赴闕", "paragraphs": ["三王垂世何煌煌，詩書所稱周尤長。", "雖云積累日源遠，其實本支由宗彊。", "內環旦奭扶九陸，外列毛原鎮四方。", "宣王中興恢大業，復有虎臣如鷹揚。", "卜年過曆前未有，邈哉夏商矧漢唐。", "皇家揖遜古舜禹，建宗作屏周成康。", "巍乎神廟有遺訓，作而新之進厥良。", "振振信厚皆麟趾，翽翽羽儀多鳳凰。", "扶持天日豈易事，往歲一段尤輝光。", "無何讒口亂白黑，至欲疎遠空藩牆。", "天相宗社迄感悟，重惟孤立當懲創。", "有偉丈夫在遠外，是嘗拒賊賊莫傷。", "淵洪胸次自磊磊，慷慨顔貌真堂堂。", "吾君想象日已久，急下詔書來取將。", "旁招俊乂第一義，理亂之機戒履霜。", "名世之卿夫豈少，貴戚之卿人所望。", "有懷器業得施用，感激爲賦維城章。"]}