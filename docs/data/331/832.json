{"author": "周文璞", "period": "宋", "type": "诗", "title": "劍客行", "paragraphs": ["燕雲逆胡著柘黄，仁人烈士集太行。", "已聞泣涕拜明詔，共挾金輿歸大梁。", "安得山人一雙劍，走入雲中看不見。", "人間夜半風雨時，逆胡首奏延和殿。", "我生四十無所成，荆淮好漢爲知音。", "丈夫志在仁義耳，麟閣貂冠非本心。", "功成劍化兩龍去，我亦變名入煙霧。", "此時再拜康山人，九霄客星在何處。"]}