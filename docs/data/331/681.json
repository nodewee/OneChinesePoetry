{"author": "周文璞", "period": "宋", "type": "诗", "title": "遊栖霞四首  其一", "paragraphs": ["破曉逗苦霧，客鼻何酸辛。", "山中氣候異，初日如燭銀。", "田間石獸多，知是肉角麟。", "古苔半皴腹，化作蒼龜鱗。", "兩柱既岌嶪，衆碑亦嶙峋。", "幽涂得奇觀，未敢辭埃塵。", "連年抱離憂，百嗟亡一呻。", "花委鬢毛晚，草奪袍色春。", "愁中書櫝失，夢裏歌鍾陳。", "窮愁著文字，屢被同行嗔。", "同行不相知，而况悠悠人。"]}