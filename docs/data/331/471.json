{"author": "度正", "period": "宋", "type": "诗", "title": "知縣九十一丈應聘成都賦詩爲別", "paragraphs": ["珍重圭璋彥，經綸半世閒。", "紛紛徒自黠，默默了非頑。", "懷道心雖泰，憂時鬢已斑。", "操存期入室，得失詎踰閑。", "忽遇風雲會，應思雨露頒。", "慨言全蜀病，均是一家患。", "友愛惟天性，侵牟可厚顔。", "未能忘狗鼠，安得及孤鰥。", "昔志詞何屈，今行勢莫艱。", "坎離交接地，損益覆翻間。", "戶外元無盜，山前怎有蠻。", "都緣人好事，所以物生姦。", "善惡無他道，廉貪是要關。", "但令歸似水，何用積如山。", "問政文而上，論心武以還。", "未言齊地利，當念破天慳。", "公議尤相傃，愚言殆未刪。", "君王何必利，孟叟語非訕。"]}