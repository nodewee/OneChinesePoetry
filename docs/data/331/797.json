{"author": "周文璞", "period": "宋", "type": "诗", "title": "雲根", "paragraphs": ["雲從會稽生，旦旦見伯禹。", "聽讀山海經，成龍不成虎。", "禹命雲歸歟，可向蕺山去。", "昂昂王內史，眉宇照今古。", "常在此盤旋，深藏無處所。", "王孫江海人，雲根自栖翥。", "招邀玉葉來，以石爲伴侶。", "既從衣上浮，只就茶裏煮。", "不入晉家池，肯作秦望雨。", "兩儒一支郎，不學世間語。", "吳傖哦五字，坎壈酸澀苦。", "併送山中人，約束雲下取。"]}