{"author": "度正", "period": "宋", "type": "诗", "title": "正同諸丈餞別制幹郎中", "paragraphs": ["春風來戶牖，春雨過庭隅。", "攬袂送征車，去去不須臾。", "借問何人斯，玉立美且姝。", "慶曆丞相孫，太學學爲儒。", "一日上震怒，大姦伏其辜。", "議者不深計，但惟和是圖。", "直欲函其首，而往獻匈奴。", "君言國大柄，不過賞與誅。", "況此非常刑，何言歸之歟。", "日月天之經，山河地之樞。", "綱維在名分，臣子當力扶。", "大義儻一失，自今難枝吾。", "此事如君家，曾老姑之夫。", "又如和議初，編修澹齋胡。", "精誠貫金石，勇氣激頑懦。", "北庭聞此言，何敢更凶愚。", "公卿顧之嘆，識者空嗟吁。", "有如此英才，一第豈足汙。", "便當司獻納，朝夕贊廟謨。", "奈何遺之外，沈浮在江湖。", "應聘入賓筵，萬里來成都。", "我昔聞其名，英聲震八區。", "今幸見其面，堂堂六尺軀。", "胸中浩無際，萬卷儲經郛。", "開口論世事，不訐亦不諛。", "況茲當才難，所懷真所須。", "奉檄過西鄙，敢憚歷崎嶇。", "西州號陸海，劍外頗焦枯。", "男耕饑不粟，女蠶寒不襦。", "連年雖豐登，今其庶矣乎。", "撫摩勸薄斂，勞來先蠲逋。", "疾苦得上聞，歡聲沸道塗。", "褰裳韓信溪，去就想不拘。", "徘徊蕭何堰，萬斛收賦租。", "釃酒李固墓，九原儻可呼。", "再拜武侯祠，武侯伊呂徒。", "事業雖不就，千載懸規摹。", "一力扶漢鼎，初若甚區區。", "北震于曹魏，東連于孫吳。", "馴致河洛間，南望携簞壺。", "傳記尚可考，遺迹應未蕪。", "曩聞張忠獻，初官斂版趨。", "慇懃嚴先生，贈言良非迂。", "具云今漢中，二士山澤癯。", "引之與爲友，道義相涵濡。", "以此忠獻公，德業日敷腴。", "駕言過漢中，願毋疾其驅。", "世固不乏士，安知今也無。", "邂逅或相遇，提携與之俱。", "引領星橋邊，雲間望歸鳬。"]}