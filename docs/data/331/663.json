{"author": "周文璞", "period": "宋", "type": "诗", "title": "南華陽洞", "paragraphs": ["稽首遊名山，駕言入華陽。", "南洞極秘怪，松草泉水香。", "曲几妙隸畫，殘碣刊靈章。", "俛首試一闚，冷風襲綃裳。", "守菴敬愛客，暖我紫朮湯。", "遺我鵝眼錢，云是洞所藏。", "往有尋幽徒，入見黄金牆。", "侈心或已起，幾受奇鬼戕。", "身儻獲會遇，敢恨飛蓬霜。", "更丐一片土，小築安閑房。", "朝披神芝圖，暮試{扟扌=飠}飯方。"]}