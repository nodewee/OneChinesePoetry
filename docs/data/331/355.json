{"author": "度正", "period": "宋", "type": "诗", "title": "青松一首送楊侍郎丈赴闕", "paragraphs": ["東山種青松，西山種榿木。", "三年已成林，十載盤空谷。", "榿成供烹爨，松成架巨屋。", "所用各兩塗，成功異遲速。", "早作起攬袂，庖人已炊玉。", "盈車載束薪，軋軋鳴車轂。", "萬家爭欲買，須臾無一束。", "樵夫喜易售，不知山已禿。", "朝夕手不停，采采嘗不足。", "人情貴適用，那復問榮辱。", "落落青松子，歲寒抱孤獨。", "大可充棟梁，小亦宜桁楅。", "奈何人不顧，偃蹇傲芻牧。", "牽補芘風雨，無復思營築。", "有如命召公，往欲尋洛卜。", "首當開明堂，號令於此肅。", "明堂禮有制，伻圖載簡牘。", "殷人崇以三，周制加其六。", "廣袤度尤嚴，所冀容羣服。", "奉璋列左右，天顔中穆穆。", "規恢既宏遠，制作難逼促。", "當資合抱幹，一柱扶天軸。", "切勿用小材，小材必傾覆。", "操斤走宇內，濯濯無遺育。", "堅剛老不枯，允哉東山麓。", "慇懃謝匠氏，所望一留目。", "勿謂道里遠，登載容萬犢。", "君王顧之歎，巨用必收錄。", "脩竹操亦奇，謹毋遺脩竹。"]}