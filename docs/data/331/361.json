{"author": "度正", "period": "宋", "type": "诗", "title": "奉別劉思中", "paragraphs": ["憶昨我初往，斗杓正南陬。", "陽氣已汗漫，伏陰纔如勾。", "既見御史公，文書煩校讎。", "時時延上坐，不聽毀者謀。", "公兄東溪老，博我詩之幽。", "軒然肯相顧，妙語吐如流。", "諸郎冰雪姿，學問誰朋儔。", "其長遇我厚，久要何綢繆。", "感知不忍去，坐閲四月周。", "寒暑無停機，忽忽今已秋。", "我學曾幾何，我懷良獨憂。", "親庭催我歸，歲晏無寒不。", "朋友催我歸，仁義相講求。", "山林本其性，麋鹿本其遊。", "再拜謝所知，去去毋苦留。"]}