{"author": "杜範", "period": "宋", "type": "诗", "title": "募兵", "paragraphs": ["召募古來有，今者何其艱。", "文書急如雨，取辦都保間。", "百夫不當十，一夫費千鐶。", "恐被嗜利徒，無能禦國患。", "老母與少婦，蓬頭走江干。", "挽之不得留，悲泣聲徹天。", "母曰我壯子，婦曰我健夫。", "衣裳破無補，田園荒未鋤。", "一朝棄我去，饑寒我何如。", "我欲從汝行，生死同一隅。", "抑恐惰軍氣，累汝重汝辜。", "今業已分離，把袂略須臾。", "拭淚爲汝言，汝亦無我虞。", "戮力濟王功，期以斬强胡。"]}