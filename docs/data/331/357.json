{"author": "度正", "period": "宋", "type": "诗", "title": "送新四川茶馬", "paragraphs": ["慶元二年春，有詔來自東。", "曰東川漕臣，憂國盡變通。", "東川十五郡，連年歲不豐。", "國計僅以足，民力幾窮空。", "頼茲經綸手，調護遂奏功。", "曰維榷牧司，有言驚聖聰。", "咨爾予漕臣，僉言爾惟忠。", "往哉其撫事，惟和惟其中。", "蜀人聞天書，喜氣如春風。", "竊思斟酌權，大概不可窮。", "在昔元祐間，委付失狂童。", "苞苴肆分行，錐刀到心胸。", "小蘇抗章論，大蘇以詩攻。", "至今百世下，得失爛如烘。", "明公冰霜姿，材業尤雄雄。", "剸割一指間，妙用付天工。", "鳥獸雖無知，好惡人則同。", "覿德自來馴，遇暴輒興戎。", "從茲三邊人，稽首不敢凶。", "蜀人願公留，天子將思公。", "謂公曰還歸，其以來年冬。"]}