{"author": "杜範", "period": "宋", "type": "诗", "title": "送石宰", "paragraphs": ["朔風攪長林，凝冰封厚地。", "人嗟行路難，君行亦易易。", "句金號巖邑，日事紛萬蝟。", "羣情一齟齬，煩言四騰沸。", "長吏不足嚴，去之若下縋。", "俯仰十年間，轉足幾顛躓。", "君材萬斛鼎，屹然國重器。", "小試蒞茲邑，斬斬常正義。", "百鍊剛莫奪，豪猾歛手避。", "惠人鄭之僑，始亦遭怨詈。", "三年輿誦聞，人情見真僞。", "君來整弊俗，固有不得志。", "抗之如不克，浮言吁可畏。", "論定要以久，克終乃爲貴。", "謗讟變懽謠，君政本不異。", "字民有隠德，動人皆實意。", "嘉績今報成，坐洗十年愧。", "民俗豈相遠，己治人亦治。", "我本山澤臞，强顔領一尉。", "弱植媿匪材，久矣辱大芘。", "傾倒罄心腹，撫愛殊醜類。", "我亦爲知己，奔走常盡瘁。", "君今造清朝，行李挾佳氣。", "我方困塵役，何以逃吏議。", "世道就淺狹，人心競功利。", "俗子不足言，志士或窘匱。", "規摹與事業，兩者略相似。", "願君恢宏綱，大用見經緯。", "江梅受命獨，奇節凌贔屭。", "折取歲寒枝，摻袪以相遺。", "此物君固有，珍重調鼎味。", "更須厚培植，華實自根底。"]}