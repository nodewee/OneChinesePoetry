{"author": "林景熙", "period": "宋", "type": "诗", "title": "蔡琰歸漢圖", "paragraphs": ["文姬別胡地，一騎輕南馳。", "傷哉賢王北，一騎挾二兒。", "二兒抱父啼，問母何所之。", "停鞭屢回首，重會知無期。", "孰云天壤內，野心無人彝。", "凡物以類偶，濕化猶相隨。", "穹廬况萬里，日暮驚沙吹。", "惜哉辨琴智，不辨華與夷。", "縱憐形勢迫，難掩節義虧。", "獨有思漢心，寫入哀絃知。", "一朝天使至，千金贖蛾眉。", "雨露洗腥瘢，陽和變愁姿。", "出關拜漢月，照妾心苦悲。", "妾心倘未白，何以覲彤墀。", "狐死尚首丘，越鳥終南枝。", "如何李都尉，沒齒陰山陲。"]}