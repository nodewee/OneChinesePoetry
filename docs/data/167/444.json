{"author": "黄庚", "period": "宋", "type": "诗", "title": "病後謝友人顧問", "paragraphs": ["索居坐孤陋，却掃甘隠淪。", "荒徑無轍迹，蓬藋方蓁蓁。", "風雨撼四壁，一榻寄屈伸。", "誰念相如病，豈堪原憲貧。", "友人隔河梁，懷思賦停雲。", "柴車忽過我，問勞何殷勤。", "促膝話契闊，道合情更親。", "語言邁流俗，意氣含至真。", "情懷談不盡，澣我胸中塵。", "盤蔬與束脯，草草爲爾陳。", "瓦盆煮新酒，味有太古春。", "非徒洗磈磊，亦足消鬰陻。", "北窗坐終日，薄暝生秋旻。", "斜陽戀客影，把袂不忍分。", "此去歲月邁，何時復相親。", "我輩重道義，勢利何足云。", "榮華易消歇，德齒久彌新。", "願言保名節，努力配古人。"]}