{"author": "林景熙", "period": "宋", "type": "诗", "title": "荷珠", "paragraphs": ["霞衣葱珮來珊珊，水晶之宮綠玉盤。", "誰與馮夷作戲劇，貝闕驅入神瓢翻。", "又疑罷織蛟人泣，碧漥融作水銀汁。", "圓或爲璧方爲珪，寒光滉漾不可拾。", "古來欹器戒覆傾，真宰之柄常惡盈。", "季倫買笑輕百斛，金谷轉首迷榛荆。", "紛紛魚目爭貴惜，道眼獨懸諸幻息。", "須臾海霽山日高，綠雲萬柄凈如拭。"]}