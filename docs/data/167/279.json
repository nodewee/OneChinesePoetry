{"author": "林景熙", "period": "宋", "type": "诗", "title": "書陸放翁詩卷後", "paragraphs": ["天寶詩人詩有史，杜鵑再拜淚如水。", "龜堂一老旗鼓雄，勁氣往往摩其壘。", "輕裘駿馬成都花，冰甌雪椀建溪茶。", "承平麾節半海宇，歸來鏡曲盟鷗沙。", "詩墨淋漓不負酒，但恨未飲月氏首。", "床頭孤劍空有聲，坐看中原落人手。", "青山一髮愁濛濛，干戈况滿天南東。", "來孫却見九州同，家祭如何告乃翁。"]}