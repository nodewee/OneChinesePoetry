{"author": "林景熙", "period": "宋", "type": "诗", "title": "贈蘭坡星翁", "paragraphs": ["深林澹孤芳，一洗桃李姿。", "采采坡雲暮，持之欲遺誰。", "故人青雲端，或在江海涯。", "青雲達者路，江海幽人期。", "有如一種蘭，升沈亦殊岐。", "南宮香滿握，誰使紉湘纍。", "客笑試問君，君曰數所爲。", "嗟予偶閲理，焚膏自童時。", "功名千載芬，白首心已違。", "富貴倘貽臭，不如貧賤怡。", "吾生吾自斷，爲謝君平帷。"]}