{"author": "黄庚", "period": "宋", "type": "诗", "title": "遊謝仙巖飛霞觀巖下李參政墓", "paragraphs": ["鬼工鑿山骨，何年驅六丁。", "飛霞邊石洞，縹緲開珠庭。", "永懷謝仙伯，坐斷山水城。", "我來事幽雅，登臨委客情。", "松風驅溽暑，自覺毛骨清。", "猿鶴亦仙意，人生空營營。", "石麟卧荒草，問是誰家塋。", "野老對我言，其人昔公卿。", "金玉埋黄壤，送日冠蓋傾。", "興衰變百年，所重非脩名。", "乃知鐘鼎貴，不如芝薇馨。", "所以世外人，返老還孩嬰。", "倚杖空歎息，洞口雲冥冥。"]}