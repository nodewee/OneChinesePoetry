{"author": "黄庚", "period": "宋", "type": "诗", "title": "故相賈秋壑舊府", "paragraphs": ["當年搆華屋，權勢傾衛霍。", "堂宇窮斧斤，天氣煥丹雘。", "花石擬平泉，水陸致茲壑。", "惟聞丞相嗔，肯後天下樂。", "朱門鎖荆榛，花木已蕭索。", "蒼生顛墮崖，國亡身孰托。", "空悲上蔡犬，不返華表鶴。", "丈夫表勳名，風采照麟閣。", "故爲一聲鉦，聚鐵鑄此錯。", "回頭暮烟昏，不能掩餘怍。"]}