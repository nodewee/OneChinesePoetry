{"author": "林景熙", "period": "宋", "type": "诗", "title": "石翁嫗", "paragraphs": ["束艾楚俗愚，鑄金秦民怖。", "何年斲雲根，偶立此翁嫗。", "千春衣莓苔，偕老食風露。", "世人輕結髮，覆水或旦暮。", "乃習無情緣，永與天壤固。", "停舟一訪古，久欲祛此錮。", "父老向我言，曾是梁朝墓。", "衣冠化黄土，古丘亦成路。", "當年殉金棺，茲物獨如故。", "閲世如過客，興亡了不悟。", "時借牛礪角，敲火戲童豎。"]}