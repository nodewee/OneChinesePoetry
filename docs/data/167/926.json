{"author": "張衡", "period": "宋", "type": "诗", "title": "經史閣四言詩", "paragraphs": ["玄黄氤氳，混沌未死。", "道隠冥默，文鬰雕跂。", "蚩蚩熙熙，結繩而治。", "誰鑿七竅，鴻濛拊髀。", "馬圖鳥迹，彷彿文字。", "羲軒勳華，授受一理。", "典謨訓誥，渾渾無擬。", "天生素王，躬服仁義。", "憲章祖述，參贊經緯。", "經揭日月，史嚴辭事。", "九流說鈴，諸子疣贅。", "秦灰小厄，魯壁闡秘。", "白首齊生，口誦臆記。", "枝葉扶疏，風流委靡。", "漢興購求，六經大備。", "舒向校讎，班馬傳紀。", "爾雅同風，沿襲世次。", "宋三百年，超軼姚姒。", "際海薄天，聲教漸被。", "惟此東邑，藹藹多士。", "孔牆巍巍，重屋丹綺。", "羣玉之府，五經之笥。", "排籤插架，堆案盈几。", "藻飾皇猷，馳騁帝軌。", "蘭薰顔冉，玉潔曾史。", "物忌太盛，道有中否。", "何物壞宅，有士抱器。", "壇荒杏老，墉鼠穴虺。", "川竭珠逃，櫝破玉毀。", "炷燈拭案，篇𡏖簡燬。", "觀鸛雅鴉，魯魚亥豕。", "斲輪糟粕，負蛉口耳。", "忘筌舍蹄，出足棄履。", "文未喪天，道不墜地。", "起廢者誰，孟母之子。", "薄言采藻，於彼沼沚。", "鳩工捐資，不捐廩餼。", "榱桷得宜，輪奐有煒。", "肩摩踵接，出入槐市。", "非此喬木，疇克大庇。", "非我宗匠，孰主張是。", "祖有令德，世濟其美。", "休聲日流，與道終始。"]}