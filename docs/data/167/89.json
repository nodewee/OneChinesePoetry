{"author": "林景熙", "period": "宋", "type": "诗", "title": "雜詠十首酬汪鎮卿  其三", "paragraphs": ["老來屏人事，北窗寄高眠。", "飄颻御風遠，銀闕開九天。", "虎豹不見嗔，豈予有仙緣。", "玉座覆紅雲，香爐霏紫烟。", "黄冠立小兆，冉冉導我前。", "下土蟣虱臣，微衷懷欲宣。", "兵戈幸休息，饑饉方連綿。", "洪惟大生德，寔制水旱權。", "願言回哀眷，與世蘇倒懸。", "皇靈閔臣請，曰其啟豐年。", "再拜謝闕下，回飈墮林泉。", "夜雷聲殷殷，甘澤朝盈田。", "沈思喜且驚，魂交非偶然。", "士抱當世憂，天猶爲之憐。", "况此咎證臻，庸非燮理愆。", "貞觀有房杜，斗米曾三錢。"]}