{"author": "林景熙", "period": "宋", "type": "诗", "title": "會嚴陵邵德芳同舍邀宿玄同齋道舊有作", "paragraphs": ["市槐夢忽醒，喬柯落風雨。", "何人斧爲薪，遺根尚依土。", "緬懷赤煒初，鬰若翠蛟舞。", "其下有橋門，雍雍冠带聚。", "萬物遞衰盛，千載一仰俯。", "射策君先登，氣勇不再鼓。", "邅迴三舍間，我亦躋寸武。", "雲雷膏尚屯，有志良獨苦。", "空山少芝薇，大澤多網罟。", "爾來涉長途，征衣拂天姥。", "遥汎松江舟，薰風采芳杜。", "故人隠雲間，九山青照戶。", "相逢各華顛，舊事不敢吐。", "悠哉抱玄同，高卧標枝古。"]}