{"author": "林景熙", "period": "宋", "type": "诗", "title": "半雲庵", "paragraphs": ["天地等蘧廬，結廬復何事。", "一間亦寄耳，况乃寄所寄。", "我身正似雲，於此適相值。", "買鄰不用錢，平分有餘地。", "豈不愛專壑，孤立聖所懼。", "平生志八荒，澤物乃吾素。", "我行雲不隨，雲行我復住。", "出處兩何心，得非以時故。", "造物無全功，蒼生竟誰籲。", "石床坐忘言，各分一半愧。"]}