{"author": "林景熙", "period": "宋", "type": "诗", "title": "石門洞", "paragraphs": ["臨溪雙石如層城，中有洞天門不扃。", "杖藜穿莎入微逕，古藤絡樹春冥冥。", "渴猿引子下飲澗，山瓢我亦分清泠。", "一重一掩翳復朗，朱門金榜開殊庭。", "衆峰環拱受約束，何年神造驅五丁。", "縹緲樓臺鐘磬寂，薜荔紛披窗戶青。", "黄冠羽服者誰子，瓊臺坐閲南華經。", "客來揖坐松下石，呼茶味瀹枸杞靈。", "笑遣青衣導予步，峰回路轉銀河傾。", "初看絕壁走雲霧，倏聽萬壑驅風霆。", "不知何代擘青峽，明珠萬斛皆龍腥。", "欲喚琴高借仙鯉，濛濛山雨吹孤亭。"]}