{"author": "毛直方", "period": "宋", "type": "诗", "title": "送縣尹任滿", "paragraphs": ["卓魯久不作，臨風重懷人。", "錦溪有美錦，善製當誰稱。", "器之汾陽君，燁燁馳華聲。", "往來試樵邑，口碑播甌閩。", "東陽修何行，桃李三年春。", "安得百器之，布滿弦歌城。", "奈何斗以南，紛紛蒲璧榮。", "令君一何廉，廉乃不近名。", "令君一何明，明乃不見形。", "令君一何有，有若權在衡。", "令君一何了，又若刃發硎。", "能令政事簡，罰者懷其仁。", "官府有直氣，閭門無枉情。", "物論久逾定，去思見民真。"]}