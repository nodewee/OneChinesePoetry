{"author": "戴表元", "period": "宋", "type": "诗", "title": "次韻答朱侯招遊海山", "paragraphs": ["江南春草黄，江北秋雁飛。", "窮居念還往，故物悉已非。", "我有青雲交，山林可同歸。", "十年學撫琴，對客輒累欷。", "豈不願和悅，調苦心易爲。", "青天無古今，白日相因依。", "向來炎炎人，所得一何微。", "成者化埃塵，不成翻禍機。", "玉美受雕鎸，馬良遭絆鞿。", "所以曠達士，但貴知我希。", "請休接輿歌，且急梁鴻噫。", "名微少士責，身閒免官譏。", "寧無一日力，相尋盡崎嶇。", "霜魚碧玉鱠，水菊黄金輝。", "君歌我按筑，我舞君攬衣。", "此日爲君歡，醉遊敞船扉。"]}