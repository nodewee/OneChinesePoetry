{"author": "毛直方", "period": "宋", "type": "诗", "title": "獨駿圖", "paragraphs": ["連天苜蓿青茫茫，鹽車鼓車紛道傍。", "肉騣汗血不可常，權奇倜儻晦若藏。", "五之六之無留良，如此獨步何堂堂。", "日三品豆慎所嘗，天閑逸氣誰能量。", "一尺之箠五尺韁，了與轡絡俱相忘。", "大僕御直儼冠裳，庭前榻上婉清揚。", "有詔有詔且勿忙，一洗凡馬鑾鏘鏘。", "我觀此圖筆意長，欲言尚寄田子方。"]}