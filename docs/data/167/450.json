{"author": "黄庚", "period": "宋", "type": "诗", "title": "雲間有懷", "paragraphs": ["風流懷二陸，才名動三吳。", "荒塚今何許，千載空烟蕪。", "當時逞文筆，萬象爭先驅。", "有如明月璧，美價傾鴻都。", "古運有翻覆，韞匵空良圖。", "惜哉去就輕，喪此千金軀。", "人生各有死，百年同須臾。", "獨遺文字芳，乃與天壤俱。", "凄凄九山塞，冉冉谷水枯。", "白鶴久已寂，黄犬不復呼。", "斯人今已矣，弔古空嗟吁。"]}