{"author": "林景熙", "period": "宋", "type": "诗", "title": "送橫舟真士遊茅山", "paragraphs": ["海鯢吹腥浪千尺，野渡橫舟人不識。", "春風未暖六經灰，閑抱黄庭煮白石。", "綠章夜徹九虎關，坐使業海生青蓮。", "蟾蜍窟冷手自探，西湖一鶴梅花仙。", "四時茫茫行大塊，君向何山飛羽佩。", "雙袖携雲發天台，孤竹騎龍窮地肺。", "瓣香持謁三茅君，上清祕笈開瓊文。", "十月嬰兒誰抱送，飛出泥丸跨丹鳳。"]}