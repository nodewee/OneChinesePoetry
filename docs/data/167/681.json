{"author": "黄庚", "period": "宋", "type": "诗", "title": "題東山玩月圖", "paragraphs": ["斜陽紅盡暮雲碧，一片天光涵水色。", "海濤擁出爛銀盤，千里嬋娟共今夕。", "主人領客登東山，踏碎寒光看秋液。", "星河倒影浸空明，露華漙玉夜氣清。", "馮夷激水水欲立，海若辟易天吳驚。", "孤舟捲帆泊烟嶼，古木撼壑生秋聲。", "憑高人在金鰲背，閒看潮生烟渚外。", "老龍翻海雲氣寒，長鯨捲雪浪花碎。", "茫茫萬頃滄浪中，屹立孤峰鎖蒼翠。", "山巔掃石羅樽罍，賓主傳杯不放杯。", "騷客掀髯賦詩去，山童踏月携琴來。", "劇談浩飲不知醉，仰天大笑歡顔開。", "倒著接䍦欲起舞，乾坤清氣入肺腑。", "天邊風月空四時，眼底江山自千古。", "謝安躡屐遊東山，袁宏登舟宴牛渚。", "庾亮南樓今在不，坡仙赤壁知何許。", "滿眼往事轉頭空，千年人物俱塵土。", "人生光景若湍流，霜痕易點雙鬢秋。", "胸中勿著塵俗事，眉間休鎖名利愁。", "我輩適意在行樂，古人所以秉燭遊。", "月山追憶舊遊地，盡寫風烟入縑素。", "我來見畫如見景，想像高唐猶可賦。", "諸君後會應可期，雲萍合散今何之。", "安得扁舟澉川去，日與杖履相追隨。", "登山把酒醉明月，共看此畫歌此詩。"]}