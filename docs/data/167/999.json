{"author": "戴表元", "period": "宋", "type": "诗", "title": "送袁季源之婺州因簡范經歷", "paragraphs": ["爲山不願高，爲水不願深。", "水深蛟龍集，山高虎豹蹲。", "我有避人法，終日衣冠林。", "煌煌錢塘城，游塵晝爲陰。", "豈無青雲交，難在相知心。", "豈弟袁大夫，寒窗理閑琴。", "峻坂爲牛力，炎天九秋襟。", "膠漆四十年，齠齔以至今。", "天欲饑餓我，使子無黄金。", "勸仕拙不諧，驅耕弱難任。", "低回向誰門，後生氣駸駸。", "今晨積潦霽，烏烏有好音。", "約我共行役，東平步嶔嶔。", "皎皎婺女精，瀰瀰雙溪潯。", "臺有白馬生，風稜共蕭森。", "文林惜妄動，動必向所欽。", "吾評古毛義，志行近騫參。", "公府許辟召，屈身非祿淫。", "斯人我知舊，長髯善{口吳}吟。", "穴蟻夢離合，風花命浮沉。", "往者納千贄，終然遺一簪。", "欲行又不得，出門失前禽。", "子往再拜問，何由振聾喑。"]}