{"author": "毛直方", "period": "宋", "type": "诗", "title": "妾薄命", "paragraphs": ["妾肌如玉顔如花，長眉窈窈青山斜。", "深閨學成新婦禮，鏡鸞不與留年華。", "昨朝東鄰裁嫁衣，今朝西鄰催結褵。", "自憐孤燈照春夢，年年風雨梨花時。", "不怨父母貧，不恨蹇修拙。", "妾生賦命自坎壈，底用閒情寫紅葉。", "千絲萬絲霜練光，與誰織作雲錦裳。", "千針萬針兩黼黻，與誰佩服朝明堂。", "吁嗟妾薄命，薄命可奈何。", "失時還自羞，失身羞更多。", "妾寧失時無失身，平生分定月下繩。", "但把貞心守貞色，肯信嬋娟解誤人。"]}