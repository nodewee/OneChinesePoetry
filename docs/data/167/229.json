{"author": "林景熙", "period": "宋", "type": "诗", "title": "遊九鎖山 翠蛟亭", "paragraphs": ["百雷鬭我前，八溟覆我後。", "誰哉擘巨崖，縱此翠蛟走。", "又疑蜀川下，萬騎赴峽口。", "凭闌神爲摇，清寒逼兩肘。", "久乃與之忘，一洗耳目垢。", "骨冷春木臞，魂驚夜猿吼。", "神仙亦愛奇，臨流并瓊玖。", "乘鯉琴高風，捉月太白手。", "跳入水晶宮，身世亦何有。", "緬懷玉局翁，不受荒幻誘。", "爾來謁空祠，采蘋奠玄酒。", "百年等一漚，道先天地壽。", "逝者固如斯，川上嘆魯叟。"]}