{"author": "林景熙", "period": "宋", "type": "诗", "title": "餞盛景則教授", "paragraphs": ["空明仙人朝帝所，跨鶴凌虛墮霜羽。", "洞中石髓流不乾，聖泉寫入君肺腑。", "潘江陸海一目盡，自提脩綆汲千古。", "碧芹水冷涵夜燈，丹鳳山空鳴曉鼓。", "有時白戰風騷場，小巫見之縮雙股。", "飯雖不足仁義腴，牆陰老薺羹春苦。", "丈夫出處各有道，天地綱常要撐拄。", "俗吏惟知騁刀筆，腐儒亦或拘訓詁。", "雲霧窗寒森寶書，廣文袖有修月斧。", "離亭酒短秋帆開，雁蕩峰前桂花雨。"]}