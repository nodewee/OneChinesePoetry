{"author": "黄庚", "period": "宋", "type": "诗", "title": "醉時歌", "paragraphs": ["茫茫古堪輿，何日分九州。", "封域如許大，僅能著我胸中愁。", "澆愁須是如澠酒，麯波釀盡銀河流。", "貯以倒海千頃黄金罍，酌以傾江萬斛玻璃舟。", "天爲青羅幕，月爲白玉鈎。", "月邊天孫織雲錦，製成五色蒙茸裘。", "披裘把酒踏月窟，長揖北斗相勸酬。", "一飲一千石，一醉三千秋。", "高卧五城十二樓，剛風冽冽吹酒醒，起來披髮騎赤虬。", "大呼洪崖拍浮丘，飛上崑崙山頂頭。", "下視塵寰一培塿，揮斥八極逍遥遊。"]}