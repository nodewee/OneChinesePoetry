{"author": "林景熙", "period": "宋", "type": "诗", "title": "李兩山侍郎仲氏儒而醫解后會稽索詩識別", "paragraphs": ["我懷兩山翁，夙抱經濟略。", "曾驅部使車，所至問民瘼。", "昆陽斗大州，漁吏久竭澤。", "三尺行風霆，四知厲冰蘗。", "公餘接寒士，促膝談禮樂。", "以我獨閉門，前茅訪林壑。", "當途盡挾貴，此道可敦薄。", "浮雲於我如，霖雨用汝作。", "如何歲龍蛇，斯人竟冥漠。", "平生詩萬篇，耿耿志誰託。", "頗聞仲氏賢，風骨似其伯。", "爾來一披霧，月梁慰離索。", "紛紛雞鶩中，夭矯見孤鶴。", "陽秋皮裏鑒，太素指下脈。", "猶有刀圭功，可敵廊廟爵。", "四百有四病，如禽應弦落。", "真病在人心，問君有何藥。"]}