{"author": "林景熙", "period": "宋", "type": "诗", "title": "陳子植草廬成求予賦", "paragraphs": ["老矣杜陵客，草堂倚江干。", "故人相幽築，皇天愍生還。", "君家付楚炬，結搆當時囏。", "謂得風雅力，竹木供大官。", "城邊夜歸鶴，杳杳發長歎。", "朱甍昔峨峨，碧草今曼曼。", "何如蔭白茅，容膝有餘安。", "我哀喪亂餘，人烟半凋殘。", "風凄狐兔警，露重星斗寒。", "丈夫坐一室，此念馳九寰。", "所以草堂人，安得千萬間。"]}