{"author": "林景熙", "period": "宋", "type": "诗", "title": "贈泰霞真士祈雨之驗", "paragraphs": ["火旂燄燄燒坤垠，蒺藜滿道風揚塵。", "槁苗無花不作穀，老農扶杖田頭哭。", "哭聲不爲填溝渠，室罄何以供官輸。", "檄龍唄佛寂不應，蜥蜴那能擅權柄。", "泰霞真士鞭風霆，綠章叩天天亦驚。", "玄雲沛雨起膚寸，點點都是盤中飯。", "須臾收歛歸無聲，翩然駕虬出山城。", "我聞調元功自古，亢爲常暘伏常雨。", "廟堂有道司牧良，坐看玉燭開金穰。", "淮南捕蝗蝗更在，饑蛟齧人陸成海。", "肥羊日日供大官，論功乃使專黄冠。", "真士寸田無水旱，天機子夜交離坎。"]}