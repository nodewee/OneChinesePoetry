{"author": "林景熙", "period": "宋", "type": "诗", "title": "方玄英故居", "paragraphs": ["艤舟鸕鷀港，白雲滿高原。", "借問玄英居，遺搆無復存。", "精靈幾百載，山鬼憑幽昏。", "獨遺文字香，隠隠草樹根。", "轉盼東山麓，彷彿見柴門。", "啼猨助悽惻，亦復銷我魂。", "漁父促歸橈，牛羊下前村。", "長揖者誰子，未識情已溫。", "云十有六葉，咸通之耳孫。", "緬思幽人後，風雅天所敦。", "相携就茅屋，一笑酌瓦尊。"]}