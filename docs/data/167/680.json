{"author": "黄庚", "period": "宋", "type": "诗", "title": "侍郎亭", "paragraphs": ["東鄰花圃栽雙松，一朝煨燼枝葉空。", "侍郎庭前有雙松，至今古色摩蒼穹。", "此木受命本千載，扶持若有神始終。", "天留真質表文獻，柯葉蕃茂根本豐。", "百年培植飽雨露，虬枝風撼鳴笙鏞。", "掀髯相視雪貿貿，擁蓋對立雲童童。", "不知天地有黄落，玄冥失柄春無功。", "雲孫峨冠立亭下，典刑如侍乾淳翁。", "昂藏自是廊廟具，夭矯亦有山林風。", "稜稜鐵面不可犯，麾去秦爵如飛蓬。", "諸孫奉酒立松下，森森頭角皆虬龍。"]}