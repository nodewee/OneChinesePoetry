{"author": "林若存", "period": "宋", "type": "诗", "title": "送退齋先生歸武夷  其四", "paragraphs": ["大運何茫茫，海桑逝不留。", "武夷有喬木，虯枝尚相樛。", "自昔擢巍科，爲今闡大猷。", "萬里憚北上，三年喜南游。", "長身古衣冠，龐眉瞭雙眸。", "雖與今人居，不與今人儔。", "和風顔子春，泰山鄒孟秋。", "一雙憂世淚，濺入銀河流。", "相期入聖域，舍子誰當優。", "奈何棄我去，犖确歸途修。", "我欲斷中流，去棹何悠悠。", "我欲息天風，別袂何颼颼。", "明晨君已遠，晚歲吾何求。", "恐無後會期，笑作來生謀。"]}