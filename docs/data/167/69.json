{"author": "林景熙", "period": "宋", "type": "诗", "title": "白拒霜", "paragraphs": ["美人瀟洒江水東，玉爲肌骨冰爲容。", "豈無嫣紅閙別浦，自性淡竚羞迎逢。", "燕脂百斛鬭宮飾，白帝有令毋纖穠。", "霜紈霧縠許在列，其敢誨冶女不共。", "阿環羽衣曾按舞，睡棠何事分春濃。", "不如淡掃粉亦却，諸姨合避虢國封。", "當時親承香露渥，峽夢回首雲無蹤。", "空聞天王守太白，朝元閣下悲秋蛩。", "我來殷勤爲花壽，鉛霜贈爾瑶兔舂。", "却向花間酌清氣，叱御勿進琉璃鍾。"]}