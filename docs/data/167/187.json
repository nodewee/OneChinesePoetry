{"author": "林景熙", "period": "宋", "type": "诗", "title": "原易", "paragraphs": ["滎河通崑源，古出龍馬瑞。", "包犧真天人，一見測其秘。", "八卦已支離，重爲六十四。", "爻象互立名，繫辭發洙泗。", "盡洩元氣藏，柯葉布文字。", "有如木生癭，箋註漫百氏。", "燋龜與揲草，何能解人意。", "及滋天下疑，反以二物具。", "方寸不自靈，柄爲冥漠據。", "弧矢啟戰爭，書契長奸僞。", "緬思未畫前，標枝無一事。", "日月自循環，全易在天地。", "所以負苓人，因之發長喟。"]}