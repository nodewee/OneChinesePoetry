{"author": "林景熙", "period": "宋", "type": "诗", "title": "錦屏山", "paragraphs": ["錦障鬰嵯峨，秀出城之西。", "直是神氣積，宛若屏障開。", "蒼翠接重壤，上與浮雲齊。", "幽花被晴壁，古樹欹層崖。", "下有張夫子，讀書事幽棲。", "于今幾百歲，衣冠世多才。", "偉哉據名勝，林泉足徘徊。", "茲晨幸休暇，杖屨同攀躋。", "和風襲輕裾，好鳥鳴喈喈。", "勇往遽忘疲，窮深陟崔嵬。", "極目萬里外，頓覺羣山低。", "長嘯倚蒼松，暢然舒我懷。"]}