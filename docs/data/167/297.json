{"author": "林景熙", "period": "宋", "type": "诗", "title": "讀文山集", "paragraphs": ["黑風夜撼天柱折，萬里飛塵九溟竭。", "誰欲抶之兩腕絕，英淚浪浪滿襟血。", "龍庭戈鋋爛如雪，孤臣生死早已决。", "綱常萬古懸日月，百年身世輕一髮。", "苦寒尚握蘇武節，垂盡猶存杲卿舌。", "膝不可下頭可截，白日不照吾忠切。", "哀鴻上訴天欲裂，一編千載虹光發。", "書生倚劍歌激烈，萬壑松聲助幽咽。", "世間淚洒兒女別，大丈夫心一寸鐵。"]}