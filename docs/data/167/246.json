{"author": "林景熙", "period": "宋", "type": "诗", "title": "哭薛榆溆同舍", "paragraphs": ["桂死月亦灰，鵬枯海爲陸。", "自我哭斯文，老淚幾盈掬。", "故國忽春夢，故人復霜木。", "矯矯榆溆君，白首尚儒服。", "解后一寫心，乾坤兩眉蹙。", "無力能怒飛，有道欲私淑。", "憶游東浦雲，馬帳肯同宿。", "孤燈照寒雨，蕭蕭半窗竹。", "君器碩以方，有如舟萬斛。", "歛華就本根，耆年謂可卜。", "昨別猶是人，今乃在鬼錄。", "爲善未必遐，嗚呼真宰酷。", "往年海若怒，風濤卷人屋。", "脫身鯨魚吻，長寐固應熟。", "寡妻泣帷荒，有子繼經術。", "彼哉暴殄夫，食必饌金玉。", "一士苜蓿腸，奪之胡忍速。", "問天天夢夢，秋聲滿巖谷。"]}