{"author": "林景熙", "period": "宋", "type": "诗", "title": "送胡汲古歸嚴陵覲親", "paragraphs": ["胡君白雲心，鄉夢攪幽夕。", "挑燈起我言，相對竟惻惻。", "問君何時歸，心已寄飛翼。", "我歸萬山遥，君歸一水直。", "十年湖海間，耕硯苦不穡。", "居然保章甫，晨省無愧色。", "高堂椿樹蒼，萱花在堂北。", "再拜捧壽巵，晴芳滿瑶席。", "塤箎夜床溫，冠蓋春巷塞。", "萬古天倫中，真樂非外借。", "明朝浙東西，片雲渺何極。"]}