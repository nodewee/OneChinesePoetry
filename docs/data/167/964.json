{"author": "梁棟", "period": "宋", "type": "诗", "title": "黄葵", "paragraphs": ["乾坤有正氣，間色皆爲臣。", "名葩據中央，紅紫誰敢鄰。", "傾日不忘君，衛足恐傷身。", "冥然無知識，忠孝出本真。", "林林天地間，戴履而爲人。", "明靈秀萬物，孰不尊君親。", "嗟嗟叔季後，利欲泯天倫。", "邈哉望帝國，産此瑞世珍。", "九夏不趨炎，三月不爭春。", "高秋風露冷，孤標出清塵。", "背時還獨立，攬芳淚沾巾。"]}