{"author": "毛直方", "period": "宋", "type": "诗", "title": "贈督師曹將軍", "paragraphs": ["泰階煌煌色已齊，祥飆爲掃蚩尤旗。", "幅員浩蕩春臺熙，不遣桴鼓驚鋤犂。", "羽林宿衛環三陲，居安却慮忘戰危。", "整暇自許忘其機，司馬八法律以規。", "蒐苗獼狩凜弗違，碧油有幢儼軍師。", "手持虎節談魚麗，閩關不以山與溪。", "歌舞七德宣皇威，有來視師省檄飛。", "將軍名已草木知，干戈俎豆睢陽時。", "已分勾當江南歸，流芳奕葉今孫枝，此行且賦從軍詩。", "時清未用歌采薇，天子有道守四夷。"]}