{"author": "梁棟", "period": "宋", "type": "诗", "title": "大茅峰", "paragraphs": ["杖藜絕頂窮追尋，青山世路爭嶇嶔。", "碧雲遮斷天外眼，春風吹老人間心。", "大龍上天寶劍化，小龍入海明珠沈。", "無人更守玄帝鼎，有客欲問秦皇金。", "顛崖誰念受辛苦，古洞未易潛幽深。", "神光不破黑暗惱，山鬼空學離騷吟。", "我來俛仰一慨慷，山川良昔人民今。", "安得長松撐日月，華陽世界收層陰。", "一聲長嘯下山去，草木爲我留清音。"]}