{"author": "梁棟", "period": "宋", "type": "诗", "title": "哀毘陵", "paragraphs": ["荆溪水腥泊船早，落日無人行古道。", "髑髏有眼不識春，東風吹出青青草。", "荒基猶認是人家，敗柵曾將當城堡。", "當時壓境兵百萬，不脫靴尖堪蹴倒。", "短兵相接逾四旬，毒手尊拳日攻討。", "內儲外援兩消沈，一縷人心堅自保。", "孤臣守土輕性命，赤子效死塗肝腦。", "朝廷有爵愧降附，幽壤無恩澤枯槁。", "願箋司命錄英雄，收拾忠魂畀穹昊。"]}