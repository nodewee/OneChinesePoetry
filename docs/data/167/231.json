{"author": "林景熙", "period": "宋", "type": "诗", "title": "遊九鎖山 大滌洞天", "paragraphs": ["九鎖絕人寰，一嶂聳天柱。", "自從開闢來，著此洞天古。", "奇石千萬姿，元不費神斧。", "帝勑守六丁，山夔孰敢侮。", "白晝中冥冥，游者必持炬。", "或絢若霞敷，或蹙若波詭。", "或豎若旌幢，或懸若鐘鼓。", "或虎而爪踞，或鳳而翅舞。", "異狀紛獻酬，清音起擊拊。", "不知金堂仙，恍惚在何許。", "褰衣下側逕，層嵐結瓊乳。", "逕極罅轉深，幽潭蓄風雨。", "劣容童豎入，恐觸蛟龍怒。", "凜乎不可留，長嘯出巖戶。"]}