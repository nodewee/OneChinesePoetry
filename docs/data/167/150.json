{"author": "林景熙", "period": "宋", "type": "诗", "title": "謁陸宣公祠", "paragraphs": ["冰玉爲骨秋爲神，堂堂內相真天人。", "諫草數百垂清芬，仁義一洗功利塵。", "刳肝瀝血空排雲，白日不鑒吾忠勤。", "奉天詔下哀痛新，將士感泣天亦聞。", "皇威雷動清九垠，一紙可敵百萬軍。", "草茅學古期致君，以額扣閽九虎嗔。", "玉堂雲霧當華津，耿耿何不批龍鱗。", "一尊酹古凄夕曛，鵷湖之水春復春。"]}