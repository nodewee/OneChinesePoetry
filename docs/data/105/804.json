{"author": "陸游", "period": "宋", "type": "诗", "title": "海棠歌", "paragraphs": ["我初入蜀鬢未霜，南充樊亭看海棠。", "當時已謂目未睹，豈知更有碧鷄坊。", "碧鷄海棠天下絕，枝枝似染猩猩血。", "蜀姬艷粧肯讓人，花前頓覺無顔色。", "扁舟東下八千里，桃李真成僕奴爾。", "若使海棠根可移，揚州芍藥應羞死。", "風雨春殘杜鵑哭，夜夜寒衾夢還蜀。", "何從乞得不死方，更看千年未爲足。"]}