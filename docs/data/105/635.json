{"author": "陸游", "period": "宋", "type": "诗", "title": "讀書雜言", "paragraphs": ["書亦何用於世哉，聖人之言如造化，巍巍地闢而天開。", "淵源虞唐至周孔，黄河萬里崑崙來。", "天不使諸儒爲戰國血，又不使六藝爲亡秦灰。", "豁如盲瞽見皦日，快若聾聵聞春雷。", "插空泰華起突兀，垂天雲漢森昭回。", "奈何後世獨不省，顧捨夷路趨邛郲。", "不知開眼蹈覆轍，乃欲歸罪車輪摧。", "福有基，禍有胎，一朝産禍吁可哀。"]}