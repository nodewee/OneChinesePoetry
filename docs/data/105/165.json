{"author": "陸游", "period": "宋", "type": "诗", "title": "村老留飲", "paragraphs": ["乘興出遊眺，初不言所之。", "家人固難求，我亦不自知。", "投杖却人扶，疾步莫能追。", "荒寒野廟壖，枯涸漚菅池。", "過門爭邀留，具食不容辭。", "濁醪小甕釀，香飯別甑炊。", "瓦盆進豚肩，石臼擣花飺。", "新冬不易見，醉倒理亦宜。", "舉手謝主人，外强中實衰。", "一觴可以起，它日更爲期。"]}