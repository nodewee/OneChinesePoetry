{"author": "陸游", "period": "宋", "type": "诗", "title": "記悔", "paragraphs": ["我悔不學農，力耕泥水中。", "二月始穡事，十月畢農功。", "我悔不學醫，早讀黄帝書。", "名方手自緝，上藥如山儲。", "不然去從戎，白首捍塞壖。", "最下作巫祝，爲國祈豐年。", "猶勝業文辭，志在斗升祿。", "一朝陪衆雋，所望亦已足。", "豈知賦命薄，平地成怨仇。", "生爲馬伏櫪，死爲狐首丘。", "已矣何所悲，但悔始謀錯。", "賦詩置座傍，聊以志吾怍。"]}