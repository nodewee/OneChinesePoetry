{"author": "陸游", "period": "宋", "type": "诗", "title": "修居室賦詩自警", "paragraphs": ["荒園二三畝，敗屋八九間。", "初至如逆旅，忽逾四十年。", "屋日已朽蠹，我老不自還。", "茅可刈之野，木可伐之山。", "尚復不能具，日夜憂其顛。", "况我虛幻身，念念隨化遷。", "齒墮髮亦縞，鏡中失朱顔。", "其危甚于屋，何恃能牢堅。", "豐汝梨與棗，養汝汞與鉛。", "防疾如待敵，愛氣如守關。", "謀于履霜初，懼在橫流前。", "書紳銘席端，雖老尚可全。"]}