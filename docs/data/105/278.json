{"author": "陸游", "period": "宋", "type": "诗", "title": "春和初遷坐堂中", "paragraphs": ["九月天始霜，澤中多烈風。", "東廂尋丈地，聊以安我躬。", "薪炭南山來，地爐晨暮紅。", "二月春始和，如蟲思舊螫。", "草堂雖褊小，門戶隨事葺。", "闢窗對小山，峰嶂爭嶪岌。", "筆硯陳橫几，圖書羅矮床。", "頡頏燕雀聲，左右蘭茝芳。", "有時苦頑痹，杖藜寄相羊。", "折花與弄水，自適亦何常。"]}