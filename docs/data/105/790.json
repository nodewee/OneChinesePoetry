{"author": "陸游", "period": "宋", "type": "诗", "title": "黄鴉吟", "paragraphs": ["嗟哉黄鴉一何陋，性喜隠翳藏荒囿。", "烟深翅重飛不起，鳴聲穀穀知雨候。", "夜與妖鵩群，又似惡白晝。", "羽毛不足辱彈射，滋味不足登俎豆。", "捕之既無用，鬻之又不售。", "譬之人以支離而全，木以擁腫而壽。", "若予者智不能知農圃，學不能舉孝秀。", "名不譁世，動得嘲詬。", "是亦天下不材之尤，尚何議乎汝後。"]}