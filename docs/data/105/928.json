{"author": "陸游", "period": "宋", "type": "诗", "title": "伏中熱不可過中夜起坐作詩寄五郎", "paragraphs": ["衆星若銀礫，老桂卧海底。", "中夜熱不解，病叟推枕起。", "悲蟲號草根，孤螢照野水。", "樹頭風急生，喘汗真一洗。", "追憶總角初，學古頗自喜。", "祝身願耆老，常恐抱志死。", "豈知才術疏，空自凋髮齒。", "功名永無期，祿不飽妻子。", "歸耕力又憊，得粟半糠秕。", "詩書不可頼，如倚折足几。", "大兒逾六十，逐食走千里。", "路途况艱梗，累月書一紙。", "豈不念歸省，屢請輒見柅。", "幸吾未極衰，汝行姑少止。"]}