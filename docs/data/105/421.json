{"author": "陸游", "period": "宋", "type": "诗", "title": "題尊信齋", "paragraphs": ["於虖孔孟何其卓，如天日月地海嶽。", "正令舉世皆楊墨，邪正豈復勞商榷。", "雖然此道久橫流，執熱其誰不思濯。", "魯鄒遺書世皆讀，要以尊信爲善學。", "吾友希真蓋其人，不肯俯首爲齷齪。", "羹藜飯豆欲老矣，功雖未竟志則慤。", "我居山陰子在閩，闕然不見千里邈。", "澤中久雨道路絕，叩戶忽聞聲剝啄。", "尊信二字子所知，妙質豈復須斤斲。", "伏生九十語已訛，失旦自慚猶喔喔。"]}