{"author": "陸游", "period": "宋", "type": "诗", "title": "憶雲門諸寺", "paragraphs": ["三百六十日，安可日日愁。", "四百八十寺，要須寺寺遊。", "雲門若耶間，到處可淹留。", "金像閟古殿，霜鐘發重樓。", "臨澗見魚躍，穿林聞鹿呦。", "亦有疏豁處，白鷺下綠疇。", "僧固非盡佳，終勝從公侯。", "夜闌煎蜜湯，豈不賢杯甌。", "澤居厭溽暑，慨思風露秋。", "晴雨俱可人，亦莫占鳴鳩。"]}