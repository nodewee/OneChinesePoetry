{"author": "陸游", "period": "宋", "type": "诗", "title": "子遹入城三宿而歸獨坐凄然示以此篇", "paragraphs": ["吾兒早自立，所懼非饑寒。", "我歸自僊蓬，再疏請挂冠。", "明恩華其行，汝亟忝一官。", "得祿寧甚遠，懼違菽水歡。", "我年且九十，亦覺去汝難。", "生死要相守，豈憚聯征鞍。", "但恐老益衰，千里愁關山。", "官期猶累歲，言之已辛酸。", "村醪瀉盎盆，山果亦滿盤。", "春風吹桃李，一笑且團欒。"]}