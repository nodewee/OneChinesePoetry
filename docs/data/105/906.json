{"author": "陸游", "period": "宋", "type": "诗", "title": "暑中北窗晝卧有作", "paragraphs": ["禦疾如治河，但當導之東。", "下流既有歸，自然行地中。", "養生如藝木，培植要得宜。", "常使無夭傷，自有干雲時。", "我少本多疾，屢亦頻危殆。", "皇天實相之，警告意有在。", "中年棄嗜慾，晚歲節飲食。", "中堅却外慕，魔盛有定力。", "死生雖天命，人事常相參。", "茫茫九衢中，百禍起一貪。", "郊虛暑雨餘，巾墮脚不襪。", "高卧北窗凉，超然寄疏豁。"]}