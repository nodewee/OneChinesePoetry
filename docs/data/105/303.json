{"author": "陸游", "period": "宋", "type": "诗", "title": "予素不工書故硯筆墨皆取具而已作詩自嘲", "paragraphs": ["我昔生兵間，淮洛靡安宅。", "髧髦入小學，童丱聚十百。", "先生依靈肘，教以兔園冊。", "僅能記姓名，筆硯固不擇。", "竈煤磨斷瓦，荻管隨手畫。", "稍長遊名場，粗若分菽麥。", "偶窺文房譜，雖慕無由獲。", "筆惟可把握，墨取黑非白。", "硯得石即已，殆可供搗帛。", "從渠膏粱子，竊視笑啞啞。"]}