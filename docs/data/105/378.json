{"author": "陸游", "period": "宋", "type": "诗", "title": "偶觀舊詩書嘆", "paragraphs": ["吾道運無積，何至墮畦畛。", "醯鷄舞甕天，乃復自拘窘。", "外物豈移人，子顧不少忍。", "鶴井與狐妖，正可付一哂。", "繁華夢境閙，零亂空花霣。", "可憐憨書生，尚學居易稹。", "我昔亦未免，吟哦琢肝腎。", "落筆過白雨，聚稿森束筍。", "幸能悟差早，念念常自憫。", "安得從碩儒，稽首謝不敏。"]}