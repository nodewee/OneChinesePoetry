{"author": "陸游", "period": "宋", "type": "诗", "title": "送周郎", "paragraphs": ["我居山陰古大澤，四顧茫茫烟水白。", "平時轍迹所不到，玉樹郎君肯來客。", "衡門僅可俯首過，陋室真成容膝迮。", "木盤設食菜數箸，共飽知君不予責。", "期年相從無夜旦，一日復有千里隔。", "送君津頭泪如綆，老身恨不生羽翮。", "江湖道嶮非一二，觸處兢畏真良策。", "從今日望平安書，我欲燈前手親拆。"]}