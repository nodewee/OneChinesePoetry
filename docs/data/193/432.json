{"author": "劉克莊", "period": "宋", "type": "诗", "title": "辰山道人", "paragraphs": ["道人何爲者，寒暑一破衫。", "髮白具老態，口訥稀冗談。", "我陪小隊來，猿鳥窺層嵐。", "道人方掩戶，燕坐彌陁龕。", "迎客不下山，送客不出庵。", "即之疑槁木，面目寒巉巖。", "贈錢漠然謝，有若投諸潭。", "微言歲計熟，收芋已滿籃。", "斯人未識字，豈必曾遍參。", "所立偶自高，可儆佞與貪。"]}