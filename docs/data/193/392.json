{"author": "劉克莊", "period": "宋", "type": "诗", "title": "象弈一首呈葉潜仲", "paragraphs": ["小藝無難精，上智有未解。", "君看橘中戲，妙不出局外。", "屹然兩國立，限以大河界。", "連營稟中權，四壁設堅械。", "三十二子者，一一具變態。", "先登如挑敵，分布如備塞。", "盡銳賈吾勇，持重伺彼怠。", "或遲如圍莒，或速如入蔡。", "遠砲勿虛發，冗卒要精汰。", "負非繇寡少，勝豈繫彊大。", "昆陽以象奔，陳濤以車敗。", "匹馬郭令來，一士汲黯在。", "獻俘將策勛，得雋衆稱快。", "我欲築壇場，孰可建旗蓋。", "葉侯天機深，臨陳識向背。", "縱未及國手，其高亦可對。", "狃捷敢饒先，諱輸每索再。", "寧爲握節死，安肯屈膝拜。", "有時橫槊吟，句法尤雄邁。", "愚慮僅一得，君才廼十倍。", "霸圖務并弱，兵志貴攻昧。", "雖然屢剋獲，詎可自侈忲。", "呂蒙能馘羽，衛瓘足縛艾。", "南師未宜輕，夜半防斫寨。"]}