{"author": "劉克莊", "period": "宋", "type": "诗", "title": "辰山", "paragraphs": ["一峯疊三洞，迺似弘景樓。", "下洞初俯入，蘚室寒颼颼。", "中洞忽躍出，有逕通玄幽。", "豁然崖谷判，萬態誰鑴鎪。", "或如植寶幢，或如綴珠旒。", "或如鯤鯨飛，或如龍麟游。", "石橋狀天台，木棧疑蜀州。", "稍憇大士巖，遂經羽人丘。", "力窮至上洞，身載雲氣浮。", "未畢山水緣，勉爲塵世留。", "平生避地心，茲焉宜菟裘。", "長斧樵青壁，短簑耘綠疇。", "獨恨汲路遠，溪澗皆背流。", "會當逢異人，卓錫成靈湫。"]}