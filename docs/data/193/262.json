{"author": "劉克莊", "period": "宋", "type": "诗", "title": "跋方雲臺文藁二十韻", "paragraphs": ["文人何瑣碎，夫子獨雄尊。", "擊水移南海，追風出大宛。", "黑潭龍怒起，碧宇鶻孤鶱。", "翕曶波濤湧，須臾電雹奔。", "筆鋒山突兀，墨瀋雨傾翻。", "軒豁青天露，淒迷白晝昏。", "至微該草樹，極大括乾坤。", "金鼓條侯壁，旌旗渭上屯。", "聚如羣玉圃，散似建章門。", "覽岱親臨頂，窮河直至源。", "檄書傳絕漠，詩句落中原。", "猛虎堪鬚捋，脩鯨可氣吞。", "寂寥時數語，浩蕩或千言。", "神與經營力，誰窺斧鑿痕。", "流行通象桂，模刻遍湘沅。", "欲揀皆逢寶，將芟不見繁。", "居然開穾奧，詎肯闖籬籓。", "坎井疑天大，溪流笑海渾。", "不妨兒輩撼，姑付後人論。", "拙詠雖卑弱，因公儻並存。"]}