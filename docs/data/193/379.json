{"author": "劉克莊", "period": "宋", "type": "诗", "title": "上巳與二客游水月洞分韻得事字", "paragraphs": ["勝踐造物慳，貧交世情棄。", "昔戒十客來，旦無一人至。", "惟余暨兩君，鼎足坐水次。", "歡言天氣佳，誰謂風土異。", "高吟雜騷選，序酌逮髫穉。", "滌崖去惡詩，捫石認缺字。", "古來幾禊飲，傳者纔一二。", "蘭亭感慨多，未了生死事。", "杜陵更酸辛，窮眼眩珠翠。", "旨哉茲日遊，超然遺塵累。", "消摇千載後，尚有浴沂意。", "巖扉滑如玉，歲月可鎸識。"]}