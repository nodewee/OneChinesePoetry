{"author": "劉克莊", "period": "宋", "type": "诗", "title": "關仝驟雨圖", "paragraphs": ["四山昏昏如潑墨，行人對面不相覿。", "淒乎太陰布肅殺，闇然混沌未開闢。", "千丈拏空蟄龍起，一聲破柱春雷疾。", "我疑人間瓠子决，或是天上銀河溢。", "異哉煙霏變態中，山川墟市明歷歷。", "茅寮竹寺互掩映，疎舂殘磬渺愁寂。", "叟提魚出寒裂面，童叱牛歸泥沒膝。", "羊腸峻坂去天尺，馿饑僕瘦行安適。", "林僧卸笠窘迴步，海商拋矴憂形色。", "縱覽鯤鵬信奇偉，戲看鳧鴈亦蕭瑟。", "乃知畫妙與天通，模寫萬殊由寸筆。", "大而海嶽既盡包，細如針粟皆可識。", "向來關生何似人，想見丘壑橫胸臆。", "嗚呼使移此手爲文章，豈不擅場稱巨擘。"]}