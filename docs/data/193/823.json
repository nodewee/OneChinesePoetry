{"author": "劉克莊", "period": "宋", "type": "诗", "title": "題龍眠十八尊者", "paragraphs": ["嘗聞天台境，肉身往無從。", "仁夫示此圖，恍惚游其中。", "應真一一若舊識，或踞怪石臨飛淙。", "山鬼投牒何敬恭，天女問法尤丰茸。", "盆魚鬐鬛等針粟，放去夭矯拏空濛。", "山深無人地祇出，被服導從侔王公。", "前驅鷙獸後夔魍，徐行殿以一瘦筇。", "巉巉蒼壁謖謖松，下有老宿眉雪濃。", "石橋滅沒雲氣斷，似是鬼國非天宮。", "層冰融結挾怒瀑，毒虺噴薄含腥風。", "至人於此方入定，壞衲羃首枯株同。", "等閑一坐六十劫，汝技有盡吾無窮。", "書生往往談性命，怵以禍福猶兒童。", "倒持手版口勸進，對此寧不面發紅。", "我知龍眠筆外意，要與濁世鍼盲聾。", "退之云釋善變幻，愷之謂畫能神通。", "幻耶神耶兩莫詰，與子持叩西山翁。"]}