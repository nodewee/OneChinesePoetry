{"author": "劉克莊", "period": "宋", "type": "诗", "title": "再題鍾賢良詠歸堂", "paragraphs": ["伏戲以來凡幾年，六經之外凡幾書。", "人間簡冊渺烟海，君以約法包無餘。", "往年華轂臨敝廬，舌端霆卷俄電舒。", "平欺賈董等下駟，冷笑服鄭真蠹魚。", "千詢萬扣答如響，捫腹始媿吾空虛。", "伯高辟易季度走，六論三策何時攄。", "又言諸子皆丈夫，經笥武庫隨所須。", "觀君毛骨老猶爾，惜也未見雛與駒。", "方今主相求極諫，君曷不携軾轍俱。", "自云素鄙從橫學，尚友洙泗談古初。", "堂堂冕輅豈不好，却慕點也寧非迂。", "行當端委秉周禮，未可春服從魯儒。"]}