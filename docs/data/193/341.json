{"author": "劉克莊", "period": "宋", "type": "诗", "title": "發臨川", "paragraphs": ["始予丱角來，家君綰銅墨。", "縣齋多休暇，縣圃足戲劇。", "雖云嗜梨栗，亦頗窺簡冊。", "弟妹俱孩幼，親髮方如漆。", "後予捧檄至，軒蓋候廣陌。", "於時志氣銳，門戶况烜赫。", "郡花照席紅，湖柳拂鞍碧。", "耆老互問訊，酒餼紛狼籍。", "今予挑包過，城郭宛如昔。", "高年凋落盡，滿眼少朋識。", "管子仕瘴烟，屈叟掩泉穸。", "蓽門訪舊師，目闇面黧黑。", "買醪與之酌，往事話歷歷。", "既生異縣感，遂起故鄉憶。", "吾翁墓草深，高堂已斑白。", "貧居滫髓空，遠遊溫凊隔。", "二季官海濱，女子各有適。", "曾不如阿奴，碌碌在母側。", "回思盛壯時，去矣復難得。", "因成臨川吟，吟罷淚橫臆。"]}