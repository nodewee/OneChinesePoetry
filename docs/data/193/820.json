{"author": "劉克莊", "period": "宋", "type": "诗", "title": "陪西山遊鼓山一首", "paragraphs": ["先生廊廟姿，非直藩翰才。", "南州彩旗留，北闕丹詔催。", "重臣方暑行，停驂小裴回。", "客中載枚鄒，物外尋宗雷。", "遂窮天海觀，一豁風雲懷。", "眷言此靈山，自判宇宙來。", "登臨幾朱輪，滅沒隨飛埃。", "堂堂蔡與趙，繼者其誰哉。", "共惟勳業侔，况乃名節偕。", "伊余忝載筆，適值祖帳開。", "雖陪叔子游，獨抱湛輩哀。", "餞詩堪覆瓿，不敢鎸蒼崖。"]}