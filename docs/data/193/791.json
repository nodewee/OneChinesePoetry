{"author": "劉克莊", "period": "宋", "type": "诗", "title": "和南塘食荔歎", "paragraphs": ["君欲和詩無匆匆，唱首天下文章公。", "今年荔子况倍熟，亭亭錦蓋高張空。", "猿偷鴉啄牧童采，林間殘顆猶殷紅。", "在昔唐家充歲貢，吟諷何止杜陵翁。", "南窮交州西蜀土，快馬馱送如飛龍。", "絳裳冰肌初照眼，玉環一笑恩光濃。", "惟閩以遠幸免涴，一顆不到溫泉宮。", "自從陳紫無真本，皺玉晚出尤稱雄。", "邇來雞舌擅瑰瑋，贊香譽味萬喙同。", "麟臺仙人親題品，天爲此果開遭逢。", "乃知微物似有數，聲價亦與時汙隆。", "列聖儉德被華戎，微如淮白不敢供。", "奈何置驛奉私室，安得木鐸觀民風。", "山蹊谷塹日力窮，血肩踠足馳筠籠。", "請公移此食荔歎，置在薰風殿閣中。"]}