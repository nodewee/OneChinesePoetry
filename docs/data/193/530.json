{"author": "劉克莊", "period": "宋", "type": "诗", "title": "郭熙山水障子", "paragraphs": ["高爲峯嵐下濤江，極目森秀涵蒼凉。", "始知著色未造極，壹似醜女施鉛黄。", "驚泉駭石聚幽怪，巨楠穹柏蟠老蒼。", "鹿門寺，華子岡，是耶非耶遠莫詳。", "疑聞鍾聲起晻靄，似有帆影來微茫。", "陌窮渡絕雪滿坂，馿鞍釣笠分毫芒。", "炎曦亭午試展玩，坐覺煙雨生縑緗。", "古來絕藝必名士，俗史辟易安敢當。", "大年脂粉米老狂，先朝僅數燕侍郎。", "吾聞汾陽子，貴購父畫一筆不許它人藏。", "矮屏短軸已可寶，况此四幅垂華堂。", "嗚呼主人謹護守，神雷鬼電或取將。"]}