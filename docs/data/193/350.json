{"author": "劉克莊", "period": "宋", "type": "诗", "title": "謁南嶽", "paragraphs": ["中原昔分裂，五嶽僅存一。", "嗟余生東南，有眼乃未覿。", "清晨犯寒慄，馬上青歷歷。", "怪雲何處來，對面失崷崒。", "午投勝業寺，僧訝余不懌。", "茗餘因獻嘲，君定非韓匹。", "彼來既軒露，君至若封鐍。", "余謂僧無躁，茲可以理詰。", "止僧坐悅亭，霾翳忽冰釋。", "石廩先呈身，岣嶁俄見脊。", "須臾天柱開，最後祝融出。", "高峰七十二，固已得彷彿。", "鄴侯何嘗死，懶殘元非寂。", "恍疑在山中，明當往尋覓。", "咄哉三尺雪，孤此一雙屐。", "駕言款靈瑣，樓堞晃丹赤。", "柏深不見人，畫妙如新筆。", "珠瓏千娉婷，彈棋拊瑶瑟。", "茫茫鬼神事，荒幻難究悉。", "吾師太史公，江淮徧浪迹。", "茲焉又浮湘，汗漫恣遊陟。", "雖然乏毫端，亦頗增目力。", "規模五字體，蟠屈萬丈碧。", "詩成投褚中，何必題廟壁。"]}