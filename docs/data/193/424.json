{"author": "劉克莊", "period": "宋", "type": "诗", "title": "荔支巖", "paragraphs": ["異境閟神奇，一罅通深阻。", "呀然張蟾吻，光怪腹中貯。", "始來尚覿面，稍進但聆語。", "迴頭失塵世，束縕行里所。", "石房容十客，石柱徑丈許。", "眠獒若將吠，墜果疑可咀。", "平生聞化城，今見玉樓櫓。", "陟高既趫捷，循狹或傴僂。", "忽逢路窮處，淺浪隔洲渚。", "心知仙聖居，欲到無飛羽。", "向非薪燭力，往返何異瞽。", "重游儻未卜，聊向詩中覩。"]}