{"author": "劉克莊", "period": "宋", "type": "诗", "title": "棲霞洞", "paragraphs": ["往聞耆老言，茲洞深無際。", "闇中或識路，塵外別有世。", "幾思絕人事，齎糧窮所詣。", "棋終出易迷，炬絕入難繼。", "孤亭渺雲端，於焉小休憇。", "憑高眺城闕，擾擾如聚蚋。", "盡捐滓穢念，遂有飛舉勢。", "山靈媢清遊，雨意來極銳。", "濛濛濕莎草，浥浥凉松桂。", "暝色不可留，悵望崖扉閉。"]}