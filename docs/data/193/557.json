{"author": "劉克莊", "period": "宋", "type": "诗", "title": "池上榴花一本盛開", "paragraphs": ["炎州氣序異，十月榴始華。", "是誰初植此，石罅抽根斜。", "綠陰蔽朝曦，朱艷奪暮霞。", "始猶一二枝，俄已千百葩。", "染人不能就，畫史無以加。", "洛陽擅牡丹，久矣埋胡沙。", "蜀州夸海棠，邈然隔夔巴。", "安知籬壁間，亦有尤物耶。", "坐令農圃室，化爲金張家。", "詩人好模擬，凍蕊并寒槎。", "斯篇儻令見，無乃譏吾奢。"]}