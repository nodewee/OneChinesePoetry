{"author": "劉克莊", "period": "宋", "type": "诗", "title": "戴秀巖", "paragraphs": ["茲巖視諸峰，厥狀尤崢嶸。", "舊爲碧蘚封，新有朱棧橫。", "縻腰尚恐墜，束炬劣可行。", "外狹中乃寬，始闇俄忽明。", "仰視神魄悸，俯顧形殻輕。", "遂覽丹爐基，微聞玉鼓聲。", "源深足力盡，路黑雲氣生。", "不辨晝夜分，恍疑世代更。", "嘗聞學神仙，所得由專精。", "豈吾諸名士，羨彼一老兵。", "欣然約同志，嗣此將尋盟。", "安知無白鹿，絕頂來相迎。"]}