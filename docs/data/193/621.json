{"author": "劉克莊", "period": "宋", "type": "诗", "title": "水心先生爲趙振文作馬堘歌次韻", "paragraphs": ["洛陽牡丹隔萬里，棘荒姚魏扶不起。", "馬堘近在杭州陌，野人只向詩中識。", "勻朱傅粉初窺牆，海棠爲屋辛夷房。", "千林春色已呈露，一株國艷猶閟藏。", "多情荀令香透袖，俊遊恐落都人後。", "摇鞭深入紅雲鄉，解衣旋貰黄縢酒。", "淮南芍藥初過兵，人生何必塞上行。", "墜裀委壤各有命，肯學凍士鳴不平。", "移家欲傍園翁住，手開蕪地通蘋渚。", "尋芳栩栩趁蝶飛，逐臭紛紛憐蚋聚。", "君不見玄都吟筆妙燕許，詩人却遣世人怒。", "君若拏舟獨往時，我亦荷鋤相隨去。"]}