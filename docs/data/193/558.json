{"author": "劉克莊", "period": "宋", "type": "诗", "title": "蘇李泣別圖", "paragraphs": ["風雲慘悽，草樹枯死。", "笳鳴馬嘶，弦驚鶻起。", "熟看境色非人間，祁連山下想如此。", "手持尊酒別故人，此生再面真無因。", "胡兒漢兒俱動色，路傍觀者爲悲辛。", "歸來暗灑茂陵淚，子孟少叔方用事。", "白頭屬國冷如冰，空使穹廬歎忠義。", "茫茫事往頼畫存，每愁歲久縑素昏。", "即今畫亦落人手，古意淒涼誰復論。"]}