{"author": "劉克莊", "period": "宋", "type": "诗", "title": "八桂堂呈葉潜仲", "paragraphs": ["之子初度日，畏客如避仇。", "朱門禁入謁，青山招出遊。", "置醴泉石間，凉意生觥籌。", "風檻絳華馥，冰盆丹實浮。", "起誦眉壽篇，酌君介千秋。", "煌煌丞相孫，少也宜襲侯。", "黑頭去云遠，白髮來何稠。", "君言權位盛，孰若志意修。", "靜觀鐘鼎族，起滅猶輕漚。", "祝君象韓呂，不羨熺與攸。"]}