{"author": "劉克莊", "period": "宋", "type": "诗", "title": "癸水亭觀荷花一首", "paragraphs": ["執熱屏人事，偃卧慵巾裳。", "過門二三友，失喜跣下床。", "鳴騶出華陌，聯轡遵野塘。", "崇軒俯萬荷，濯濯涵波光。", "都忘瘴海中，疑墮玉井傍。", "遠無膏粉氣，近有冰雪凉。", "製葉可以衣，采菂可以嘗。", "離騷譜靈草，品爾列衆芳。", "似曾識三閭，安肯肖六郎。", "詞人更儇薄，比詠猶妃嬙。", "曷不觀茲華，意色和而莊。", "風吹月露洗，豈若冶與倡。", "衆方慕絕艷，誰能參微香。", "余詩縱枯淡，一掃時世粧。"]}