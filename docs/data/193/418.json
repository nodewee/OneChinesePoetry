{"author": "劉克莊", "period": "宋", "type": "诗", "title": "中秋湘南樓餞張昭州", "paragraphs": ["臺使選良牧，詔下帝曰俞。", "高牙植華艦，餞者來傾郛。", "明月滿麗譙，寒光映尊壺。", "桂人願少留，昭人望疾驅。", "一室可爲政，况迺有國都。", "嶺民日以耗，丁口彊半無。", "洋洋紫雲詔，侯其勒座隅。", "道鄉游息處，暇日披榛蕪。", "鄙拙忝投分，臨風獨躊躇。", "頗念友離索，寧論鬼揶揄。", "何繇扣鈴閣，百榼傾兵厨。"]}