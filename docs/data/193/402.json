{"author": "劉克莊", "period": "宋", "type": "诗", "title": "慈氏閣", "paragraphs": ["閣建五季時，丹碧晃層纍。", "吾行半區中，鉅麗莫與比。", "想方營綜時，霸心極雄侈。", "但思窮耳目，寧論竭膏髓。", "一朝陵谷變，飛電掃僣壘。", "湘波日夜流，不洗爭篡耻。", "惟存浮屠居，願力久未毀。", "夕陽吊陳迹，危檻聊徙倚。", "遥憐下界熱，高處凉如水。", "若非逼嚴鑰，坐待鐘聲起。"]}