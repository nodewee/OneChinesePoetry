{"author": "洪咨夔", "period": "宋", "type": "诗", "title": "次韵臨安趙丞讀紹運圖", "paragraphs": ["燧農以前疑傳疑，理耶亂耶難盡知。", "唐虞三代號極治，說着已是令人悲。", "古來神器付有德，人心天命何容私。", "使朱與均不豚犬，亦家天下如啟時。", "乾尊坤卑大分定，孰陽爲耦陰爲奇。", "南巢牧野可自諉，爲民噓寒濯其痍。", "後來龍虎戰劉李，大氐鸇獺驅秦隋。", "杯羹分我弗暇顧，肯與兒女同車馳。", "晉陽宮監計可劫，機穽不管爲天窺。", "橘中老翁虬髯客，冷看世變從旁嗤。", "當塗典午夜負耳，南北五代晝攫之。", "螳螂黄雀遞相視，誰肯帖耳甘伏雌。", "日月出矣爝火熄，此殆天意非人爲。", "所嗟患失長樂老，東家淅米西家炊。", "榮華富貴風雨過，但見金椎控人頤。", "君侯讀書眼如月，坐閲兩岸隨舟移。", "詩成索酒澆磊磈，通德裙带紅榴垂。"]}