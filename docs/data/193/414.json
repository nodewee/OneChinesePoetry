{"author": "劉克莊", "period": "宋", "type": "诗", "title": "題胡仲威文藁", "paragraphs": ["熟讀執事文，恍如入寶山。", "瑰異千萬種，一一無可刪。", "瑶草既俯拾，珠樹亦仰攀。", "美玉不知數，照映穹壤間。", "大者中圭瓚，小者堪佩環。", "居然郊廟器，胡爲委荆菅。", "嗟余頗識寶，對之清涕潸。", "携寘蔀屋內，虹氣驚市闤。", "常恐陽虎輩，竊去亡繇還。", "何當變姓名，袖出函谷關。"]}