{"author": "劉克莊", "period": "宋", "type": "诗", "title": "三月十四日陪帥卿出遊一首", "paragraphs": ["未出堯山雲，既出雲徐開。", "君侯與天通，造化力可回。", "駕言訪巖扉，羣彥森然陪。", "旗鉞映川原，笳吹喧蒿萊。", "掃石坐夷曠，捫葛窺崔嵬。", "訾洲久蕪沒，草樹皆新培。", "范張數君子，遺刻蒼蘚埋。", "方羊不忍去，返照明千崖。", "沙禽就栖宿，綵鷁猶泝洄。", "眷焉宇宙間，此樂何常哉。", "鄴都會應劉，梁園命鄒枚。", "主公富貴人，襟抱尤雄猜。", "當年篇翰存，往往鄰俳諧。", "英英大都督，羔鴈招遺才。", "雲煙生妙筆，冰雪懸靈臺。", "况復是夕霽，素魄海上來。", "一碧九萬里，空洞無纖埃。", "臨風惜飲量，孤負黄金罍。", "座中盡文豪，授簡奚徘徊。", "吾詩固拙速，聊爲石生媒。"]}