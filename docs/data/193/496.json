{"author": "劉克莊", "period": "宋", "type": "诗", "title": "蔡忠惠家觀墨蹟", "paragraphs": ["維蔡郡之望，過者必式閭。", "嚴嚴端明廳，遺像猶肅如。", "頗聞手澤富，儻許窺珍儲。", "主人命發笥，棐几同卷舒。", "比顔倍秀麗，眡柳加敷腴。", "亳杭兩記在，妙與蠟本殊。", "洛橋字尤佳，其大徑尺餘。", "班班名臣帖，煌煌昭陵書。", "坐令承學士，若覩慶曆初。", "向來故家物，聚散何忽諸。", "祭器抱它適，玉軸棄路隅。", "端明夢奠時，譍門惟一孤。", "厥裔日以蕃，廟院蜂房居。", "寸紙惜如命，不博明月珠。", "乃知儒澤遠，浮榮無根株。", "勗哉守視者，巾襲防蠹魚。"]}