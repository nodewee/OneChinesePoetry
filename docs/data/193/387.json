{"author": "劉克莊", "period": "宋", "type": "诗", "title": "弔錦雞一首呈葉任道", "paragraphs": ["炎州産文雞，毛羽固天稟。", "朱丹飾尾距，綵繡錯衿衽。", "主人極珍憐，龠合分俸廩。", "置諸後園中，小奴司啄飲。", "地荒籠柵疎，客見輒危懔。", "點狸出沒精，豪鼠窺伺稔。", "諒垂彼饞涎，或瞯君高枕。", "駭機中夕發，果以斃來諗。", "裂冠首立碎，齧嗉聲已噤。", "酷哉三尺喙，殘此一段錦。", "長嗟命瘞埋，詎忍付烹飪。", "始爲文采累，終欠智慮審。", "老瞞戕孔公，千載憤凜凜。", "黄祖殺處士，麤暴犯流品。", "况茲毒鷙物，尤索防閑甚。", "善視雙翠衣，夜凉勿嗜寢。"]}