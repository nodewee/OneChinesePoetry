{"author": "劉克莊", "period": "宋", "type": "诗", "title": "泛西湖", "paragraphs": ["桂湖亦在西，豈減潁與杭。", "丹橋抗崇榭，淥波浮輕航。", "休沐陪勝餞，軒蓋何煒煌。", "停橈藕華中，一目千紅裳。", "詎知白晝永，但覺朱夏凉。", "古洞半蕪廢，仙人今在亡。", "踞石散醉髮，吸澗澆吟腸。", "延緣繚溪步，詰曲經禪房。", "野鳥啼密竹，高蟬嘒疎楊。", "雖無絲管樂，談論諧宮商。", "諸君敏於詩，援筆如蜚翔。", "顧予乏華藻，山鷄追鸞皇。", "頗能讀古碑，所恨侵夕陽。", "明發復擾擾，前游未可忘。"]}