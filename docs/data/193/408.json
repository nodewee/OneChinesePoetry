{"author": "劉克莊", "period": "宋", "type": "诗", "title": "秋日會遠華館呈胡仲威", "paragraphs": ["嶺表豈必熱，庚伏頻滂沱。", "薄暮辱招要，盆李參瓶荷。", "君侯如長松，折節交藤蘿。", "奇字識夏鼎，古音彈雲和。", "今日素商至，高屋凉意多。", "夜清群籟息，已有蛩鳴莎。", "人生不飲酒，賢愚同銷磨。", "拍手問湘纍，獨醒欲如何。", "謬承青眼顧，詎惜蒼顔酡。", "客散我亦歸，耿耿看斜河。"]}