{"author": "劉克莊", "period": "宋", "type": "诗", "title": "榕溪隠者", "paragraphs": ["榕溪有隠者，幽事在溪曲。", "治地可十畝，方整如弈局。", "始行入荆扉，漸進至茅屋。", "樹之百盆蘭，繚以萬竿竹。", "解衣憇繁陰，擁鼻參微馥。", "主人聞客來，引避若駭鹿。", "却詢守舍兒，云已出賣墨。", "壁間見其像，絛褐巾一幅。", "安知非回仙，寄跡混塵俗。", "矢詩慕高風，君歸儻肯讀。"]}