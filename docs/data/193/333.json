{"author": "劉克莊", "period": "宋", "type": "诗", "title": "發枕峰", "paragraphs": ["蒼頭奉辟書，嚴裝犯蕭辰。", "豈不謀出處，歲儉水菽貧。", "曛黑投山中，明發趨江濱。", "漁父隠者歟，葉舟方垂緡。", "相逢飄然逝，似笑來往頻。", "白鷗我同盟，青山吾故人。", "即之欲與言，邈若不可親。", "昔迎歸軒喜，今見行橐嗔。", "素願悵未諧，抱慙終此身。", "先賢遠志喻，千載猶如新。"]}