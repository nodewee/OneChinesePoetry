{"author": "劉克莊", "period": "宋", "type": "诗", "title": "賦西淙瀑布得斷字", "paragraphs": ["蒼山七百畝，主人新買斷。", "于時積霧開，素瀑掛青漢。", "泠泠瑟初鏗，璀璀珠乍貫。", "久晴雨瓢翻，忽暖冰柱泮。", "恍如白浪湧，翔舞下鳧鴈。", "又疑黄河决，禜祭沉玉瓚。", "不然蟒出穴，或是虹吸澗。", "客言下有潭，龍伏不可玩。", "攫拏起雲氣，噴薄蘇歲旱。", "平生愛奇心，欲此築飛觀。", "沿流踏淺清，陟巘騰汗漫。", "低頭拜主人，分我華山半。"]}