{"author": "劉克莊", "period": "宋", "type": "诗", "title": "明皇按樂圖", "paragraphs": ["鶑啼花開春晝遲，掖庭無事方遨嬉。", "廣平策免曲江去，十郎談笑居台司。", "屏間無逸不復覩，教雞能鬭馬能舞。", "戲呼寧哥吹玉笛，催喚花奴打羯鼓。", "南衙群臣朝見疎，老伶巨璫前後趨。", "阿瞞半醉倚玉座，袖有曲譜無諫書。", "金盆皇孫真龍種，浴罷六宮競圍擁。", "惜哉傍有錦綳兒，蹴破咸秦跳河隴。", "古來治亂本無常，東封未了西幸忙。", "輦邊貴人亦何罪，禍胎似在偃月堂。", "今人不識前朝事，但見斷縑粧束異。", "豈知當日亂離人，說著開元總垂淚。"]}