{"author": "劉克莊", "period": "宋", "type": "诗", "title": "寄題南康胡氏春風堂", "paragraphs": ["芋魁菜甲必同食，石田茅屋不忍析。", "有時對床聽風雨，有時共燈窺簡冊。", "大兄獨抱古人道，群季各修弟子職。", "一門和氣常如春，紫荆花開庭草碧。", "宛然生在舞雩時，又若坐於明道側。", "吾嘗三復棠棣詩，周公千載有慙色。", "共梨分棗能幾何，摘瓜煮豆堪太息。", "區區錐刀未足讓，伯夷遜國采薇喫。", "君能聚族真卓行，余亦爲兄愧涼德。", "莫年有意觀廬山，因作春風堂上客。"]}