{"author": "劉克莊", "period": "宋", "type": "诗", "title": "牛田鋪大雪", "paragraphs": ["暝色蟠空起，獰飈激地吹。", "漸看雲布濩，稍有霰紛披。", "蔌蔌初飄瓦，輕輕已點墀。", "居人朝未覺，客子夜先知。", "巧似莊嚴就，勻如剪刻爲。", "充庭冰氏喜，縞戶染人疑。", "灑密苔緘遍，擎多樹壓垂。", "高峰迷頂踵，遠渡失津涯。", "窘兔低蹲草，僵禽默墮枝。", "馬難分牝牡，烏不辨雄雌。", "倏忽斜還整，冥濛合又離。", "半埋官路堠，亂打寺廊碑。", "猛勢欺袍絮，寒光照鬢絲。", "店荒敲盡閉，橋滑步尤危。", "破釜羹霜菜，殘爐燎濕萁。", "廢粧憐婦怯，露骭笑兒癡。", "乍起毛皆蝟，深藏手亦龜。", "犬驚鄰吠急，雞噤野鳴遲。", "偏滯南轅路，翻思北戍時。", "旌旗鳴鴈塞，刁斗亂鵝池。", "呵筆堪飛檄，收燈可覆棋。", "暮營蒙虎卧，曉獵臂鷹隨。", "浴鐵成何事，披簑自一奇。", "空山吟忍凍，窮巷齧充饑。", "授簡悲才退，烘衣感氣衰。", "稍欣茅瘴薄，已覺麥畦滋。", "病怕村茶冷，愁嫌市酒醨。", "带間三十韻，聊補昔人遺。"]}