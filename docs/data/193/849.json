{"author": "劉克莊", "period": "宋", "type": "诗", "title": "重餞趙信州分韻得寢字", "paragraphs": ["近甸騷屑餘，當宁焦勞甚。", "剖符寄非輕，弄印擇已審。", "盎然春風和，解此寒色凜。", "吾聞守四隣，豈必衛堂寢。", "惡馬易調伏，小鮮難烹飪。", "臘前況屢白，秋杪定一稔。", "我侯但凝香，彼州自奠枕。", "英英尚書郎，餞詩麗如錦。", "驪珠忽滿軸，繼者皆曹沈。", "顧予如病鶴，欲鳴聲復噤。", "寧論鬼揶揄，行以親來諗。", "南歸掣齋鈴，儻留故人飲。"]}