{"author": "劉克莊", "period": "宋", "type": "诗", "title": "五月二十七日游諸洞", "paragraphs": ["來南百慮拙，所得惟幽尋。", "矧余玉雪友，共此丘壑心。", "江亭俯虛曠，穴室窮邃深。", "是時薄雨收，白靄籠青岑。", "棄筇追野步，却扇開風襟。", "炎方豈必好，差遠鼙鼓音。", "且願海道清，莫問神州沉。", "徘徊惜景短，留滯畏老侵。", "昨遊感鶑哢，今至聞蟬吟。", "常恐官事縶，佳日妨登臨。", "譬如逃學兒，汲汲貪寸陰。", "何因釋膠擾，把臂偕入林。"]}