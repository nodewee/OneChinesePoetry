{"author": "劉克莊", "period": "宋", "type": "诗", "title": "訪李公晦山居", "paragraphs": ["烏洲在橋北，我僕云路迂。", "語僕爾何知，彼有高士廬。", "問樵得處所，林樾尤扶疎。", "脩竹僅萬箇，古梅非一株。", "小畦植蔬果，復有沼可漁。", "下馬式籬藩，攝袂循庭除。", "不聞雞犬聲，茶烟起庖厨。", "伊人道義富，豈比山澤臞。", "蕭然蓬蒿中，尚友泗與洙。", "古來連雲第，翕赫衆競趨。", "漸臺暨郿塢，變滅纔須臾。", "聖門不朽事，廼屬陋巷儒。", "願君長保此，是亦顔之徒。"]}