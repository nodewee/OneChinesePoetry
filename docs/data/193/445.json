{"author": "劉克莊", "period": "宋", "type": "诗", "title": "發湘潭驛寄府公", "paragraphs": ["走本山中人，感激趨燕臺。", "謬辱弓旌招，愧乏謀議陪。", "先生如春風，盎然噓陳荄。", "曉入開玉帳，夕話扃鈴齋。", "下榻驚一府，撰杖窮千崖。", "豈曰君畜伋，實惟子視回。", "歲晚謀北轅，凄其難爲懷。", "欲言先菀結，既决猶徘徊。", "是日戒行李，送者皆鄒枚。", "兵厨遺珍餉，祖席羅寶釵。", "下令許卜夜，寧畏街鼓催。", "詰旦枉牙纛，山亭陳金罍。", "都人如堵牆，謂我何榮哉。", "未聞從事去，親致元戎來。", "繾綣談至夜，霜月照露苔。", "長跪抱馬足，離緒焉能裁。", "麗譙落天杪，悵望空倚桅。", "昔人死知己，骨朽名不埋。", "公有管樂姿，愚非溫石才。", "他時倘後凋，安敢忘栽培。"]}