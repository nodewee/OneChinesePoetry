{"author": "劉克莊", "period": "宋", "type": "诗", "title": "道傍松一首", "paragraphs": ["入閩多古松，夾道疎復密。", "未嘗識兵火，既久蔽雲日。", "蠢茲惰游民，深夜腰斧出。", "斸根取脂肪，竊負如鬼疾。", "譬諸人刖趾，僵仆立可必。", "供君一瞬光，夭彼千歲質。", "暴殄聖垂誡，樵採官著律。", "徼吏嗜雞豚，熟視不訶詰。", "登高撫逵路，巨幹日蕭瑟。", "哀哉暑行人，暍死誰汝恤。"]}