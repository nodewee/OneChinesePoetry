{"author": "洪咨夔", "period": "宋", "type": "诗", "title": "中春望後一日登玲瓏", "paragraphs": ["出郭暄欲暑，涉林清自秋。", "步隨目力高，身與山氣浮。", "飛來辛夷花，拾得蓮葉舟。", "一聲提壺盧，四顧叢薄幽。", "詰屈九曲屏，突兀十二樓。", "泉流澗級峻，雲起峰陰稠。", "左摩紫髯兕，右拂蒼鱗虬。", "牽衣憇更好，擁策登三休。", "上呼笙簫侶，下瞰錦繡州。", "豁落不平事，消融無涯憂。", "太極浩初判，此山鬰相繆。", "幾人記曾來，老苔蝕琱鎪。", "玲瓏聽我歌，歌徹玲瓏愁。", "有酒且湑我，羲娥雪人頭。"]}