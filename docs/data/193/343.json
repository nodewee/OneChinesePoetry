{"author": "劉克莊", "period": "宋", "type": "诗", "title": "自撫至袁連日雨霰風雪一首", "paragraphs": ["窮臘天地閉，雲氣匝野垂。", "何况袁撫間，積潦盈路歧。", "寸晷拔寸步，一堠費一時。", "忽跌落深淖，有似鳥著𥻿。", "寒日已西匿，游子方南馳。", "孤店渺煙際，僮馬饑以羸。", "霏霏雪沒骭，憯憯風裂肌。", "古人貴遺體，不肯臨深危。", "兒行風雪中，慈母安得知。", "終當投紱去，重補南陔詩。"]}