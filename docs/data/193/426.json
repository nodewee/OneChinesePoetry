{"author": "劉克莊", "period": "宋", "type": "诗", "title": "佛子巖", "paragraphs": ["環郭洞府多，所患在卑濕。", "斯巖獨虛敞，他境未易及。", "穹如層屋構，廣可百客集。", "開竇送雲出，掃壑延月入。", "穴居倘堪謀，徑欲老樵汲。", "絕顛尤玲瓏，苔磴不計級。", "惜爲僧所涴，飛棟緣嶪岌。", "佞佛墮癡想，明鬼趨陋習。", "遂令登眺者，欲往足若縶。", "何當一燎空，盡見萬仞立。"]}