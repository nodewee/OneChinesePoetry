{"author": "洪咨夔", "period": "宋", "type": "诗", "title": "散策", "paragraphs": ["窈窕薜荔徑，勃窣薝蔔林。", "六出無他香，御此衆綠陰。", "低頭拾摽梅，齒老酸不禁。", "仰看栗鼠度，危梢與雲侵。", "百舌巧滕頰，時過聲自沉。", "摶黍晚得意，睍睆流好音。", "水旁兩三家，煮繭矮屋深。", "午忙不暇饁，荷鉏歸藁砧。", "夾橋女蘿密，趨塢孫竹森。", "仙人左元放，拍手東西岑。", "一氣地依天，萬事古猶今。", "溪山豈不好，感槩霜滿簪。", "前乎千百年，有人獲我心。", "後乎千百年，知誰同此襟。"]}