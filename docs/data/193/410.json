{"author": "劉克莊", "period": "宋", "type": "诗", "title": "伏波巖", "paragraphs": ["懸壁萬仞餘，江流繞其趾。", "仰視不見天，森秀拔地起。", "中洞既深豁，旁竇皆奇詭。", "惜哉題識多，蒼玉半鑱毀。", "安得巨靈鑿，永削崖谷恥。", "緬懷兩伏波，往事可追紀。", "銅柱戍浪泊，樓船下湟水。", "時異非一朝，地去亦萬里。", "山頭博德廟，今爲文淵矣。", "謂予詩弗信，君請訂諸史。"]}