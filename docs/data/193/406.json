{"author": "劉克莊", "period": "宋", "type": "诗", "title": "曾公巖", "paragraphs": ["廣室內嵌空，層峰外巍嵬。", "仰視駭懸石，俯踐愁滑苔。", "古竇風肅肅，陰澗泉洄洄。", "飛梁跨其間，上可陳尊罍。", "愛凉復畏濕，當暑重裘來。", "名巖者誰歟，兄固弟子開。", "憶昔建中初，國論幾一迴。", "惜也祖荆舒，卒爲清議排。", "至今出牧地，姓字留蒼崖。", "躊躇增歎慨，日入禽聲哀。"]}