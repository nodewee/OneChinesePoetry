{"author": "劉克莊", "period": "宋", "type": "诗", "title": "書堂山", "paragraphs": ["子厚文章宗，仲塗豈後身。", "不肯作崑體，寧來牧湘濱。", "誅茅翠麓顛，日與書卷親。", "剗去五季衰，挽回六籍醇。", "歐尹相繼出，孤唱繇伊人。", "風流喟已遠，尚喜棟宇新。", "千峯高叢叢，一江碧粼粼。", "禽魚暨草樹，纖悉几案陳。", "澗泉既可汲，山木亦可薪。", "熟讀壁間藏，痛掃毫端塵。", "勗哉山中友，勿厭泉石貧。"]}