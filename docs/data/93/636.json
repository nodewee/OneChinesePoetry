{"author": "蘇軾", "period": "宋", "type": "诗", "title": "於潛令刁同年野翁亭", "paragraphs": ["山翁不出山，溪翁長在溪。", "不如野翁來往溪山間，上友麋鹿下鳧鷖。", "問翁何所樂，三年不去煩推擠。", "翁言此間亦有樂，非絲非竹非蛾眉。", "山人醉後鐵冠落，溪女笑時銀櫛低。", "我來觀政問風謠，皆云吠犬足生氂。", "但恐此翁一旦捨此去，長使山人索寞溪女啼。"]}