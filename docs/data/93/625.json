{"author": "蘇軾", "period": "宋", "type": "诗", "title": "湖上夜歸", "paragraphs": ["我飲不盡器，半酣味尤長。", "籃輿湖上歸，春風灑面凉。", "行到孤山西，夜色已蒼蒼。", "清吟雜夢寐，得句旋已忘。", "尚記梨花村，依依聞暗香。", "入城定何時，賓客半在亡。", "睡眼忽驚矍，繁燈鬧河塘。", "市人拍手笑，狀如失林麞。", "始悟山野姿，異趣難自强。", "人生安爲樂，吾策殊未良。"]}