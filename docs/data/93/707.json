{"author": "蘇軾", "period": "宋", "type": "诗", "title": "送杭州杜戚陳三掾罷官歸鄉", "paragraphs": ["秋風摵摵鳴枯蓼，船閣荒村夜悄悄。", "正當逐客斷腸時，君獨歌呼醉連曉。", "老夫平生齊得喪，尚戀微官失輕矯。", "君今憔悴歸無食，五斗未可秋毫小。", "君言失意能幾時，月啖蝦蟆行復皎。", "殺人無驗中不快，此恨終身恐難了。", "徇時所得無幾何，隨手已遭憂患繞。", "期君正似種宿麥，忍饑待食明年麨。"]}