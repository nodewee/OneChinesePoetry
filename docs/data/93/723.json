{"author": "蘇軾", "period": "宋", "type": "诗", "title": "和柳子玉喜雪次韵仍呈述古", "paragraphs": ["詩翁愛酒常如渴，瓶盡欲沽囊已竭。", "燈青火冷不成眠，一夜撚鬚吟喜雪。", "詩成就我覓歡處，我窮正與君彷彿。", "曷不走投陳孟公，有酒醉君仍飽德。", "瓊瑶欲盡天應惜，更遣清光續殘月。", "安得佳人擢素手，笑捧玉碗兩奇絕。", "艷歌一曲回陽春，坐使高堂生暖熱。"]}