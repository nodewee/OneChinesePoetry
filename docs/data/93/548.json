{"author": "蘇軾", "period": "宋", "type": "诗", "title": "催試官考較戲作", "paragraphs": ["八月十五夜，月色隨處好。", "不擇茅簷與市樓，況我官居似蓬島。", "鳳咮堂前野橘香，劍潭橋畔秋荷老。", "八月十八潮，壯觀天下無。", "鯤鵬水擊三千里，組練長驅十萬夫。", "紅旗青蓋互明滅，黑沙白浪相吞屠。", "人生會合古難必，此景此行那兩得。", "願君聞此添蠟燭，門外白袍如立鵠。"]}