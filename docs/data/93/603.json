{"author": "蘇軾", "period": "宋", "type": "诗", "title": "法惠寺橫翠閣", "paragraphs": ["朝見吳山橫，暮見吳山縱。", "吳山故多態，轉折爲君容。", "幽人起朱閣，空洞更無物。", "惟有千步岡，東西作簾額。", "春來故國歸無期，人言秋悲春更悲。", "已泛平湖思濯錦，更看橫翠憶峨眉。", "雕欄能得幾時好，不獨憑欄人易老。", "百年興廢更堪哀，懸知草莽化池臺。", "遊人尋我舊遊處，但覓吳山橫處來。"]}