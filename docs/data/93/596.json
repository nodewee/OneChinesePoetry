{"author": "蘇軾", "period": "宋", "type": "诗", "title": "至秀州贈錢端公安道並寄其弟惠山老", "paragraphs": ["鴛鴦湖邊月如水，孤舟夜榜鴛鴦起。", "平明繫纜石橋亭，慚愧冒寒髯御史。", "結交最晚情獨厚，論心無數今有幾。", "寂寞抱關歎蕭生，耆老執戟哀揚子。", "怪君顔采却秀發，無乃遷謫反便美。", "天公欲困無奈何，世人共抑真疏矣。", "毘陵高山錫爲骨，陸子遺味泉冰齒。", "賢哉仲氏早拂衣，占斷此山長洗耳。", "山頭望湖光潑眼，山下濯足波生指。", "倘容逸少問金堂，記與嵇康留石髓。"]}