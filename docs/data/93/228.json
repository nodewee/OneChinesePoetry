{"author": "蘇軾", "period": "宋", "type": "诗", "title": "屈原塔", "paragraphs": ["楚人悲屈原，千載意未歇。", "精魂飄何處，父老空哽咽。", "至今滄江上，投飯救饑渴。", "遺風成競渡，哀叫楚山裂。", "屈原古壯士，就死意甚烈。", "世俗安得知，眷眷不忍决。", "南賓舊屬楚，山上有遺塔。", "應是奉佛人，恐子就淪滅。", "此事雖無憑，此意固已切。", "古人誰不死，何必較考折。", "名聲實無窮，富貴亦暫熱。", "大夫知此理，所以持死節。"]}