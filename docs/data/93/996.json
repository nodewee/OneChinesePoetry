{"author": "蘇軾", "period": "宋", "type": "诗", "title": "河復", "paragraphs": ["君不見西漢元光元封間，河决瓠子二十年。", "鉅野東傾淮泗滿，楚人恣食黄河鱣。", "萬里沙回封禪罷，初遣越巫沉白馬。", "河公未許人力窮，薪芻萬計隨流下。", "吾君盛德如唐堯，百神受職河神驕。", "帝遣風師下約束，北流夜起澶州橋。", "東風吹凍收微淥，神功不用淇園竹。", "楚人種麥滿河淤，仰看浮槎棲古木。"]}