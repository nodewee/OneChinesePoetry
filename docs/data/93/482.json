{"author": "蘇軾", "period": "宋", "type": "诗", "title": "發洪澤中途遇大風復還", "paragraphs": ["風浪忽如此，吾行欲安歸。", "掛帆却西邁，此計未爲非。", "洪澤三十里，安流去如飛。", "居民見我還，勞問亦依依。", "携酒就船賣，此意厚莫違。", "醒來夜已半，岸木聲向微。", "明日淮陰市，白魚能許肥。", "我行無南北，適意乃所祈。", "何勞舞澎湃，終夜摇窗扉。", "妻孥莫憂色，更典篋中衣。"]}