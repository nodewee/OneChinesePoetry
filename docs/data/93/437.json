{"author": "蘇軾", "period": "宋", "type": "诗", "title": "送錢藻出守婺州得英字", "paragraphs": ["老手便劇郡，高懷厭承明。", "聊紆東陽綬，一濯滄浪纓。", "東陽佳山水，未到意已清。", "過家父老喜，出郭壺漿迎。", "子行得所願，愴悢居者情。", "吾君方急賢，日旰坐邇英。", "黄金招樂毅，白璧賜虞卿。", "子不少自貶，陳義空崢嶸。", "古稱爲郡樂，漸恐煩敲搒。", "臨分敢不盡，醉語醒還驚。"]}