{"author": "杜紘", "period": "宋", "type": "诗", "title": "送程給事知越州", "paragraphs": ["大旆高牙不爲榮，錦衣過鄉無可喜。", "長安久客厭塵土，得見青山與流水。", "高帆大檝駕吳艘，直指東南不留止。", "昔人蓴鱸有高興，乍到江國真快耳。", "蓬萊危閣切蒼霞，湖面百頃秋光裏。", "野鳬江鷗點白煙，紅蕖蓼花照清泚。", "星辰影動落簷前，鼓角聲雄來地底。", "越國強大今尚富，海陸百貨填井里。", "我公才高出人頭，人所爲難公則易。", "暫辭青瑣擁朱轓，飽得閑暇窮勝地。", "高情灑落白雲中，日從賓筵二三子。", "薄余曾得侍公顔，喜見仙骨清照几。", "稽山千古鍾秀氣，四明五雲有幽致。", "朝浥沆瀣食倉精，暮襲鴻濛餐氣蘂。", "可以養公之長生，可以輔公之高思。", "富貴儻來可奈何，經濟未施聊自寄。", "相如歲晚更倦遊，客路崎嶇勞馬箠。", "麤官無補官家事，冗食徒索太倉米。", "五湖七澤不得到，惆悵浮生輕自棄。", "得公旌旗先入吳，願從此去爲公吏。"]}