{"author": "蘇軾", "period": "宋", "type": "诗", "title": "司馬君實獨樂園", "paragraphs": ["青山在屋上，流水在屋下。", "中有五畝園，花竹秀而野。", "花香襲杖屨，竹色侵杯斝。", "樽酒樂餘春，棋局消長夏。", "洛陽古多士，風俗猶爾雅。", "先生卧不出，冠蓋傾洛社。", "雖云與衆樂，中有獨樂者。", "才全德不形，所貴知我寡。", "先生獨何事，四海望陶冶。", "兒童誦君實，走卒知司馬。", "持此欲安歸，造物不我捨。", "名聲逐吾輩，此病天所赭。", "撫掌笑先生，年來效瘖啞。"]}