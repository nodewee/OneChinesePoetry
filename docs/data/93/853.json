{"author": "蘇軾", "period": "宋", "type": "诗", "title": "寄劉孝叔", "paragraphs": ["君王有意誅驕虜，椎破銅山鑄銅虎。", "聯翩三十七將軍，走馬西來各開府。", "南山伐木作車軸，東海取鼉漫戰鼓。", "汗流奔走誰敢後，恐乏軍興污資斧。", "保甲連村團未遍，方田訟牒紛如雨。", "爾來手實降新書，抉剔根株窮脈縷。", "詔書惻怛信深厚，吏能淺薄空勞苦。", "平生學問只流俗，衆裏笙竽誰比數。", "忽令獨奏鳳將雛，倉卒欲吹那得譜。", "況復連年苦饑饉，剝齧草木啖泥土。", "今年雨雪頗應時，又報蝗蟲生翅股。", "憂來洗盞欲强醉，寂寞虛齋卧空甒。", "公厨十日不生煙，更望紅裙踏筵舞。", "故人屢寄山中信，只有當歸無別語。", "方將雀鼠偷太倉，未肯衣冠挂神武。", "吳興丈人真得道，平日立朝非小補。", "自從四方冠蓋鬧，歸作二浙湖山主。", "高蹤已自雜漁釣，大隠何曾棄簪組。", "去年相從殊未足，問道已許談其粗。", "逝將棄官往卒業，俗緣未盡那得睹。", "公家只在霅溪上，上有白雲如白羽。", "應憐進退苦皇皇，更把安心教初祖。"]}