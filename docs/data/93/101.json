{"author": "柳富", "period": "宋", "type": "诗", "title": "贈王幼玉", "paragraphs": ["紫府樓閣高相倚，金碧戶牖紅暉起。", "其間燕息皆仙子，絕世妖姿妙難比。", "偶然思念起塵心，幾年謫向衡陽市。", "阿嬌飛下九天來，長在娼家偶然耳。", "天姿才色擬絕倫，壓倒花衢衆羅綺。", "紺髪濃堆巫峽雲，翠眸橫剪秋江水。", "素手纖長細細圓，春筍脫向青雲裏。", "紋履鮮花窄窄弓，鳳頭翅起紅裙底。", "有時笑倚小欄桿，桃花無言亂紅委。", "王孫逆目似勞魂，東鄰一見還羞死。", "自此城中豪富兒，呼僮控馬相追隨。", "千金買得歌一曲，暮雨朝雲鎮相續。", "皇都年少是柳君，體段風流萬事足。", "幼玉一見苦留心，殷勤厚遣行人祝。", "青羽飛來洞戶前，惟郎苦恨多拘束。", "偷身不使父母知，江亭暗共才郎宿。", "猶恐恩情未甚堅，解開鬟髻對郎前。", "一縷雲隨金剪斷，兩心濃更密如綿。", "自古美事多磨隔，無時兩意空懸懸。", "清宵長嘆明月下，花時灑淚東風前。", "怨入朱弦危更斷，淚如珠顆自相連。", "危樓獨倚無人會，新書寫恨託誰傳。", "奈何幼玉家有母，知此端倪蓄嗔怒。", "千金買醉囑傭人，密約幽歡鎮相悮。", "將刃欲加連理枝，引弓欲彈鶼鶼羽。", "仙山只在海中心，風逆波緊無船渡。", "桃源去路隔煙霞，咫尺塵埃無覓處。", "郎心玉意共殷勤，同指松筠情愈固。", "願郎誓死莫改移，人事有時自相遇。", "他日得郎歸來時，攜手同上煙霞路。"]}