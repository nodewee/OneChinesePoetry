{"author": "沈遘", "period": "宋", "type": "诗", "title": "贈剡縣桃源宮王道士", "paragraphs": ["我昔剡谿遊，道人亦相遇。", "重來十歲餘，顔色宛如故。", "顧我病衰早，鬢毛已蒼然。", "乃知世上榮，詎若山中閑。", "道人家東都，問胡不歸北。", "北方多風塵，素衣化爲黑。", "斯言吾所信，吾志亦江湖。", "瀟洒會稽守，平生欣莫如。", "君恩容苟安，顧奉三年計。", "幸爾數到城，閒談北方事。"]}