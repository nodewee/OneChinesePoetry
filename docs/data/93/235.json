{"author": "蘇軾", "period": "宋", "type": "诗", "title": "入峽", "paragraphs": ["自昔懷幽賞，今茲得縱探。", "長江連楚蜀，萬派瀉東南。", "合水來如電，黔波綠似藍。", "餘流細不數，遠勢競相參。", "入峽初無路，連山忽似龕。", "縈紆收浩渺，蹙縮作淵潭。", "風過如呼吸，雲生似吐含。", "墜崖鳴窣窣，垂蔓綠毿毿。", "冷翠多崖竹，孤生有石楠。", "飛泉飄亂雪，怪石走驚驂。", "絕澗知深淺，樵童忽兩三。", "人煙偶逢郭，沙岸可乘籃。", "野戍荒州縣，邦君古子男。", "放衙鳴晚鼓，留客薦霜柑。", "聞道黄精草，叢生綠玉篸。", "盡應充食飲，不見有彭聃。", "氣候冬猶暖，星河夜半涵。", "遺民悲昶衍，舊俗接魚蠶。", "板屋漫無瓦，巌居窄似庵。", "伐薪常冒險，得米不盈甔。", "歎息生何陋，劬勞不自慚。", "葉舟輕遠泝，大浪固嘗諳。", "矍鑠空相視，嘔啞莫與談。", "蠻荒安可住，幽邃信難妉。", "獨愛孤棲鶻，高超百尺嵐。", "橫飛應自得，遠颺似無貪。", "振翮游霄漢，無心顧雀鵪。", "塵勞世方病，局促我何堪。", "盡解林泉好，多爲富貴酣。", "試看飛鳥樂，高遁此心甘。"]}