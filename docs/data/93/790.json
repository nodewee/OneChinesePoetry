{"author": "蘇軾", "period": "宋", "type": "诗", "title": "遊靈隠高峰塔", "paragraphs": ["言遊高峰塔，蓐食治野裝。", "火雲秋未衰，及此初旦凉。", "霧霏巌谷暗，日出草木香。", "嘉我同來人，久便雲水鄉。", "相勸小舉足，前路高且長。", "古松攀龍蛇，怪石坐牛羊。", "漸聞鐘磬音，飛鳥皆下翔。", "入門空有無，雲海浩茫茫。", "惟見聾道人，老病時絕糧。", "問年笑不答，但指穴藜床。", "心知不復來，欲歸更彷徨。", "贈別留匹布，今歲天早霜。"]}