{"author": "蘇軾", "period": "宋", "type": "诗", "title": "遊徑山", "paragraphs": ["衆峰來自天目山，勢若駿馬奔平川。", "中途勒破千里足，金鞭玉𩍐相迴旋。", "人言山住水亦住，下有萬古蛟龍淵。", "道人天眼識王氣，結茅宴坐荒山巔。", "精誠貫山石爲裂，天女下試顔如蓮。", "寒窗暖足來朴渥，夜鉢呪水降蜿蜒。", "雪眉老人朝叩門，願爲弟子長參禪。", "爾來廢興三百載，奔走吳會輸金錢。", "飛樓湧殿壓山破，朝鐘暮鼓驚龍眠。", "晴空仰見浮海蜃，落日下數投林鳶。", "有生共處覆載內，擾擾膏火同烹煎。", "近來愈覺世路隘，每到寬處差安便。", "嗟余老矣百事廢，却尋舊學心茫然。", "問龍乞水歸洗眼，欲看細字銷殘年。"]}