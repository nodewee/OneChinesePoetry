{"author": "蘇軾", "period": "宋", "type": "诗", "title": "鳳翔八觀 詛楚文", "paragraphs": ["崢嶸開元寺，彷彿祈年觀。", "舊築掃成空，古碑埋不爛。", "詛書雖可讀，字法嗟久換。", "詞云秦嗣王，敢使祝用瓚。", "先君穆公世，與楚約相捍。", "質之於巫咸，萬葉期不叛。", "今其後嗣王，乃敢搆多難。", "刳胎殺無罪，親族遭圉絆。", "計其所稱訴，何啻桀紂亂。", "吾聞古秦俗，面詐背不汗。", "豈惟公子卬，社鬼亦遭謾。", "遼哉千載後，發我一笑粲。"]}