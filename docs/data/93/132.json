{"author": "馬存", "period": "宋", "type": "诗", "title": "浩浩歌", "paragraphs": ["浩浩歌，天地萬物如吾何。", "用之解带食太倉，不用拂枕歸山阿。", "君不見渭川漁父一竿竹，莘野耕叟數畝禾。", "喜來起作商家霖，怒後便把周王戈。", "又不見子陵橫足加帝腹，帝不敢動豈敢訶。", "皇天爲忙逼，星辰相繫摩。", "可憐相府癡，邀請先經過。", "浩浩歌，天地萬物如吾何。", "屈原枉死汩羅水，夷齊空臥西山坡。", "丈夫犖犖不可羈，有身何用自滅磨。", "吾觀聖賢心，自樂豈有他。", "蒼生如命窮，吾道成蹉跎。", "直須爲吊天下人，何必嫌恨傷邱阿。", "浩浩歌，天地萬物如吾何。", "玉堂金馬在何處，雲山石室高嵯峨。", "低頭欲耕地雖少，仰面長笑天何多。", "請君醉我一斗酒，紅光一面春風和。"]}