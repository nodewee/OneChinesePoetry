{"author": "蘇軾", "period": "宋", "type": "诗", "title": "吳中田婦歎", "paragraphs": ["今年粳稻熟苦遲，庶見霜風來幾時。", "霜風來時雨如瀉，杷頭出菌鐮生衣。", "眼枯淚盡雨不盡，忍見黄穗卧青泥。", "茅苫一月隴上宿，天晴穫稻隨車歸。", "汗流肩頳載入市，價賤乞與如糠粞。", "賣牛納稅拆屋炊，慮淺不及明年饑。", "官今要錢不要米，西北萬里招羌兒。", "龔黄滿朝人更苦，不如却作河伯婦。"]}