{"author": "蘇軾", "period": "宋", "type": "诗", "title": "送蔡冠卿知饒州", "paragraphs": ["吾觀蔡子與人遊，掀豗笑語無不可。", "平生儻蕩不驚俗，臨事迂闊乃過我。", "橫前坑阱衆所畏，布路金珠誰不裹。", "爾來變化驚何速，昔號剛强今亦頗。", "憐君獨守廷尉法，晚歲却理鄱陽柂。", "莫嗟天驥逐羸牛，欲試良玉須猛火。", "世事徐觀真夢寐，人生不信長轗軻。", "知君决獄有陰功，他日老人酬魏顆。"]}