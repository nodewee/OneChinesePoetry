{"author": "蘇軾", "period": "宋", "type": "诗", "title": "宿海會寺", "paragraphs": ["籃輿三日山中行，山中信美少曠平。", "下投黄泉上青冥，線路每與猿狖爭。", "重樓束縛遭澗坑，兩股酸哀饑腸鳴。", "北渡飛橋踏彭鏗，繚垣百步如古城。", "大鐘橫撞千指迎，高堂延客夜不扃。", "杉槽漆斛江河傾，本來無垢洗更輕。", "倒牀鼻息四鄰驚，紞如五鼓天未明。", "木魚呼粥亮且清，不聞人聲聞履聲。"]}