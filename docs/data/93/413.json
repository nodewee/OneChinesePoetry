{"author": "蘇軾", "period": "宋", "type": "诗", "title": "渼陂魚", "paragraphs": ["霜筠細破爲雙掩，中有長魚如卧劍。", "紫荇穿腮氣慘悽，紅鱗照座光磨閃。", "携來雖遠鬣尚動，烹不待熟指先染。", "坐客相看爲解顔，香粳飽送如填塹。", "早歲嘗爲荆渚客，黄魚屢食沙頭店。", "濱江易採不復珍，盈尺輒棄無乃僭。", "自從西征復何有，欲致南烹嗟久欠。", "游鯈瑣細空自腥，亂骨縱橫動遭砭。", "故人遠饋何以報，客俎久空驚忽贍。", "東道無辭信使頻，西鄰幸有庖虀釅。"]}