{"author": "蘇軾", "period": "宋", "type": "诗", "title": "贈寫真何充秀才", "paragraphs": ["君不見潞州別駕眼如電，左手挂弓橫撚箭。", "又不見雪中騎馿孟浩然，皺眉吟詩肩聳山。", "饑寒富貴兩安在，空有遺像留人間。", "此身常擬同外物，浮雲變化無蹤跡。", "問君何苦寫我真，君言好之聊自適。", "黄冠野服山家容，意欲置我山巌中。", "勳名將相今何限，往寫褒公與鄂公。"]}