{"author": "蘇軾", "period": "宋", "type": "诗", "title": "徑山道中次韵答周長官兼贈蘇寺丞", "paragraphs": ["年來戰紛華，漸覺夫子勝。", "欲求五畝宅，灑掃樂清浄。", "學道恨日淺，問禪慚聽瑩。", "聊爲山水行，遂此麋鹿性。", "獨遊吾未果，覓伴誰復聽。", "吾宗古遺直，窮達付前定。", "餔糟醉方熟，灑面呼不醒。", "奈何效燕蝠，屢欲爭晨暝。", "不如從我遊，高論發犀柄。", "溪南渡橫木，山寺稱小徑。", "幽尋自茲始，歸路微月映。", "南望功臣山，雲外盤飛磴。", "三更渡錦水，再宿留石鏡。", "緬懷周與李，能作洛生詠。", "明朝三子至，詩律嚴號令。", "籃輿置紙筆，得句輕千乘。", "玲瓏苦奇秀，名實巧相稱。", "九仙更幽絕，笑語千山應。", "空巌側破甕，飛溜灑浮磬。", "山前見虎迹，候吏鐃鼓競。", "我生本艱奇，塵土滿釜甑。", "山禽與野獸，知我久蹭蹬。", "笑謂候吏還，遇虎我有命。", "徑山雖云遠，行李稍可併。", "頗訝王子猷，忽起山陰興。", "但報菊花開，吾當理歸榜。"]}