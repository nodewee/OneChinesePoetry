{"author": "蘇軾", "period": "宋", "type": "诗", "title": "孫莘老求墨妙亭詩", "paragraphs": ["蘭亭繭紙入昭陵，世間遺迹猶龍騰。", "顔公變法出新意，細筋入骨如秋鷹。", "徐家父子亦秀絕，字外出力中藏稜。", "嶧山傳刻典刑在，千載筆法留陽冰。", "杜陵評書貴瘦硬，此論未公吾不憑。", "短長肥瘦各有態，玉環飛燕誰敢憎。", "吳興太守真好古，購買斷缺揮縑繒。", "龜趺入座螭隠壁，空齋晝靜聞登登。", "奇蹤散出走吳越，勝事傳說誇友朋。", "書來乞詩要自寫，爲把栗尾書溪藤。", "後來視今猶視昔，過眼百世如風燈。", "他年劉郎憶賀監，還道同時須服膺。"]}