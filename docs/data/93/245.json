{"author": "蘇軾", "period": "宋", "type": "诗", "title": "出峽", "paragraphs": ["入峽喜巉巌，出峽愛平曠。", "吾心淡無累，遇境即安暢。", "東西徑千里，勝處頗屢訪。", "幽尋遠無厭，高絕每先上。", "前詩尚遺略，不錄久恐忘。", "憶從巫廟回，中路寒泉漲。", "汲歸真可愛，翠碧光滿盎。", "忽驚巫峽尾，巌腹有穿壙。", "仰見天蒼蒼，石室開南向。", "宣尼古廟宇，叢木作幃帳。", "鐵楯橫半空，俯瞰不計丈。", "古人誰架構，下有不測浪。", "石竇見天囷，瓦棺悲古葬。", "新灘阻風雪，村落去携杖。", "亦到龍馬溪，茅屋沽村釀。", "玉虛悔不至，實爲舟人誑。", "聞道石最奇，寤寐見怪狀。", "峽山富奇偉，得一知幾喪。", "苦恨不知名，歷歷但想像。", "今朝脫重險，楚水渺平蕩。", "魚多客庖足，風順行意王。", "追思偶成篇，聊助舟人唱。"]}