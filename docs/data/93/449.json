{"author": "蘇軾", "period": "宋", "type": "诗", "title": "送劉道原歸覲南康", "paragraphs": ["晏嬰不滿六尺長，高節萬仞陵首陽。", "青衫白髮不自歎，富貴在天那得忙。", "十年閉戶樂幽獨，百金購書收散亡。", "朅來東觀弄丹墨，聊借舊史誅姦强。", "孔融不肯下曹操，汲黯本是輕張湯。", "雖無尺箠與寸刃，口吻排擊含風霜。", "自言靜中閱世俗，有似不飲觀酒狂。", "衣巾狼藉又屢舞，傍人大笑供千場。", "交朋翩翩去略盡，惟吾與子猶徬徨。", "世人共棄君獨厚，豈敢自愛恐子傷。", "朝來告別驚何速，歸意已逐征鴻翔。", "匡廬先生古君子，挂冠兩紀鬢未蒼。", "定將文度置膝上，喜動鄰里烹豬羊。", "君歸爲我道名姓，幅巾他日容登堂。"]}