{"author": "蘇軾", "period": "宋", "type": "诗", "title": "夷陵縣歐陽永叔至喜堂", "paragraphs": ["夷陵雖小邑，自古控荆吳。", "形勢今無用，英雄久已無。", "誰知有文伯，遠謫自王都。", "人去年年改，堂傾歲歲扶。", "追思猶咎呂，感歎亦憐朱。", "舊種孤楠老，新霜一橘枯。", "清篇留峽洞，醉墨寫邦圖。", "故老問行客，長官今白鬚。", "著書多念慮，許國減歡娛。", "寄語公知否，還須數倒壺。"]}