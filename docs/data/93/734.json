{"author": "蘇軾", "period": "宋", "type": "诗", "title": "古纏頭曲", "paragraphs": ["鵾弦鐵撥世無有，樂府舊工惟尚叟。", "一生喙硬眼無人，坐此困窮今白首。", "翠鬟女子年十七，指法已似呼韓婦。", "輕帆渡海風掣回，滿面塵沙和淚垢。", "青衫不逢湓浦客，紅袖漫插曹綱手。", "爾來一見哀駘佗，便著臂韝躬井臼。", "我慚貧病百不足，强對黄花飲白酒。", "轉關濩索動有神，雷輥空堂戰窗牖。", "四弦一抹擁袂立，再拜十分爲我壽。", "世人只解錦纏頭，與汝作詩傳不朽。"]}