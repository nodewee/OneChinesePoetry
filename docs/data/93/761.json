{"author": "蘇軾", "period": "宋", "type": "诗", "title": "書焦山綸長老壁", "paragraphs": ["法師住焦山，而實未嘗住。", "我來輒問法，法師了無語。", "法師非無語，不知所答故。", "君看頭與足，本自安冠屨。", "譬如長鬣人，不以長爲苦。", "一旦或人問，每睡安所措。", "歸來被上下，一夜無著處。", "展轉遂達晨，意欲盡鑷去。", "此言雖鄙淺，故自有深趣。", "持此問法師，法師一笑許。"]}