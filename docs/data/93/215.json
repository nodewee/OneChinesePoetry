{"author": "蘇軾", "period": "宋", "type": "诗", "title": "夜泊牛口", "paragraphs": ["日落紅霧生，繫舟宿牛口。", "居民偶相聚，三四依古柳。", "負薪出深谷，見客喜且售。", "煮蔬爲夜飧，安識肉與酒。", "朔風吹茅屋，破壁見星斗。", "兒女自咿嚘，亦足樂且久。", "人生本無事，苦爲世味誘。", "富貴耀吾前，貧賤獨難守。", "誰知深山子，甘與麋鹿友。", "置身落蠻荒，生意不自陋。", "今予獨何者，汲汲强奔走。"]}