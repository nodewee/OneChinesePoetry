{"author": "蘇軾", "period": "宋", "type": "诗", "title": "贈王仲素寺丞", "paragraphs": ["養氣如養兒，棄官如棄泥。", "人皆笑子拙，事定竟誰迷。", "歸耕獨患貧，問子何所齎。", "尺宅足自庇，寸田有餘畦。", "明珠照短褐，陋室生虹霓。", "雖無孔方兄，顧有法喜妻。", "彈琴一長嘯，不答阮與嵇。", "曹南劉夫子，名與子政齊。", "家有鴻寶書，不鑄金褭蹄。", "促膝問道要，遂蒙分刀圭。", "不忍獨不死，尺書肯見梯。", "我生本强鄙，少以氣自擠。", "孤舟倒江河，赤手攬象犀。", "年來稍自笑，留氣下暖臍。", "苦恨聞道晚，意象颯已淒。", "空見孫思邈，區區賦病梨。"]}