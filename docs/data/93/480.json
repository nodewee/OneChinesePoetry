{"author": "蘇軾", "period": "宋", "type": "诗", "title": "泗州僧伽塔", "paragraphs": ["我昔南行舟繫汴，逆風三日沙吹面。", "舟人共勸禱靈塔，香火未收旂脚轉。", "回頭頃刻失長橋，却到龜山未朝飯。", "至人無心何厚薄，我自懷私欣所便。", "耕田欲雨刈欲晴，去得順風來者怨。", "若使人人禱輒遂，造物應須日千變。", "今我身世兩悠悠，去無所逐來無戀。", "得行固願留不惡，每到有求神亦倦。", "退之舊云三百尺，澄觀所營今已換。", "不嫌俗士污丹梯，一看雲山繞淮甸。"]}