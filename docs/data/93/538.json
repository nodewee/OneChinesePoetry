{"author": "蘇軾", "period": "宋", "type": "诗", "title": "監試呈諸試官", "paragraphs": ["我本山中人，寒苦盜寸廩。", "文辭雖少作，勉强非天稟。", "既得旋廢忘，懶惰今十稔。", "麻衣如再著，墨水真可飲。", "每聞科詔下，白汗如流瀋。", "此邦東南會，多士敢題品。", "芻蕘盡蘭蓀，香不數葵荏。", "貧家見珠貝，眩晃自難審。", "緬懷嘉祐初，文格變已甚。", "千金碎全璧，百衲收寸錦。", "調和椒桂釅，咀嚼沙礫磣。", "廣眉成半額，學步歸踔踸。", "維時老宗伯，氣壓羣兒凜。", "蛟龍不世出，魚鮪初驚淰。", "至音久乃信，知味猶食椹。", "至今天下士，微管幾左衽。", "謂當千載後，石室祠高眹。", "爾來又一變，此學初誰諗。", "權衡破舊法，芻豢笑凡飪。", "高言追衛樂，篆刻鄙曹沈。", "先生周孔出，弟子淵騫寢。", "却顧老鈍軀，頑樸謝鎸鋟。", "諸君況才傑，容我懶且噤。", "聊欲廢書眠，秋濤舂午枕。"]}