{"author": "馬存", "period": "宋", "type": "诗", "title": "題梅仙觀", "paragraphs": ["漢綱解宏紐，國命移權臣。", "太阿有神鋒，顛倒柄在人。", "公卿雖滿前，有語各自吞。", "張禹爲帝師，此是禍亂根。", "天子辟左右，決機在一言。", "不爲社稷計，祇乞兒女恩。", "上方斬馬劍，當時負朱雲。", "谷永對直言，天庭策災氛。", "陰謀助元惡，歸咎昭陽嬪。", "豺狼自此縱，白晝當路蹲。", "先生當是時，上書叩帝閽。", "耿耿禍福語，皎皎星與辰。", "天門鎖九重，一門萬夫屯。", "小臣江湖心，何由達至尊。", "賊莽果盜國，忠烈遭烹焚。", "先生變名姓，爲卒吳市門。", "浮雲去無蹤，世人以爲仙。", "蓬山在何處，此事且勿論。", "但愛清風高，凜凜久益新。", "我來拜遺像，舊宅荒基存。", "元豐發新詔，玉牒對壽春。", "老松益勁色，歲飽霜雪痕。", "直上絕頂壇，天風吹衣巾。", "細讀壁間書，頗喜羅隱文。", "恨嘆有鯁語，使我氣益振。", "回視飽食徒，茫茫如埃塵。"]}