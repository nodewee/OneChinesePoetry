{"author": "蘇軾", "period": "宋", "type": "诗", "title": "鐵溝行贈喬太博", "paragraphs": ["城東坡隴何所似，風吹海濤低復起。", "城中病守無所爲，走馬來尋鐵溝水。", "鐵溝水淺不容輈，恰似當年韓與侯。", "有魚無魚何足道，駕言聊復寫我憂。", "孤村野店亦何有，欲發狂言須斗酒。", "山頭落日側金盆，倒著接䍦搔白首。", "忽憶從軍年少時，輕裘細馬百不知。", "臂弓腰箭南山下，追逐長楊射獵兒。", "老去同君兩憔悴，犯夜醉歸人不避。", "明年定起故將軍，未肯先誅霸陵尉。"]}