{"author": "蘇軾", "period": "宋", "type": "诗", "title": "十月十六日記所見", "paragraphs": ["風高月暗雲水黄，淮陰夜發朝山陽。", "山陽曉霧如細雨，炯炯初日寒無光。", "雲收霧卷已亭午，有風北來寒欲僵。", "忽驚飛雹穿戶牖，迅駛不復容遮防。", "市人顛沛百賈亂，疾雷一聲如頹牆。", "使君來呼晚置酒，坐定已復日照廊。", "怳疑所見皆夢寐，百種變怪旋消亡。", "共言蛟龍厭舊穴，魚鱉隨徙空陂塘。", "愚儒無知守章句，論說黑白推何祥。", "惟有主人言可用，天寒欲雪飲此觴。"]}