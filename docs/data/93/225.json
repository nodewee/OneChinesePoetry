{"author": "蘇軾", "period": "宋", "type": "诗", "title": "留題仙都觀", "paragraphs": ["山前江水流浩浩，山上蒼蒼松柏老。", "舟中行客去紛紛，古今換易如秋草。", "空山樓觀何崢嶸，真人王遠陰長生。", "飛符御氣朝百靈，悟道不復誦黄庭。", "龍車虎駕來下迎，去如旋風摶紫清。", "真人厭世不回顧，世間生死如朝暮。", "學仙度世豈無人，餐霞絕粒長苦辛。", "安得獨從逍遥君，泠然乘風駕浮雲，超世無有我獨存。"]}