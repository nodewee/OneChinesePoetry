{"author": "蘇軾", "period": "宋", "type": "诗", "title": "送段屯田分得于字", "paragraphs": ["勸農使者古大夫，不惜春衫踐泥塗。", "王事靡盬君甚劬，奉常客卿虬兩鬚。", "東武縣令天馬駒，泮宮先生非俗儒。", "相與野飲四子俱，樂哉此樂城中無。", "溪邊策杖自携壺，腰笏不煩何易于。", "膠西病守老且迂，空齋愁坐紛墨朱。", "四十豈不知頭顱，畏人不出何其愚。"]}