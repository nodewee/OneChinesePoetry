{"author": "蘇軾", "period": "宋", "type": "诗", "title": "和子由蠶市", "paragraphs": ["蜀人衣食常苦艱，蜀人遊樂不知還。", "千人耕種萬人食，一年辛苦一春閑。", "閑時尚以蠶爲市，共忘辛苦逐欣歡。", "去年霜降斫秋荻，今年箔積如連山。", "破瓢爲輪土爲釜，爭買不啻金與紈。", "憶昔與子皆童丱，年年廢書走市觀。", "市人爭誇鬬巧智，野人喑啞遭欺謾。", "詩來使我感舊事，不悲去國悲流年。"]}