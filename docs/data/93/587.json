{"author": "蘇軾", "period": "宋", "type": "诗", "title": "遊道場山何山", "paragraphs": ["道場山頂何山麓，上徹雲峰下幽谷。", "我從山水窟中來，尚愛此山看不足。", "陂湖行盡白漫漫，青山忽作龍蛇盤。", "山高無風松自響，誤認石齒號驚湍。", "山僧不放山泉出，屋底清池照瑶席。", "階前合抱香入雲，月裏仙人親手植。", "出山回望翠雲鬟，碧瓦朱欄縹緲間。", "白水田頭問行路，小溪深處是何山。", "高人讀書夜達旦，至今山鶴鳴夜半。", "我今廢學不歸山，山中對酒空三歎。"]}