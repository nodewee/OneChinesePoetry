{"author": "蘇軾", "period": "宋", "type": "诗", "title": "八陣磧", "paragraphs": ["平沙何茫茫，彷彿見石蕝。", "縱橫滿江上，歲歲沙水齧。", "孔明死已久，誰復辨行列。", "神兵非學到，自古不留訣。", "至人已心悟，後世徒妄說。", "自從漢道衰，蜂起盡姦傑。", "英雄不相下，禍難久連結。", "驅民市無烟，戰野江流血。", "萬人賭一擲，殺盡如沃雪。", "不爲久遠計，草草常無法。", "孔明最後起，意欲掃群孽。", "崎嶇事節制，隠忍久不决。", "志大遂成迂，歲月去如瞥。", "六師紛未整，一旦英氣折。", "惟餘八陣圖，千古壯夔峽。"]}