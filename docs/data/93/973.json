{"author": "蘇軾", "period": "宋", "type": "诗", "title": "送顔復兼寄王鞏", "paragraphs": ["彭城官居冷如水，誰從我遊顔氏子。", "我衰且病君亦窮，衰窮相守正其理。", "胡爲一朝捨我去，輕衫觸熱行千里。", "問君無乃求之與，答我不然聊爾耳。", "京師萬事日日新，故人如故今有幾。", "君知牛行相君宅，扣門但覓王居士。", "清詩草聖俱入妙，別後寄我書連紙。", "苦恨相思不相見，約我重陽嗅霜蕊。", "君歸可喚與俱來，未應指目妨進擬。", "太一老仙閑不出，踵門問道今時矣。", "因行過我路幾何，願君推挽加鞭箠。", "吾儕一醉豈易得，買羊釀酒從今始。"]}