{"author": "蘇軾", "period": "宋", "type": "诗", "title": "送呂希道知和州", "paragraphs": ["去年送君守解梁，今年送君守歷陽。", "年年送人作太守，坐受塵土堆胸腸。", "君家聯翩三將相，富貴未已今方將。", "鳳雛驥子生有種，毛骨往往傳諸郎。", "觀君崛鬰負奇表，便合劍珮趨明光。", "胡爲小郡屢奔走，征馬未解風帆張。", "我生本是便江海，忍耻未去猶徬徨。", "無言贈君有長歎，美哉河水空洋洋。"]}