{"author": "蘇軾", "period": "宋", "type": "诗", "title": "和子由踏青", "paragraphs": ["東風陌上驚微塵，遊人初樂歲華新。", "人閑正好路傍飲，麥短未怕遊車輪。", "城中居人厭城郭，喧闐曉出空四鄰。", "歌鼓驚山草木動，簞瓢散野烏鳶馴。", "何人聚衆稱道人，遮道賣符色怒嗔。", "宜蠶使汝繭如甕，宜畜使汝羊如麇。", "路人未必信此語，强爲買服禳新春。", "道人得錢徑沽酒，醉倒自謂吾符神。"]}