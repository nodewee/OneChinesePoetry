{"author": "蘇軾", "period": "宋", "type": "诗", "title": "甘露寺", "paragraphs": ["江山豈不好，獨遊情易闌。", "但有相携人，何必素所歡。", "我欲訪甘露，當途無閑官。", "二子舊不識，欣然肯聯鞍。", "古郡山爲城，層梯轉朱欄。", "樓臺斷崖上，地窄天水寬。", "一覽吞數州，山長江漫漫。", "却望大明寺，惟見煙中竿。", "狠石卧庭下，穹窿如伏羱。", "緬懷卧龍公，挾策事琱鑽。", "一談收猘子，再說走老瞞。", "名高有餘想，事往無留觀。", "蕭公古鐵鑊，相對空團團。", "陂陀受百斛，積雨生微瀾。", "泗水逸周鼎，渭城辭漢盤。", "山川失故態，怪此能獨完。", "僧繇六化人，霓衣掛冰紈。", "隠見十二疊，觀者疑夸謾。", "破板陸生畫，青猊戲盤跚。", "上有二天人，揮手如翔鸞。", "筆墨雖欲盡，典型垂不刊。", "赫赫贊皇公，英姿凜以寒。", "古柏手親種，挺然誰敢干。", "枝撐雲峰裂，根入石窟蟠。", "薙草得斷碑，斬崖出金棺。", "瘞藏豈不牢，見伏理可歎。", "四雄皆龍虎，遺迹儼未刓。", "方其盛壯時，爭奪肯少安。", "廢興屬造物，遷逝誰控摶。", "況彼妄庸子，而欲事所難。", "古今共一軌，後世徒辛酸。", "聊興廣武歎，不待雍門彈。"]}