{"author": "蘇軾", "period": "宋", "type": "诗", "title": "越州張中舍壽樂堂", "paragraphs": ["青山偃蹇如高人，常時不肯入官府。", "高人自與山有素，不待招邀滿庭戶。", "卧龍蟠屈半東州，萬室鱗鱗枕其股。", "背之不見與無同，狐裘反衣無乃魯。", "張君眼力覷天奧，能遣荆棘化堂宇。", "持頤宴坐不出門，收攬奇秀得十五。", "才多事少厭閑寂，卧看雲煙變風雨。", "筍如玉筯椹如簪，强飲且爲山作主。", "不憂兒輩知此樂，但恐造物怪多取。", "春濃睡足午窗明，想見新茶如潑乳。"]}