{"author": "蘇軾", "period": "宋", "type": "诗", "title": "代書答梁先", "paragraphs": ["此身與世真悠悠，蒼顔華髮誰汝留。", "强名太守古徐州，忘歸不如楚沐猴。", "魯人豈獨不知丘，蹸藉夫子無罪尤。", "異哉梁子清而修，不遠千里從我遊。", "瞭然正色懸雙眸，世之所馳子獨不。", "一經通明傳節侯，小楷精絕規摹歐。", "我衰廢學懶且媮，畏見問事賈長頭。", "別來紅葉黄花秋，夜夢見之起坐愁。", "遺我駁石盆與甌，黑質白章聲琳球。", "謂言山石生澗溝，追琢尚可王公羞。", "感子佳意能無酬，反將木瓜報珍投。", "學如富賈在博收，仰取俯拾無遺籌。", "道大如天不可求，修其可見致其幽。", "願子篤實慎勿浮，發憤忘食樂忘憂。"]}