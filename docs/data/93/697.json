{"author": "蘇軾", "period": "宋", "type": "诗", "title": "再遊徑山", "paragraphs": ["老人登山汗如濯，倒床困卧呼不覺。", "覺來五鼓日三竿，始信孤雲天一握。", "平生未省出艱險，兩足慣曾行犖确。", "含暉亭上望東溟，淩霄峰頭挹南岳。", "共愛絲杉翠絲亂，誰見玉芝紅玉琢。", "白雲何事自來往，明月長圓無晦朔。", "冢上雞鳴猶憶欽，山前鳳舞遠徵璞。", "雪窗馴兔元不死，煙嶺孤猿苦難捉。", "從來白足傲生死，不怕黄巾把刀槊。", "榻上雙痕凜然在，劍頭一鷄何須角。", "嗟我昏頑晚聞道，與世齟齬空多學。", "靈水先除眼界花，清詩爲洗心源濁。", "騷人未要逃競病，禪老但喜聞剝啄。", "此生更得幾回來，從今有暇無辭數。"]}