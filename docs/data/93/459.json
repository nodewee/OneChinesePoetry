{"author": "蘇軾", "period": "宋", "type": "诗", "title": "次韵張安道讀杜詩", "paragraphs": ["大雅初微缺，流風困暴豪。", "張爲詞客賦，變作楚臣騷。", "展轉更崩壞，紛綸閱俊髦。", "地偏蕃怪産，源失亂狂濤。", "粉黛迷真色，魚蝦易豢牢。", "誰知杜陵傑，名與謫仙高。", "掃地收千軌，爭標看兩艘。", "詩人例窮苦，天意遣奔逃。", "塵暗人亡鹿，溟翻帝斬鰲。", "艱危思李牧，述作謝王褒。", "失意各千里，哀鳴聞九皋。", "騎鯨遁滄海，捋虎得綈袍。", "巨筆屠龍手，微官似馬曹。", "迂疏無事業，醉飽死遊遨。", "簡牘儀型在，兒童篆刻勞。", "今誰主文字，公合抱旌旄。", "開卷遥相憶，知音兩不遭。", "般斤思郢質，鯤化陋鯈濠。", "恨我無佳句，時蒙致白醪。", "殷勤理黄菊，未遣沒蓬蒿。"]}