{"author": "蘇軾", "period": "宋", "type": "诗", "title": "襄陽古樂府三首 野鷹來", "paragraphs": ["野鷹來，萬山下，荒山無食鷹苦饑，飛來爲爾繫綵絲。", "北原有兔老且白，年年養子秋食菽。", "我欲擊之不可得，年深兔老鷹力弱。", "野鷹來，城東有臺高崔巍。", "臺中公子著皮袖，東望萬里心悠哉。", "心悠哉，鷹何在。", "嗟爾公子歸無勞，使鷹可呼亦凡曹，天陰月黑狐夜嗥。"]}