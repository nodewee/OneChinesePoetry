{"author": "蘇軾", "period": "宋", "type": "诗", "title": "和李邦直沂山祈雨有應", "paragraphs": ["高田生黄埃，下田生蒼耳。", "蒼耳亦已無，更問麥有幾。", "蛟龍睡足亦解慚，二麥枯時雨如洗。", "不知雨從何處來，但聞呂梁百步聲如雷。", "試上城南望城北，際天菽粟青成堆。", "饑火燒腸作牛吼，不知待得秋成否。", "半年不雨坐龍慵，共怨天公不怨龍。", "今朝一雨聊自贖，龍神社鬼各言功。", "無功日盜太倉穀，嗟我與龍同此責。", "勸農使者不汝容，因君作詩先自劾。"]}