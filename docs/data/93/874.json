{"author": "蘇軾", "period": "宋", "type": "诗", "title": "和蔣夔寄茶", "paragraphs": ["我生百事常隨緣，四方水陸無不便。", "扁舟渡江適吳越，三年飲食窮芳鮮。", "金虀玉膾飯炊雪，海螯江柱初脫泉。", "臨風飽食甘寢罷，一甌花乳浮輕圓。", "自從捨舟入東武，沃野便到桑麻川。", "剪毛胡羊大如馬，誰記鹿角腥盤筵。", "厨中蒸粟堆飯甕，大杓更取酸生涎。", "柘羅銅碾棄不用，脂麻白土須盆研。", "故人猶作舊眼看，謂我好尚如當年。", "沙溪北苑强分別，水脚一綫爭誰先。", "清詩兩幅寄千里，紫金百餠費萬錢。", "吟哦烹噍兩奇絕，只恐偷乞煩封纏。", "老妻稚子不知愛，一半已入薑鹽煎。", "人生所遇無不可，南北嗜好知誰賢。", "死生禍福久不擇，更論甘苦爭蚩妍。", "知君窮旅不自釋，因詩寄謝聊相鎸。"]}