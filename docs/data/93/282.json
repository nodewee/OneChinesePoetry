{"author": "蘇軾", "period": "宋", "type": "诗", "title": "許州西湖", "paragraphs": ["西湖小雨晴，灧灧春渠長。", "來從古城角，夜半轉新響。", "使君欲春游，浚沼役千掌。", "紛紜具畚鍤，鬧若蟻運壤。", "夭桃弄春色，生意寒猶怏。", "惟有落殘梅，標格若矜爽。", "游人坌已集，挈榼三且兩。", "醉客卧道傍，扶起尚偃仰。", "池臺信宏麗，貴與民同賞。", "但恐城市歡，不知田野愴。", "潁川七不登，野氣長蒼莽。", "誰知萬里客，湖上獨長想。"]}