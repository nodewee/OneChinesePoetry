{"author": "張因", "period": "宋", "type": "诗", "title": "鼎湖", "paragraphs": ["有唐天子天寶初，禮官學士披圖書。", "推本黄帝九雲車，曾跨火龍昇天衢。", "世傳虢略留鼎湖，世傳橋山晏神輿。", "真人起滅不異塗，霓來吹落火龍鬚。", "一鬚落處生萬蕪，春風秋霜榮復枯。", "頂峰千丈金芙蕖，一葉金華落婺墟。", "天子聞之爲嗟吁，大封山川名仙都。", "姓劉天師半山居，修真自結草屠蘇。", "始嚴祠宇闢一區，至今名篆存碔砆。", "上下萬年變萬殊，水雲依舊本扶疏。", "事載咸通端不誣，世更五代跡不除。", "鉅宋興王握乾符，慶源尊祖禮何如。", "乃命天下嚴殿廬，治平天子榜玉虛。", "北客南來一字無，飄飄含蓼政如荼。", "崆峒童子真吾徒，心閑神應微囁嚅。", "盡收勝概賦歸歟，歸去山東作畫圖。"]}