{"author": "馬存", "period": "宋", "type": "诗", "title": "寄范安道", "paragraphs": ["西山石腳盤如城，芙蓉峰插龍泉精。", "有客高臥青雲層，孤吟自作太古聲。", "古聲無味淡如水，今人有耳甜如餳。", "君不見登高山，泛流水，子期已沒不復生。", "幾世幾年無此耳。", "恨君不到蒼巖陰，不見此客搖頭吟。", "千崖萬壑羣動息，相知唯有清泉音。", "春風捲野濃如波，着人如醉將奈何。", "幾時見我銅鞮陌，爲唱襄陽拍手歌。"]}