{"author": "蘇軾", "period": "宋", "type": "诗", "title": "陪歐陽公燕西湖", "paragraphs": ["謂公方壯鬚似雪，謂公已老光浮頰。", "朅來湖上飲美酒，醉後劇談猶激烈。", "湖邊草木新著霜，芙蓉晚菊爭煌煌。", "插花起舞爲公壽，公言百歲如風狂。", "赤松共遊也不惡，誰能忍饑啖仙藥。", "已將壽夭付天公，彼徒辛苦吾差樂。", "城上烏棲暮靄生，銀缸畫燭照湖明。", "不辭歌詩勸公飲，坐無桓伊能撫箏。"]}