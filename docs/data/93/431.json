{"author": "蘇軾", "period": "宋", "type": "诗", "title": "送任伋通判黄州兼寄其兄孜", "paragraphs": ["吾州之豪任公子，少年盛壯日千里。", "無媒自進誰識之，有才不用今老矣。", "別來十年學不厭，讀破萬卷詩愈美。", "黄州小郡夾溪谷，茅屋數家依竹葦。", "知命無憂子何病，見賢不薦誰當恥。", "平泉老令更可悲，六十青衫貧欲死。", "桐鄉遺老至今泣，潁川大姓誰能箠。", "因君寄聲問消息，莫對黄鷂矜爪觜。"]}