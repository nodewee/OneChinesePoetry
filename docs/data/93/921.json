{"author": "蘇軾", "period": "宋", "type": "诗", "title": "薄薄酒二首  其二", "paragraphs": ["薄薄酒，飲兩鍾，粗粗布，著兩重。", "美惡雖異醉暖同，醜妻惡妾壽乃公。", "隠居求志義之從，本不計較東華塵土北窗風。", "百年雖長要有終，富死未必輸生窮。", "但恐珠玉留君容，千載不朽遭樊崇。", "文章自足欺盲聾，誰使一朝富貴面發紅。", "達人自達酒何功，世間是非憂樂本來空。"]}