{"author": "蘇軾", "period": "宋", "type": "诗", "title": "自金山放船至焦山", "paragraphs": ["金山樓觀何耽耽，撞鐘擊鼓聞淮南。", "焦山何有有修竹，采薪汲水僧兩三。", "雲霾浪打人跡絕，時有沙戶祈春蠶。", "我來金山更留宿，而此不到心懷慚。", "同遊興盡决獨往，賦命窮薄輕江潭。", "清晨無風浪自湧，中流歌嘯倚半酣。", "老僧下山驚客至，迎笑喜作巴人談。", "自言久客忘鄉井，只有彌勒爲同龕。", "困眠得就紙帳暖，飽食未厭山蔬甘。", "山林饑餓古亦有，無田不退寧非貪。", "展禽雖未三見黜，叔夜自知七不堪。", "行當投劾謝簪組，爲我佳處留茅庵。"]}