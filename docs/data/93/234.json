{"author": "蘇軾", "period": "宋", "type": "诗", "title": "白帝廟", "paragraphs": ["朔風催入峽，慘慘去何之。", "共指蒼山路，來朝白帝祠。", "荒城秋草滿，古樹野藤垂。", "浩蕩荆江遠，淒涼蜀客悲。", "遲回問風俗，涕泗憫興衰。", "故國依然在，遺民豈復知。", "一方稱警蹕，萬乘擁旌旂。", "遠略初吞漢，雄心豈在夔。", "崎嶇來野廟，閔默愧常時。", "破甑蒸山麥，長歌唱竹枝。", "荆邯真壯士，吳柱本經師。", "失計雖無及，圖王固已奇。", "猶餘帝王號，皎皎在門楣。"]}