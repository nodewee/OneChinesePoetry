{"author": "蘇軾", "period": "宋", "type": "诗", "title": "二公再和亦再答之", "paragraphs": ["寒雞知將晨，饑鶴知夜半。", "亦如老病客，遇節嘗感歎。", "光陰等敲石，過眼不容玩。", "親友如摶沙，放手還復散。", "羈孤每自笑，寂寞誰肯伴。", "元達號神君，高論森月旦。", "紀明本賢將，汩沒事堆案。", "欣然肯相顧，夜閣燈火亂。", "盤空愧不飽，酒薄僅堪盥。", "雍容許著帽，不怪安石緩。", "雖無窈窕人，清唱弄珠貫。", "幸有縱橫舌，說劍起慵懦。", "二豪沉下位，暗火埋濕炭。", "豈似草玄人，默默老儒館。", "行看富貴逼，炙手借餘暖。", "應念苦思歸，登樓賦王粲。"]}