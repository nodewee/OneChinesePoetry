{"author": "蘇軾", "period": "宋", "type": "诗", "title": "渚宮", "paragraphs": ["渚宮寂寞依古郢，楚地荒茫非故基。", "二王臺閣已鹵莽，何況遠問縱橫時。", "楚王獵罷擊靈鼓，猛士操舟張水嬉。", "釣魚不復數魚鱉，大鼎千石烹蛟螭。", "當時郢人架宮殿，意思絕妙般與倕。", "飛樓百尺照湖水，上有燕趙千蛾眉。", "臨風揚揚意自得，長使宋玉作楚辭。", "秦兵西來取鐘簴，故宮禾黍秋離離。", "千年壯觀不可復，今之存者蓋已卑。", "池空野迥樓閣小，惟有深竹藏狐狸。", "臺中絳帳誰復見，臺下野水浮清漪。", "綠窗朱戶春晝閉，想見深屋彈朱絲。", "腐儒亦解愛聲色，何用白首談孔姬。", "沙泉半涸草堂在，破窗無紙風颸颸。", "陳公蹤迹最未遠，七瑞寥落今何之。", "百年人事知幾變，直恐荒廢成空陂。", "誰能爲我訪遺迹，草間應有湘東碑。"]}