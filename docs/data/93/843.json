{"author": "蘇軾", "period": "宋", "type": "诗", "title": "次韵章傳道喜雨", "paragraphs": ["去年夏旱秋不雨，海畔居民飲鹹苦。", "今年春暖欲生蝝，地上戢戢多於土。", "預憂一旦開兩翅，口吻如風那肯吐。", "前時渡江入吳越，布陣橫空如項羽。", "農夫拱手但垂泣，人力區區固難禦。", "撲緣鬉毛困牛馬，啖齧衣服穿房戶。", "坐觀不救亦何心，秉畀炎火傳自古。", "荷鋤散掘誰敢後，得米濟饑還小補。", "常山山神信英烈，撝駕雷公訶電母。", "應憐郡守老且愚，欲把瘡痍手摩撫。", "山中歸時風色變，中路已覺商羊舞。", "夜窗騷騷鬧松竹，朝畦泫泫流膏乳。", "從來蝗旱必相資，此事吾聞老農語。", "庶將積潤掃遺孽，收拾豐歲還明主。", "縣前已窖八千斛，率以一升完一畝。", "更看蠶婦過初眠，未用賀客來旁午。", "先生筆力吾所畏，蹴踏鮑謝跨徐庾。", "偶然談笑得佳篇，便恐流傳成樂府。", "陋邦一雨何足道，吾君盛德九州普。", "中和樂職幾時作，試向諸生選何武。"]}