{"author": "蘇軾", "period": "宋", "type": "诗", "title": "惜花", "paragraphs": ["吉祥寺中錦千堆，前年賞花真盛哉，道人勸我清明來。", "腰鼓百面如春雷，打徹凉州花自開。", "沙河塘上插花回，醉倒不覺吳兒咍。", "豈知如今雙鬢摧，城西古寺沒蒿萊。", "有僧閉門手自栽，千枝萬葉巧剪裁。", "就中一叢何所似，馬瑙盤盛金縷杯。", "而我食菜方清齋，對花不飲花應猜。", "夜來雨雹如李梅，紅殘綠暗吁可哀。"]}