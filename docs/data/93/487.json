{"author": "蘇軾", "period": "宋", "type": "诗", "title": "遊金山寺", "paragraphs": ["我家江水初發源，宦游直送江入海。", "聞道潮頭一丈高，天寒尚有沙痕在。", "中泠南畔石盤陀，古來出沒隨濤波。", "試登絕頂望鄉國，江南江北青山多。", "羈愁畏晚尋歸楫，山僧苦留看落日。", "微風萬頃靴文細，斷霞半空魚尾赤。", "是時江月初生魄，二更月落天深黑。", "江心似有炬火明，飛焰照山棲烏驚。", "悵然歸卧心莫識，非鬼非人竟何物。", "江山如此不歸山，江神見怪驚我頑。", "我謝江神豈得已，有田不歸如江水。"]}