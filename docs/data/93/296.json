{"author": "蘇軾", "period": "宋", "type": "诗", "title": "鳳翔八觀 東湖", "paragraphs": ["吾家蜀江上，江水清如藍。", "爾來走塵土，意思殊不堪。", "況當岐山下，風物尤可慚。", "有山禿如赭，有水濁如泔。", "不謂郡城東，數步見湖潭。", "入門便清奧，怳如夢西南。", "泉源從高來，隨波走涵涵。", "東去觸重阜，盡爲湖所貪。", "但見蒼石螭，開口吐清甘。", "借汝腹中過，胡爲目眈眈。", "新荷弄晚凉，輕棹極幽探。", "飄颻忘遠近，偃息遺珮篸。", "深有龜與魚，淺有螺與蚶。", "曝晴復戲雨，戢戢多於蠶。", "浮沉無停餌，倏忽遽滿籃。", "絲緡雖强致，瑣細安足戡。", "聞昔周道興，翠鳳棲孤嵐。", "飛鳴飲此水，照影弄毿毿。", "至今多梧桐，合抱如彭聃。", "彩羽無復見，上有鸇搏鵪。", "嗟予生雖晚，好古意所妉。", "圖書已漫漶，猶復訪僑郯。", "卷阿詩可繼，此意久已含。", "扶風古三輔，政事豈汝諳。", "聊爲湖上飲，一縱醉後談。", "門前遠行客，劫劫無留驂。", "問胡不回首，毋乃趁朝參。", "予今正疏懶，官長幸見函。", "不辭日游再，行恐歲滿三。", "暮歸還倒載，鐘鼓已韽韽。"]}