{"author": "蘇軾", "period": "宋", "type": "诗", "title": "答李邦直", "paragraphs": ["美人如春風，著物物未知。", "羈愁似冰雪，見子先流凘。", "子從徐方來，吏民舉熙熙。", "扶病出見之，驚我一何衰。", "知我久慵倦，起我以新詩。", "詩詞如醇酒，盎然熏四支。", "徑飲不覺醉，欲和先昏疲。", "西齋有蠻帳，風雨夜紛披。", "放懷語不擇，撫掌笑脫頤。", "別來今幾何，春物已含姿。", "柳色日夜暗，子來竟何時。", "徐方雖云樂，東山禁游嬉。", "又無狂太守，何以解憂思。", "聞子有賢婦，華堂詠螽斯。", "曷不倒囊橐，賣劍買蛾眉。", "不用教絲竹，唱我新歌詞。"]}