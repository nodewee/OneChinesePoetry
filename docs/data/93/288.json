{"author": "蘇軾", "period": "宋", "type": "诗", "title": "次韵水官詩", "paragraphs": ["高人豈學畫，用筆乃其天。", "譬如善游人，一一能操船。", "閻子本縫掖，疇昔慕雲淵。", "丹青偶爲戲，染指初嘗黿。", "愛之不自已，筆勢如風翻。", "傳聞貞觀中，左衽解椎鬟。", "南夷羞白雉，佛國貢青蓮。", "詔令擬王會，別殿寫戎蠻。", "熊冠金絡額，豹袖擁旛旜。", "傳入應門內，俯伏脫劍弮。", "天姿儼龍鳳，雜沓朝鵬鱣。", "神功與絕迹，後世兩莫扳。", "自從李氏亡，群盜竊山川。", "長安三日火，至寶隨飛烟。", "尚有脫身者，漂流出東關。", "三官豈容獨，得此今已編。", "吁嗟至神物，會合當有年。", "京城諸權貴，欲取百計難。", "贈以玉如意，豈能動高禪。", "惟應一篇詩，皎若畫在前。"]}