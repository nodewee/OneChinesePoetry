{"author": "蘇軾", "period": "宋", "type": "诗", "title": "游靈隠寺得來詩復用前韵", "paragraphs": ["君不見，錢塘湖，錢王壯觀今已無。", "屋堆黄金斗量珠，運盡不勞折簡呼。", "四方宦游散其孥，宮闕留與閑人娛。", "盛衰哀樂兩須臾，何用多憂心鬰紆。", "溪山處處皆可廬，最愛靈隠飛來孤。", "喬松百尺蒼髯鬚，擾擾下笑柳與蒲。", "高堂會食羅千夫，撞鐘擊鼓喧朝晡。", "凝香方丈眠氍毹，絕勝絮被縫海圖。", "清風徐來驚睡餘，遂超羲皇傲几蘧。", "歸時棲鴉正畢逋，孤煙落日不可摹。"]}