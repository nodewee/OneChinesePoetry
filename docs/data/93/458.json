{"author": "蘇軾", "period": "宋", "type": "诗", "title": "次韵子由柳湖感物", "paragraphs": ["憶昔子美在東屯，數間茅屋蒼山根。", "嘲吟草木調蠻獠，欲與猿鳥爭啾喧。", "子今憔悴衆所棄，驅馬獨出無往還。", "惟有柳湖萬株柳，清陰與子供朝昏。", "胡爲譏評不少借，生意凌挫難爲繁。", "柳雖無言不解慍，世俗乍見應憮然。", "嬌姿共愛春濯濯，豈問空腹修蛇蟠。", "朝看濃翠傲炎赫，夜愛疏影摇清圓。", "風翻雪陣春絮亂，蠹響啄木秋聲堅。", "四時盛衰各有態，摇落悽愴驚寒溫。", "南山孤松積雪底，抱凍不死誰復賢。"]}