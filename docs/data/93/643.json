{"author": "蘇軾", "period": "宋", "type": "诗", "title": "僧清順新作垂雲亭", "paragraphs": ["江山雖有餘，亭榭苦難穩。", "登臨不得要，萬象各偃蹇。", "惜哉垂雲軒，此地得何晚。", "天公爭向背，詩眼巧增損。", "路窮朱欄出，山破石壁很。", "海門浸坤軸，湖尾抱雲巘。", "葱葱城郭麗，淡淡烟村遠。", "紛紛鳥鵲去，一一漁樵返。", "雄觀快新獲，微景收昔遁。", "道人真古人，嘯詠慕嵇阮。", "空齋卧蒲褐，芒屨每自捆。", "天憐詩人窮，乞與供詩本。", "我詩久不作，荒澀旋鋤墾。", "從君覓佳句，咀嚼廢朝飯。"]}