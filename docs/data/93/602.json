{"author": "蘇軾", "period": "宋", "type": "诗", "title": "次韵答章傳道見贈", "paragraphs": ["並生天地宇，同閱古今宙。", "視下則有高，無前孰爲後。", "達人千鈞弩，一弛難再彀。", "下士沐猴冠，已繫猶跳驟。", "欲將駒過隙，坐待石穿溜。", "君看漢唐主，宮殿悲麥秀。", "而況彼區區，何異壹醉富。", "鶢鶋非所養，俯仰眩金奏。", "髑髏有餘樂，不博南面后。", "嗟我昔少年，守道貧非疚。", "自從出求仕，役物恐見囿。", "馬融既依梁，班固亦事竇。", "效矉豈不欲，頑質謝鎸鏤。", "仄聞長者言，婞直非養壽。", "唾面慎勿拭，出胯當俯就。", "居然成懶廢，敢復齒豪右。", "子如照海珠，網目疏見漏。", "宏材乏近用，巧舞困短袖。", "坐令傾國容，臨老見邂逅。", "吾衰信久矣，書絕十年舊。", "門前可羅雀，感子煩屢叩。", "願言歌緇衣，子粲還予授。"]}