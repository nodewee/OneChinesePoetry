{"author": "蘇軾", "period": "宋", "type": "诗", "title": "再和", "paragraphs": ["東望海，西望湖，山平水遠細欲無。", "野人疏狂逐漁釣，刺史寬大容歌呼。", "君恩飽暖及爾孥，才者不閑拙者娛。", "穿巌度嶺脚力健，未厭山水相縈紆。", "三百六十古精廬，出遊無伴籃輿孤。", "作詩雖未造藩閾，破悶豈不賢摴蒱。", "君才敏贍兼百夫，朝作千篇日未晡。", "朅來湖上得佳句，從此不看營丘圖。", "知君篋櫝富有餘，莫惜錦繡償菅蘧。", "窮多鬬險誰先逋，賭取名畫不用摹。"]}