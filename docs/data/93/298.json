{"author": "蘇軾", "period": "宋", "type": "诗", "title": "鳳翔八觀 李氏園", "paragraphs": ["朝遊北城東，回首見修竹。", "下有朱門家，破牆圍古屋。", "舉鞭叩其戶，幽響答空谷。", "入門所見夥，十步九移目。", "異花兼四方，野鳥喧百族。", "其西引溪水，活活轉牆曲。", "東注入深林，林深窗戶綠。", "水光兼竹浄，時有獨立鵠。", "林中百尺松，歲久蒼鱗蹙。", "豈惟此地少，意恐關中獨。", "小橋過南浦，夾道多喬木。", "隠如城百雉，挺若舟千斛。", "陰陰日光淡，黯黯秋氣蓄。", "盡東爲方池，野雁雜家鶩。", "紅梨驚合抱，映島孤雲馥。", "春光水溶漾，雪陣風翻撲。", "其北臨長溪，波聲卷平陸。", "北山卧可見，蒼翠間磽禿。", "我時來周覽，問此誰所築。", "云昔李將軍，負險乘衰叔。", "抽錢算間口，但未榷羹粥。", "當時奪民田，失業安敢哭。", "誰家美園囿，籍沒不容贖。", "此亭破千家，鬰鬰城之麓。", "將軍竟何事，蟣蝨生刀䪅。", "何嘗載美酒，來此駐車轂。", "空使後世人，聞名頸猶縮。", "我今官正閑，屢至因休沐。", "人生營居止，竟爲何人卜。", "何當辦一身，永與清景逐。"]}