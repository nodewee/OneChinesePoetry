{"author": "蘇軾", "period": "宋", "type": "诗", "title": "登常山絕頂廣麗亭", "paragraphs": ["西望穆陵關，東望琅邪臺。", "南望九仙山，北望空飛埃。", "相將叫虞舜，遂欲歸蓬萊。", "嗟我二三子，狂飲亦荒哉。", "紅裙欲仙去，長笛有餘哀。", "清歌入雲霄，妙舞纖腰回。", "自從有此山，白石封蒼苔。", "何嘗有此樂，將去復徘徊。", "人生如朝露，白髮日夜催。", "棄置當何言，萬劫終飛灰。"]}