{"author": "蘇軾", "period": "宋", "type": "诗", "title": "和劉長安題薛周逸老亭周善飲酒未七十而致仕", "paragraphs": ["近聞薛公子，早退驚常流。", "買園招野鶴，鑿井動潛虬。", "自言酒中趣，一斗勝凉州。", "翻然拂衣去，親愛挽不留。", "隠居亦何樂，素志庶可求。", "所亡嗟無幾，所得不啻酬。", "青春爲君好，白日爲君悠。", "山鳥奏琴筑，野花弄閑幽。", "雖辭功與名，其樂實素侯。", "至今清夜夢，尚驚冠壓頭。", "誰能載美酒，往以大白浮。", "之子雖不識，因公可與游。"]}