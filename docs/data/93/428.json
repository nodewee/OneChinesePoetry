{"author": "蘇軾", "period": "宋", "type": "诗", "title": "謝蘇自之惠酒", "paragraphs": ["高士例須憐麴糵，此語常聞退之說。", "我今有說殆不然，麴糵未必高士憐。", "醉者墜車莊生言，全酒未若全於天。", "達人本是不虧缺，何暇更求全處全。", "景山沉迷阮籍傲，畢卓盜竊劉伶顛。", "貪狂嗜怪無足取，世俗喜異矜其賢。", "杜陵詩客尤可笑，羅列八子參羣仙。", "流涎露頂置不說，爲問底處能逃禪。", "我今不飲非不飲，心月皎皎常孤圓。", "有時客至亦爲酌，琴雖未去聊忘絃。", "吾宗先生有深意，百里雙罌遠將寄。", "且言不飲固亦高，舉世皆同吾獨異。", "不如同異兩俱冥，得鹿亡羊等嬉戲。", "决須飲此勿復辭，何用區區較醒醉。"]}