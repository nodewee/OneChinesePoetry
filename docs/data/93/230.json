{"author": "蘇軾", "period": "宋", "type": "诗", "title": "竹枝歌", "paragraphs": ["蒼梧山高湘水深，中原北望度千岑。", "帝子南遊飄不返，惟有蒼蒼楓桂林。", "楓葉蕭蕭桂葉碧，萬里遠來超莫及。", "乘龍上天去無蹤，草木無情空寄泣。", "水濱擊鼓何喧闐，相將扣水求屈原。", "屈原已死今千載，滿船哀唱似當年。", "海濱長鯨徑千尺，食人爲糧安可入。", "招君不歸海水深，海魚豈解哀忠直。", "吁嗟忠直死無人，可憐懷王西入秦。", "秦關已閉無歸日，章華不復見車輪。", "君王去時簫鼓咽，父老送君車軸折。", "千里逃歸迷故鄉，南公哀痛彈長鋏。", "三戶亡秦信不虛，一朝兵起盡讙呼。", "當時項羽年最少，提劍本是耕田夫。", "橫行天下竟何事，棄馬烏江馬垂涕。", "項王已死無故人，首入漢庭身委地。", "富貴榮華豈足多，至今惟有冢嵯峨。", "故國淒涼人事改，楚鄉千古爲悲歌。"]}