{"author": "蘇軾", "period": "宋", "type": "诗", "title": "二十七日自陽平至斜谷宿於南山中蟠龍寺", "paragraphs": ["橫槎晚渡碧澗口，騎馬夜入南山谷。", "谷中暗水響瀧瀧，嶺上疏星明煜煜。", "寺藏巌底千萬仞，路轉山腰三百曲。", "風生饑虎嘯空林，月黑驚麏竄修竹。", "入門突兀見深殿，照佛青熒有殘燭。", "愧無酒食待遊人，旋斫杉松煮溪蔌。", "板閣獨眠驚旅枕，木魚曉動隨僧粥。", "起觀萬瓦鬰參差，目亂千巌散紅綠。", "門前商賈負椒荈，山後咫尺連巴蜀。", "何時歸耕江上田，一夜心逐南飛鵠。"]}