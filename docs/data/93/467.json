{"author": "蘇軾", "period": "宋", "type": "诗", "title": "歐陽少師令賦所蓄石屏", "paragraphs": ["何人遺公石屏風，上有水墨希微蹤。", "不畫長林與巨植，獨畫峨嵋山西雪嶺上萬歲不老之孤松。", "崖崩澗絕可望不可到，孤烟落日相溟濛。", "含風偃蹇得真態，刻畫始信天有工。", "我恐畢宏韋偃死葬虢山下，骨可朽爛心難窮。", "神機巧思無所發，化爲烟霏淪石中。", "古來畫師非俗士，摹寫物像略與詩人同。", "願公作詩慰不遇，無使二子含憤泣幽宮。"]}