{"author": "蘇軾", "period": "宋", "type": "诗", "title": "舟中聽大人彈琴", "paragraphs": ["彈琴江浦夜漏永，歛衽竊聽獨激昂。", "風松瀑布已清絕，更愛玉珮聲琅璫。", "自從鄭衛亂雅樂，古器殘缺世已忘。", "千家寥落獨琴在，有如老仙不死閱興亡。", "世人不容獨反古，强以新曲求鏗鏘。", "微音淡弄忽變轉，數聲浮脆如笙簧。", "無情枯木今尚爾，何况古意墮渺茫。", "江空月出人響絕，夜闌更請彈文王。"]}