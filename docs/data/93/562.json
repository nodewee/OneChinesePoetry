{"author": "蘇軾", "period": "宋", "type": "诗", "title": "次韵孔文仲推官見贈", "paragraphs": ["我本麋鹿性，諒非伏轅姿。", "君如汗血馬，作駒已權奇。", "齊驅大道中，並带鑾鑣馳。", "聞聲自决驟，那復受縶維。", "謂君朝發燕，秣楚日未敧。", "云何中道止，連蹇馿騾隨。", "金鞍冒翠錦，玉勒垂青絲。", "旁觀信美矣，自揣良厭之。", "均爲人所勞，何必陋鹽輜。", "君看立仗馬，不敢鳴且窺。", "調習困鞭箠，僅存骨與皮。", "人生各有志，此論我久持。", "他人聞定笑，聊與吾子期。", "空齋卧積雨，病骨煩撐支。", "秋草上垣牆，霜葉鳴階墀。", "門前自無客，敢作揚雄麾。", "候吏報君來，弭節江之湄。", "一對高人談，稍忘俗吏卑。", "今朝枉詩句，粲如鳳來儀。", "上山絕梯磴，墮海迷津涯。", "憐我枯槁質，借潤生華滋。", "肯效世俗人，洗刮求瘢痍。", "賢明日登用，清廟歌緝熙。", "胡不學長卿，預作封禪詞。"]}