{"author": "蘇軾", "period": "宋", "type": "诗", "title": "京師哭任遵聖", "paragraphs": ["十年不還鄉，兒女日夜長。", "豈惟催老大，漸復成彫喪。", "每聞耆舊亡，涕泣聲輒放。", "老任況奇逸，先子推輩行。", "文章少得譽，詩語尤清壯。", "吏能復所長，談笑萬夫上。", "自喜作劇縣，偏工破豪黨。", "奮髯走猾吏，嚼齒對姦將。", "哀哉命不偶，每以才得謗。", "竟使落窮山，青衫就黄壤。", "宦游久不樂，江海永相望。", "退耕本就君，時節相勞餉。", "此懷今不遂，歸見纍纍葬。", "望哭國西門，落日銜千嶂。", "平生惟一子，抱負珠在掌。", "見之齠齔中，已有食牛量。", "他年如入洛，生死一相訪。", "惟有王濬沖，心知中散狀。"]}