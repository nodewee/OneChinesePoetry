{"author": "蘇軾", "period": "宋", "type": "诗", "title": "書韓幹牧馬圖", "paragraphs": ["南山之下，汧渭之間，想見開元天寶年。", "八坊分屯隘秦川，四十萬匹如雲烟。", "騅駓駰駱驪騮騵，白魚赤兔騂皇䮧。", "龍顱鳳頸獰且妍，奇姿逸德隠駑頑。", "碧眼胡兒手足鮮，歲時剪刷供帝閑。", "柘袍臨池侍三千，紅粧照日光流淵。", "樓下玉螭吐清寒，往來蹙踏生飛湍。", "衆工舐筆和朱鉛，先生曹霸弟子韓。", "廐馬多肉尻脽圓，肉中畫骨誇尤難，金羈玉勒繡羅鞍。", "鞭箠刻烙傷天全，不如此圖近自然。", "平沙細草荒芊綿，驚鴻脫兔爭後先。", "王良挾策飛上天，何必俯首服短轅。"]}