{"author": "蘇軾", "period": "宋", "type": "诗", "title": "送魯元翰少卿知衛州", "paragraphs": ["冗士無處著，寄身范公園。", "桃李忽成陰，薺麥秀已繁。", "閉門春晝永，惟有黄蜂喧。", "誰人肯携酒，共醉榆柳村。", "髯卿獨何者，一月三到門。", "我不往拜之，髯來意彌敦。", "堂堂元老後，亹亹仁人言。", "憶在錢塘歲，情好均弟昆。", "時於冰雪中，笑語作春溫。", "欲飲徑相覓，夜開叢竹軒。", "搜尋到篋笥，鮓醢無復存。", "每愧烟火中，玉腕親炮燔。", "別來今幾何，相對如夢魂。", "告我當北渡，新詩侑清樽。", "坡陀太行麓，洶湧黄河翻。", "仕宦非不遇，王畿西北垣。", "斯民如魚耳，見網則驚奔。", "皎皎千丈清，不如尺水渾。", "刑政雖首務，念當養其源。", "一聞襦袴音，盜賊安足論。"]}