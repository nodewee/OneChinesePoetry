{"author": "魏泰", "period": "宋", "type": "诗", "title": "龍興仁王佛舍攜酒肴納涼聯句十六韻", "paragraphs": ["宿雨且初霽，微涼吹廣庭。", "嘉賓忽相遇，午夢驚扣扃。", "長松森翠影，修竹參青冥。", "飄雲度空急，殘日穿林明。", "幽墻隔江浦，遠嶼定風舲。", "城市厭煩暑，山樊念伶俜。", "角巾代公紱，草具踰侯鯖。", "園實摘的皪，廚醖斟晶熒。", "烹鮮縮頸大，海錯著器腥。", "笑談得真樂，採擷逢幽馨。", "雲陰剝初霽，夕嵐收遠青。", "窻臥憶元亮，詩成懷景升。", "日須河朔飲，當解高陽酲。", "煩襟頓忘釋，嘉詠不少停。", "闉闍發嚴鼓，穹碧垂繁星。", "一笑跨鞍去，奚論楚人醒。"]}