{"author": "蘇軾", "period": "宋", "type": "诗", "title": "喬太博見和復次韵答之", "paragraphs": ["百年三萬日，老病常居半。", "其間互憂樂，歌笑雜悲歎。", "顛倒不自知，直爲神所玩。", "須臾便堪笑，萬事風雨散。", "自從識此理，久謝少年伴。", "逝將遊無何，豈暇讀城旦。", "非才更多病，二事可并案。", "愧煩賢使者，弭節整紛亂。", "喬侯瑚璉質，清廟嘗薦盥。", "奮髯百吏走，坐變齊俗緩。", "未遭甘鷁退，並進恥魚貫。", "每聞議論餘，凜凜激貪懦。", "莫邪當自躍，豈復煩爐炭。", "便慶朝秣越，未暮刷燕館。", "胡爲守故丘，眷戀桑榆暖。", "爲君叩牛角，一詠南山粲。"]}