{"author": "蘇軾", "period": "宋", "type": "诗", "title": "鳳翔八觀 石鼓歌", "paragraphs": ["冬十二月歲辛丑，我初從政見魯叟。", "舊聞石鼓今見之，文字鬰律蛟蛇走。", "細觀初以指畫肚，欲讀嗟如箝在口。", "韓公好古生已遲，我今況又百年後。", "强尋偏傍推點畫，時得一二遺八九。", "我車既攻馬亦同，其魚維鱮貫之柳。", "古器縱橫猶識鼎，衆星錯落僅名斗。", "模糊半已隠瘢胝，詰曲猶能辨跟肘。", "娟娟缺月隠雲霧，濯濯嘉禾秀稂莠。", "漂流百戰偶然存，獨立千載誰與友。", "上追軒頡相唯諾，下揖冰斯同鷇㝅。", "憶昔周宣歌鴻雁，當時籀史變蝌蚪。", "厭亂人方思聖賢，中興天爲生耆耈。", "東征徐虜闞虓虎，北伏犬戎隨指嗾。", "象胥雜沓貢狼鹿，方召聯翩賜圭卣。", "遂因鼓鼙思將帥，豈爲考擊煩矇瞍。", "何人作頌比嵩高，萬古斯文齊岣嶁。", "勳勞至大不矜伐，文武未遠猶忠厚。", "欲尋年歲無甲乙，豈有名字記誰某。", "自從周衰更七國，竟使秦人有九有。", "埽除詩書誦法律，投棄俎豆陳鞭杻。", "當年何人佐祖龍，上蔡公子牽黄狗。", "登山刻石頌功烈，後者無繼前無偶。", "皆云皇帝巡四國，烹滅强暴救黔首。", "六經既已委灰塵，此鼓亦當遭擊剖。", "傳聞九鼎淪泗上，欲使萬夫沉水取。", "暴君縱欲窮人力，神物義不污秦垢。", "是時石鼓何處避，無乃天工令鬼守。", "興亡百變物自閑，富貴一朝名不朽。", "細思物理坐歎息，人生安得如汝壽。"]}