{"author": "蘇軾", "period": "宋", "type": "诗", "title": "王頤赴建州錢監求詩及草書", "paragraphs": ["我昔識子自武功，寒廳夜語樽酒同。", "酒闌燭盡語不盡，倦僕立寐僵屏風。", "丁寧勸學不死訣，自言親受方瞳翁。", "嗟予聞道不早悟，醉夢顛倒隨盲聾。", "邇來憂患苦摧剝，意思蕭索如霜蓬。", "羨君顔色愈少壯，外慕漸少由中充。", "河車挽水灌腦黑，丹砂伏火入頰紅。", "大梁相逢又東去，但道何日辭樊籠。", "未能便乞勾漏令，官曹似是錫與銅。", "留詩河上慰離別，草書未暇緣匆匆。"]}