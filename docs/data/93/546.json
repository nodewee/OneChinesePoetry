{"author": "蘇軾", "period": "宋", "type": "诗", "title": "李公擇求黄鶴樓詩因記舊所聞於馮當世者", "paragraphs": ["黄鶴樓前月滿川，抱關老卒饑不眠。", "夜聞三人笑語言，羽衣著屐響空山。", "非鬼非人意其仙，石扉三叩聲清圓。", "洞中鏗鈜落門關，縹緲入石如飛烟。", "鷄鳴月落風馭還，迎拜稽首願執鞭。", "汝非其人骨腥羶，黄金乞得重莫肩。", "持歸包裹敝席氈，夜穿茅屋光射天。", "里閭來觀已變遷，似石非石鉛非鉛。", "或取而有衆憤喧，訟歸有司今幾年。", "無功暴得喜欲顛，神人戲汝真可憐。", "願君爲考然不然，此語可信馮公傳。"]}