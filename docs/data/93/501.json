{"author": "蘇軾", "period": "宋", "type": "诗", "title": "送岑著作", "paragraphs": ["懶者常似靜，靜豈懶者徒。", "拙則近於直，而直豈拙歟。", "夫子靜且直，雍容時卷舒。", "嗟我復何爲，相得歡有餘。", "我本不違世，而世與我殊。", "拙於林間鳩，懶於冰底魚。", "人皆笑其狂，子獨憐其愚。", "直者有時信，靜者不終居。", "而我懶拙病，不受砭藥除。", "臨行怪酒薄，已與別淚俱。", "後會豈無時，遂恐出處疏。", "惟應故山夢，隨子到吾廬。"]}