{"author": "蘇軾", "period": "宋", "type": "诗", "title": "張安道樂全堂", "paragraphs": ["列子御風殊不惡，猶被莊生譏數數。", "步兵飲酒中散琴，於此得全非至樂。", "樂全居士全於天，維摩丈室空翛然。", "平生痛飲今不飲，無琴不獨琴無弦。", "我公天與英雄表，龍章鳳姿照魚鳥。", "但令端委坐廟堂，北狄西戎談笑了。", "如今老去苦思歸，小字親書寄我詩。", "試問樂全全底事，無全何處更相虧。"]}