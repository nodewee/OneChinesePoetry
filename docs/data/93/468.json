{"author": "蘇軾", "period": "宋", "type": "诗", "title": "潁州初別子由二首  其一", "paragraphs": ["征帆掛西風，別淚滴清潁。", "留連知無益，惜此須臾景。", "我生三度別，此別尤酸冷。", "念子似先君，木訥剛且靜。", "寡辭真吉人，介石乃機警。", "至今天下士，去莫如子猛。", "嗟我久病狂，意行無坎井。", "有如醉且墜，幸未傷輒醒。", "從今得閑暇，默坐消日永。", "作詩解子憂，持用日三省。"]}