{"author": "蘇軾", "period": "宋", "type": "诗", "title": "牛口見月", "paragraphs": ["掩窗寂已睡，月脚垂孤光。", "披衣起周覽，飛露灑我裳。", "山川同一色，浩若涉大荒。", "幽懷耿不寐，四顧獨徬徨。", "忽憶丙申年，京邑大雨霶。", "蔡河中夜决，橫浸國南方。", "車馬無復見，紛紛操栰郎。", "新秋忽已晴，九陌尚汪洋。", "龍津觀夜市，燈火亦煌煌。", "新月皎如晝，疏星弄寒芒。", "不知京國喧，謂是江湖鄉。", "今來牛口渚，見月重淒涼。", "却思舊遊處，滿陌沙塵黄。"]}