{"author": "蘇軾", "period": "宋", "type": "诗", "title": "自浄土寺步至功臣寺", "paragraphs": ["落日岸葛巾，晚風吹羽扇。", "松間野步穩，竹外飛橋轉。", "神功鑿橫嶺，巌石得巨片。", "直渡千人溝，下有微流泫。", "岡巒蔚回合，金碧爛明絢。", "緬懷異姓王，負擔此鄉縣。", "長逢胯下辱，屢乞桑間飯。", "誰謂山石頑，識此希世彥。", "凜然英氣逼，屹起猶聳戰。", "他年萬騎歸，父老恣歡宴。", "錦繡被原野，金珠散貧賤。", "竇融既入朝，吳芮空記面。", "榮華坐銷歇，閱世如郵傳。", "惟有長明燈，依然照深殿。"]}