{"author": "蘇軾", "period": "宋", "type": "诗", "title": "過雲龍山人張天驥", "paragraphs": ["郊原雨初足，風日清且好。", "病守亦欣然，肩輿白門道。", "荒田咽蛩蚓，村巷懸梨棗。", "下有幽人居，閉門空雀噪。", "西風高正厲，落葉紛可掃。", "孤童卧斜日，病馬放秋草。", "墟里通有無，垣牆任摧倒。", "君家本冠蓋，絲竹鬧鄰保。", "脫身聲利中，道德自濯澡。", "躬耕抱羸疾，奉養百歲老。", "詩書膏吻頰，菽水媚翁媼。", "饑寒天隨子，杞菊自擷芼。", "慈孝董邵南，雞狗相乳抱。", "吾生如寄耳，歸計失不早。", "故山豈敢忘，但恐迫華皓。", "從君好種秫，斗酒時自勞。"]}