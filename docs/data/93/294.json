{"author": "蘇軾", "period": "宋", "type": "诗", "title": "鳳翔八觀 王維吳道子畫", "paragraphs": ["何處訪吳畫，普門與開元。", "開元有東塔，摩詰留手痕。", "吾觀畫品中，莫如二子尊。", "道子實雄放，浩如海波翻。", "當其下手風雨快，筆所未到氣已吞。", "亭亭雙林間，彩暈扶桑暾。", "中有至人談寂滅，悟者悲涕迷者手自捫。", "蠻君鬼伯千萬萬，相排競進頭如黿。", "摩詰本詩老，佩芷襲芳蓀。", "今觀此壁畫，亦若其詩清且敦。", "祇園弟子盡鶴骨，心如死灰不復溫。", "門前兩叢竹，雪節貫霜根。", "交柯亂葉動無數，一一皆可尋其源。", "吳生雖妙絕，猶以畫工論。", "摩詰得之於象外，有如仙翮謝籠樊。", "吾觀二子皆神俊，又於維也斂衽無間言。"]}