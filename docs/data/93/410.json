{"author": "蘇軾", "period": "宋", "type": "诗", "title": "次韵子由論書", "paragraphs": ["吾雖不善書，曉書莫如我。", "苟能通其意，常謂不學可。", "貌妍容有矉，璧美何妨橢。", "端莊雜流麗，剛健含婀娜。", "好之每自譏，不獨子亦頗。", "書成輒棄去，謬被傍人裹。", "體勢本闊落，結束入細麽。", "子詩亦見推，語重未敢荷。", "爾來又學射，力薄愁官笴。", "多好竟無成，不精安用夥。", "何當盡屏去，萬事付懶惰。", "吾聞古書法，守駿莫如跛。", "世俗筆苦驕，衆中强嵬騀。", "鍾張忽已遠，此語與時左。"]}