{"author": "蘇軾", "period": "宋", "type": "诗", "title": "送安惇秀才失解西歸", "paragraphs": ["舊書不厭百回讀，熟讀深思子自知。", "他年名宦恐不免，今日棲遲那可追。", "我昔家居斷還往，著書不暇窺園葵。", "朅來東游慕人爵，棄去舊學從兒嬉。", "狂謀謬算百不遂，惟有霜鬢來如期。", "故山松柏皆手種，行且拱矣歸何時。", "萬事早知皆有命，十年浪走寧非癡。", "與君未可較得失，臨別惟有長嗟咨。"]}