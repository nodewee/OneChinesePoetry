{"author": "劉大方", "period": "宋", "type": "诗", "title": "病虎行", "paragraphs": ["海北愁雲無從裂，風如追兵雪如撒。", "哀者老虎病無力，百尺泉源都凍絕。", "山中牛羊竟不來，牙爪寂寂傷饑渴。", "萬里兵刃色慘悽，獐嬌鹿倨豺狼悅。", "安得肉食復如初，平地紛紛羽毛血。", "一吼千年白日寒，羣獸幽憂心骨折。", "如今纏病未能興，長戈硬弩無相殺。", "世上青山不敢生，青山盡是狐貍穴。"]}