{"author": "蘇軾", "period": "宋", "type": "诗", "title": "和錢安道寄惠建茶", "paragraphs": ["我官於南今幾時，嘗盡溪茶與山茗。", "胸中似記故人面，口不能言心自省。", "爲君細說我未暇，試評其略差可聽。", "建溪所産雖不同，一一天與君子性。", "森然可愛不可慢，骨清肉膩和且正。", "雪花雨脚何足道，啜過始知真味永。", "縱復苦硬終可錄，汲黯少戇寬饒猛。", "草茶無頼空有名，高者妖邪次頑懭。", "體輕雖復强浮沉，性滯偏工嘔酸冷。", "其間絕品豈不佳，張禹縱賢非骨鯁。", "葵花玉𩊓不易致，道路幽險隔雲嶺。", "誰知使者來自西，開緘磊落收百餠。", "嗅香嚼味本非別，透紙自覺光炯炯。", "粃糠團鳳友小龍，奴隸日注臣雙井。", "收藏愛惜待佳客，不敢包裹鑽權倖。", "此詩有味君勿傳，空使時人怒生癭。"]}