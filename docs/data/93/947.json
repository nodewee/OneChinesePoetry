{"author": "蘇軾", "period": "宋", "type": "诗", "title": "送范景仁游洛中", "paragraphs": ["小人真闇事，閑退豈公難。", "道大吾何病，言深聽者寒。", "憂時雖早白，駐世有還丹。", "得酒相逢樂，無心所遇安。", "去年行萬里，蜀路走千盤。", "投老身彌健，登山意未闌。", "西游爲櫻筍，東道盡鵷鸞。", "杖屨携兒去，園亭借客看。", "折花斑竹寺，弄水石樓灘。", "鬻馬衰憐白，驚雷怯笑韓。", "蘚書標洞府，松蓋偃天壇。", "試與劉夫子，重尋靖長官。"]}