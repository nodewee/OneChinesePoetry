{"author": "馬存", "period": "宋", "type": "诗", "title": "邀月亭", "paragraphs": ["亭上十分綠醑酒，盤中一筯黄金雞。", "滄溟東角邀姮娥，水輪碾上青琉璃。", "天風灑掃浮雲沒，千巖萬壑瓊瑤窟。", "桂花飛影入盞來，傾下胸中照清骨。", "玉兔擣藥與誰餐，且與豪客留朱顔。", "朱顔如可留，恩重如丘山。", "爲君殺卻蝦蟆精，腰間老劍光芒寒。", "舉酒勸明月，聽我歌聲發。", "照見古人多少愁，更與今人照離別。", "我曹自是高陽徒，肯學羣兒嘆圓缺。"]}