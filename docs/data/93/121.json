{"author": "吳革", "period": "宋", "type": "诗", "title": "題李進士連雲玉山圖像", "paragraphs": ["玉山嵯峨白雲裏，翠樓鴻濛插天起。", "千丈芙蓉雲作梯，玉龍翻然吼秋水。", "山中隱人雲錦袍，掉頭不受柯山招。", "玉手廣寒修月斧，躡雲每向雲間樵。", "朝采山花樹，暮拾古木枝。", "俯仰隘六合，間與白雲期。", "白雲飛來歸丹壑，山人攬之不盈握。", "袖懷五色朝天門，捧日絪緼散寥廓。", "左挾丹鳳翱，右驂青龍翔。", "搜材盡作廟廊具，紫極出入生輝光。", "懶逐芻蕘人，局促涅塵土。", "白衣蒼狗徒紛紜，萬變目前何足數。", "舒展豈無心，秪在深山處。", "四海蒼生望太平，濟旱終須靄霖雨。", "我亦巢雲廬雲山，看花早種東華蓮。", "南歸何日分半榻，撫掌一笑三千年。"]}