{"author": "蘇軾", "period": "宋", "type": "诗", "title": "將往終南和子由見寄", "paragraphs": ["人生百年寄鬢鬚，富貴何啻葭中莩。", "惟將翰墨留染濡，絕勝醉倒蛾眉扶。", "我今廢學如寒竽，久不吹之澀欲無。", "歲云暮矣嗟幾餘，欲往南溪侶禽魚。", "秋風吹雨凉生膚，夜長耿耿添漏壺。", "窮年弄筆衫袖烏，古人有之我願如。", "終朝危坐學僧趺，閉門不出閑履鳬。", "下視官爵如泥淤，嗟我何爲久踟躕。", "歲月豈肯與汝居，僕夫起餐秣吾駒。"]}