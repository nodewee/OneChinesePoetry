{"author": "蘇軾", "period": "宋", "type": "诗", "title": "湯村開運鹽河雨中督役", "paragraphs": ["居官不任事，蕭散羨長卿。", "胡不歸去來，滯留愧淵明。", "鹽事星火急，誰能卹農耕。", "薨薨曉鼓動，萬指羅溝坑。", "天雨助官政，泫然淋衣纓。", "人如鴨與豬，投泥相濺驚。", "下馬荒堤上，四顧但湖泓。", "線路不容足，又與牛羊爭。", "歸田雖賤辱，豈失泥中行。", "寄語故山友，慎毋厭藜羹。"]}