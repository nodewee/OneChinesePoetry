{"author": "蘇軾", "period": "宋", "type": "诗", "title": "往富陽新城李節推先行三日留風水洞見待", "paragraphs": ["春山磔磔鳴春禽，此間不可無我吟。", "路長漫漫傍江浦，此間不可無君語。", "金鯽池邊不見君，追君直過定山村。", "路人皆言君未遠，騎馬少年清且婉。", "風巌水穴舊聞名，只隔山溪夜不行。", "溪橋曉溜浮梅萼，知君繫馬巌花落。", "出城三日尚逶遲，妻孥怪駡歸何時。", "世上小兒誇疾走，如君相待今安有。"]}