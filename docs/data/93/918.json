{"author": "蘇軾", "period": "宋", "type": "诗", "title": "和趙郎中捕蝗見寄次韵", "paragraphs": ["麥穗人許長，穀苗牛可沒。", "天公獨何意，忍使蝗蟲發。", "驅攘著令典，農事安可忽。", "我僕既胼胝，我馬亦款矻。", "飛騰漸云少，筋力亦已竭。", "苟無百篇詩，何以醒睡兀。", "初如疏畎澮，漸若决澥渤。", "往來供十吏，腕脫不容歇。", "平生輕妄庸，熟視笑魏勃。", "愛君有逸氣，詩壇專斬伐。", "民病何時休，吏職不可越。", "慎毋及世事，向空書咄咄。"]}