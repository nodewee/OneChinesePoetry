{"author": "蘇軾", "period": "宋", "type": "诗", "title": "臘日遊孤山訪惠勤惠思二僧", "paragraphs": ["天欲雪，雲滿湖，樓臺明滅山有無。", "水清石出魚可數，林深無人鳥相呼。", "臘日不歸對妻孥，名尋道人實自娛。", "道人之居在何許，寶雲山前路盤紆。", "孤山孤絕誰肯廬，道人有道山不孤。", "紙窗竹屋深自暖，擁褐坐睡依團蒲。", "天寒路遠愁僕夫，整駕催歸及未晡。", "出山迴望雲木合，但見野鶻盤浮圖。", "茲遊淡薄歡有餘，到家恍如夢蘧蘧。", "作詩火急追亡逋，清景一失後難摹。"]}