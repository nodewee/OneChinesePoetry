{"author": "蘇軾", "period": "宋", "type": "诗", "title": "巫山", "paragraphs": ["瞿塘迤邐盡，巫峽崢嶸起。", "連峰稍可怪，石色變蒼翠。", "天工運神巧，漸欲作奇偉。", "坱軋勢方深，結搆意未遂。", "旁觀不暇瞬，步步造幽邃。", "蒼崖忽相逼，絕壁凜可悸。", "仰觀八九頂，俊爽淩顥氣。", "晃蕩天宇高，奔騰江水沸。", "孤超兀不讓，直拔勇無畏。", "攀緣見神宇，憩坐就石位。", "巉巉隔江波，一一問廟吏。", "遥觀神女石，綽約誠有以。", "俯首見斜鬟，拖霞弄修帔。", "人心隨物變，遠覺含深意。", "野老笑我旁，少年嘗屢至。", "去隨猿猱上，反以繩索試。", "石筍倚孤峰，突兀殊不類。", "世人喜神怪，論說驚幼穉。", "楚賦亦虛傳，神仙安有是。", "次問掃壇竹，云此今尚爾。", "翠葉紛下垂，婆娑綠鳳尾。", "風來自偃仰，若爲神物使。", "絕頂有三碑，詰曲古篆字。", "老人那解讀，偶見不能記。", "窮探到峰背，採斫黄楊子。", "黄楊生石上，堅瘦紋如綺。", "貪心去不顧，澗谷千尋縋。", "山高虎狼絕，深入坦無忌。", "溟濛草樹密，葱蒨雲霞膩。", "石竇有洪泉，甘滑如流髓。", "終朝自盥潄，冷冽清心胃。", "浣衣挂樹梢，磨斧就石鼻。", "徘徊雲日晚，歸意念城市。", "不到今卅年，衰老筋力憊。", "當時伐殘木，牙蘗已如臂。", "忽聞老人說，終日爲歎喟。", "神仙固有之，難在忘勢利。", "貧賤爾何愛，棄去如脫屣。", "嗟爾若無還，絕糧應不死。"]}