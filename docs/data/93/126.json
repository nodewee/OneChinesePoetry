{"author": "馬存", "period": "宋", "type": "诗", "title": "長淮謠爲徐先生詠", "paragraphs": ["長淮之水青如苔，行人但覺心眼開。", "湘江豈無水，魚腹忠魂埋，但見愁雲結雨猿聲哀。", "浙江豈無水，鴟革漂胥骸，但見潮頭怒氣如山來。", "孤臣詞客到江上，何以寬心懷。", "長淮之水遶楚流，先生家住淮上頭。", "黄金萬斛浴明月，碧玉一片含清秋。", "酒花入面歌一曲，淮上百物無閑愁。"]}