{"author": "蘇軾", "period": "宋", "type": "诗", "title": "和子由聞子瞻將如終南太平宮溪堂讀書", "paragraphs": ["役名則已勤，徇身則已媮。", "我誠愚且拙，身名兩無謀。", "始者學書判，近亦知問囚。", "但知今當爲，敢問向所由。", "士方其未得，惟以不得憂。", "既得又憂失，此心浩難收。", "譬如倦行客，中路逢清流。", "塵埃雖未脫，暫憩得一漱。", "我欲走南澗，春禽始嚶呦。", "鞅掌久不决，爾來已徂秋。", "橋山日月追，府縣煩差抽。", "王事誰敢愬，民勞吏宜羞。", "中間罹旱暵，欲學喚雨鳩。", "千夫挽一木，十步八九休。", "渭水涸無泥，菑堰旋插修。", "對之食不飽，餘事更遑求。", "近日秋雨足，公餘試新篘。", "劬勞幸已過，朽鈍不任鎪。", "秋風迫吹帽，西阜可縱游。", "聊爲一日樂，慰此百年愁。"]}