{"author": "蘇軾", "period": "宋", "type": "诗", "title": "和致仕張郎中春晝", "paragraphs": ["投紱歸來萬事輕，消磨未盡只風情。", "舊因蒓菜求長假，新爲楊枝作短行。", "不禱自安緣壽骨，深藏難沒是詩名。", "淺斟杯酒紅生頰，細琢歌詞穩稱聲。", "蝸殻卜居心自放，蠅頭寫字眼能明。", "盛衰閱過君應笑，寵辱年來我亦平。", "跪履數從圯下老，逸書閑問濟南生。", "東風屈指無多日，只恐先春鶗鴂鳴。"]}