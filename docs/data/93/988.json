{"author": "蘇軾", "period": "宋", "type": "诗", "title": "初別子由", "paragraphs": ["我少知子由，天資和而清。", "好學老益堅，表裏漸融明。", "豈獨爲吾弟，要是賢友生。", "不見六七年，微言誰與賡。", "常恐坦率性，放縱不自程。", "會合亦何事，無言對空枰。", "使人之意消，不善無由萌。", "森然有六女，包裹布與荆。", "無憂頼賢婦，藜藿等大烹。", "使子得行意，青衫陋公卿。", "明日無晨炊，倒床作雷鳴。", "秋眠我東閣，夜聽風雨聲。", "懸知不久別，妙理難細評。", "昨日忽出門，孤舟轉西城。", "歸來北堂上，古屋空崢嶸。", "退食悞相從，入門中自驚。", "南都信繁會，人事水火爭。", "念當閉閣坐，頹然寄聾盲。", "妻子亦細事，文章固虛名。", "會須掃白髮，不復用黄精。"]}