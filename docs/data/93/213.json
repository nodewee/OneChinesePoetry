{"author": "蘇軾", "period": "宋", "type": "诗", "title": "犍爲王氏書樓", "paragraphs": ["樹林幽翠滿山谷，樓觀突兀起江濱。", "云是昔人藏書處，磊落萬卷今生塵。", "江邊日出紅霧散，綺窗畫閣青氛氳。", "山猿悲嘯谷泉響，野鳥嘐戛巌花春。", "借問主人今何在，被甲遠戍長苦辛。", "先登搏戰事斬級，區區何者爲三墳。", "書生古亦有戰陣，葛巾羽扇揮三軍。", "古人不見悲世俗，回首蒼山空白雲。"]}