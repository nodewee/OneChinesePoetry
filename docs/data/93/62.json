{"author": "蕭介夫", "period": "宋", "type": "诗", "title": "將進酒歌", "paragraphs": ["勸君莫累黑山土，累得黑山竟何補。", "勸君莫勒燕然石，勒得燕然又何益。", "百年歲月能幾何，螢燭光中都瞬息。", "我今安得萬丈梯，騰騰直上天街墀。", "剪拆金烏翅，戳下玉兔蹄。", "使玉兔不能走，金烏不得飛。", "然後舉泰山爲肉林，東海爲酒池。", "君不見吳王臺下秋風悲，金谷園中春草衰。", "不如相逢且飲酒，齊聲拍掌大唱金縷衣。"]}