{"author": "蘇軾", "period": "宋", "type": "诗", "title": "大雪青州道上有懷東武園亭寄交代孔周翰", "paragraphs": ["超然臺上雪，城郭山川兩奇絕。", "海風吹碎碧琉璃，時見三山白銀闕。", "蓋公堂前雪，綠窗朱戶相明滅。", "堂中美人雪爭妍，粲然一笑玉齒頰。", "就中山堂雪更奇，青松怪石亂瓊絲。", "惟有使君游不歸，五更馬上愁斂眉。", "君不是淮西李侍中，夜入蔡州縛取吳元濟。", "又不是襄陽孟浩然，長安道上騎馿吟雪詩。", "何當閉門飲美酒，無人毀譽河東守。"]}