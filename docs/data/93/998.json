{"author": "蘇軾", "period": "宋", "type": "诗", "title": "韓幹馬十四匹", "paragraphs": ["二馬并驅攢八蹄，二馬宛頸騣尾齊。", "一馬任前雙舉後，一馬却避長鳴嘶。", "老髯奚官騎且顧，前身作馬通馬語。", "後有八匹飲且行，微流赴吻若有聲。", "前者既濟出林鶴，後者欲涉鶴俯啄。", "最後一匹馬中龍，不嘶不動尾摇風。", "韓生畫馬真是馬，蘇子作詩如見畫。", "世無伯樂亦無韓，此詩此畫誰當看。"]}