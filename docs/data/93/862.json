{"author": "蘇軾", "period": "宋", "type": "诗", "title": "懷西湖寄晁美叔同年", "paragraphs": ["西湖天下景，游者無愚賢。", "淺深隨所得，誰能識其全。", "嗟我本狂直，早爲世所捐。", "獨專山水樂，付與寧非天。", "三百六十寺，幽尋遂窮年。", "所至得其妙，心知口難傳。", "至今清夜夢，耳目餘芳鮮。", "君持使者節，風采爍雲煙。", "清流與碧巘，安肯爲君妍。", "胡不屏騎從，暫借僧榻眠。", "讀我壁間詩，清凉洗煩煎。", "策杖無道路，直造意所便。", "應逢古漁父，葦間自延緣。", "問道若有得，買魚勿論錢。"]}