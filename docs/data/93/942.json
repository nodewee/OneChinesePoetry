{"author": "蘇軾", "period": "宋", "type": "诗", "title": "除夜大雪留濰州元日早晴遂行中途雪復作", "paragraphs": ["除夜雪相留，元日晴相送。", "東風吹宿酒，瘦馬兀殘夢。", "葱曨曉光開，旋轉餘花弄。", "下馬成野酌，佳哉誰與共。", "須臾晚雲合，亂灑無缺空。", "鵝毛垂馬騣，自怪騎白鳳。", "三年東方旱，逃戶連敧棟。", "老農釋耒歎，淚入饑腸痛。", "春雪雖云晚，春麥猶可種。", "敢怨行役勞，助爾歌飯甕。"]}