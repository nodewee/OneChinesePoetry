{"author": "蘇軾", "period": "宋", "type": "诗", "title": "除夜病中贈段屯田", "paragraphs": ["龍鍾三十九，勞生已强半。", "歲暮日斜時，還爲昔人歎。", "今年一線在，那復堪把玩。", "欲起强持酒，故交雲雨散。", "惟有病相尋，空齋爲老伴。", "蕭條燈火冷，寒夜何時旦。", "倦僕觸屏風，饑鼯嗅空案。", "數朝閉閣卧，霜髮秋蓬亂。", "傳聞使者來，策杖就梳盥。", "書來苦安慰，不怪造請緩。", "大夫忠烈後，高義金石貫。", "要當擊權豪，未肯覷衰懦。", "此生何所似，暗盡灰中炭。", "歸田計已决，此邦聊假館。", "三徑粗成資，一枝有餘暖。", "願君更信宿，庶奉一笑粲。"]}