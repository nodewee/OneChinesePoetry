{"author": "蘇軾", "period": "宋", "type": "诗", "title": "鳳翔八觀 真興寺閣", "paragraphs": ["山川與城郭，漠漠同一形。", "市人與鴉鵲，浩浩同一聲。", "此閣幾何高，何人之所營。", "側身送落日，引手攀飛星。", "當年王中令，斫木南山頳。", "寫真留閣下，鐵面眼有稜。", "身强八九尺，與閣兩崢嶸。", "古人雖暴恣，作事今世驚。", "登者尚呀喘，作者何以勝。", "曷不觀此閣，其人勇且英。"]}