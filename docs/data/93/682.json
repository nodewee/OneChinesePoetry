{"author": "蘇軾", "period": "宋", "type": "诗", "title": "東陽水樂亭", "paragraphs": ["君不學白公引涇東注渭，五斗黄泥一鍾水。", "又不學哥舒橫行西海頭，歸來羯鼓打凉州。", "但向空山石壁下，愛此有聲無用之清流。", "流泉無絃石無竅，强名水樂人人笑。", "慣見山僧已厭聽，多情海月空留照。", "洞庭不復來軒轅，至今魚龍舞鈞天。", "聞道磬襄東入海，遺聲恐在海山間。", "鏘然澗谷含宮徵，節奏未成君獨喜。", "不須寫入薰風絃，縱有此聲無此耳。"]}