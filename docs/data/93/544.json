{"author": "蘇軾", "period": "宋", "type": "诗", "title": "試院煎茶", "paragraphs": ["蟹眼已過魚眼生，颼颼欲作松風鳴。", "蒙茸出磨細珠落，眩轉遶甌飛雪輕。", "銀瓶瀉湯誇第二，未識古人煎水意。", "君不見昔時李生好客手自煎，貴從活火發新泉。", "又不見今時潞公煎茶學西蜀，定州花瓷琢紅玉。", "我今貧病常苦饑，分無玉碗捧蛾眉。", "且學公家作茗飲，磚爐石銚行相隨。", "不用撐腸拄腹文字五千卷，但願一甌常及睡足日高時。"]}