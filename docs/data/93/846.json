{"author": "蘇軾", "period": "宋", "type": "诗", "title": "和頓教授見寄用除夜韵", "paragraphs": ["我笑陶淵明，種秫二頃半。", "婦言既不用，還有責子歎。", "無弦則無琴，何必勞撫玩。", "我笑劉伯倫，醉髮蓬茅散。", "二豪苦不納，獨以鍤自伴。", "既死何用埋，此身同夜旦。", "孰云二子賢，自結兩重案。", "笑人還自笑，出口談治亂。", "一生溷塵垢，晚以道自盥。", "無成空得懶，坐此百事緩。", "仄聞頓夫子，講道出新貫。", "豈無一尺書，恐不記庸懦。", "陋邦貧且病，數米銖稱炭。", "慚愧章先生，十日坐空館。", "袖中出子詩，貪讀酒屢暖。", "狂言各須慎，勿使輸薪粲。"]}