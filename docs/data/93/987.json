{"author": "蘇軾", "period": "宋", "type": "诗", "title": "答任師中家漢公", "paragraphs": ["先君昔未仕，杜門皇祐初。", "道德無貧賤，風采照鄉閭。", "何嘗疏小人，小人自闊疏。", "出門無所詣，老史在郊墟。", "門前萬竿竹，堂上四庫書。", "高樹紅消梨，小池白芙蕖。", "常呼赤脚婢，雨中擷園蔬。", "矯矯任夫子，罷官還舊廬。", "是時里中兒，始識長者車。", "烹雞酌白酒，相對歡有餘。", "有如龐德公，往還葛與徐。", "妻子走堂下，主人竟誰歟。", "我時年尚幼，作賦慕相如。", "侍立看君談，精悍實起予。", "歲月曾幾何，耆老逝不居。", "史侯最先沒，孤墳拱桑樗。", "我亦涉萬里，清血滿襟袪。", "漂流二十年，始悟萬緣虛。", "獨喜任夫子，老佩刺史魚。", "威行烏白蠻，解辮請冠裾。", "方當入奏事，清廟陳璠璵。", "胡爲厭軒冕，歸意不少紓。", "上蔡有良田，黄沙走清渠。", "罷亞百頃稻，雍容十年儲。", "閑隨李丞相，搏射鹿與豬。", "蒼鷹十斤重，猛犬如黄馿。", "豈比陶淵明，窮苦自把耡。", "我今四十二，衰髮不滿梳。", "彭城古名郡，乏人偶見除。", "頭顱已可知，幾何不樵漁。", "會當相從去，芒鞋老菑畬。", "念子瘴江邊，懷抱向誰攄。", "頼我同年友，相歡出同輿。", "冰盤薦文鮪，玉斝傾浮蛆。", "醉中忽思我，清詩綴瓊琚。", "知我少所諧，教我時卷舒。", "世事日反覆，翩如風中旟。", "雀羅弔廷尉，秋扇悲婕妤。", "升沈一何速，喜怒紛衆狙。", "作詩謝二子，我師甯與蘧。"]}