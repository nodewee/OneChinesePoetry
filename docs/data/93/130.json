{"author": "馬存", "period": "宋", "type": "诗", "title": "燕思亭", "paragraphs": ["李白騎鯨飛上天，江南風月閑多年。", "縱有高亭與美酒，何人一斗詩百篇。", "主人定是金龜老，未到亭中名已好。", "紫蟹肥時晚稻香，黄雞啄處秋風早。", "我憶金鑾殿上人，醉著宮錦烏角巾。", "巨靈摩山洪河竭，長鯨吸海萬壑貧。", "如傾元氣入胸腹，須臾百媚生陽春。", "讀書不必破萬卷，筆下自有鬼與神。", "我曹本是狂吟客，寄語溪山莫相憶。", "他年須使襄陽兒，再唱銅鞮滿街陌。"]}