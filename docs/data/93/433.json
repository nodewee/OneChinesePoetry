{"author": "蘇軾", "period": "宋", "type": "诗", "title": "石蒼舒醉墨堂", "paragraphs": ["人生識字憂患始，姓名粗記可以休。", "何用草書誇神速，開卷惝怳令人愁。", "我嘗好之每自笑，君有此病何能瘳。", "自言其中有至樂，適意無異逍遥遊。", "近者作堂名醉墨，如飲美酒消百憂。", "乃知柳子語不妄，病嗜土炭如珍羞。", "君於此藝亦云至，堆牆敗筆如山丘。", "興來一揮百紙盡，駿馬倏忽踏九州。", "我書意造本無法，點畫信手煩推求。", "胡爲議論獨見假，隻字片紙皆藏收。", "不減鍾張君自足，下方羅趙我亦優。", "不須臨池更苦學，完取絹素充衾裯。"]}