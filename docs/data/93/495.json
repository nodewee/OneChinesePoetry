{"author": "蘇軾", "period": "宋", "type": "诗", "title": "李杞寺丞見和前篇復用元韵答之", "paragraphs": ["獸在藪，魚在湖，一入池檻歸期無。", "誤隨弓旌落塵土，坐使鞭箠環呻呼。", "追胥連保罪及孥，百日愁歎一日娛。", "白雲舊有終老約，朱綬豈合山人紆。", "人生何者非蘧廬，故山鶴怨秋猿孤。", "何時自駕鹿車去，掃除白髮煩菖蒲。", "麻鞋短後隨獵夫，射弋狐兔供朝晡。", "陶潛自作五柳傳，潘閬畫入三峰圖。", "吾年凜凜今幾餘，知非不去慚衛蘧。", "歲荒無術歸亡逋，鵠則易畫虎難摹。"]}