{"author": "韋莊", "period": "唐", "type": "诗", "title": "和薛先輩見寄初秋寓懷即事之作二十韻", "paragraphs": ["玉律初移候，清風乍遠襟。", "一聲蟬到耳，千炬火然心。", "嶽靜雲堆翠，樓高日半沈。", "引愁憎暮角，驚夢怯殘碪。", "露白凝湘簟，風篁韻蜀琴。", "鳥喧從果爛，堦淨任苔侵。", "柿葉添紅景，槐柯減綠陰。", "採珠逢寶窟，閱石見瑤林。", "魯殿鏗寒玉，苔山激碎金。", "郄堂流桂景，陳巷集車音。", "名自張華顯，詞因葛亮吟。", "水深龍易失，天遠鶴難尋。", "鑒貌寧慙樂，論才豈謝任。", "義心孤劒直，學海怒濤深。", "既覩文兼質，翻疑古在今。", "慙聞紆綠綬，即候挂朝簪。", "晚樹連秋塢，斜陽映暮岑。", "夜蟲方唧唧，疲馬正駸駸。", "託跡同吳燕，依仁似越禽。", "會隨仙羽化，香蟻且同斟。"]}