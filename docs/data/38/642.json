{"author": "黃滔", "period": "唐", "type": "诗", "title": "送僧歸北巖寺", "paragraphs": ["北巖泉石清，本自高僧住。", "新松五十年，藤蘿成古樹。", "題詩昔佳士，清風二林喻。", "上智失扣關，多被浮名誤。", "蓮扃壓月澗，空美黃金布。", "江翻島嶼沈，木落樓臺露。", "伊余東還際，每起煙霞慕。", "旋爲儉府招，未得窮野步。", "西軒白雲閣，師辭洞庭寓。", "越城今送歸，心到焚香處。"]}