{"author": "韋莊", "period": "唐", "type": "诗", "title": "南陽小將張彥硤口鎮稅人場射虎歌", "paragraphs": ["海內昔年狎太平，橫目穰穰何崢嶸。", "天生天殺豈天怒，忍使朝朝餵猛虎。", "關東驛路多丘荒，行人最忌稅人場。", "張彥雄特制殘暴，見之叱起如叱羊。", "鳴弦霹靂越幽阻，往往依林猶抵拒。", "草際旋看委錦茵，腰間不更抽白羽。", "老饕已斃衆雛恐，童稚揶揄皆自勇。", "忠良效順勢亦然，一劒猜狂敢輕動。", "有文有武方爲國，不是英雄伏不得。", "試徵張彥作將軍，幾箇將軍願策勳。"]}