{"author": "韋莊", "period": "唐", "type": "诗", "title": "三用韻", "paragraphs": ["素律初迴馭，商飆暗觸襟。", "乍傷詩客思，還動旅人心。", "蟬噪因風斷，鱗遊見鷺沈。", "笛聲隨晚吹，松韻激遙砧。", "地覆青袍草，窗橫綠綺琴。", "煙霄難自致，歲月易相侵。", "澗柳橫孤彴，巖藤架密陰。", "瀟湘期釣侶，鄠杜別家林。", "遺愧虞卿璧，言依季布金。", "錚鏦聞郢唱，次第發巴音。", "螢影衝簾落，蟲聲擁砌吟。", "樓高思共釣，寺遠想同尋。", "入夜愁難遣，逢秋恨莫任。", "蝸遊苔徑滑，鶴步翠塘深。", "莫問榮兼辱，寧論古與今。", "固窮憐甕牖，感舊惜蒿簪。", "晚日舒霞綺，遙天倚黛岑。", "鴛鸞方翽翽，驊驥整駸駸。", "未化投陂竹，空思出谷禽。", "感多聊自遣，桑落且閑斟。"]}