{"author": "黃滔", "period": "唐", "type": "诗", "title": "鄜畤李相公", "paragraphs": ["秦城擇日發征轅，齋戒來投節制尊。", "分虎名高初命相，攀龍迹下愧登門。", "夜聽謳詠銷塵夢，曉拜旌幢戰旅魂。", "華舍未開寧有礙，綵毫雖乏敢無言。", "生兼文武爲人傑，出應乾坤靜帝閽。", "計吐六奇誰敢敵，學窮三略不須論。", "功高馬卸黃金甲，臺逈賓懽白玉樽。", "九穗嘉禾垂綺陌，四時甘雨帶雕軒。", "推恩每覺東溟淺，吹律能令北陸暄。", "青草連沙無血濺，黃榆鏁塞有鶯翻。", "笙歌合沓春風郭，雞犬連延碧岫邨。", "遊子不緣貪獻賦，永依棠樹託蓬根。"]}