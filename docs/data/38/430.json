{"author": "韋莊", "period": "唐", "type": "诗", "title": "雜體聯錦", "paragraphs": ["攜手重攜手，夾江金線柳。", "江上柳能長，行人戀尊酒。", "尊酒意何深，爲郎歌玉簪。", "玉簪聲斷續，鈿軸鳴雙轂。", "雙轂去何方，隔江春樹綠。", "樹綠酒旗高，淚痕沾繡袍。", "袍縫紫鵝濕，重持金錯刀。", "錯刀何燦爛，使我腸千斷。", "腸斷欲何言，簾動真珠繁。", "真珠綴秋露，秋露沾金盤。", "金盤湛瓊液，仙子無歸跡。", "無跡又無言，海煙空寂寂。", "寂寂古城道，馬嘶芳岸草。", "岸草接長堤，長堤人解攜。", "解攜忽已久，緬邈空回首。", "回首隔天河，恨唱蓮塘歌。", "蓮塘在何許，日暮西山雨。"]}