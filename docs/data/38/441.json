{"author": "王貞白", "period": "唐", "type": "诗", "title": "擬塞外征行", "paragraphs": ["寇騎滿雞田，都護欲臨邊。", "青泥方絕漠，懷劍始辭燕。", "旌旗挂龍虎，壯士募鷹鸇。", "長城威十萬，高嶺奮三千。", "行行向馬邑，去去指祁連。", "鼓聲遙赤塞，兵氣遠衝天。", "對陣雲初上，臨城月始懸。", "風驚烽易滅，沙暗馬難前。", "恩重恆思報，勞心屢損年。", "微功一可立，身輕不自憐。"]}