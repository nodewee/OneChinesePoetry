{"author": "黃滔", "period": "唐", "type": "诗", "title": "投刑部裴郎中", "paragraphs": ["兩牓驅牽別海涔，佗門不合覓知音。", "瞻恩雖隔雲雷賜，向主終知犬馬心。", "禮闈後人窺作鏡，廟堂前席待爲霖。", "已齊日月懸千古，肯誤風塵使陸沉。", "拜首敢將誠吐血，蛻形唯待諾如金。", "愁聞南院看期到，恐被東墻舊恨侵。", "緇化衣空難抵雪，黑銷頭盡不勝簪。", "數行淚裏依投志，直比滄溟未是深。"]}