{"author": "韋莊", "period": "唐", "type": "诗", "title": "贈峨嵋山彈琴李處士", "paragraphs": ["峨嵋山下能琴客，似醉似狂人不測。", "何須見我眼偏青，未見我身頭已白。", "茫茫四海本無家，一片愁雲颺秋碧。", "壺中醉臥日月明，世上長遊天地窄。", "晉朝叔夜舊相知，蜀郡文君小來識。", "後生常建彼何人，贈我篇章苦雕刻。", "名卿名相盡知音，遇酒遇琴無間隔。", "如今世亂獨翛然，天外鴻飛招不得。", "余今正泣楊朱淚，八月邊城風刮地。", "霓旌絳斾忽相尋，爲我尊前橫綠綺。", "一彈猛雨隨手來，再彈白雪連天起。", "淒淒清清松上風，咽咽幽幽隴頭水。", "吟蜂遶樹去不來，別鶴引雛飛又止。", "錦麟不動惟側頭，白馬仰聽空豎耳。", "廣陵故事無人知，古人不說今人疑。", "子期子野俱不見，烏啼鬼哭空傷悲。", "坐中詞客悄無語，簾外月華庭欲午。", "爲君吟作聽琴歌，爲我留名係仙譜。"]}