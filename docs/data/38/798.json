{"author": "黃滔", "period": "唐", "type": "诗", "title": "和吳學士對春雪獻韋令公次韻", "paragraphs": ["春雪下盈空，翻疑臘未窮。", "連天寧認月，墮地屢兼風。", "忽誤邊沙上，應平火嶺中。", "林間妨走獸，雲際落飛鴻。", "梁苑還吟客，齊都省創宮。", "掩扉皆墐北，移律愧居東。", "書幌飄全濕，茶鐺入旋融。", "奔川半留滯，疊樹互玲瓏。", "出戶行瑤砌，開園見粉叢。", "高才興詠處，真宰荅殊功。"]}