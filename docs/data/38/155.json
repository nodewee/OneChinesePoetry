{"author": "韋莊", "period": "唐", "type": "诗", "title": "冬日長安感志寄獻虢州崔郎中二十韻", "paragraphs": ["帝里無成久滯淹，別家三度見新蟾。", "郄詵丹桂無人指，阮籍青襟有淚霑。", "溪上却思雲滿屋，鏡中惟怕雪生髯。", "病如原憲誰能療，蹇似劉楨豈用占。", "霧雨十年同隱遁，風雷何日振沈潛。", "吁嗟每被更聲引，歌詠還因酒思添。", "客舍正甘愁寂寂，郡樓遙想醉懨懨。", "已聞鈴閣懸新詔，即向綸闈副具瞻。", "濟物便同川上檝，慰心還似邑中黔。", "觀星始覺中郎貴，問俗方知太守廉。", "宅後綠波棲畫鷁，馬前紅袖簇丹襜。", "閑招好客斟香蟻，悶對瓊花詠散鹽。", "積凍慢封寒霤細，暮雲高拔遠峰尖。", "訟堂無事冰生印，水榭高吟月透簾。", "松下圍棋期褚胤，筆頭飛箭薦陶謙。", "未知匣劒何時躍，但恐鉛刀不再銛。", "雖有遠心長擁篲，恥將新劒學編苫。", "纔驚素節移銅律，又見玄冥變玉籤。", "百口似萍依廣岸，一身如燕戀高簷。", "如今正困風波力，更向人中問宋纖。"]}