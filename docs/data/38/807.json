{"author": "黃滔", "period": "唐", "type": "诗", "title": "投翰長趙侍郎", "paragraphs": ["禹門西面逐飄蓬，忽喜仙都得入蹤。", "賈氏許頻趨季虎，荀家因敢謁頭龍。", "手扶日月重輪起，數是乾坤正氣鍾。", "五色筆驅神出沒，八花塼接帝從容。", "詩酬御製風騷古，論似人情鼎鼐濃。", "豈有地能先鳳掖，別無山更勝鼇峰。", "攀鴻日淺魂飛越，爲鯉年深勢噞喁。", "澤國雨荒三徑草，秦關雪折一枝筇。", "吹成暖景猶葭律，引上纖蘿在嶽松。", "願向明朝薦幽滯，免教號泣觸登庸。"]}