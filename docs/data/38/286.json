{"author": "韋莊", "period": "唐", "type": "诗", "title": "和鄭拾遺秋日感事一百韻", "paragraphs": ["禍亂天心厭，流離客思傷。", "有家拋上國，無罪謫遐方。", "負笈將辭越，揚帆欲泛湘。", "避時難駐足，感事易回腸。", "雅道何銷德，妖星忽耀芒。", "中原初縱燎，下國竟探湯。", "盜據三秦地，兵纏八水鄉。", "戰塵輕犯闕，羽斾遠巡梁。", "自此修文代，俄成講武場。", "熊羆驅涿鹿，犀象走昆陽。", "御馬迷新棧，宮娥改舊妝。", "五丁功再覩，八難事難忘。", "鳳引金根疾，兵環玉弩彊。", "建牙雖可恃，摩壘詎能防。", "霍廟神遐遠，圯橋路杳茫。", "出師威似虎，禦敵狠如羊。", "眉畫猶思赤，巾裁未厭黃。", "晨趨鳴鐵騎，夜舞挹瓊觴。", "僭侈彤襜亂，諠呼繡𩭪攘。", "但聞爭曳組，詎見學垂韁。", "鵲印提新篆，龍泉奪曉霜。", "軍威徒逗撓，我武自維揚。", "負扆勞天眷，凝旒念國章。", "繡旗張畫獸，寶馬躍紅鴦。", "但欲除妖氣，寧思蔽耿光。", "曉煙生帝里，夜火入春坊。", "鳥怪巢宮樹，狐驕上苑牆。", "設危終在德，視履豈無祥。", "氣激雷霆怒，神驅岳瀆忙。", "功高分虎節，位下耻龍驤。", "遍命登壇將，巡封異姓王。", "志求扶墜典，力未振頹綱。", "漢路閑鵰鶚，雲衢駐驌驦。", "寶裝軍器麗，麝裛戰袍香。", "日覩兵書捷，時聞虜騎亡。", "人心驚獬豸，雀意伺螳螂。", "上略咸推妙，前鋒詎可當。", "紆金光照耀，執玉意藏昂。", "覆餗非無謂，奢華事每詳。", "四民皆組綬，九土墮耕桑。", "飛騎黃金勒，香車翠鈿裝。", "八珍羅膳府，五采鬬筐牀。", "宴集喧華第，歌鐘簇畫梁。", "永期傳子姓，寧誤犯天狼。", "未覩君除側，徒思玉在傍。", "竄身奚可保，易地喜相將。", "國運方夷險，天心詎測量。", "九流雖暫蔽，三柄豈相妨。", "小孽乖躔次，中興繫昊蒼。", "法堯功已普，罪己德非涼。", "帝念惟思理，臣心豈自遑。", "詔催青瑣客，時待紫微郎。", "定難輸宸算，勝災減御粱。", "皇恩思蕩蕩，睿澤轉洋洋。", "偃臥雖非晚，艱難亦備嘗。", "舜庭招諫鼓，漢殿上書囊。", "儉德遵三尺，清朝俟一匡。", "世隨漁父醉，身效接輿狂。", "竄逐同天寶，遭罹異建康。", "道孤悲海澨，家遠隔天潢。", "卒歲貧無褐，經秋病泛漳。", "似魚甘去乙，比蟹未成筐。", "守道慙無補，趨時愧不臧。", "殷牛常在耳，晉豎欲潛肓。", "忸恨山思板，懷歸海欲航。", "角吹魂悄悄，笛引淚浪浪。", "亂覺乾坤窄，貧知日月長。", "勢將隨鶴列，忽喜遇鴛行。", "已報新回駕，仍聞近納隍。", "文風銷劒楯，禮物換旂裳。", "紫闥重開序，青衿再設庠。", "黑頭期命爵，頳尾尚憂魴。", "吳坂嘶騏驥，岐山集鳳皇。", "詞源波浩浩，諫署玉鏘鏘。", "飼雀曾傳慶，烹蛇詎有殃。", "[弢]弓揮勁鏃，匣劒淬神鋩。", "諤諤寧慙直，堂堂不謝張。", "曉風趨建禮，夜月直文昌。", "去國時雖久，安邦志不常。", "良金鑪自躍，美玉櫝難藏。", "北望心如斾，西歸律變商。", "跡隨江燕去，心逐塞鴻翔。", "晚翠籠桑塢，斜暉挂竹堂。", "路愁千里月，田愛萬斯箱。", "伴釣歌前浦，隨樵上遠岡。", "鷺眠依晚嶼，鳥浴上枯楊。", "驚夢緣欹枕，多吟爲倚廊。", "訪僧紅葉寺，題句白雲房。", "颿外青楓老，尊前紫菊芳。", "夜燈銀耿耿，曉露玉瀼瀼。", "異國慙傾蓋，歸塗俟併糧。", "身雖留震澤，心已過雷塘。", "執友知誰在，家山各已荒。", "海邊登桂檝，煙外泛雲檣。", "巢樹禽思越，嘶風馬戀羌。", "寒聲愁聽杵，空館厭聞螿。", "望闕飛華蓋，趨朝振玉璫。", "米慙無薏苡，麵喜有桄榔。", "話別心重結，傷時淚一滂。", "佇歸蓬島後，綸詔潤青緗。"]}