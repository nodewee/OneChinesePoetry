{"author": "黃滔", "period": "唐", "type": "诗", "title": "成名後呈同年", "paragraphs": ["業詩攻賦薦鄉書，二紀如鴻歷九衢。", "待得至公搜草澤，如從平陸到蓬壺。", "雖慙錦鯉成穿額，忝獲驪龍不寐珠。", "蒙楚數疑休下泣，師劉大喝已爲盧。", "人間灰管供紅杏，天上煙花應白榆。", "一字連鑣巡甲族，千般唱罰賞皇都。", "名推顏柳題金塔，飲自燕秦索玉姝。", "退媿單寒終預此，敢將恩嶽怠斯須。"]}