{"author": "黃滔", "period": "唐", "type": "诗", "title": "喜翁文堯員外病起", "paragraphs": ["衛玠羊車懸，長卿駟馬姿。", "天嫌太端正，神乃減風儀。", "飲冰俾消渴，斷穀皆清羸。", "越僧誇艾炷，秦女隔花枝。", "自能論苦器，不假求良醫。", "驚殺漳濱鬼，錯與劉生隨。", "昨日已如虎，今朝謁荀池。", "揚鞭入王門，四面人熙熙。", "青桂任霜霰，尺璧無瑕疵。", "迴塵却惆悵，歸闕難遲遲。"]}