{"author": "韋莊", "period": "唐", "type": "诗", "title": "乞彩牋歌", "paragraphs": ["浣花溪上如花客，綠闇紅藏人不識。", "留得溪頭瑟瑟波，潑成紙上猩猩色。", "手把金刀擘綵雲，有時翦破秋天碧。", "不使紅霓段段飛，一時驅上丹霞壁。", "蜀客才多染不供，卓文醉後開無力。", "孔雀銜來向日飛，翩翩壓折黃金翼。", "我有歌詩一千首，磨礱山岳羅星斗。", "開卷長疑雷電驚，揮毫只怕龍蛇走。", "班班布在時人口，滿袖松花都未有。", "人間無處買煙霞，須知得自神僊手。", "也知價重連城璧，一紙萬金猶不惜。", "薛濤昨夜夢中來，殷勤勸向君邊覓。"]}