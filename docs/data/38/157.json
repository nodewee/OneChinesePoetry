{"author": "韋莊", "period": "唐", "type": "诗", "title": "同舊韻", "paragraphs": ["大火收殘暑，清光漸惹襟。", "謝莊千里思，張翰五湖心。", "暮角迎風急，孤鐘向暝沈。", "露滋三徑草，日動四鄰碪。", "簟委班姬扇，蟬悲蔡琰琴。", "方愁丹桂遠，已怯二毛侵。", "甃石迴泉脈，移棊就竹陰。", "觸絲蛛墮網，避隼鳥投林。", "貌愧潘郎璧，文慙呂相金。", "但埋酆獄氣，未發爨桐音。", "靜笑劉琨舞，閑思阮籍吟。", "野花和雨斸，怪石入雲尋。", "跡竟終非切，幽閑且自任。", "趨時慙藝薄，託質仰恩深。", "美價方稀古，清名已絕今。", "既聞留縞帶，詎肯擲蓍簪。", "遲客虛高閣，迎僧出亂岑。", "壯心徒戚戚，逸足自駸駸。", "安羨倉中鼠，危同幕上禽。", "期君調鼎鼐，他日俟羊斟。"]}