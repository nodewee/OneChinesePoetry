{"author": "韋莊", "period": "唐", "type": "诗", "title": "和李秀才郊墅早春吟興十韻", "paragraphs": ["暖律變寒光，東君景漸長。", "我悲遊海嶠，君說住柴桑。", "雪色隨高嶽，冰聲陷古塘。", "草根微吐翠，梅朵半含霜。", "酒市多逋客，漁家足夜航。", "匡廬雲傍屋，彭蠡浪衝牀。", "綠擺楊枝嫩，紅挑菜甲香。", "鳳皇城已盡，鸚鵡賦應狂。", "佇見龍辭沼，寧憂雁失行。", "不應雙劒氣，長在斗牛傍。"]}