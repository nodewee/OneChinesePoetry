{"author": "黃滔", "period": "唐", "type": "诗", "title": "壺公山", "paragraphs": ["八面峰巒秀，孤高可偶然。", "數人遊頂上，滄海見東邊。", "不信無靈洞，相傳有古仙。", "橘如珠夏在，池象月垂穿。", "髣髴嘗聞樂，岧嶤半插天。", "山寒徹三伏，松偃出千年。", "樵牧時迷所，倉箱歲疊川。", "嚴祠風雨管，怪木薜蘿纏。", "青草方中藥，蒼苔石裏錢。", "瓊津流乳竇，春色駐芝田。", "烏兔中時近，龍蛇蟄處膻。", "嘉名光列土，秀氣產羣賢。", "瀑鎖瑤臺路，溪昇釣浦船。", "鼇頭擎恐沒，地軸壓應旋。", "蠲疾寒甘露，藏珍起瑞煙。", "畫工飛夢寐，詩客寄林泉。", "掘地多雲母，緣霜欠木綿。", "井通鰌吐脉，僧隔虎棲禪。", "危磴千尋拔，奇花四季鮮。", "鶴歸懸圃少，鳳下碧梧偏。", "桃易炎涼熟，茶推醉醒煎。", "邨家蒙棗栗，俗骨爽猨蟬。", "谷語昇喬鳥，陂開共蔕蓮。", "落楓丹葉舞，新蕨紫芽拳。", "翠竹雕羌笛，懸藤煮蜀牋。", "白雲長掩映，流水別潺湲。", "作賦前儒闕，沖虛南國先。", "省郎求牧看，野老葺齋眠。", "寺立興衰創，碑須一二鐫。", "清吟思却隱，簪紱奈縈牽。"]}