{"author": "殷文圭", "period": "唐", "type": "诗", "title": "和友人送衡尚書赴池陽副車", "paragraphs": ["淮王上將例分憂，玉帳參承半列侯。", "次第選材如創廈，別離排宴向藏舟。", "鵾鵬變化知難測，龍蠖升沈各有由。", "躞蹀行牽金鋄重，嬋娟立唱翠娥愁。", "築頭勳業諧三陣，滿腹詩書究九流。", "金海珠韜乘月讀，肉芝牙茗撥雲收。", "赤鱗斾卷鷗汀晚，青雀船橫雁陣秋。", "十字細波澄鏡面，九華殘雪露峰頭。", "醉沈北海千尊酒，吟上南荆百尺樓。", "況是昭明食魚郡，不妨閑擲釣璜鉤。"]}