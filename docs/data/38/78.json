{"author": "王轂", "period": "唐", "type": "诗", "title": "玉樹曲", "paragraphs": ["陳宮內宴明朝日，玉樹新妝逞嬌逸。", "三閣霞明天上開，靈鼉振攂神仙出。", "天花數朵風吹綻，對舞輕盈瑞香散。", "金管紅弦旖旎隨，霓旌玉佩參差轉。", "璧月夜滿樓風輕，蓮舌泠泠詞調新。", "當行狎客盡持祿，直諫犯顏無一人。", "歌舞未終樂未闋，晉王劍上黏腥血。", "君臣猶在醉鄉中，一面已無陳日月。", "聖唐御宇三百祀，濮上桑間宜禁止。", "請停此曲歸正聲，願將雅樂調元氣。"]}