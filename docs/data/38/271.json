{"author": "韋莊", "period": "唐", "type": "诗", "title": "李氏小池亭十二韻", "paragraphs": ["積石亂巉巉，庭莎綠不芟。", "小橋低跨水，危檻半依巖。", "花落魚爭唼，櫻紅鳥競鵮。", "引泉疏地脈，掃絮積山嵌。", "古柳紅綃織，新篁紫綺緘。", "養猿秋嘯月，放鶴夜棲杉。", "枕簟谿雲膩，池塘海雨鹹。", "語窗雞逞辨，舐鼎犬偏饞。", "踏蘚青粘屐，攀蘿綠映衫。", "訪僧舟北渡，貰酒日西銜。", "遲客登高閣，題詩遶翠嵒。", "家藏何所寶，清韻滿琅函。"]}