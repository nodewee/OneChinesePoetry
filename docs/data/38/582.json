{"author": "張蠙", "period": "唐", "type": "诗", "title": "和友人許裳題宣平里古藤", "paragraphs": ["欲結千年茂，生來便近松。", "迸根通井潤，交葉覆庭穠。", "歷代頻更主，盤空漸變龍。", "晝風圓影亂，宵雨細聲重。", "蓋密勝丹桂，層危類遠峰。", "嫩條懸野鼠，枯節呌秋蛩。", "翠老霜難蝕，皴多蘚乍封。", "幾家遙共翫，何寺不堪容。", "客對忘離榻，僧看誤過鐘。", "頃因陪預作，終夕遶枝筇。"]}