{"author": "黃滔", "period": "唐", "type": "诗", "title": "和王舍人崔補闕題天王寺", "paragraphs": ["郭內青山寺，難論此崛奇。", "白雲生院落，流水下城池。", "石像雷霆啓，江沙鼎鼐期。", "嶽僧來坐夏，秦客會題詩。", "岡轉泉根滑，門升蘚級危。", "紫微今日句，黃絹昔年碑。", "歇鶴松低閣，鳴蛩徑出籬。", "粉垣千堵束，金塔九層支。", "啼鳥笙簧韻，開花錦繡姿。", "清齋奔井邑，玄髮剃熊羆。", "極浦征帆小，平蕪落日遲。", "風篁清却暑，煙草綠無時。", "信士三公作，靈蹤四絕推。", "良遊如不宿，明月擬何之。"]}