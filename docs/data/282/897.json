{"author": "陳淵", "period": "宋", "type": "诗", "title": "三衢道中感懷寄龐幾先", "paragraphs": ["霜風卷地號，達曉不成雨。", "游雲乍蔽虧，朝日翳復吐。", "衢梁三日行，去往迷處所。", "茅簷得小休，蔬飯不能舉。", "所嗟兵火餘，白骨莾無主。", "鄰邦歲又惡，賈飯逐婺女。", "遏糴彼何忍，楚越視心膂。", "况欲賊取之，不救溝壑苦。", "生逢堯舜代，短袖不容舞。", "空餘衛物心，持此欲誰語。", "故人幕中傑，籌畫多所補。", "朝譽競推先，丘壑終自許。", "平生陳琳檄，解使頭風愈。", "容我七子間，泛愛果輕與。", "此生聽造物，未能狙公芧。", "牧羊或可息，抱關亦易處。", "要以一溉勤，聊潤漢陰圃。"]}