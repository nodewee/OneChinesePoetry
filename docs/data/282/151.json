{"author": "呂本中", "period": "宋", "type": "诗", "title": "燕龍圖畫山水歌", "paragraphs": ["燕公畫山水，名在能品中。", "至今筆墨欲飛動，妙處不與丹青同。", "巴陵六月風暴起，咫尺長江欲千里。", "魚龍變怪鮫鱷怒，細草長林恣鞭箠。", "斷雲卻掛懸石上，急雨正墮荒崖裏。", "想見行人弝檐時，亦有野店臨沙觜。", "漁子回頭嘆失色，霜女無言欣一洗。", "問公何處得此妙，長劍出匣須天倚。", "公不見簿書叢中塵埃多，歸思頗遭貧病魔。", "念今新涼江始波，如此萬水千山何。", "爲公試作吳興歌，更覓神仙張志和。"]}