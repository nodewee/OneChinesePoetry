{"author": "呂本中", "period": "宋", "type": "诗", "title": "題九江王插劍泉", "paragraphs": ["嬴氏方失鹿，群豪競奔馳。", "較力爭勝負，未辨雄與雌。", "項羽奮其中，氣壓諸侯師。", "破關與救趙，九江實先之。", "指揮半率土，自謂可立治。", "孰知大蛇斷，天命潛已移。", "隋何說淮南，禍福非面欺。", "間行共歸漢，遂合垓下圍。", "海岳既在主，智勇安所施。", "不自晦圭角，寧能免嫌疑。", "殺身膏草莽，爲復歸怨誰。", "插劍郴岸口，泉溢何神奇。", "載籍加隱括，曷嘗親到斯。", "惜哉功名悮，徒令後世嗤。"]}