{"author": "陳楠", "period": "宋", "type": "诗", "title": "紫庭經", "paragraphs": ["絳宮天子統乾乾，乾龍飛上九華天。", "天中妙有無極宮，宮中萬卷指玄篇。", "篇篇皆露金丹旨，千句萬句會一言。", "教人只在尋汞鉛，二物採入鼎中煎。", "夜來火發崑崙山，山頭火冷月光寒。", "曲江之上金烏飛，姮娥已與斗牛歡。", "採之鍊之未片餉，一氣渺渺通三關。", "三關來往氣無窮，一道白脈朝泥丸。", "泥丸之上紫金鼎，鼎中一塊紫金團。", "化爲玉漿流入口，香甜清爽透舌端。", "吞吞服服入五內，臟腑暢甚身康安。", "赤蛇蒼龍交合時，風恬浪靜虎龍蟠。", "神水湛湛華池靜，白雪紛紛飛四山。", "七寶樓臺十二時，樓前黄花深可觀。", "即此可謂鉛汞精，化作精髓盈關源。", "但去身中尋周天，前弦以後後弦前。", "藥物平平氣象足，天地日月交會間。", "虛空自然百雜碎，嚼破混沌軟如綿。", "番來覆去成一錢，遍體玉潤而金堅。", "赤血換兮白血流，金光滿室森森然。", "一池秋水浸明月，一朵金花如紅蓮。", "此時身中神氣全，不須求道復參禪。", "我今知君如此賢，知君有分爲神仙。", "分明指示無兩語，默默運用而抽添。", "年中採用不用年，月中取日月徒然。", "日中取時時易日，時中有刻而玄玄。", "玄之又玄不可言，元來朔望明晦弦。", "金翁姹女奪造化，神鬼哭泣驚相喧。", "雲收雨散萬籟靜，一粒玄珠種玉田。", "十月火候聖胎仙，九轉九朔相迴旋。", "初時夾脊關脈開，其次膀胱如火然。", "內中兩腎如湯煎，時乎挑動衝心源。", "心腎水火自交感，金水間隔隨使然。", "黄庭一氣居中宮，宮制萬象心掌權。", "水源清清如玉鏡，孰使河車如行船。", "一霎火焰飛燒天，烏魂兔魄成微塵。", "如斯默默覓真筌，一路逕直入靈真。", "分明精氣以氣存，漸漸氣積以生神。", "此神乃是天地精，純陽不死爲真人。", "若知如此宜修仙，修仙惟有金丹門。", "金丹亦無第二訣，身中一畝爲家園。", "唾涕精津氣血液，七件陰物何正焉。", "坎中非腎乃靈根，潭底日紅北馬奔。", "七返九還在片時，一切萬物皆生成。", "惟此乾坤真運用，不必兀兀徒無言。", "無心無念神已昏，安得凝聚成胎仙。", "胎仙只是交結成，交結惟在頃刻間。", "君還知有太陽回，正在冬至幾日前。", "又言金精既降時，復以何物復金精。", "金精只在坤宮藥，坤在西南爲川源。", "蟾光終日照西川，只此便是藥之根。", "以時易日刻易時，一滴甘露名靈泉。", "吞入心中衝肺腧，落在膀胱而成丹。", "丹頭不在膀胱結，元在膀胱卻在肝。", "肝爲木液遇金精，逢土交結成大還。", "莫言此時有爲功，又恐斯爲著相言。", "始於著相始無相，鍊精化氣氣歸根。", "氣之根本凝成神，方曰無爲而通靈。", "譬如夫歸交媾時，一點精血結成嬰。", "彼之以情而感情，尚且嬰兒十月成。", "何況宇宙在乎手，身中虎嘯龍吟聲。", "雖然不見龍之吟，波浪高湧千萬尋。", "雖然不見虎之嘯，夜深風聲吼萬林。", "自乎丹道凝結後，以至火候烹鍊深。", "及于十月霜飛時，神魂奔走安敢爭。", "一年都計十二月，卯酉沐浴誰敢行。", "所以十月入神室，金鼎滿滿龍精盈。", "縛雲捉月之機關，得訣修鍊夫何難。", "果然縛得雲在山，又解捉住月之魂。", "點頭此語知古人，何慮不把身飛升。", "身之殻兮心之肉，心中自有無價珍。", "可以生我復死我，既能饑人亦飽人。", "尋其毳路取其原，逍遙快樂無饑寒。", "似此景象與證驗，總在一日工夫間。", "工夫如此譬似閑，藥不遠兮採不難。", "誰知火候萬丈紅，燒殺三尸玉爐寒。", "丹田亦能生紫芝，黄庭又以生紅𥽷。", "紅𥽷一餐永不饑，紫芝一服常童顔。", "滿身渾是白乳花，金筋玉骨老不昏。", "功成行滿鶴來至，一舉便要登雲端。"]}