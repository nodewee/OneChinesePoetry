{"author": "陳淵", "period": "宋", "type": "诗", "title": "和向和卿嘗茶", "paragraphs": ["俗子醉紅裙，羶葷敗人意。", "花甆烹月團，此樂天不畀。", "諸公各英姿，淡薄得真味。", "聊爲下季隱，不替江湖思。", "輕雲落杯醆，飛雪灑腸胃。", "笑談出冰玉，毫末視鼎貴。", "我作月旦評，全勝家置喙。", "傳聞茶後詩，便得古人配。", "誰能三百餅，一洗玉川睡。", "御風歸蓬萊，高論驚兒輩。"]}