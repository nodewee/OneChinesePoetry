{"author": "王柏", "period": "宋", "type": "诗", "title": "題定武蘭亭副本", "paragraphs": ["玉華末命昭陵土，蘭亭神蹟埋千古。", "率更搨本入堅珉，鹽帝歸裝投定武。", "薛家翻刻愚貴游，舊石宣和龕御府。", "胡塵橫空飛渡河，中原荆棘穴豺虎。", "維揚蒼茫駕南轅，百年文物不堪補。", "紛紛好事競新模，傾欹醜俗亡遺矩。", "如今薛本亦罕見，彷彿典刑猶媚嫵。", "清歡盛會何足傳，右軍它帖以千數。", "託言此筆不可再，慨然陳迹興懷語。", "今昔相視無已時，手掩塵編對秋雨。"]}