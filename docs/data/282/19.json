{"author": "王柏", "period": "宋", "type": "诗", "title": "拍手行", "paragraphs": ["五雲縹緲護天關，轝金輦寶來如山。", "上有封題三道印，多是中朝清要官。", "一膏一縷盡民命，荆箠新痕蝕舊瘢。", "東麾西節步霄漢，公私赤立生意慳。", "年穀豐時無蓋藏，那禁水旱相摧殘。", "黄馘槁項卧溝壑，獾奴狼子生狂貪。", "輟耕太息鴻鵠志，乘牛讀史需時艱。", "忽如妖禽嘯清曉，泥丸初不勞驚彈。", "何人把玩張聲勢，直令聚蚋奔醯酸。", "竹兵烏合本兒戲，伍籍久蠹心先寒。", "吁嗟身世狹於掌，北望神京雙淚潸。", "國家有紀誰敢犯，濟彼德惠防民姦。", "何曾假借污暴手，病入心膂何時安。", "堂堂正氣不久熄，自古東南多造端。", "誰出華山拍手笑，袖中三尺山河寬。"]}