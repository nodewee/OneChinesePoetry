{"author": "陳楠", "period": "宋", "type": "诗", "title": "大道歌", "paragraphs": ["真陰真陽是真道，只在眼前何遠討。", "凡流歲歲燒還丹，或見青黄自云好。", "志士應願承法則，莫損心神須見道。", "但知求得真黄芽，人得食之壽無老。", "黄芽不與世鉛同，徒以勞身不見功。", "虛度光陰空白首，何處悠悠訪赤松。", "神水華池世所希，流傳不與俗人知。", "還將世上凡鉛汞，相似令人迷不知。", "青龍逐虎虎隨龍，赤禽交會聲嗈嗈。", "調氣運火逐禽宮，丹砂人腹身沖沖。", "五行深妙義難知，龍虎隱藏在坎離。", "還丹之術過數百，最妙須得真華池。", "丹砂其位元非赤，四季排來在南宅。", "流珠本性無定居，若識其原如秋石。", "日魂月華二氣真，含胎育子自堪神。", "變轉欲終君自見，分明化作明窗塵。", "鉛汞一門不可依，金丹秘訣聖無知。", "莫將世人凡鉛汞，論年運火共相持。", "天生二物應虛無，爲妻爲子復爲夫。", "三五之門爲日月，能分卯酉別終初。", "全養天然稟至神，沖和之氣結成身。", "富貴只緣懷五彩，心知鉛汞共成親。", "乾坤不互相爲避，採取元和在天地。", "十月養成子母分，賢者何曾更運氣。", "玄黄溟溟不可辨，鉛汞之門義難顯。", "世人不曉定其源，細視五行定聽見。", "嬰兒漠漠不可悟，徒以勞神虛自苦。", "但知會得聖人言，即是分明天上路。", "三四同居共一室，一二夫妻爲偶匹。", "要假良媒方得親，遂使交遊情意密。", "浮沉恍惚往難辨，悟取迷途年月遠。", "欲知靈藥何日成，陽數終須歸九轉。", "陰陽冥寞不可知，青龍白虎自相持。", "年終變轉自相噉，白虎制龍龍漸稀。", "乾天爲父坤爲母，南方朱雀北玄武。", "年終歲久俱成土，時人何處尋龍虎。", "三人義合同爲宗，常移日月照其中。", "已遇三花金玉液，九轉須終十月功。", "青龍本質在東宮，配合乾坤震位中。", "白虎自茲相見後，流珠那肯不相從。", "龍虎修來五轉強，爐中漸覺菊花香。", "如今修鍊正當節，莫使悠悠歲月長。", "欲識丹砂是木精，移來西位與金幷。", "凡人休處尋蹤跡，恍惚中間互窅冥。", "悟者猶如返故武，迷途不易尋路苦。", "三人運合同一源，本姓何曾離宗祖。", "一人本有一人無，金公爲婦木爲夫。", "玄冥深遠不可度，志士何曾肯強圖。", "立天汪汪配地黄，男精和合並同房。", "白液爐戶隨分化，時人服者瑩心涼。", "金木傷相誰定原，五行相返自相連。", "世上黄龍陰火白，誰能識得黄芽鉛。", "世上鉛汞不相依，志士元知在坎離。", "賢者共藏人不見，淮南修秘在華池。", "九轉丹成歲欲終，開爐欲見藥花紅。", "水火變來俱作土，時人何處覓金翁。", "鉛汞相傳世所希，丹砂爲質雪爲衣。", "朦朧只在君家舍，日日君看君不知。", "還丹入口身自輕，能消久病去妖精。", "貪愛自茲無所染，能改愚人世與情。", "誰悟靈丹出世塵，三花會合與龍親。", "君看前後鍊丹者，悮殺千人與萬人。"]}