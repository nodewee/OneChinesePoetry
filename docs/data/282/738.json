{"author": "陳淵", "period": "宋", "type": "诗", "title": "送昭遠兼寄昭祖諸友", "paragraphs": ["離腸如亂絲，欲解紛無緒。", "别話似泉源，袞袞日夜注。", "幾年見君文，萬里偶相聚。", "一日不易得，矧茲寒暑度。", "孤雲向北飛，三鳳各南騖。", "人生類泛梗，後約亦何據。", "傷心璧池東，塵土暗歸路。", "憑高極遠目，不見籃輿去。", "君如千里駒，奔放尤難御。", "强使就檢繩，不入駑駘步。", "何當宴瑶池，定欲求飛兔。", "鹽車未可嘶，俛首且羈馵。", "余生易語言，開口初莫慮。", "一從摩詰遊，便省黙黙處。", "何時遂攜孥，入隱高山霧。", "招君賢昆季，靜坐契深悟。", "濁醪聊共傾，清境煩君賦。", "况有林下人，解道因風絮。"]}