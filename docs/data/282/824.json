{"author": "陳淵", "period": "宋", "type": "诗", "title": "次韻鄧志宏送張思道游福唐", "paragraphs": ["紛紛涴耳俱宜洗，坐遣高人厭丘里。", "迅流早自促行舟，更有西風滿江葦。", "當年筆陣掃千軍，今日流輩推能文。", "英辭谹辯洒醉墨，倐忽百變春空雲。", "人間萬事秋毫細，軒冕儻來誰著意。", "身隨去棹落波間，興逐冥鴻渺天際。", "三山便到蓬萊宫，卸帆海嶼窺魚龍。", "夜涼横笛弄明月，萬頃琉璃秋色中。"]}