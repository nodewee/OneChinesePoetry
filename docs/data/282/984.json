{"author": "陈渊", "period": "宋", "type": "诗", "title": "答吳濟仲見寄", "paragraphs": ["季子觀周樂，妙意傳青簡。", "諸孫拾其遺，破具前人眼。", "新詩如珠璧，字字無可揀。", "故應意有餘，不但音睍睆。", "念昔我方壮，意輕三子撰。", "自聞歌白雪，欲和色先赧。", "中間各流落，念子忘寢饌。", "阻尋千里盟，未卜一笑莞。", "書来得佳句，奇字富瑟僴。", "推先情已厚，感舊涕應澘。", "周宣致中興，土宇日益昄。", "膚使盡蘇張，九合寧須轏。", "天才必有用，造物豈徒産。", "椽筆儻容揮，斗印定當綰。", "既去却須来，毋絕漢中棧。"]}