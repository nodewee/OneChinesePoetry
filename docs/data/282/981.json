{"author": "陈渊", "period": "宋", "type": "诗", "title": "送張巨山著作使閩分韻得我字", "paragraphs": ["道山仙者居，是中乃置我。", "白前英俊前，糠粃出揚簸。", "同寮事闊略，未忍棄衰惰。", "日聞所不聞，更欲學其可。", "張侯廊廟器，文字粲藻火。", "一班見餘論，已足踐青瑣。", "欣然取使節，去我何其果。", "無乃萬斛舟，未授濟川柁。", "相攜湖上别，酒盡重城鎖。", "分離情已重，去住計誰左。", "從來洞庭野，乘雁不加夥。", "何日西江潮，送我東歸舸。"]}