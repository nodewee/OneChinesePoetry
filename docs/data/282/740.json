{"author": "陳淵", "period": "宋", "type": "诗", "title": "奉酬楊達甫見贈", "paragraphs": ["春風不世情，暖入閑門草。", "君詩其似之，披拂逮枯槁。", "平生金石友，歲晚迹如掃。", "一見楊夫子，胸腹便傾倒。", "間關六年别，一字寄不早。", "忽蒙錦繡贈，光彩照龍藻。", "嗟我獨何人，揖我謂我好。", "無乃嗜好偏，收拾到羊棗。", "從來詩人窮，君亦行此道。", "我欲從君遊，山林不知老。"]}