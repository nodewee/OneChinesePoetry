{"author": "呂本中", "period": "宋", "type": "诗", "title": "賀州周秀才", "paragraphs": ["青松着城市，不辭塵土侵。", "忍恥伴桃李，肯言歸故林。", "交游在貧賤，始見平生心。", "周侯客異縣，屢蒙金玉音。", "殷勤不我厭，自昔以至今。", "使其小富貴，未必能相尋。", "豈謂子誠然，此風風今則深。", "子行轉嶺海，歲莫足愁陰。", "路多資賊窘，往往未能擒。", "加鞭策駑馬，欲往無滯淫。", "故人散天涯，所到足崎崟。", "相逢儻見及，道我病難侵。"]}