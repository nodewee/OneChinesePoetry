{"author": "王柏", "period": "宋", "type": "诗", "title": "用適莊賜韻回祝", "paragraphs": ["大椿蟠根雙幹矗，秀色各分元氣足。", "共占百五十二年，八千春秋從此卜。", "西方無量不可思，南華寓言不須讀。", "造化發育自無已，天根月窟互相逐。", "霜挾獰風夜推戶，日碾晴空曉烘屋。", "冰輪載魄將再弦，寶律浮葭欲飛玉。", "天公作意表弧瑞，學子分題剡牋軸。", "揆予受教自髧髦，歲月十分今已六。", "我翁早出名利塵，我翁天縱清閒福。", "眼明猶足察秋豪，脚健不肯支筇竹。", "友善堂前高揭扁，懿德道心新萬目。", "人言腕力健於虎，更需萬兔供豪禿。", "不買駝峰換清供，不買蛾眉歌壽曲。", "歲寒兄弟歲寒心，敬和長篇侑醽醁。"]}