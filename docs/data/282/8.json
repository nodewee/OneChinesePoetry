{"author": "王柏", "period": "宋", "type": "诗", "title": "用易巖韻壽易巖", "paragraphs": ["天地之氣秋惟清，清之極者爲聖人。", "惟皇降衷本均平，賢愚美惡氣質成。", "有偉易巖萬人英，聖涯涵泳心即經。", "人心道心惟一精，怡然融液萬理明。", "榘度迥出風塵表，視履元吉祥素考。", "義利兩關路分曉，富貴功名何足道。", "一枝綠玉暢幽聲，殷勤拜捧壽吾兄。", "明朝西現長庚星，芒寒色正占千齡。", "老而有子希世珍，一念種出無邊春。", "它年頭角昂俊聲，安車迎養雙朱輪。"]}