{"author": "王柏", "period": "宋", "type": "诗", "title": "和易巖兄芙蓉吟", "paragraphs": ["大專肫肫分四氣，曜靈西征駕新霽。", "人間萬寶告成時，白帝疇功有良貴。", "后皇嘉惠放一頭，蜺旌鸞轂恣晨游。", "蜀錦步帳數千里，爛然一抹眼波流。", "玉容沐露月梳曉，翠袖蹁蹮舞微笑。", "雲舒霞卷競芳穠，照水迎風爲誰好。", "水中木末眩騷人，拒霜宜霜名字新。", "平生不識春宵暖，甘隨青女嫁花神。", "易巖胸中五千卷，景物驅歸句中鍊。", "賞花不是少年心，見花依舊少年面。", "石丁作主事難憑，子高那是夢仙瀛。", "何如醉鄉自廣大，幕天席地山爲屏。", "詩魂醒處風光轉，梅花已築受降城。"]}