{"author": "王柏", "period": "宋", "type": "诗", "title": "題東邨所藏宮錦圖", "paragraphs": ["后德相成帝業昌，不耽歌舞誇新妝。", "六宮婦式頒蠶事，職雅心耑清晝長。", "忽見雙娥理絲把，寬急對牽身勢强。", "輻輪飛轉一縷細，文茵獨坐迎微凉。", "高捲翠簾三四侶，織就五采成龍章。", "獻功不須出宮壼，手授縫人裁帝衮。", "端拱明堂萬國朝，文物聲明光四境。", "何人遇此一段奇，追記丹青描不盡。", "器用鋪張規制精，默寓經綸合繩準。", "世間畫手無此圖，疑是當年閻立本。"]}