{"author": "朱弁", "period": "宋", "type": "诗", "title": "蘇子翼送黄精酒", "paragraphs": ["仙經何物堪却老，較功無如太陽草。", "龍銜雞銜名雖異，菟公羊公事可考。", "蘇君真是神仙裔，橘井陰功貫穹昊。", "雲笈書成數萬言，銀關珠宫用心早。", "獨知此物有奇効，福地名山爲儲寶。", "不惮林泉新斸掘，斥去杵臼謝飾擣。", "况從髙士論麹糜，更課公田收秫稻。", "一朝靈液浮瓮盎，三冬浩氣生襟抱。", "且欣軟飽得澆腸，漫說逆流工補腦。", "眼碧那憂散黒花，髮白故應還翠葆。", "賈傅只嫌松醥陋，劉墮敢誇桑落好。", "直須五斗論解酲，寧待三柸乃通道。", "誰知萬里落旄人，亦許匏尊自傾倒。", "爲君喚迴雪窖春，八載覊愁供一掃。", "曼倩宜分此日桃，安期莫詫他年棗。", "何煩更採石斛花，巳覺容顔不枯槁。", "根連石室喜入夢，句擬桐溪媿摛藻。", "平生我亦愛書扎，朱髓緑腸勤探討。", "幸君汲引成此志，鶴駕駸駸望仙島。", "吞腥啄腐非夙心，歲晚兹言良可保。"]}