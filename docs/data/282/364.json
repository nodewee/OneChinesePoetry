{"author": "釋顯萬", "period": "宋", "type": "诗", "title": "義帝陵", "paragraphs": ["祖龍智昏日月蝕，南公力欲麒麟鬬。", "楚雖三戶必亡秦，盛德宜然有其後。", "魯公違約火咸陽，咄嗟擊出群雄右。", "豆分瓜剖聽指頤，忍使黥徒賊孤幼。", "籍也狐埋狐搰之，項伯寧不爲家寇。", "真人如龍翔霸上，縞袒長風起襟袖。", "終據皇圖豈力爲，雅張赤幟皆天授。", "可憐郴北東上墳，恨碧淒紅春不茂。"]}