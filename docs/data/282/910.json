{"author": "陳淵", "period": "宋", "type": "诗", "title": "被檄下鄉督税作釋負", "paragraphs": ["詔書寛逋負，國用豈云闕。", "郡邑有常供，征求安敢輟。", "稽遲推蚤暮，鈎摘劇豪髪。", "饑氓困鞭箠，十室九告竭。", "連雨催早稻，雪穗迷空闊。", "要令公私辦，當復俟旬月。", "平生慮患深，獻玉每遭刖。", "憂民已無策，問俗聊省罰。", "陽城吾所慕，晚官敢求達。", "寧無撫字心，便覺催科拙。"]}