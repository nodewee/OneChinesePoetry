{"author": "王柏", "period": "宋", "type": "诗", "title": "和立齋喜雪韻", "paragraphs": ["生意原原如襞積，陰闔陽開有繩尺。", "風霜冰雪豈少思，到此自宜天地塞。", "凜然帝則亙古今，此外不知還不識。", "連年冬令太傷遲，君子憂時長皺眉。", "萬物驕矜不自持，落盡窗前年後梅。", "深山芽茁無空枝，更疑麥隴青離離。", "一夜風號陽氣服，玄冥奮威正當局。", "翦水裁花兩日飛，更撒珠璣三萬斛。", "攬柄收權應恨晚，明朝已迫東方木。", "却恐春風未肯和，顛倒天時難善俗。"]}