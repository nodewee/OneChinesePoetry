{"author": "呂本中", "period": "宋", "type": "诗", "title": "春日十二韻", "paragraphs": ["看花不忍摘，憶在歷陽時。", "夢挾春風走，生嫌莫景移。", "老人扶杖隱，諸少倚歌遲。", "懶拙今誰問，漂流只自知。", "久無紅頰映，但有白須隨。", "一世半疾病，百年常別離。", "謾成歸隱夢，頻有送行詩。", "痛飲心猶在，高吟病不宜。", "未應譏偪仄，或恐勝肥癡。", "何日江南去，秋帆滿意吹。"]}