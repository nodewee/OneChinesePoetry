{"author": "呂本中", "period": "宋", "type": "诗", "title": "臞庵", "paragraphs": ["伊洛富山水，家有五畝園。", "花竹遶瀍澗，不讓桃花源。", "清時足真賞，戶門開層軒。", "一朝胡塵暗，故家希復存。", "莽蒼走萬里，始及吳市門。", "庵廬據形勝，冰壺貯乾坤。", "亭榭着仍穩，不見斧鑿痕。", "主人更超邁，雲夢八九吞。", "植杖邀我坐，笑語清而溫。", "坐令車馬客，稍識山林尊。", "十年老朝市，漸見兩目昏。", "求田與問舍，姑置不復論。", "但願從我公，不使世諦諢。"]}