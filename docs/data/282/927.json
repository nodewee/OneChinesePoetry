{"author": "陳淵", "period": "宋", "type": "诗", "title": "香嚴寺洗足", "paragraphs": ["肩輿苦頓撼，步入山間路。", "崎嶇歷荆榛，砂礫窘芒屨。", "披雲造蕭寺，弛擔日已暮。", "僧房急解襪，一洗塵泥汙。", "瓦盤深及膝，湯暖得頻注。", "須臾和氣達，凜凜毛髪豎。", "翛然入無何，醉夢寧知處。", "此生事奔走，早晏失期度。", "念茲頃刻閑，百日不一遇。", "啖蔗入佳境，鐘響忽予寤。", "蒲團赴微火，黙坐聊箕踞。", "明朝塵沙黄，莫憶少陵句。"]}