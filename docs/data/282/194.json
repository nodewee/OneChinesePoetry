{"author": "呂本中", "period": "宋", "type": "诗", "title": "讀亡弟由義舊詩有感", "paragraphs": ["平昔烏衣游，盛事寄青史。", "後生見頭角，唯子與夫子。", "奈何阻中涂，去我適蒿里。", "三年莫春日，西郊漫桃李。", "才難聖所嘆，反是俗眼瞇。", "坐看玉壺冰，終污青蠅矢。", "銜憤已成疾，傷讒空忍死。", "雪涕別時言，歷歷猶在耳。", "嗚呼骨肉親，遺恨有如此。", "吾生復亡聊，念爾中夜起。", "讀君離別篇，沈吟淚如水。"]}