{"author": "陳淵", "period": "宋", "type": "诗", "title": "三月二日泛舟下延平晚泊西芹", "paragraphs": ["扁舟劣容身，風浪困掀簸。", "曲肱游華胥，夢斷千山過。", "縱横波間石，滿目牛羊卧。", "秋毫儻不支，巨艦忽已破。", "篙師號神逸，却立變衰懦。", "我豈未之思，懸知無可奈。", "此生足驚憂，似爲天所癉。", "那能一生死，且復耐摧挫。", "日暮同濟人，舉酒紛相賀。", "一笑盡餘觴，歌罷無予和。"]}