{"author": "陳淵", "period": "宋", "type": "诗", "title": "代句龍君輔上潼州令", "paragraphs": ["卓魯當時事，風流莫與班。", "最成三載後，名在兩川間。", "桑梓深聆德，絃歌幸毖頑。", "牛刀淹試可，驥足暫投閑。", "偃室何當造，膺門早許扳。", "丹墀初受命，墨綬遽言還。", "何子方游學，終童未出關。", "梁園今萬里，蜀道自千山。", "籍眼終多白，萊衣念戲斑。", "歸期春服就，潼水會承顔。"]}