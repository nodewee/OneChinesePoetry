{"author": "陳淵", "period": "宋", "type": "诗", "title": "立我軒", "paragraphs": ["是身猶逆旅，真吾所寄耳。", "若人問真吾，本空何可擬。", "立我物必隨，我應爲物使。", "捐物更求我，是以物爲已。", "文章鏡面塵，富貴路傍屣。", "胡爲認而有，展轉迷不已。", "此迷自何得，定以有我起。", "達人齊萬變，視彼猶視此。", "隤然天地間，形稿心如水。", "獨有長存者，萬刼不能死。", "夷齊與盜跖，趣操定誰美。", "是非儻難分，物我那相訿。", "君懷經濟心，題牓故云爾。", "我乏異俗才，詩言亦其理。"]}