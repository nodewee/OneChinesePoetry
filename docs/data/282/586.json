{"author": "朱弁", "period": "宋", "type": "诗", "title": "炕寢三十韻", "paragraphs": ["風土南北殊，習尚非一躅。", "出疆雖仗節，入國蹔同俗。", "淹留歲再残，朔雪滿崖谷。", "禦冬貂裘弊，一炕且跧伏。", "西山石爲薪，黝色驚射目。", "方熾絕可邇，將盡還自續。", "飛飛湧玄雲，焰焰積紅玉。", "稍疑雷出地，又似風薄木。", "誰容鼠棲冰，信是龍銜燭。", "陽曦助喘息，未害揺空腹。", "惠氣生袴襦，仍工展拳足。", "豈惟脫膚鱗，兼復平體粟。", "負暄那用詫，執熱定思沃。", "收功在歲寒，較德比時燠。", "雖餘炙手熖，寧有爛額酷。", "矧當凝泫辰，炎帝獨回轂。", "玄冥真退聽，祝融端可録。", "嗟予亦何者，萬里歌黄鵠。", "偃仰對窻扉，妍煖謝衾褥。", "壯懷羞竈媚，晚悟笑突曲。", "因思墮指人，暴露苦皸瘃。", "頻年未解甲，蹈此鋒刃毒。", "遥知革輅中，旰食安豆粥。", "陪臣將命來，意懇誠亦篤。", "有奇不能吐，何術止南牧。", "君心想更切，臣罪何由贖。", "此身雖自温，此志轉煩促。", "論武貴止戈，天必從人欲。", "安得四海春，永作蒼生福。", "聊擬少陵翁，秋風賦茅屋。"]}