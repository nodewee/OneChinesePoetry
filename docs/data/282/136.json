{"author": "呂本中", "period": "宋", "type": "诗", "title": "送李惇秀才", "paragraphs": ["有口莫飲朝市水，有腳莫踏紅塵地。", "市朝之水不可飲，塵埃一涴無由洗。", "十年閱世真夢寐，一日逢君得歡喜。", "自嫌急雨倒晴雷，且願濁河露清泚。", "君行此去道廬山，爲我作詩山兩間。", "寒泉夜聽鳴玦環，剗茅後池種白蓮。", "更約洪謝林汪潘，徐李欲去不作難。", "倚松聞之亦解顔，我且往矣君先還。"]}