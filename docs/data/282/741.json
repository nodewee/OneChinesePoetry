{"author": "陳淵", "period": "宋", "type": "诗", "title": "小軒觀月呈興宗叔", "paragraphs": ["茅簷手可攀，修竹出簷上。", "寒蟾漏疏明，碎影羅屏障。", "情知月色好，達覽在虚曠。", "東家富池臺，端坐不能訪。", "山林足寓目，細大初無相。", "但使人心安，景物自清暢。", "霜風中夜作，曲沼金飜浪。", "禽鳥斷飛鳴，杉松起酬唱。", "燎爐宿殘火，尚可温新釀。", "數盃遣沉冥，萬慮一時放。", "誰能外形骸，於世無所仰。", "晤語一亭間，頽然齊得喪。"]}