{"author": "呂本中", "period": "宋", "type": "诗", "title": "懷古", "paragraphs": ["買臣負薪行且歌，其妻羞縮悲蹉跎。", "季子歸佩六相印，骨肉歆羡緣金多。", "人生窮達等幻滅，貧賤何憂貴何悦。", "爭如饑采首陽薇，不慕臯夔希稷契。", "貪功徇名世莫嗤，拖金曳紫同兒嬉。", "一朝禍至幾發冢，却思衣布丹徒時。", "丹徒風月依然好，爾自升沈委荒草。", "草長木拱荒烟寒，此恨年年向誰道。"]}