{"author": "陳淵", "period": "宋", "type": "诗", "title": "蕭山雪中寄季修", "paragraphs": ["南雪一尺餘，茲事豈常有。", "直恐春氣融，不忍加以帚。", "我友隔十里，無人共觴酒。", "披衣坐短蓬，吟苦千呵手。", "疾風穿簾幕，陰霧低窗牖。", "思君欲乘興，奈此衣見肘。", "吾生爲已疏，未即學耕耦。", "要令天下肥，自以一身後。", "三登今告祥，此意亦云偶。", "端能歌豐年，擊壤和田叟。"]}