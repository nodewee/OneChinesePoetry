{"author": "陳淵", "period": "宋", "type": "诗", "title": "次韻李伯紀舍人食了齋所寄石芝有感", "paragraphs": ["石芝附石元無根，有名不載農黄文。", "絳囊遠致自東海，謫仙爲向詩中論。", "談餘得味仍遭苦，未辨終甘莫輕吐。", "此言要自顯真心，不比繁辭較鍾乳。", "太丘晚交誰獨深，梁溪心如百鍊金。", "只應異代友元禮，許國有盟今更尋。", "雙魚萬里將芹子，妙意難名聊寄耳。", "餘甘橄欖正須渠，它日忠信今悟矣。"]}