{"author": "陳淵", "period": "宋", "type": "诗", "title": "用令德韻題嚴陵祠", "paragraphs": ["價微良易酬，器博無近用。", "騏驥非良樂，萬里誰能控。", "蕭王漢中興，四海倚爲重。", "誰爲淵驅魚，一呼百萬衆。", "妙算環無端，奇功射必中。", "忘機諒未能，豈數漢陰甕。", "故人鈎尚直，倦作儀韶鳳。", "應無萬牛力，負此丘山棟。", "羊裘又獨往，苦語餘嘲弄。", "至今賣菜言，空記當時夢。"]}