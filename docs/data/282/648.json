{"author": "陳淵", "period": "宋", "type": "诗", "title": "錢清過堰", "paragraphs": ["小風吹樹寒流止，始覺西江潮正起。", "須臾倒卷縠紋來，已没岸痕猶未已。", "江流自下河自高，逆上更堪行罔水。", "九牛回首竹索細，十丈沙泥拒舟底。", "舟師絕叫鼙鼓喧，觀者駢肩汗如洗。", "未經破碎亦偶然，得造漣漪真幸爾。", "世間何事非人力，計久終須倚天理。", "他年我欲治河源，要使黄流貫清泚。"]}