{"author": "王柏", "period": "宋", "type": "诗", "title": "寄敬巖", "paragraphs": ["泳飛堂前橘柚香，田田荷葉浮波光。", "主人攬轡度閩嶠，驅馳端爲蒼生忙。", "天生人才不虛出，必使事與才相當。", "爾才綽綽有餘力，豈容袖手窺其旁。", "平生正坐嚴冷相，不解嫵媚相頡頏。", "前時固亦與國論，莫肯默默安周行。", "老子九百何自苦，艱難險阻須甘嘗。", "玉溪饑民昔嘯聚，至煩禁旅來張皇。", "繡衣彈壓甫三日，猩鬼屏迹消叢篁。", "露布一語不自伐，猶有忘者羞回韁。", "今年玉節蓮峰下，約束海若無驚艎。", "剽聞屬郡微有警，往往鹽子多陸梁。", "此輩未易以柔服，必至腥血膏鋒鋩。", "由來受病非一證，莫將已效誇良方。", "規模貴闊謀貴密，當以虛心來衆長。", "局面布置要合節，自有勇士爭激昂。", "堂堂元老熟戎事，幸甚赤舄歸故鄉。", "豈無惕然桑梓念，囊底餘智應恢張。", "同心相濟一堂上，誰兵誰將誰千糧。", "不然牋天啟壇鉞，老熊當道驅羣狼。", "甲兵錢穀亦分內，事機捷出真難量。", "豈予所至輒多事，老天驅入功名場。", "橘柚黄時聽好語，綠綈四輩催歸裝。"]}