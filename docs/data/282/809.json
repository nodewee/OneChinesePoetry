{"author": "陳淵", "period": "宋", "type": "诗", "title": "次韻邦美叔和天啓見寄", "paragraphs": ["竹風挾雨撼篷窗，靜聽秋聲轉騒窣。", "朝來饑卧媚微涼，叩門不作淵明乞。", "小栟見餉有新詩，七言端爲吾家出。", "共誰渠有古人風，孰識中藏謫仙骨。", "書如周鼓未差訛，語效商盤仍詰屈。", "誰與和者叔不癡，落筆成章一嗟咄。", "無用如今君豈樗，自寇從來我非漆。", "板茅它日儻相尋，好在山深林更密。"]}