{"author": "釋惟照", "period": "宋", "type": "诗", "title": "勸徒銘", "paragraphs": ["身心無拘，動寂無知。", "如大死人，無倚無依。", "無拘者寬，無知者安。", "無內無外，無定無觀。", "無適無莫，無造無作。", "無去無來，無好無惡。", "一道清虛，萬法如如。", "愚極成智，智極成愚。", "超諸數量，孰云比況。", "淨盡不留，無法可尚。", "識不可識，智不可知。", "誰家之子，兀然巍巍。", "巍巍不存，根塵穎脫。", "如憨如癡，落落魄魄。", "不惜口業，爲了說破。", "笑殺闍梨，山僧罪過。"]}