{"author": "陳淵", "period": "宋", "type": "诗", "title": "曉登嚴陵釣臺和安止所留詩", "paragraphs": ["溪山有底好，適契貧士欲。", "敢論生不侯，但喜夢非僕。", "千秋釣臺水，不濯市朝足。", "而我獨何人，得寓塵埃目。", "擕笻縱朝步，初日穿林麓。", "西風扶兩腋，一舉千里鵠。", "東窺夫差國，繁華混真俗。", "濁流駕頽波，一往不可復。", "之子居其間，嗜古追前躅。", "爲寄無絃琴，一和郢中曲。"]}