{"author": "呂本中", "period": "宋", "type": "诗", "title": "連州游隅湖亭", "paragraphs": ["附溪翳嘉木，瀕溪引清流。", "如何幾畝田，委曲林泉幽。", "亂石際高下，森列如戈矛。", "青色染黛淺，映水疑欲浮。", "危亭跨絕壁，廣榭排荒丘。", "我來雨初過，遠山雲半收。", "百花開已盡，桑柘鳴晴鳩。", "不知汝潁間，還有此景不。", "躊躇思痛飲，沃洗胸中愁。", "明朝儻未去，提壺再來游。"]}