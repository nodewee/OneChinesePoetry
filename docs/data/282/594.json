{"author": "朱弁", "period": "宋", "type": "诗", "title": "謝崔致君餉天花", "paragraphs": ["三年北饌飽羶葷，佳蔬頗憶南州味。", "地菜方爲九夏珎，天花忽從五臺至。", "崔侯胸中散千卷，金甌名相傳雲裔。", "愛山亦如謝康樂，得此携歸豈容易。", "應怜使館久寂寥，分餉明明見深意。", "堆槃初見瑶草瘦，鳴齒稍覺瓊枝脆。", "樹雞濕爛慚扣門，桒蛾青黄謾趨市。", "赤城菌子立萬釘，今日因君不知貴。", "乖龍耳僅兔一割，沙門業巳通三丗。", "偃戈息民未有術，雖復加飡秖増媿。", "雲山去此縱不逺，口腹何容更相累。", "報君此詩永爲好，捧腹一笑萬事置。"]}