{"author": "王柏", "period": "宋", "type": "诗", "title": "和遁澤武夷石乳吟", "paragraphs": ["遁翁聲價爲時重，幾年勤學方繇統。", "麗澤門人已寂寥，衣冠奕奕皆遺種。", "當日詩編誰尚存，遜齋今幸傳聞孫。", "平生工作風刺體，近來琢句如春溫。", "靈芽來自幔亭里，貯以紗囊紅與紫。", "一掬槍旗分雅供，七碗盧仝爲驚起。", "贔屭古鼎親烹嘗，清風習習生詩腸。", "雲根不受塵土污，舌本豈带臺閣薌。", "學海茫茫了無際，一覺回頭有餘地。", "世味醲鮮多螫毒，無味之中要精嚌。", "燕閒消息已潜通，滿閣遺書須細窮。", "淡而不厭真雋永，不在松風蟹眼中。"]}