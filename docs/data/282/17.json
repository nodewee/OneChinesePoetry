{"author": "王柏", "period": "宋", "type": "诗", "title": "賦雙松堂", "paragraphs": ["和平堂前列四皓，雙松爲主雙檜賓。", "深山大澤不肯住，鞭霆駕雨來重闉。", "蒼髯梳風音瑟瑟，霜皮凝雪冰粼粼。", "靜有精神觀世變，悄無顔色阿緌紳。", "朱幡皂蓋幾來去，丹楹藻梲方更新。", "魏武子孫敦宿好，十八公子忻相親。", "世間靈物妙難測，一氣長存天地仁。", "巍巍堂下萬休戚，左右冷眼時笑顰。", "或然一念私欲勝，垂垂二老能相嗔。", "起居出入知所敬，願言共保千千春。"]}