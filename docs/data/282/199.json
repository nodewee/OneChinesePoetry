{"author": "呂本中", "period": "宋", "type": "诗", "title": "晉康逢師厚", "paragraphs": ["藤江合賀江，浮蕩蒼梧雲。", "我如老餓鶴，忍饑啄蠻塵。", "二更客入戶，月黑雨翻盆。", "坐久始驚省，兩翁非昔人。", "一別二十年，家國忍復論。", "豈知半暗眼，再見忠宣孫。", "君負濟世美，實識治亂根。", "寧同二三子，但粥父祖名。", "心豈燕丘壑，屢召終逡巡。", "新年憤忠極，決意去脩門。", "龍鬼亦妬賢，翻舟使回奔。", "嗚呼天下事，敢笑不敢言。", "師尹實令弟，高義橫乾坤。", "政坐才卓犖，亦使身奇屯。", "人說龔州居，勝事專江村。", "未赴結社約，長耿懷友心。", "君歸兄弟語，況我應殷勤。", "二子豈隱者，中興要甫申。", "勉哉赤松子，善事黄中君。", "我欲北渡嶺，江西老耕耘。", "子房但強飯，勿道綺與園。"]}