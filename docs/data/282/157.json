{"author": "呂本中", "period": "宋", "type": "诗", "title": "巫山圖歌", "paragraphs": ["君不見我家壁上六幅圖，淡墨寒煙半江水。", "上有巉然十二峰，乃似突兀當空起。", "幽花嫵媚閉泥土，亂石崢嶸入荆杞。", "巫山縣下水到天，神女廟前江接連。", "溪流去與飛瀑亂，屋角卻對寒崖懸。", "陽臺昨夢不知處，只今饑鴉迎客舡。", "饑鳥受食不肯去，舟子欣然得神護。", "曉鏡新粧斂舊屏，亦有餘紅點荒樹。", "病夫坐穩便幽禪，每見此畫心茫然。", "文章事業已罷倦，少日氣味無寅緣。", "楚王不作宋玉死，莫雨朝雲千萬年。"]}