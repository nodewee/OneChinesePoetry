{"author": "陳淵", "period": "宋", "type": "诗", "title": "閩縣令陳夢兆魚樂軒", "paragraphs": ["有樂寧爾憂，無憂乃至樂。", "觀身見物理，魚樂豈子各。", "萬生擾爲病，安靜即艮藥。", "何以適其情，已定要無虐。", "江湖與此池，等是泉未涸。", "周旋苟得所，是處覺寛綽。", "君看瀕海民，茲物困剽掠。", "縱横墮鈎網，瑣細入杯杓。", "誰云滄海廣，游泳渺無託。", "乃知尺澤間，所樂逾縱壑。", "我家一畝宫，隙地不容鑿。", "未能禁數罟，念此每懷怍。", "陳公吏之師，養善息羣惡。", "愛民以及魚，退念此盤礴。", "魚亦喜公來，出没供笑謔。", "當年濠上游，天籟紛酬酢。", "昭琴既不鼓，應問兩俱錯。", "賢哉鄭國僑，一物心無著。", "但信悠然語，未悟已投鑊。", "懸知此魚烹，不羡波間躍。", "誰當較異同，我亦無今昨。"]}