{"author": "陳淵", "period": "宋", "type": "诗", "title": "和羅仲素寄子靜長篇", "paragraphs": ["龜山絕壑蟠豫章，秀幹往往參天長。", "十年收拾多散亡，只有太白追蟾光。", "知君所得不可詳，宴坐鐔溪名益彰。", "獨嘗爲我露其鋩，盡掃楊墨揮韓莊。", "邇來黄面稍侵疆，劍藏于室矢在房。", "分將肌肉剜爲瘡，猶說道心乃平常。", "我欲從之挹餘芳，竟坐此傳乖所望。", "新詩謾說陋漢唐，直以未畫窮羲皇。", "豈知籓籬不自防，欲舉萬目誰爲綱。", "况彼桀驁非勤王，安用援手登之堂。", "愛君駿足如飛黄，一空冀北無留良。", "四蹄雷雹方騰驤，肯如駑馬徒爭强。"]}