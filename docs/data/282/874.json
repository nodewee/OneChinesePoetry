{"author": "陳淵", "period": "宋", "type": "诗", "title": "謁羅養蒙辱示長篇次韻", "paragraphs": ["它時對語聞鶯遷，青秧離離初揷田。", "重来刈稻歌有年，浪過日月將誰憐。", "故人落筆生雲煙，胸中端有萬斛泉。", "從来經笥謾便便，詩書何如一囊錢。", "有時玉樹臨風前，仰視落日窺層巔。", "已知萬古然不然，得處往往多忘筌。", "正須青綾護醉眠，坐使士類歸埴埏。", "不應直爲蓴鱸還，夜聽秋雨窮遺編。", "我今已辦訪戴船，日欲倚棹寒潭邊。", "要當學海如百川，未信軻死今無傳。"]}