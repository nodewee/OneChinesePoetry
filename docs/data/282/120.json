{"author": "呂本中", "period": "宋", "type": "诗", "title": "次潘節夫韻", "paragraphs": ["昔年繞舍培楸梧，霜風初勁葉未枯。", "雞肥兔賤年穀熟，草服黄冠真野夫。", "時時步屧遇鄰叟，共醉不復煩追呼。", "杯中滿汎注白玉，林邊阿堵無青鳬。", "擊壤歌缶有餘樂，豈羨騏驥馳大衢。", "眼眵看朱或成碧，心懵讀馬還作烏。", "富如安昌徒自苦，上賈必欲求膏腴。", "聲名向晚更寂寞，何似楊雄宅一區。", "美官好爵乃上苴，人生要在修廉隅。"]}