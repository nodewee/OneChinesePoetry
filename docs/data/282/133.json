{"author": "呂本中", "period": "宋", "type": "诗", "title": "游會勝寺蒙泉", "paragraphs": ["去郡十五里，滿山蔽青松。", "朝來雨初過，蕭瑟鳴悲風。", "踏泥轉溪曲，路盡山無窮。", "層崖築欄閣，宛在雲煙中。", "引水遶砌下，濆石常飛濛。", "尋幽到寺背，蒼碧摩高空。", "古甃冽寒泉，淺沙影重重。", "伏流尚數步，暗與溪相通。", "潺湲去何之，可折從此東。", "會有到海期，豈計朝莫功。", "我行因避賊，眺覽聊從容。", "徘徊未忍去，僧飯催撞鍾。"]}