{"author": "王柏", "period": "宋", "type": "诗", "title": "薰風歌代壽節齋", "paragraphs": ["玉麟堂上歌薰風，周公分陝方居東。", "蜺旌龍節更號令，長江萬里消狼烽。", "櫜鞬帕首多名將，夙興拜舞占乾象。", "紫氣浮浮軫翼間，宗星炯炯銀潢上。", "甫申飛下鼎湖山，汝陽天人未足言。", "八紘納納入經濟，一柱巖巖久具瞻。", "岧嶤陪京新命尹，虎踞龍蟠壯根本。", "關中鎮撫必蕭何，北門筦鑰須寇準。", "運量恢恢妙轉旋，一念體國心通天。", "璽書錫勞下閶闔，珥貂十輩來傳宣。", "天子令聞洽四國，令儀令色山甫德。", "江漢湯湯告厥成，衮衣歸兮式百辟。", "薰風薰風自南來，解民慍兮阜民財。", "不賡殿閣微凉句，拜手喜起明良哉。", "菁菁葑菲公猶采，世沐恩波深似海。", "春風一鶚又橫空，敝帚蕭騷價千倍。", "翹材油幙羅羣英，壽觴瀲灧難同斟。", "客星灘頭頻矯首，夜夜遥瞻南極明。"]}