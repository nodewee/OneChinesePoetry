{"author": "呂本中", "period": "宋", "type": "诗", "title": "謁韓文公廟陽山", "paragraphs": ["雄文峙華嵩，高詞燦星斗。", "孝思古人齊，名出當時右。", "少小懷經綸，志氣頗自負。", "束带入柏臺，極力排姦醜。", "讒言如青蠅，正立無所苟。", "貶官宰陽山，萬里困奔走。", "松竹羅縣齋，黄卷不離手。", "地偏難蠻風，吏民歸化誘。", "至今數百年，流俗獨淳厚。", "山川發清奇，與公俱不朽。", "我來拜遺像，肴蔬薦芳酒。", "指石哦公詩，一洗胸中垢。"]}