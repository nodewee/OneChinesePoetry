{"author": "王柏", "period": "宋", "type": "诗", "title": "侍伯兄宿履庵即事呈本老", "paragraphs": ["朔風蕭騷霜正濃，追隨雁影來城東。", "樓閣寶門八字啟，一超徑入青蓮宮。", "老師槌拂活潑潑，臨機一喝開盲聾。", "舌根拖地無死句，何曾一字粘虛空。", "管带忘懷聞妙義，豁然暗與吾道通。", "諸方善人忽聚散，黄昏方打齋時鐘。", "明極堂前吞箇棗，畫灰爐畔捉條龍。", "須臾八萬四千偈，盡在蒲團默坐中。"]}