{"author": "王柏", "period": "宋", "type": "诗", "title": "題平心堂", "paragraphs": ["洛龜圓文錫神禹，箕子陳範畀周武。", "九疇自天倫既敘，嚮用一以壽爲主。", "人生富貴何足數，最要康甯安厥處。", "爾其好德全付予，惟皇之極必福汝。", "君侯有德存此心，居官居家堂兩銘。", "强弱人己無留情，湛然方寸如砥平。", "藹藹庭鯉雙趨庭，指此良方垂後昆。", "信受奉行不敢輕，宜爾子孫皆千齡。"]}