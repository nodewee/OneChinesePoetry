{"author": "陳淵", "period": "宋", "type": "诗", "title": "再用前韻", "paragraphs": ["人閑得安眠，夢斷了無欲。", "那思趨朝士，一馬百夫僕。", "况聞稻苗盛，昨夜新雨足。", "一飽如可期，吾事豈多目。", "盆山鬱葱蒨，酌水周其麓。", "照我本來面，真白非浴鵠。", "故應此間住，却掃便違俗。", "超然寂照中，無往亦非復。", "百年只爾是，行矣毋躑躅。", "區區欲何爲，世路羊腸曲。"]}