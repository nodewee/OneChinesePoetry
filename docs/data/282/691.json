{"author": "陳淵", "period": "宋", "type": "诗", "title": "令德送余都門外眷眷惜别余恨不款作詩寄之", "paragraphs": ["行人不忍别，遇酒輒醉倒。", "僕夫怪何遲，謬應行亦好。", "憐君如弟兄，每見開懷抱。", "天涯重分攜，祖席都門道。", "城頭傾落日，酒盡迹還掃。", "留連意雖勤，晤語終草草。", "君如汗血駒，千里未脱皁。", "我若隨波魚，圉圉依寒藻。", "去住各有謀，聚散初不保。", "惟餘一寸心，耿耿遲君老。"]}