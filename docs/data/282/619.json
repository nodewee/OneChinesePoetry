{"author": "朱弁", "period": "宋", "type": "诗", "title": "別百一侄寄念二兄", "paragraphs": ["昔我別汝父，見汝立扶牀。", "汝今已婚宦，我鬚宜俱蒼。", "向來青雲器，不佩紫羅囊。", "竹林我未孤，玉樹汝非常。", "青衫初一尉，遠在子真鄉。", "念將東南歸，拜我溱洧傍。", "上能論道義，次猶及文章。", "自慚老仍僻，何以相激昂。", "日暮嵩雲飛，秋高塞鴻翔。", "了知還家夢，先汝渡江航。", "迢迢建業水，高臺下鳳凰。", "鼻祖有故廬，勿令草樹荒。", "我欲種松菊，繼此百年芳。", "汝歸約我兄，晚歲同耕桑。", "請策葛陂龍，來尋金華羊。"]}