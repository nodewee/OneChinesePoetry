{"author": "呂本中", "period": "宋", "type": "诗", "title": "題官使趙樞密獨往亭", "paragraphs": ["謝公爲時出，四海正仰渠。", "雅志在東山，本末固不渝。", "苻堅百萬師，一掃談笑餘。", "今公抱長策，豈止安石徒。", "平生獨往願，結亭山一隅。", "躋扳上修竹，已自勝巾車。", "舉手謝世人，不與汝同途。", "出佐明天子，意欲無強胡。", "行當復中原，即日還舊都。", "豈容思昔隱，更作深山居。", "小人病無能，悮入承明廬。", "朝夕投劾歸，爲公先掃除。"]}