{"author": "陳淵", "period": "宋", "type": "诗", "title": "次韻酬鄧天啓", "paragraphs": ["少年翰墨場，自姹穿楊箭。", "誰論第一功，不數曹參戰。", "聖門窺管豹，一斑時許見。", "棄捐憂患中，更欲資陶錬。", "兩鄧富文采，端可同席硯。", "投璧或未知，賈石誰敢衒。", "小栟詩益奇，出語人所羡。", "過門遺新篇，無乃思與狷。", "我懷古作者，臨文頻撫卷。", "孰能掃千人，期君當八面。"]}