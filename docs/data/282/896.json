{"author": "陳淵", "period": "宋", "type": "诗", "title": "過江郎巖下少駐感而有作", "paragraphs": ["三峰卓立蒼崕表，朝夕雲煙自圍繞。", "幾年不向眼中青，忽露全身萬山曉。", "凝然不動亘今昔，陌上行人空自老。", "我生悟此其已久，夢事縈人嗟未了。", "却怪神龍依絕頂，獨以一身蟠故沼。", "風雷際會豈無時，忍視饑氓日紛擾。", "未能呵汝救凶年，明朝馬首霜風早。"]}