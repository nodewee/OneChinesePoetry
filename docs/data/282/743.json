{"author": "陳淵", "period": "宋", "type": "诗", "title": "再用送昭遠詩韻寄昭遠昆仲", "paragraphs": ["六經學不傳，誰能尋墜緒。", "君家有師承，不數虫魚注。", "公子韋氏門，粲若五星聚。", "胸中容萬頃，一一黄叔度。", "人情悦紛華，世路爭馳騖。", "取樂須臾間，轉首已失據。", "余生末俗中，蚤幸識夷路。", "折桂從乃翁，頻年麾不去。", "冉有豈辭僕，樊遲亦能御。", "雍容荆渚間，夫子步亦步。", "初從言下入，筌蹄索魚兔。", "終遂義中行，良樂驅騏馽。", "有時坐終夕，收視息浮慮。", "了了不可言，明明有佳處。", "别來能幾時，心月翳雲霧。", "諸郎幸不遠，寄語多予悟。", "坐爲塵事攖，空詠別知賦。", "遥想玉華遊，春夢如飛絮。"]}