{"author": "陳楠", "period": "宋", "type": "诗", "title": "羅浮翠虛吟", "paragraphs": ["嘉定壬申八月秋，翠虛道人在羅浮。", "眼前萬事去如水，天地何處一沙鷗。", "吾將蛻形歸玉闕，遂以金丹火候訣。", "說與瓊山白玉蟾，使之深識造化骨。", "道光禪師薛紫賢，付我歸根復命篇。", "指示鉛汞兩箇字，所謂真的玄中玄。", "辛苦都來只十月，漸漸採取漸凝結。", "而今通神是白血，已覺四肢無寒熱。", "後來依舊去參人，勘破多少野狐精。", "箇箇不是真一處，都是旁門不是真。", "恐君虛度此青春，從頭一一爲君陳。", "若非金液還丹訣，不必空自勞精神。", "有如迷者學採戰，心心只向房中戀。", "謂之陰丹御女方，手按眉間吸氣嚥。", "奪人精氣補吾身，執著三峰信邪見。", "產門喚作生身處，九淺一深行幾遍。", "軒後彭祖老容成，黄谷壽光趙飛燕。", "他家別有通霄路，酒肆淫坊戲歷鍊。", "莫言花裏遇神仙，即把金篦換瓦片。", "樹根已朽葉徒青，氣海波翻死如箭。", "其他有若諸旁門，尚自可結安樂緣。", "有如服氣爲中黄，有如守頂爲混元。", "有如運氣爲先天，有如嚥液爲靈泉。", "或者脾邊認一穴，執定爲呼吸根。", "或者口鼻爲玄牝，納清吐濁爲返還。", "或者默朝高上帝，心目上視守泥丸。", "與彼存思氣升降，以此謂之夾脊關。", "與彼閉息吞津唾，謂之玉液金液丹。", "與彼存神守臍下，與彼作念相眉間。", "又如運心思脊骨，又如合口柱舌端。", "竦肩縮頸偃脊背，喚作直入玉京山。", "口爲華池舌爲龍，喚作神水流潺潺。", "此箇旁門安樂法，擬作天仙豈不難。", "八十放九嚥其一，聚氣歸臍謂胎息。", "手持念珠數呼吸，水壺土圭則時刻。", "或依靈寶秘法行，直勒尾閭嚥津液。", "或參西山會真記，終日無言面對壁。", "時人雖是學坐禪，何曾月照寒潭碧。", "時人雖是學抱元，何曾如玉之在石。", "或言大道本無爲，枯木灰心孤默默。", "或言已自顯現成，試問幻身何處得。", "更有勞形採日月，謂之天魂與地魄。", "更有終宵服七曜，謂之造化真血脈。", "更有肘後飛金精，氣自騰騰水滴滴。", "更有太乙含真氣，心自冥冥腎寂寂。", "有般循環運流珠，有般靜定想朱橘。", "如斯皆是養命方，即非無質生靈質。", "道要無中養就兒，箇中別有真端的。", "都緣簡易妙天機，散在丹書不肯洩。", "可憐愚夫自執迷，迷迷相指畫無無。", "箇般詭怪顛狂輩，坐中搖動顫多時。", "屈伸偃仰千萬狀，啼哭叫喚如兒嬉。", "蓋綠方寸無主人，氣虛氣散神狂飛。", "一隊妄想爭唱鬨，以此誑俗誘愚癡。", "不知與道合其真，與鬼合邪徒妄爲。", "一才心動氣隨動，跳躍顫掉運神機。", "或曰此是陽氣來，或曰龍虎爭戰時。", "或曰河車千萬迎，或曰水火相奔馳。", "看看搖擺五臟氣，一旦腦瀉精神羸。", "當初神祖留丹訣，無中生有作丹基。", "何曾有此鬼怪狀，盡是下士徒闡提。", "我聞前代諸聖師，無爲之中無不爲。", "盡於無相生實相，不假想化幷行持。", "則有些兒奇又奇，心腎元來非坎離。", "肝心脾肺腎腸膽，只是空屋舊藩籬。", "涕唾津精氣血液，只可接助爲階梯。", "精神魂魄心意氣，觀之自是而實非。", "何須內觀及鑑形，或聽靈響視泓池。", "吞霞飲露服元氣，功效不驗心神疲。", "演說清虛弄爐火，索人投狀齎金寶。", "敢將蛙井藐滄溟，元始天尊即是我。", "虛收銜號僞神通，指劃鬼神說因果。", "今朝明朝又奏名，內丹外丹無不可。", "欺賢罔聖昧三光，自視禍福皆懡㦬。", "招邀徒弟走市廛，醉酒飽德成群夥。", "大道從來絕名相，真仙本自無花草。", "教他戒誓立辛勤，爭如汝自辛勤好。", "一人迷昧猶自可，迷以傳迷迷至老。", "此輩一盲引衆盲，共入迷途真憂惱。", "忽朝福盡罪報來，獲罪於天無所禱。", "三元九府錄其愆，迫魂繫魄受冥考。", "舉世人人喜學仙，幾人日日去參玄。", "各自妄誕自相高，不務真實爲真詮。", "古人好語須切記，工夫純熟語通仙。", "言語不通非眷屬，工夫不到不方圓。", "我昔工夫行一年，六脈已息氣歸根。", "有一嬰兒在丹田，與我形貌亦如然。", "翻思塵世學道者，三年九載空遷延。", "依前雲水遊四海，冷眼看有誰堪傳。", "炷香問道仍下風，勘辨邪正知愚賢。", "歸來作此翠虛吟，猶如杲日麗青天。", "掃除末學小伎術，分別火候鍊藥物。", "只取一味水中金，收拾虛無造化窟。", "促將百脈盡歸源，脈任氣停丹始結。", "初時枯水依寒巖，二獸相逢如電掣。", "中央正位產玄珠，浪靜風平雲雨歇。", "半時之間見丹頭，軟似綿團硬似鐵。", "此時南方赤鳳血，採之須要知時節。", "一般才得萬般全，復命歸根真孔穴。", "內中自有真壺天，風物光明月皎潔。", "龍吟虎嘯鉛汞交，灼見黄芽芽白雪。", "每常天地交合時，奪取陰陽造化機。", "卯酉甲庚須沐浴，弦望晦朔要防危。", "隨日隨時則斤兩，抽添運用在怡怡。", "十二時中只一時，九還七返這些兒。", "溫養功須常固濟，巽風常向坎中吹。", "行坐寢食總如之，性恐火冷丹力遲。", "一年周天除卯酉，九轉工夫月用九。", "至於十月玉霜飛，聖胎圓就風雷吼。", "一載胎生一個兒，子生孫了又孫枝。", "千百億化最妙處，豈可容易教人知。", "忘形死心絕爾汝，存亡動靜分寶主。", "朝昏藥物有浮沉，水火爻符宜檢舉。", "真氣薰蒸無寒暑，純陽流溢無生死。", "有一子母分胎路，妙在尾箕斗牛女。", "若欲延年救老殘，斷除淫欲行旁門。", "果將流形永住世，除非運火鍊神丹。", "神丹之功三百日，七解七蛻成大還。", "聚則成形散成氣，天上人間總一般。", "寧可求師安樂法，不可邪淫採精血。", "古云天地悉皆歸，須學無爲清淨訣。", "縛住青山萬頃雲，撈取碧潭一輪月。", "玄關一竅無人知，此是刀圭甚奇絕。", "夜來撞見呂秀才，有一丹訣猶奇哉。", "卻把太虛爲爐鼎，活捉烏兔爲藥材。", "山河大地發猛火，於中萬象生雲雷。", "昔日混沌今品物，一時交結成聖胎。", "也無金木相間隔，也無龍虎分南北。", "不問子母及雌雄，不問夫妻及黑白。", "何人名曰大還丹，太上老君吞不得。", "老君留與清閑客，服了飛仙登太極。", "更將一盞鴻濛酒，餌此刀圭壯顔色。", "任從滄海變桑田，我道壺中未一年。", "懸知汝心如鐵堅，所以口口密相傳。", "妙處都無半句子，神仙法度真自然。", "速須下手結胎仙，朗吟歸去蓬萊天。"]}