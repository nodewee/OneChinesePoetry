{"author": "王柏", "period": "宋", "type": "诗", "title": "和立齋蠟梅韻", "paragraphs": ["蠟花檀暈香如梅，攛號入譜名京垓。", "立齋形容消息大，濃芳不受霜雪埋。", "疎影橫枝雖未足，淡淡中色攙先開。", "薰然不待詩料理，詩人無奈清香催。", "詩清香韻兩奇絕，詩香相感從何來。", "只緣人與花相似，心香灑灑俱無埃。", "坡公衣鉢何敢睨，簡齋香酒非吾裁。", "有時靜聽羣兒讀，繞樹日走數百迴。", "仰頭生意已如此，俯視百草方枯荄。"]}