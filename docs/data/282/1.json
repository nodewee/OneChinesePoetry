{"author": "王柏", "period": "宋", "type": "诗", "title": "再咏番昜方節士", "paragraphs": ["博物君子識鑒精，包羅錯綜能成文。", "夫何吳興戴慶豫，慨然譜竹擬諸形。", "非草非木言甚決，品類繁夥難盡說。", "九江五嶺多逸遺，維此方君更無別。", "隠彩韜名志行堅，萬里臨邛族最寒。", "文饒携來甘露寺，聲價壓倒萬琅玕。", "眼節鬚牙如積累，四面對出莫與比。", "不有芝田紀錄詳，後世莫知深可恥。", "我聞此說亦相仍，未嘗親得見觚稜。", "江東使者返行部，招徠節士番中分。", "个个折旋皆中矩，什什來歸敬岩所。", "有匪良朋保歲寒，凜然如對齊充父。", "后山居士知其然，心事曾將詩句傳。", "老來不復人間事，寄語山翁莫削圓。"]}