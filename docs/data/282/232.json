{"author": "呂本中", "period": "宋", "type": "诗", "title": "谷隱堂", "paragraphs": ["汝州城南二十里，栖畝山前足山水。", "老人中開谷隱堂，草屋疏簷對山起。", "南橫秀嶺石官道，想像此堂容此老。", "堂前茂林浮春煙，堂後池溏多白蓮。", "前池紅蓮開更早，正與茂林相對好。", "開軒看蓮看不足，遠望少室如碧玉。", "碧玉如屏掩此堂，老人與世已相忘。", "胡馬揚塵不容駐，萬里奔波失歸路。", "客舟不顧生事窘，所至有堂名谷隱。", "大榜灰飛小榜存，至今長在對衡門。", "澗上丈人肯已冷，中原舊事空銷魂。", "老人本是山中客，四海爲家無住宅。", "家人清坐已忘貧，何曾更問堂寬窄。"]}