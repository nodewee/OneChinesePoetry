{"author": "沈千運", "period": "唐", "type": "诗", "title": "感懷弟妹", "paragraphs": ["今日春氣暖，東風杏花拆。", "筋力久不如，却羨澗中石。", "神仙杳難準，中壽稀滿百。", "近世多夭傷，喜見鬢髮白。", "杖藜竹樹間，宛宛舊行跡。", "豈知林園主，却是林園客。", "兄弟可存半，空爲亡者惜。", "冥冥無再期，哀哀望松柏。", "骨肉能幾人，年大自疎隔。", "性情誰免此，與我不相易。", "唯念得爾輩，時看慰朝夕。", "平生茲已矣，此外盡非適。"]}