{"author": "皇甫冉", "period": "唐", "type": "诗", "title": "雜言月洲歌送趙冽還襄陽", "paragraphs": ["漢之廣矣中有洲，洲如月兮水環流。", "流聒聒兮湍與瀨，草青青兮春更秋。", "苦竹林，香楓樹，樵子罛師幾家住。", "萬山飛雨一川來，巴客歸船傍洲去。", "歸人不可遲，芳杜滿洲時。", "無限風煙皆自悲，莫辭貧賤阻心期。", "家住洲頭定近遠，朝泛輕橈暮當返。", "不能隨爾臥芳洲，自念天機一何淺。"]}