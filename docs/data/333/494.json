{"author": "崔宗之", "period": "唐", "type": "诗", "title": "贈李十二白", "paragraphs": ["涼風八九月，白露滿空庭。", "耿耿意不暢，捎捎風葉聲。", "思見雄俊士，共話今古情。", "李侯忽來儀，把袂苦不早。", "清論既抵掌，玄談又絕倒。", "分明楚漢事，歷歷王霸道。", "擔囊無俗物，訪古千里餘。", "袖有匕首劒，懷中茂陵書。", "雙眸光照人，詞賦凌子虛。", "酌酒弦素秦，霜氣正凝潔。", "平生心中事，今日爲君說。", "我家有別業，寄在嵩之陽。", "明月出高岑，清谿澄素光。", "雲散窗戶靜，風吹松桂香。", "子若同斯遊千載不相忘。"]}