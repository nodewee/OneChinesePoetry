{"author": "韋建", "period": "唐", "type": "诗", "title": "河中晚霽", "paragraphs": ["湖廣舟自輕，江天欲澄霽。", "是時清楚望，氣色猶霾曀。", "躑躕金霞白，波上日初麗。", "煙紅落鏡中，樹木生天際。", "杳杳涯欲斑，濛濛雲復閉。", "言垂星漢明，又覩寰瀛勢。", "微興從此愜，悠然不知歲。", "試歌滄浪清，遂覺乾坤細。", "肯念客衣薄，將期永投袂。", "遲迴漁父間，一雁聲嘹唳。"]}