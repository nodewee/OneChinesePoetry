{"author": "顧況", "period": "唐", "type": "诗", "title": "宜城放琴客歌", "paragraphs": ["佳人玉立生此方，家住邯鄲不是倡。", "頭髻䰀鬌手爪長，善撫琴瑟有文章。", "新妍籠裙雲母光，朱絃綠水喧洞房。", "忽聞斗酒初決絕，日暮浮雲古離別。", "巴猿啾啾峽泉咽，淚落羅衣顏色暍。", "不知誰家更張設，絲履牆偏釵股折。", "南山闌干千丈雪，七十非人不暖熱。", "人情厭薄古共然，相公心在持事堅。", "上善若水任方圓，憶昨好之今棄捐。", "服藥不如獨自眠，從他更嫁一少年。"]}