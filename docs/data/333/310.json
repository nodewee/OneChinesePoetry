{"author": "薛據", "period": "唐", "type": "诗", "title": "初去郡齋書懷", "paragraphs": ["肅徒辭汝頴，懷古獨悽然。", "尚想文王化，猶思巢父賢。", "時移多讒巧，大道竟誰傳。", "況是疾風起，悠悠旌斾懸。", "征鳥無返翼，歸流不停川。", "已經霜雪下，乃驗松柏堅。", "回首望城邑，迢迢間雲煙。", "志士不傷物，小人皆自妍。", "感時惟責己，在道非怨天。", "從此適樂土，東歸知幾年。"]}