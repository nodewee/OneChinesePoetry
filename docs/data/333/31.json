{"author": "皇甫冉", "period": "唐", "type": "诗", "title": "江草歌送盧判官", "paragraphs": ["江臯兮春早，江上兮芳草。", "雜蘼蕪兮杜蘅，作叢秀兮欲羅生。", "被遙隰兮經長衍，雨中深兮煙中淺。", "目眇眇兮增愁，步遲遲兮堪搴。", "澧之浦兮湘之濱，思夫君兮送美人。", "吳洲曲兮楚鄉路，遠孤城兮依獨戎。", "新月能分裛露時，夕陽照見連天處。", "問君行邁將何之，淹泊沿洄風日遲。", "處處汀洲有芳草，王孫詎肯念歸期。"]}