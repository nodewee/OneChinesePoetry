{"author": "顧況", "period": "唐", "type": "诗", "title": "朝上清歌", "paragraphs": ["潔眼朝上清，綠景開紫霞。", "皇皇紫微君，左右皆靈娥。", "曼聲流睇，和清歌些。", "至陽無諼，其樂多些。", "旌蓋颯沓，簫鼓和些。", "金鳳玉麟，鬱駢羅些。", "反風名香，香氣遐些。", "瓊田瑤草，壽無涯些。", "君着玉衣，升玉車些。", "欲降瓊宮，玉女家些。", "其桃千年，始着花些。", "蕭寥天清而滅雲，目瓊瓊兮情感。", "珮隨香兮夜聞，肅肅兮愔愔。", "啓天和兮洞靈心，和爲丹兮雲爲馬。", "君乘之觴于瑤池之上兮，三光羅列而在下。"]}