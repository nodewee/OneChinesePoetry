{"author": "顧況", "period": "唐", "type": "诗", "title": "瑤草春", "paragraphs": ["瑤草春，杳容與，江南豔歌京西舞。", "執心輕子都，信節冠秋胡。", "議以腰支嫁，時論自有夫。", "蟬鬢蛾眉明井底，燕裙趙袂縈轆轤。", "李生聞之淚如綆，不忍回頭看此井。", "月中桂樹落一枝，池上鵁鶄唳孤影。", "露桃穠李自成谿，流水終天不向西。", "翠帳綠窗寒寂寂，錦茵羅薦夜淒淒。", "瑤草春，丹井遠，別後相思意深淺。"]}