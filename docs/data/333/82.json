{"author": "皇甫冉", "period": "唐", "type": "诗", "title": "上禮部楊侍郎", "paragraphs": ["郢匠掄材日，轅輪必盡呈。", "敢言當一幹，徒欲隸諸生。", "末學慙鄒魯，深仁錄弟兄。", "餘波知可挹，弱植更求榮。", "績媿他年敗，功期此日成。", "方因舊桃李，猶冀載飛鳴。", "道淺猶懷分，時移但自驚。", "關門驚暮節，林壑廢春畊。", "十里嵩峯近，千秋潁水清。", "煙花迷戍谷，墟落接陽城。", "渺默思鄉夢，遲迴知己情。", "勞歌終此曲，還是苦辛行。"]}