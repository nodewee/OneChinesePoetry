{"author": "皇甫冉", "period": "唐", "type": "诗", "title": "太常魏博士遠出賊庭江外相逢因敘其事", "paragraphs": ["烽火驚戎塞，豺狼犯帝畿。", "川原無稼穡，日月翳光輝。", "里社枌榆毀，宮城騎吏非。", "羣生被慘毒，雜虜耀輕肥。", "多士從芳餌，唯君識禍機。", "心同合浦葉，命寄首陽薇。", "耻作纖鱗喣，方隨高鳥飛。", "山經商嶺出，水泛漢池歸。", "離別霜凝鬢，逢迎淚迸衣。", "京華長路絕，江海故人稀。", "秉節身常苦，求仁志不違。", "秪應窮野外，耕種且相依。"]}