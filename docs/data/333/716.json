{"author": "顧況", "period": "唐", "type": "诗", "title": "送從兄使新羅", "paragraphs": ["六氣銅渾轉，三光玉律調。", "河宮清奉賮，海嶽晏來朝。", "地絕提封入，天平賜貢饒。", "揚威輕破虜，柔服恥征遼。", "曙色黃金闕，寒聲白鷺潮。", "樓船非習戰，驄馬是嘉招。", "帝女飛銜石，鮫人賣淚綃。", "管寧雖不偶，徐市儻相邀。", "獨島緣空翠，孤霞上泬寥。", "蟾蜍同漢月，螮蝀異秦橋。", "水豹橫吹浪，花鷹逈拂霄。", "晨裝凌莽渺，夜泊記招搖。", "幾路通員嶠，何山是沃焦。", "颶風晴汨起，陰火暝潛燒。", "鬢髮成新髻，人參長舊苗。", "扶桑銜日近，析木帶津遙。", "夢向愁中積，魂當別處銷。", "臨川思結網，見彈欲求鴞。", "共散羲和曆，誰差甲子朝。", "滄波伏忠信，譯語辨謳謠。", "疊鼓鯨鱗隱，陰帆鷁首飄。", "南溟垂大翼，西海飲文鰩。", "指景尋靈草，排雲聽洞簫。", "封侯萬里外，未肯後班超。"]}