{"author": "劉方平", "period": "唐", "type": "诗", "title": "寄隴右嚴判官", "paragraphs": ["副相西征重，蒼生屬望晨。", "還同周薄伐，不取漢和親。", "虜陣摧枯易，王師決勝頻。", "高旗臨鼓角，太白靜風塵。", "赤狄爭歸化，青羌已請臣。", "遙傳閫外美，盛選幕中賓。", "玉劒光初發，冰壺色自真。", "忠貞期報主，章服豈榮身。", "邊草含風綠，征鴻過月新。", "胡笳長出塞，隴水半歸秦。", "絕漠多來往，連年厭苦辛。", "路經西漢雪，家擲後園春。", "誰念煙雲裏，深居汝潁濱。", "一叢黃菊地，九日白衣人。", "松葉疎開嶺，桃花密映津。", "縑書若有寄，爲訪許由鄰。"]}