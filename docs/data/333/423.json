{"author": "沈千運", "period": "唐", "type": "诗", "title": "濮中言懷", "paragraphs": ["聖朝優賢良，草澤無遺匿。", "人生各有命，在余胡不淑。", "一生但區區，五十無寸祿。", "衰退當棄捐，貧賤招毀讟。", "栖栖去人世，屯躓日窮迫。", "不如守田園，歲晏望豐熟。", "壯年失宜盡，老大無筋力。", "始覺前計非，將貽後生福。", "童兒新學稼，少女未能織。", "顧此煩知己，終日求衣食。"]}