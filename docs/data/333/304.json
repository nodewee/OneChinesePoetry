{"author": "薛據", "period": "唐", "type": "诗", "title": "懷哉行", "paragraphs": ["明時無廢人，廣廈無棄材。", "良工不我顧，有用寧自媒。", "懷策望君門，歲晏空遲迴。", "秦城多車馬，日夕飛塵埃。", "伐鼓千門啓，鳴珂雙闕來。", "我聞雷雨施，天澤罔不該。", "何意斯人徒，棄之如死灰。", "主好臣必効，時禁權不開。", "俗流實驕矜，得志輕草萊。", "文王賴多士，漢帝資羣才。", "一言竝拜相，片善咸居台。", "夫君何不遇，爲泣黃金臺。"]}