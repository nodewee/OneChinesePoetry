{"author": "顧況", "period": "唐", "type": "诗", "title": "露青竹杖歌", "paragraphs": ["鮮于仲通正當年，章仇兼瓊在蜀川。", "約束蜀兒採馬鞭，蜀兒採鞭不敢眠。", "橫截斜飛飛鳥邊，繩橋夜上層崖顛。", "頭插白雲跨飛泉，採得馬鞭長且堅。", "浮漚丁子珠聯聯，灰煮蠟楷光爛然。", "章仇兼瓊持上天，上天雨露何其偏。", "飛龍閑廄馬數千，朝飲吳江夕秣燕。", "紅塵撲轡汗濕韉，師子麒麟聊比肩。", "江面昆明洗刷牽，四蹄踏浪頭枿天。", "蛟龍稽顙河伯虔，拓羯胡雛脚手鮮。", "陳閎韓幹丹青妍，欲貌未貌眼欲穿。", "金鞍玉勒錦連乾，騎入桃花楊柳煙。", "十二樓中奏管絃，樓中美人奪神仙。", "爭愛大家把此鞭，祿山入關關破年。", "忽見揚州北邙前，秪有人還千一錢。", "亭亭筆直無皴節，磨捋形相一條鐵。", "市頭格是無人別，江海賤臣不拘絏。", "垂窗掛影西窗缺，稚子覓衣挑仰穴。", "家童拾薪幾拗折，玉潤猶沾玉壘雪。", "碧鮮似染萇弘血，蜀帝城邊子規咽。", "相如橋上文君絕，往年策馬降至尊。", "七盤九折橫劍門，穆王八駿超崑崙。", "安用冉冉孤生根，聖人不貴難得貨，金玉珊珊誰買恩。"]}