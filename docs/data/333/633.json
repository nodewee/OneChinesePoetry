{"author": "顧況", "period": "唐", "type": "诗", "title": "哭從兄萇", "paragraphs": ["洞庭違鄂渚，嫋嫋秋風時。", "何人不客遊，獨與帝子期。", "黃鵠鎩飛翅，青雲歎沈姿。", "身終一騎曹，高蓋者爲誰。", "從駕至梁漢，金根復京師。", "皇恩溢九垠，不記屠沽兒。", "立身有高節，滿卷多好詩。", "赫赫承明庭，羣公默無詞。", "草木正搖落，哭兄鄱水湄。", "共居雲陽里，轗軻多別離。", "人生倏忽間，旅襯飄若遺。", "稚子新學拜，枯楊生一枝。", "人生倏忽間，精爽無不之。", "舊國數千里，家人由未知。", "人生倏忽間，安用才士爲。"]}