{"author": "顧況", "period": "唐", "type": "诗", "title": "李供奉彈箜篌歌", "paragraphs": ["國府樂手彈箜篌，赤黃條索金鎝頭。", "早晨有敕鴛鴦殿，夜靜遂歌明月樓。", "起坐可憐能抱撮，大指調絃中指撥。", "腕頭花落舞製裂，手下鳥驚飛撥剌。", "珊瑚席，一聲一聲鳴錫錫。", "羅綺屏，一絃一絃如撼鈴。", "急彈好，遲亦好，宜遠聽，宜近聽。", "左手低，右手舉，易調移音天賜與。", "大絃似秋雁，聯聯度隴關。", "小絃似春燕，喃喃向人語。", "手頭疾，腕頭軟，來來去去如風卷。", "聲清泠泠鳴索索，垂珠碎玉空中落。", "美女爭窺玳瑁簾，聖人卷上真珠箔。", "大絃長，小絃短，小絃緊快大絃緩。", "初調鏘鏘似鴛鴦水上弄新聲，入深似太清仙鶴遊秘館。", "李供奉，儀容質，身才稍稍六尺一。", "在外不曾輙敎人，內裏聲聲不遣出。", "指剝葱，腕削玉，饒鹽饒醬五味足。", "弄調人間不識名，彈盡天下崛奇曲。", "胡曲漢曲聲皆好，彈着曲髓曲肝腦。", "往往從空入戶來，瞥瞥隨風落春草。", "草頭只覺風吹入，風來草即隨風立。", "草亦不知風到來，風亦不知聲緩急。", "爇玉燭，點銀燈，光照手，實可憎。", "只照箜篌絃上手，不照箜篌聲裏能。", "馳鳳闕，拜鸞殿，天子一日一迴見。", "王侯將相立馬迎，巧聲一日一迴變。", "實可重，不惜千金買一弄。", "銀器胡瓶馬上馱，瑞錦輕羅滿車送。", "此州好手非一國，一國東西盡南北。", "除却天上化下來，若向人間實難得。"]}