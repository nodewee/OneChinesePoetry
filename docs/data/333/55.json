{"author": "皇甫冉", "period": "唐", "type": "诗", "title": "雜言無錫惠山寺流泉歌", "paragraphs": ["寺有泉兮泉在山，鏘金鳴玉兮長潺潺。", "作潭鏡兮澄寺內，泛巖花兮到人間。", "土膏脉動知春早，隈隩陰深長苔草。", "處處縈迴石磴喧，朝朝盥漱山僧老。", "僧自老，松自新，流活活，無冬春。", "任疏鑿兮與汲引，若有意兮山中人。", "偏依佛界通仙境，明滅玲瓏媚林嶺。", "宛如太室臨九潭，詎減天台望三井。", "我來結綬未經秋，已厭微官憶舊遊。", "且復遲迴猶未去，此心秪爲靈泉留。"]}