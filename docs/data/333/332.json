{"author": "常衮", "period": "唐", "type": "诗", "title": "早秋望華清宮樹因以成詠", "paragraphs": ["可憐雲木叢，滿禁碧濛濛。", "色潤靈泉近，險清輦路通。", "玉壇標八桂，金井識雙桐。", "交映凝寒露，相和起夜風。", "數枝盤石上，幾葉落雲中。", "燕拂宜秋霽，蟬鳴覺晝空。", "翠屏更隱見，珠綴共玲瓏。", "雷雨生成早，樵蘇禁令雄。", "野藤高助綠，仙果迥呈紅。", "惆悵繚垣暮，茲山聞暗蟲。"]}