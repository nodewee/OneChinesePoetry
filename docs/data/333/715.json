{"author": "顧況", "period": "唐", "type": "诗", "title": "樂府", "paragraphs": ["暖谷春光至，宸遊近甸榮。", "雲隨天仗轉，風入御簾輕。", "翠蓋浮佳氣，朱樓倚太清。", "朝臣冠劍退，宮女管絃迎。", "細草承雕輦，繁花入幔城。", "文房開聖藻，武衛宿天營。", "玉醴隨觴至，銅壺逐漏行。", "五星含土德，萬姓徹中聲。", "親祀先崇典，躬推示勸耕。", "國風新正樂，農器近消兵。", "道德關河固，刑章日月明。", "野人同鳥獸，率舞感昇平。"]}