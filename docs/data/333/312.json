{"author": "薛據", "period": "唐", "type": "诗", "title": "泊震澤口", "paragraphs": ["日落草木陰，舟徒泊江汜。", "蒼茫萬象開，合沓聞風水。", "洄沿值漁翁，䆗窱逢樵子。", "雲開天宇靜，月明照萬里。", "早鴈湖上飛，晨鐘海邊起。", "獨坐嗟遠游，登岸望孤洲。", "零落星欲盡，朣朧氣漸收。", "行藏空自秉，智識仍未周。", "伍胥既仗劒，范蠡亦乘流。", "歌竟鼓楫去，三江多客愁。"]}