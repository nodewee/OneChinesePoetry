{"author": "皇甫冉", "period": "唐", "type": "诗", "title": "奉和獨孤中丞遊法華寺", "paragraphs": ["謝君臨郡府，越國舊山川。", "訪道三千界，當仁五百年。", "巖空騶馭響，樹密斾旌連。", "閣影凌空壁，松聲助亂泉。", "開門得初地，伏檻接諸天。", "向背春光滿，樓臺古制全。", "羣峰爭彩翠，百谷會風煙。", "香象隨僧久，祥烏報客先。", "清心乘暇日，稽首慕良緣。", "法證無生偈，詩成大雅篇。", "蒼生望已久，迴駕獨依然。"]}