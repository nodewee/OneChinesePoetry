{"author": "顧況", "period": "唐", "type": "诗", "title": "從江西至彭蠡入浙西淮南界道中寄齊相公", "paragraphs": ["大賢舊丞相，作鎮江山雄。", "自鎮江山來，何人得如公。", "處士待徐孺，仙人期葛洪。", "一身控上遊，八郡趨下風。", "比屋除畏溺，林塘曳煙虹。", "生人罷虔劉，井稅均且充。", "大府肅無事，歡然接悲翁。", "心清百丈泉，目送孤飛鴻。", "數年鄱陽掾，抱責栖微躬。", "首陽及汨羅，無乃褊其衷。", "楊朱幷阮籍，未免哀途窮。", "四賢雖得仁，此怨何怱怱。", "老氏齊寵辱，於陵一窮通。", "本師留度門，平等冤親同。", "能依二諦法，了達三輪空。", "真境靡方所，出離內外中。", "無邊盡未來，定惠雙修功。", "蹇步慙寸進，餙裝隨轉蓬。", "朝行楚水陰，夕宿吳洲東。", "吳洲復白雲，楚水飄丹楓。", "晚霞燒廻潮，千里光曈曈。", "蓂開海上影，桂吐淮南叢。", "何當翼明庭，草木生春融。"]}