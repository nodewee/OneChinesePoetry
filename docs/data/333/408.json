{"author": "蔣冽", "period": "唐", "type": "诗", "title": "經埋輪地", "paragraphs": ["漢家張御史，晉國綠珠樓。", "時代邈已遠，共謝洛陽秋。", "洛陽大道邊，舊地尚依然。", "下馬獨太息，擾擾城市喧。", "時人欣綠珠，詩滿金谷圓。", "千載埋輪地，無人興一言。", "正直死猶忌，況乃未死前。", "汨羅有飜浪，恐是嫌屈原。", "我聞太古水，上與天相連。", "如何一落地，又作九曲泉。", "萬古惟高步，可以旌我賢。"]}