{"author": "殷寅", "period": "唐", "type": "诗", "title": "銓試後徴山別業寄源侍御", "paragraphs": ["別業在徴山，登高望畿甸。", "嚴令天地肅，城闕如何見。", "藹藹王侯門，華軒日遊衒。", "幸逢休明代，山虜尚交戰。", "投策去園林，率名皆拜選。", "聖君性則哲，濟濟多英彥。", "裴楷能清通，山濤急推薦。", "謏才甘自屏，薄伎忝餘眷。", "雖承國士恩，尚乏中人援。", "疇昔相知者，今茲秉天憲。", "朱紱何赫赫，繡衣復蔥蒨。"]}