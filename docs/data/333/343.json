{"author": "蘇源明", "period": "唐", "type": "诗", "title": "小洞庭洄源亭讌四郡太守詩", "paragraphs": ["小洞庭兮牽方舟，風嫋嫋兮離平流。", "牽方舟兮小洞庭，雲微微兮連絕𡷨。", "層瀾壯兮緬以沒，重巖轉兮超以忽。", "馮夷逝兮護輕橈，蛟龍行兮落增潮。", "泊中湖兮澹而閑，並曲漵兮悵而還。", "適予手兮非予期，將解袂兮藂予思。", "尚君子兮壽厥身，承明主兮憂斯人。"]}