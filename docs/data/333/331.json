{"author": "常衮", "period": "唐", "type": "诗", "title": "晚秋集賢院即事寄徐薛二侍郎", "paragraphs": ["穆穆上清居，沈沈中祕書。", "金鋪深內殿，石甃淨寒渠。", "花樹臺斜倚，空煙閣半虛。", "縹囊披錦繡，翠軸卷瓊琚。", "墨潤冰文繭，香銷蠹字魚。", "翻黃桐葉老，吐白桂花初。", "舊德雙遊處，聊芳十載餘。", "北朝榮庾薛，西漢盛嚴徐。", "侍講親華扆，徴吟步綺疏。", "綴簾金翡翠，賜硯玉蟾蜍。", "序秩東南遠，離憂歲月除。", "承明期重入，江海意何如。"]}