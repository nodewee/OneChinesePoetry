{"author": "皇甫冉", "period": "唐", "type": "诗", "title": "閑居作", "paragraphs": ["多病辭官罷，閑居作賦成。", "圖書唯藥籙，飲食止藜羹。", "學謝淹中術，詩無鄴下名。", "不堪趨建禮，詎是厭承明。", "已輟金門步，方從石路行。", "遠山期道士，高柳覓先生。", "性懶尤因疾，家貧自省營。", "種苗雖尚短，穀價幸全輕。", "篇詠投康樂，壺觴就步兵。", "何人肯相訪，開戶一逢迎。"]}