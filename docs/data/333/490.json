{"author": "任華", "period": "唐", "type": "诗", "title": "寄李白", "paragraphs": ["古來文章有能奔逸氣，聳高格。", "清人心神，驚人魂魄。", "我聞當今有李白，大獵賦，鴻猷文，嗤長卿，笑子雲。", "班張所作瑣細不入耳，未知卿雲得在嗤笑限。", "登廬山，觀瀑布，海風吹不斷，江月照還空。", "余愛此兩句：登天台，望渤海雲垂大鵬飛，山壓巨鰲背，斯言亦好在。", "至於他作多不拘常律，振擺超騰，既俊且逸。", "或醉中操紙，或興來走筆。", "手下忽然片雲飛，眼前劃見孤峰出。", "而我有時白日忽欲睡，睡覺歘然起攘臂。", "任生知有君，君也知有任生未。", "中間聞道在長安，及余戾止。", "君已江東訪元丹，邂逅不得見君面。", "每常把酒，向東望良久。", "見說往年在翰林，胸中矛戟何森森。", "新詩傳在宮人口，佳句不離明主心。", "身騎天馬多意氣，目送飛鴻對豪貴。", "承恩召入凡幾迴，待詔歸來仍半醉。", "權臣妬盛名，羣犬多吠聲。", "有勅放君却歸隱淪處，高歌大笑出關去。", "且向東山爲外臣，諸侯交迓馳朱輪。", "白璧一雙買交者，黃金百鎰相知人。", "平生傲岸其志不可測，數十年爲客，未嘗一日低顏色。", "八詠樓中坦腹眠，五侯門下無心憶。", "繁花越臺上，細柳吳宮側。", "綠水青山知有君，白雲明月偏相識。", "養高兼養閑，可望不可攀。", "莊周萬物外，范蠡五湖間。", "人傳訪道滄海上，丁令王喬每往還。", "蓬萊徑是曾到來，方丈豈唯方一丈。", "伊余每欲乘興往相尋，江湖擁隔勞寸心。", "今朝忽遇東飛翼，寄此一章表胸臆。", "儻能報我一片言，但訪任華有人識。"]}