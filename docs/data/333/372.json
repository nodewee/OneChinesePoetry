{"author": "息夫牧", "period": "唐", "type": "诗", "title": "冬夜宴蕭十丈因餞殷郭二子西上", "paragraphs": ["有琴斯鳴，于宰之庭。", "君子莅止，其心孔平。", "政既告成，德以永貞。", "鳴琴有衎，于潁之畔。", "彼之才髦，其年未冠。", "聞詩聞禮，斐兮璨璨。", "鳴琴其怡，于潁之湄。", "二子翰飛，言戾京師。", "有鬱者桂，爰攀其枝。", "琴既鳴矣，宵既清矣。", "烘煁有煒，酒醴惟旨。", "喟我寤歎，吁其別矣。"]}