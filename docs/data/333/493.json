{"author": "魏萬", "period": "唐", "type": "诗", "title": "金陵酧李翰林謫仙子", "paragraphs": ["君抱碧海珠，我懷藍田玉。", "各稱希代寶，萬里遙相燭。", "長卿慕藺久，子猷意已深。", "平生風雲人，暗合江海心。", "去秋忽乘興，命駕來東土。", "謫仙遊梁園，愛子在鄒魯。", "二處一不見，拂衣向江東。", "五兩挂海月，扁舟隨長風。", "南遊吳越徧，高揖二千石。", "雪上天台山，春逢翰林伯。", "宣父敬項橐，林宗重黃生。", "一長復一少，相看如弟兄。", "惕然意不盡，更逐西南去。", "同舟入秦淮，建業龍盤處。", "楚歌對吳酒，借問承恩初。", "宮買長門賦，天迎駟馬車。", "才高世難容，道廢可推命。", "安石重攜妓，子房空謝病。", "金陵百萬戶，六代帝王都。", "虎石據西江，鍾山臨北湖。", "二山信爲美，王屋人相待。", "應爲岐路多，不知歲寒在。", "君游早晚還，勿久風塵間。", "此別未遠別，秋期到仙山。"]}