{"author": "顧況", "period": "唐", "type": "诗", "title": "大茅嶺東新居憶亡子從真", "paragraphs": ["谷鳥猶呼兒，山人夕霑襟。", "懷哉隔生死，悵矣徒登臨。", "東門憂不入，西河遇亦深。", "古來失中道，偶向經中尋。", "大象無停輪，倏忽成古今。", "其夭非不幸，鍊形由太陰。", "凡欲攀雲階，譬如火鑄金。", "虛室留舊札，洞房掩閑琴。", "泉源登方諸，上有空青林。", "彷彿通寤寐，蕭寥邈微音。", "軟草被汀洲，鮮雲略浮沈。", "赬景宣疊麗，紺波響飄淋。", "石窟含雲巢，迢迢耿南岑。", "悲恨自茲斷，情塵詎能侵。", "真靜一時變，作起唯從心。"]}