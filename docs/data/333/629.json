{"author": "顧況", "period": "唐", "type": "诗", "title": "酬漳州張九使君", "paragraphs": ["故人窮越徼，狂生起悲愁。", "山海萬里別，草木十年秋。", "鞭馬廣陵橋，出祖張漳州。", "促膝墮簪珥，闢幌戛琳球。", "短題自茲簡，華篇詎能酬。", "無階承明庭，高步相追遊。", "南方榮桂枝，淩冬捨溫裘。", "猿唫郡齋中，龍靜檀欒流。", "薜鹿莫徭洞，網魚盧亭洲。", "心安處處安，處處思遐陬。"]}