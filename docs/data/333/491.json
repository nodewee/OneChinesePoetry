{"author": "任華", "period": "唐", "type": "诗", "title": "寄杜拾遺", "paragraphs": ["杜拾遺，名甫第二才甚奇。", "任生與君別，別來已多時，何嘗一日不相思。", "杜拾遺，知不知，昨日有人誦得數篇黃絹詞。", "吾怪異奇特借問，果然稱是杜二之所爲。", "勢攫虎豹，氣騰蛟螭。", "滄海無風似鼓蕩，華嶽平地欲奔馳。", "曹劉俯仰慚大敵，沈謝逡巡稱小兒。", "昔在帝城中，盛名君一個。", "諸人見所作，無不心膽破。", "郎官叢裏作狂歌，丞相閣中常醉臥。", "前年皇帝歸長安，承恩闊步青雲端。", "積翠扈游花匼匝，披香寓直月團欒。", "英才特達承天睠，公卿無不相欽慕。", "只緣汲黯好直言，遂使安仁却爲掾。", "如今避地錦城隅，幕下英僚每日相隨提玉壺。", "半醉起舞捋髭鬚，乍低乍昂傍若無。", "古人制禮但爲防俗士，豈得爲君設之乎。", "而我不飛不鳴亦可以，只待朝廷有知己。", "已曾讀却無限書，拙詩一句兩句在人耳。", "如今看之總無益，又不能崎嶇傍朝市。", "且當事耕稼，豈得便徒爾。", "南陽葛亮爲友朋，東山謝安作鄰里。", "閑常把琴弄，悶即攜樽起。", "鶯啼二月三月時，花發千山萬山裏。", "此時幽曠無人知，火急將書憑驛使，爲報杜拾遺。"]}