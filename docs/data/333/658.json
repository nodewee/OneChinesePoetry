{"author": "顧況", "period": "唐", "type": "诗", "title": "八月五日歌", "paragraphs": ["四月八日明星出，摩耶夫人降前佛。", "八月五日佳氣新，昭成太后生聖人。", "開元九年燕公說，奉詔聽置千秋節。", "丹青廟裏貯姚宋，花蕚樓中宴岐薛。", "清樂靈香幾處聞，鸞歌鳳吹動祥雲。", "已於武庫見靈鳥，仍向晉山逢老君。", "率土普天無不樂，河清海晏窮寥廓。", "梨園第子傳法曲，張果先生進仙藥。", "玉座淒涼遊帝京，悲翁迴首望承明。", "雲韶九奏杳然遠，唯有五陵松柏聲。"]}