{"author": "顧況", "period": "唐", "type": "诗", "title": "險竿歌", "paragraphs": ["宛陵女兒擘飛手，長竿橫空上下走。", "已能輕險若平地，豈肯身爲一家婦。", "宛陵將士天下雄，一下定却長稍弓。", "翻身挂影恣騰蹋，反綰頭髻盤旋風。", "盤旋風，撇飛鳥，驚猿遶，樹枝褭。", "頭上打鼓不聞時，手蹉脚跌蜘蛛絲。", "忽雷掣斷流星尾，矐睒劃破蚩尤旗。", "若不隨仙作仙女，即應嫁賊生賊兒。", "中丞方略通變化，外戶不扃從女嫁。"]}