{"author": "嚴武", "period": "唐", "type": "诗", "title": "酬別杜二", "paragraphs": ["獨逢堯典日，再覩漢官時。", "未効風霜勁，空慚雨露私。", "夜鐘清萬戶，曙漏拂千旗。", "並向殊庭謁，俱承別館追。", "斗城憐舊路，渦水惜歸期。", "峰樹還相伴，江雲更對垂。", "試迴滄海櫂，莫妬敬亭詩。", "秪是書應寄，無忘酒共持。", "但令心事在，未肯鬢毛衰。", "最悵巴山裏，清猨醒夢思。"]}