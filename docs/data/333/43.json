{"author": "皇甫冉", "period": "唐", "type": "诗", "title": "贈鄭山人", "paragraphs": ["白首滄洲客，陶然得此生。", "龐公採藥去，萊氏與妻行。", "乍見還州里，全非隱姓名。", "枉帆臨海嶠，貰酒秣陵城。", "伐木吳山曉，持竿越水清。", "家人恣貧賤，物外任衰榮。", "忽爾辭林壑，高歌至上京。", "避喧心已慣，念遠夢頻成。", "石路寒花發，江田臘雪明。", "玄纁倘有命，何以遂躬耕。"]}