{"author": "王季友", "period": "唐", "type": "诗", "title": "滑中贈崔高士瑾", "paragraphs": ["夫子保藥命，外身得無咎。", "日月不能老，化腸爲筯否。", "十年前見君，甲子過我壽。", "于何今相逢，華髮在我後。", "近而知其遠，少見今白首。", "遙信蓬萊宮，不死世世有。", "玄石采盈擔，神方秘其肘。", "問家惟指雲，愛氣常言酒。", "攝生固如此，履道當不朽。", "未能太玄同，願亦天地久。", "實腹以芝朮，賤形乃芻狗。", "自勉將勉余，良藥在苦口。"]}