{"author": "王季友", "period": "唐", "type": "诗", "title": "代賀若令譽贈沈千運", "paragraphs": ["相逢問姓名亦存，別時無子今有孫。", "山上雙松長不改，百家唯有三家村。", "村南村西車馬道，一宿通舟水浩浩。", "澗中磊磊十里石，河上淤泥種桑麥。", "平坡冢墓皆我親，滿田主人是舊客。", "舉聲酸鼻問同年，十人六七歸下泉。", "分手如何更此地，回頭不語淚潸然。"]}