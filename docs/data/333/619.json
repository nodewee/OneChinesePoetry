{"author": "顧況", "period": "唐", "type": "诗", "title": "寄上兵部韓侍郎奉呈李戶部盧刑部杜三侍郎", "paragraphs": ["道路五千里，門闌三十年。", "當時攜手人，今日無半全。", "詠題官舍內，賦韻僧房前。", "公登略彴橋，況榜龍{舟卬}船。", "遠寺吐朱閣，春潮浮綠煙。", "鵷鴻翔鄧林，沙鴇飛吳田。", "諸子紛出祖，中宵久留連。", "坐客三千人，皆稱主人賢。", "國士分如此，家臣亦依然。", "身在薜蘿中，頭刺文案邊。", "故吏已重疊，門生從聯翩。", "得罪爲何名，無階問皇天。", "出門多岐路，命駕無由緣。", "伏承諸侍郎，顧念猶迍邅。", "聖代逢三宥，營魂空九遷。"]}