{"author": "皇甫冉", "period": "唐", "type": "诗", "title": "送魏六侍御葬", "paragraphs": ["哭葬寒郊外，行將何所從。", "盛曹徒列柏，新墓已栽松。", "海月同千古，江雲覆幾重。", "舊書曾諫獵，遺草議登封。", "疇昔輕三事，嘗期老一峯。", "門臨商嶺道，窗引洛城鐘。", "應積泉中恨，無因世上逢。", "招尋偏見厚，疎慢亦相容。", "張范唯通夢，求羊永絕蹤。", "誰知長卿疾，歌賦不還邛。"]}