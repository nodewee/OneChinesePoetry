{"author": "趙居貞", "period": "唐", "type": "诗", "title": "雲門山投龍詩", "paragraphs": ["曉登雲門山，直上一千尺。", "絕頂彌孤聳，盤途幾傾窄。", "前對豎裂峯，下臨削成壁。", "陽巘靈芝秀，陰崖半天赤。", "大壑靜不波，渺溟無際極。", "是時雪初霽，冱寒水更積。", "披展送龍儀，寧安服狐白。", "沛恩惟聖主，祈福在方伯。", "三元章醮昇，五域囗囗覿。", "帟幕翠微亙，機茵丹洞闢。", "祝起鳴天鼓，拜傳端素冊。", "霞間朱紱縈，嵐際黃裳襞。", "玉策奉誠信，仙佩俟奔驛。", "香氣入岫門，瑞雲出巖石。", "至誠必招感，大福旋來格。", "空中忽神言，帝壽萬千百。"]}