{"author": "嚴武", "period": "唐", "type": "诗", "title": "題巴州光福寺楠木", "paragraphs": ["楚江長流對楚寺，楠木幽生赤崖背。", "臨谿插石盤老根，苔色青蒼山雨痕。", "高枝鬧葉鳥不度，半掩白雲朝與暮。", "香殿蕭條轉密陰，花龕滴瀝垂清露。", "聞道偏多越水頭，煙生霽歛使人愁。", "月明忽憶湘川夜，猨呌還思鄂渚秋。", "看君幽靄幾千丈，寂寞窮山今遇賞。", "亦知鐘梵報黃昏，猶臥禪牀戀奇響。"]}