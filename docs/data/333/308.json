{"author": "薛據", "period": "唐", "type": "诗", "title": "西陵口觀海", "paragraphs": ["長江漫湯湯，近海勢彌廣。", "在昔胚渾凝，融爲百川泱。", "地形失端倪，天色灒滉漾。", "東南際萬里，極目遠無象。", "山影乍浮沈，潮波忽來往。", "孤帆或不見，櫂歌猶想像。", "日暮長風起，客心空振蕩。", "浦口霞未收，潭心月初上。", "林嶼幾邅迴，亭臯時偃仰。", "歲晏訪蓬瀛，真游非外獎。"]}