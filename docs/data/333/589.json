{"author": "顧況", "period": "唐", "type": "诗", "title": "上古之什補亡訓傳十三章", "paragraphs": ["遐哉上古，生棄與柱。", "句龍是生，乃有甫田。", "惟彼甫田，有萬斯年。", "開利之源，無乃塞源。", "一廛亦官，百廛亦官。", "嗇夫孔艱，浸兮暵兮，申有螽兮。", "惟馨祀是患，豈止餒與寒。", "嗇夫咨咨，䅎盛苗衰。", "耕之耰之，襏襫鋤犂。", "手胼足胝，水之蛭螾。", "吮喋我肌，我姑自思。", "胡不奮飛，東人利百。", "西人利百，有匪我心。", "胡爲不易，河水活活。", "萬人逐末，俾爾之愉悅兮。"]}