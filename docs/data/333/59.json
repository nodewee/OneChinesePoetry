{"author": "皇甫冉", "period": "唐", "type": "诗", "title": "曾東遊以詩寄之", "paragraphs": ["出郭離言多，迴車始知遠。", "寂然層城暮，更念前山轉。", "總轡越成臯，浮舟背梁苑。", "朝朝勞延首，往住若在眼。", "落日孤雲還，邊愁迷楚關。", "如何漵花發，復對遊子顏。", "古寺杉栝裏，連檣洲渚間。", "煙生海西岸，雲見吳南山。", "驚風掃蘆荻，翻浪連天白。", "正是揚帆時，偏逢江上客。", "由來許佳句，況乃愜所適。", "嵯峨天姥峰，翠色春更碧。", "氣淒湖上雨，月淨剡中夕。", "釣艇或相逢，江蘺又堪摘。", "迢迢始寧墅，蕪沒謝公宅。", "朱槿列摧墉，蒼苔徧幽石。", "顧予任疎懶，期爾振羽翮。", "滄洲未可行，須售金門策。"]}