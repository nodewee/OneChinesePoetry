{"author": "任華", "period": "唐", "type": "诗", "title": "懷素上人草書歌", "paragraphs": ["吾嘗好奇，古來草聖無不知，豈不知右軍與獻之。", "雖有壯麗之骨，恨無狂逸之姿。", "中間張長史，獨放蕩而不羈，以顛爲名傾蕩於當時。", "張老顛，殊不顛於懷素。", "懷素顛，乃是顛。", "人謂爾從江南來，我謂爾從天上來。", "負顛狂之墨妙，有墨狂之逸才。", "狂僧前日動京華，朝騎王公大人馬，暮宿王公大人家。", "誰不造素屏，誰不塗粉壁。", "粉壁搖晴光，素屏凝曉霜，待君揮灑兮不可彌忘。", "駿馬迎來坐堂中，金盆盛酒竹葉香。", "十桮五桮不解意，百桮已後始顛狂。", "一顛一狂多意氣，大呌一聲起攘臂。", "揮毫倏忽千萬字，有時一字兩字長丈二。", "翕若長鯨潑剌動海島，歘若長蛇戌律透深草。", "回環繚繞相拘連，千變萬化在眼前。", "飄風驟雨相擊射，速祿颯拉動簷隙。", "擲華山巨石以爲點，掣衡山陣雲以爲畫。", "興不盡，勢轉雄。", "恐天低而地窄，更有何處最可憐，褭褭枯藤萬丈懸。", "萬丈懸，拂秋水，映秋天。", "或如絲，或如髮，風吹欲絕又不絕，鋒芒利如歐冶劒。", "勁直渾是幷州鐵，時復枯燥何䙰褷。", "忽覺陰山突兀橫翠微，中有枯松錯落一萬丈。", "倒挂絕壁蹙枯枝，千魑魅兮萬魍魎，欲出不可何閃屍。", "又如翰海日暮愁陰濃，忽然躍出千黑龍。", "夭矯偃蹇，入乎蒼穹。", "飛沙走石滿窮塞，萬里颼颼西北風。", "狂僧有絕藝，非數仞高牆不足以逞其筆勢。", "或逢花箋與絹素，凝神執筆守恆度。", "別來筋骨多情趣，霏霏微微點長露。", "三秋月照丹鳳樓，二月花開上林樹。", "終恐絆騏驥之足，不得展千里之步。", "狂僧狂僧，爾雖有絕藝。", "猶當假良媒，不因禮部張公將爾來，如何得聲名一旦諠九垓。"]}