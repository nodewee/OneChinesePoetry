{"author": "蘇渙", "period": "唐", "type": "诗", "title": "贈零陵僧", "paragraphs": ["張顛沒在二十年，謂言草聖無人傳。", "零陵沙門繼其後，新書大字大如斗。", "興來走筆如旋風，醉後耳熱心更兇。", "忽如裴旻舞雙劒，七星錯落纏蛟龍。", "又如吳生畫[鬼神]，魑魅魍魎驚本身。", "鉤鎖相連勢不絕，倔強毒蛇爭屈鐵。", "西河舞劒氣凌雲，孤蓬自振唯有君。", "今日華堂看灑落，四座喧呼歎佳作。", "迴首邀余賦一章，欲令羨價齊鍾張。", "琅誦囗句三百字，何似醉僧顛復狂。", "忽然告我遊南溟，言祈亞相求大名。", "亞相書翰凌獻之，見君絕意必深知。", "南中紙價當日貴，只恐貪泉成墨池。"]}