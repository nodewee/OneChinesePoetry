{"author": "皇甫冉", "period": "唐", "type": "诗", "title": "題高雲客舍", "paragraphs": ["孤興日自深，浮雲非所仰。", "窗中西城峻，樹外東川廣。", "晏起簪葛巾，閑吟倚藜杖。", "阮公道在醉，莊子生常養。", "五柳轉扶疎，千峰恣來往。", "清秋香秔穫，白露寒菜長。", "吳國滯風煙，平陵延夢想。", "時人趨纓弁，高鳥違羅網。", "世事徒亂紛，吾心方浩蕩。", "唯將山與水，處處諧真賞。"]}