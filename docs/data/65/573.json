{"author": "范成大", "period": "宋", "type": "诗", "title": "與吳興薛士隆使君遊弁山石林先生故居", "paragraphs": ["白蘋有嘉招，蒼弁得勝踐。", "會心不憚遠，乘興恐失便。", "籃輿犯窮臘，共作忍寒面。", "溟濛雲釀雪，浩蕩風落鴈。", "松篁漸清幽，猿鶴或悲怨。", "英英文章公，作舍鎖葱蒨。", "嶢峰俯前榮，佳木秀諸院。", "窮搜發山骨，林立侍談讌。", "西巖踞熊虎，東巖峙屏案。", "履綦故仿佛，蓋瓦已零亂。", "經營三十年，成毀一飛電。", "摩挲土花碧，小立爲三歎。"]}