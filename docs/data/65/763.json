{"author": "范成大", "period": "宋", "type": "诗", "title": "嘲峽石", "paragraphs": ["峽山狠無情，其下多醜石。", "頑質賈憎垂，傀狀發笑啞。", "粗類墳壤黄，沉漬鐵矢黑。", "或如溝泥涴，或似凍壁坼。", "堆疑聚廩粟，陊若壞城甓。", "槎牙鏤朽木，狼籍委枯骼。", "礧砢包蠃蚌，淋漓錮鉛錫。", "縱文瓦溝壠，橫疊衣摺襞。", "鱗皴斧鑿餘，坎窞蹴踏力。", "云何清淑氣，孕此詭譎跡。", "我本一丘壑，嗜石舊成癖。", "端溪紫琳腴，洮河綠沉色。", "階冊截肪膩，泗磬鳴球擊。", "嵌空太湖底，偶立韶江側。", "真陽劖千巖，營道剷寸碧。", "倦游所閲多，未易一二籍。", "朅來茲山下，刺眼昔未覿。", "或云峽多材，奇秀鬰以積。", "絕代昭君村，驚世屈原宅。", "東家兩兒女，氣足豪萬國。", "山石何重輕，奚暇更融液。", "我亦味其言，作詩曉行客。"]}