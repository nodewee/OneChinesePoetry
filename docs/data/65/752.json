{"author": "范成大", "period": "宋", "type": "诗", "title": "白狗峽", "paragraphs": ["江紋圓復破，樹色昏還明。", "連灘竹節稠，洶怒奔夷陵。", "石磯鐵色頑，相望如姦朋。", "踞岸意不佳，當流勢尤獰。", "山回水若盡，但見青竛竮。", "慘慘疑鬼寰，幽幽無人聲。", "顛沛安危機，艱難古今情。", "俯窺得目眩，却立恐神驚。", "白雲冒巖扉，下維玉虛庭。", "神仙坐閲世，應笑行人行。"]}