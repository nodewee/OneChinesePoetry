{"author": "范成大", "period": "宋", "type": "诗", "title": "萬景樓", "paragraphs": ["左披九頂雲，右送大峨月。", "殘山剩水不知數，一一當樓供勝絕。", "玻瓈濯錦遥相通，指麾大渡來朝宗。", "川靈胥命各東去，我亦順流呼短篷。", "詩無傑語慚風物，頼有丹青傳小筆。", "仍添詩客倚欄看，令與山川相映發。", "龍彎歸路繞烏尤，棟雲簾雨邀人留。", "若爲喚得涪翁起，題作西南第一樓。"]}