{"author": "陸游", "period": "宋", "type": "诗", "title": "拜張忠定公祠二十韵", "paragraphs": ["張公世外人，與蜀偶有緣。", "天將靖蜀亂，生公在人間。", "厥初大盜興，樂禍迭相挻。", "天子輟玉食，貴臣擁戎旃。", "生殺出喜怒，死者常差肩。", "公曰此何哉，從之吾欺天。", "河流觸地軸，砥柱屹不遷。", "脅從盡縱捨，飛章交帝前。", "上意竟開悟，至仁勝兇殘。", "貴臣不極賞，追還黜其權。", "安危關社稷，豈惟蜀民全。", "後來有阿童，握兵事開邊。", "晚策睦州功，上公珥金蟬。", "勢張不可禦，北鄉挑幽燕。", "神京遂丘墟，迄今天步艱。", "時無忠定公，孰能折其姧。", "我來拜遺祠，喬木含蒼烟。", "死者不可作，愀然衰涕澘。", "憤切感虜禍，慷慨思公賢。", "春秋送迎神，誰爲歌此篇。"]}