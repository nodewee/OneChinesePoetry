{"author": "范成大", "period": "宋", "type": "诗", "title": "浮丘亭", "paragraphs": ["黟山鬰律神仙宅，三十六峰雷雨隔。", "碧城欄檻偃雙旌，笑挹浮丘爲坐客。", "巖扉無鎖晝長開，紫雲明滅多樓臺。", "雲中仙馭參差是，肯爲使君乘興來。", "西崑巉絕不可至，東望蓬萊愁弱水。", "誰知芳草徧天涯，玉京只在珠簾底。", "他年麟閣上清空，却訪舊遊尋赤松。", "我亦從公負丹鼎，來斸砂牀汲湯井。"]}