{"author": "范成大", "period": "宋", "type": "诗", "title": "賀樂丈先生南郭新居", "paragraphs": ["新堂燕雀喜，竹籬挂藤蘿。", "崩奔風濤裏，得此巢龜荷。", "西山效爽氣，南浦供清波。", "會心不在遠，容膝何須多。", "先生淮海俊，踏地嘗兵戈。", "飄飄萬里道，芒鞵厭關河。", "風吹落下邑，楚語成吳歌。", "豈不有故國，荒垣鞠秋莎。", "無庸說當歸，到處皆南柯。", "卜遷不我遐，一水明青羅。", "閉戶長獨佳，奈客剝啄何。", "會令蒼苔石，屐齒如蜂窠。"]}