{"author": "范成大", "period": "宋", "type": "诗", "title": "晝錦行送陳福公判信州", "paragraphs": ["漢家麟閣多王侯，冠佩相望經幾秋。", "晝錦聲名兩榮耀，惟有信州如相州。", "國南門頭折楊柳，借問江津垂白叟。", "住在行都四十年，曾見歸舟似公否。", "人言公與赤松期，飈車羽輪來何時。", "雲出雲歸俱是道，苦學赤松還未妙。", "君不見補陀大士海復山，隨喜却來觀世間。"]}