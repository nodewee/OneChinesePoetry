{"author": "范成大", "period": "宋", "type": "诗", "title": "隠靜山", "paragraphs": ["五峰抱巖扉，千柱奠雲壑。", "荒原蕞爾縣，有此寶樓閣。", "維昔經營初，衣錫化雙鶴。", "杖頭具隻眼，矯矯雲中落。", "尊者一笑許，璇題照林薄。", "庭柏有祖意，石泉韻天樂。", "清簧轉碧雞，飛梭擲蒼鵲。", "號風饑虎怒，失木啼猿愕。", "英遊偶然同，吏檄乃不惡。", "題名記吾曾，醉墨疥丹堊。"]}