{"author": "范成大", "period": "宋", "type": "诗", "title": "遊靈石山寺", "paragraphs": ["西湖富清麗，城府塵事并。", "我獨數能來，不負雙眼明。", "騷騷殘絮罷，颭颭新荷成。", "歲華日夜好，遊子能無情。", "午陰釀初暑，稍喜巾袂輕。", "小風吹鬢毛，將我入松聲。", "崖寺金碧暗，石泉肝膽清。", "壽藟萬蛟舞，靈峰雙髻撐。", "仙人昔來游，筆墨上朱甍。", "舉臂尋丈高，聊得兒童驚。", "老矣謝狡獪，題詩記吾曾。"]}