{"author": "陸游", "period": "宋", "type": "诗", "title": "遊漢州西湖", "paragraphs": ["房公一跌樷衆毁，八年漢州爲刺史。", "遶城鑿湖一百頃，島嶼曲折三四里。", "小庵靜院穿竹入，危榭飛樓壓城起。", "空濛烟雨媚松楠，顛倒風霜老葮葦。", "日月苦長身苦閑，萬事不理看湖水。", "向來愛琴雖一癖，觀過自足知夫子。", "畫船載酒凌湖光，想公樂飲千萬場。", "嘆息風流今未泯，兩川名醖避鵝黄。"]}