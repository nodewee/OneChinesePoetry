{"author": "范成大", "period": "宋", "type": "诗", "title": "六月十五日夜汎西湖風月溫麗", "paragraphs": ["暮檥金龜潭，追隨今夕凉。", "波紋挾月影，搖蕩舞船窗。", "夜久四山高，松桂黯以蒼。", "長煙界巖腹，浮空餘劍鋩。", "棹夫三弄笛，跳魚翻素光。", "我亦醉夢驚，解纓濯滄浪。", "多情芙蕖風，嫋嫋吹鬢霜。", "會心有奇賞，天涯此何方。", "清潤不立塵，空明滿生香。", "過清難久留，俛俯墮渺茫。"]}