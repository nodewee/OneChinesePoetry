{"author": "范成大", "period": "宋", "type": "诗", "title": "江州庾樓夜宴", "paragraphs": ["岷江潄北渚，廬阜窺南窗。", "名山復大川，超覽茲樓雙。", "何必元規塵，自足豪他邦。", "使君秫田熟，新凉篘酒缸。", "落景澹碧瓦，長虹吐金釭。", "客從三峽來，噩夢隨奔瀧。", "小留聽琵琶，船旗卷修杠。", "請呼裂帛絃，爲拊洮河腔。", "曲終四憑欄，倦遊心始降。", "明發挂帆去，曉鐘煙外撞。"]}