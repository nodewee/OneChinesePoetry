{"author": "范成大", "period": "宋", "type": "诗", "title": "次韻慶充避暑水西寺", "paragraphs": ["佳晨出西郭，仰視天宇清。", "樂哉曠士懷，浩浩吞四溟。", "新漲忽勇退，籬落粘枯萍。", "風幡招客遊，曠望隔蘋汀。", "僕夫厲清深，竹輿竦亭亭。", "波翻石鑿落，尚带蛟龍腥。", "華堂入松竹，德人占聚星。", "脫帽飛羽觴，頹放解天刑。", "時當行火令，草腐亦化螢。", "炎官紛陸梁，空飛赤雲軿。", "遥知隴上耘，暴背愁白丁。", "茲遊豈易得，未用歎沉冥。"]}