{"author": "范成大", "period": "宋", "type": "诗", "title": "殘夜至峰頂上", "paragraphs": ["片月挂高嶺，我行至其巔。", "舉手欲攬擷，恐驚乘鸞仙。", "菲菲桂香動，肅肅露脚寒。", "北斗已到地，南斗猶闌干。", "但聞浮黎音，來從始青天。", "大星與之俱，曉色明旗旛。", "素煙渺陸海，中有人所寰。", "想見地上友，啟明膏火煎。", "星落玉宇白，日生綺霞丹。", "冰輪未肯去，相看尚團團。"]}