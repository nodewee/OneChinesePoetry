{"author": "范成大", "period": "宋", "type": "诗", "title": "瞿唐行", "paragraphs": ["川靈知我歸有程，一夜漲痕千丈生。", "中流擊楫洶作氣，夾岸簸旗呀失聲。", "不知灧澦在船底，但覺瞿唐如鏡平。", "鑿峽疏川狠石破，號山索飲飛泉驚。", "白鹽赤甲轉頭失，黑石黄嵌拚命輕。", "草齊增肥無泊處，竹枝凝咽空餘情。", "人間險路此奇絕，客裏驚心吾飽更。", "劍閣翻成蜀道易，請歌范子瞿唐行。"]}