{"author": "范成大", "period": "宋", "type": "诗", "title": "灧澦堆", "paragraphs": ["灧澦之石誰劖鎸，惡駭天下形眇然。", "客行五月潦始漲，但見匹馬浮黄湍。", "時時吐沫作濆淖，灂灂有聲如粥煎。", "蜀江西來已無路，鑿山作澮方成川。", "瞿唐之口狹如带，乃欲納此江漫漫。", "奔流下赴故偪仄，汝更爭道當其前。", "舟師欹傾落膽過，石孽水禍吁難全。", "山川丘陵皆地險，惟此險絕餘難肩。", "東坡筆端喙三尺，願與作賦評嘲喧。", "云非此石峽更怒，臼頭忽作傾城妍。", "我從巫山飛一棹，歡喜偶脫蛟龍涎。", "是非信否未暇詰，且上高齋清晝眠。"]}