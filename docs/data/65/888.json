{"author": "范成大", "period": "宋", "type": "诗", "title": "江源縣張季長正字家善頌堂", "paragraphs": ["我窮江源來，名勝頗追逐。", "薰風秀沃野，在處得奇矚。", "頌堂有佳士，文字照縑竹。", "圖書抱世守，古錦韜玉軸。", "黄金不滿籯，故園有喬木。", "逡巡酒如澠，霍霍具水陸。", "田頭新穀升，一飯香滿屋。", "回思閔雨時，敢望遽炊玉。", "摩挲壁間題，明府遂州牧。", "山高江水長，百世照尸祝。", "我來坐琴壇，靦汗媿前躅。", "空餘煙霞痼，未許是公獨。", "請歌青城遊，或附耆舊錄。"]}