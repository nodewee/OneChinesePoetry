{"author": "范成大", "period": "宋", "type": "诗", "title": "送汪仲嘉侍郎使虜分韻得待字", "paragraphs": ["聖人坐明堂，洪覆等穹蓋。", "歲頒兩玉節，前後歌出塞。", "公才有廊廟，安用試專對。", "要煩第一人，鎮撫大荒外。", "嫩寒欺別酒，微月見征旆。", "遥知燕山雪，飄灑漢冠佩。", "玉色照穹廬，驕子亦心醉。", "要領一笑得，歸來安鼎鼐。", "是時春正佳，湖上花如海。", "清遊不可遲，日日檥船待。"]}