{"author": "范成大", "period": "宋", "type": "诗", "title": "三月十五日華容湖尾看月出", "paragraphs": ["雲銷澧陽風，月生岳陽水。", "誰推赤金盤，湧出白銀地。", "徘徊忽騰上，蹀蹀恐顛墜。", "稍高輪漸安，飛彩到篷背。", "晶晶浪皆舞，靨靨星欲避。", "兜羅世界網，普現無邊際。", "官居束戶庭，有眼如幻翳。", "向非行大荒，寧有此巨麗。", "乘除較得失，漂泊非左計。", "妻孥競驩譁，渠亦知許事。"]}