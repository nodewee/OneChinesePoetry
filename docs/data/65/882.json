{"author": "范成大", "period": "宋", "type": "诗", "title": "玉華樓夜醮", "paragraphs": ["丈人峰前山四周，中有五城十二樓。", "玉華仙宮居上頭，紫雲澒洞千柱浮。", "剛風八面寒颼飀，靈君宴坐三千秋。", "蹻符飛行戲元洲，下睨濁世悲蜉蝣。", "桂旗偃蹇澹少休，知我萬里遥相投。", "暗蜩奏樂鏘鳴球，浮黎空歌清夜遒。", "參旗如虹欻下流，化爲神燈燭巖幽。", "火鈴洞赤凌空遊，誰歟蔽虧黯然收。", "禱之復然爲我留，半生縛塵鷹在鞲。", "豈有骨相肩浮丘。", "山英發光洗羈愁，行迷未遠夫何尤。", "笙簫上雲神欲遊，揖我從之驂素虬。"]}