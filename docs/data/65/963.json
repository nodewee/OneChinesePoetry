{"author": "范成大", "period": "宋", "type": "诗", "title": "扇子峽", "paragraphs": ["茲行看山真飽諳，今晨出峽仍窮探。", "南磯北磯白鐵壁，千峰萬峰蒼玉篸。", "橫前直疑江已斷，崛起競與天相攙。", "蜀山欲窮此盤礴，禹力已盡猶鎸劖。", "望舒宮中金背蟾，泥塗脫盡餘老饞。", "下飲岷江不知去，流涎落吻如排髯。", "挈瓶檥棹𣂏清甘，未暇煮茗和薑鹽。", "聊將滌硯濡我筆，恍惚詩律高巉巖。"]}