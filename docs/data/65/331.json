{"author": "范成大", "period": "宋", "type": "诗", "title": "次韻李子永雪中長句", "paragraphs": ["黄昏苦寒烏鳥稀，吹沙走石交橫飛。", "布衾如鐵復似水，夢想東風來解圍。", "豈知天地有奇事，夜半窗紙生光輝。", "兜羅寶界佛所現，冥凌不敢專璿璣。", "開門倚杖眩一色，迥立此世空無依。", "少年行樂怳尚記，瑶林珠樹中成蹊。", "犬驕鷹俊馬蹄快，狡穴未盡須窮追。", "湖海粗豪今豈在，但憶鳴哮如餓鴟。", "北鄰亦復淡生活，要我忍寒吟此詩。", "手龜筆退不可捉，墨泓齟齬冰生衣。"]}