{"author": "范成大", "period": "宋", "type": "诗", "title": "送詹道子教授奉祠養親", "paragraphs": ["新安學宮天下稀，先生孝友真吾師。", "斑衣悞作長裾曳，二年思歸今得歸。", "牋詞上訴人叵挽，璽書賜可羣公歎。", "青山百匝不留人，空與諸生遮望眼。", "白雲孤起越南天，向來恨身無羽翰。", "下馬入門懷橘拜，身今却在白雲邊。", "鶴髮鬖鬖堂上坐，兒孫稱觴婦供果。", "世間此樂幾人同，看我風前孤淚墮。", "一杯送舟下水西，我欲贈言無好詞。", "徑須喚起束廣微，爲君重補南陔詩。"]}