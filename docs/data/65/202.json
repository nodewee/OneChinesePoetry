{"author": "范成大", "period": "宋", "type": "诗", "title": "雪後守之家梅未開呈宗偉", "paragraphs": ["瓦溝凍殘雪，檐溜粘輕冰。", "破寒一竿日，春隨人意生。", "瑞葉再三白，南枝尚含情。", "定知司花女，未肯嫁娉婷。", "官居苦無頼，一笑如河清。", "落木露荒山，寒溪繞孤城。", "朝暮何所見，雲黄叫饑鷹。", "東風不早計，愁眼何當明。", "北鄰小橫斜，蘚地可班荆。", "憑君趣花信，把酒撼瓊英。"]}