{"author": "范成大", "period": "宋", "type": "诗", "title": "巫山高", "paragraphs": ["濕雲不收煙雨霏，峽船作灘梢廟磯。", "杜鵑無聲猿叫斷，惟有饑鴉迎客飛。", "西真功高佐禹跡，斧鑿鱗皴倚天壁。", "上有瑶簪十二尖，下有黄湍三百尺。", "蔓花虯木風煙昏，蘚珮翠帷香火寒。", "靈斿飄忽定何許，時有行人開廟門。", "楚客詞章元是諷，紛紛餘子空嘲弄。", "玉色頩顔不可干，人間錯說高唐夢。"]}