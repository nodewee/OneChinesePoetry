{"author": "范成大", "period": "宋", "type": "诗", "title": "明日夜雨陡凉復次前韻呈時舉", "paragraphs": ["幽懷青松獨，直道黄楊閏。", "懶從褦襶子，遮日干主進。", "閉戶友千載，脫簡理秦燼。", "秋熱出意表，誰云法天運。", "摧頹如鎩翮，何暇賈餘俊。", "願從青溪仙，飛下二千仞。", "撇波嘯長風，鏖暑陷其陣。", "茲行病未能，暍卧何時振。", "一雨忽破慳，江湖發封印。", "天公如仲尼，亦念季路慍。", "團扇未全疎，短檠差可近。", "細字讀蠶眠，揩眼眩燈暈。", "明當呼我友，乘凉蹳游軔。", "賡詩代僕吶，非敢翫强韻。"]}