{"author": "范成大", "period": "宋", "type": "诗", "title": "豐都觀", "paragraphs": ["神仙得者王方平，誰其繼之陰長生。", "飄然空飛五雲軿，上賓寥陽留玉京。", "石爐丹氣常夜明，寵光萬柏森千齡。", "峽山偪仄岷江縈，洞宮福地古所銘。", "云有北陰神帝庭，太陰黑簿囚鬼靈。", "自從仙都啟巖扃，明霞流電飛陽晶。", "暉景下墮鑠九冰，塞絕苦道升無形。", "至今臺殿棲竛竮，隋圬唐堊留丹青。", "十仙怪奇溪女清，瑶池仙仗紛娉婷，琅璈赴節鏘欲鳴。", "我來秋暑如炊蒸，汗流呀氣扶枯藤。", "摩挲衆蹟不暇評，聊記梗概知吾曾。"]}