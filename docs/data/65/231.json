{"author": "范成大", "period": "宋", "type": "诗", "title": "清弋江", "paragraphs": ["微生本漁樵，長日渺江海。", "扣舷濯滄浪，尚說天宇隘。", "朅來車馬路，悒悒佳思敗。", "黄塵撲眉鬚，驅逐似償債。", "羸驂繫偪仄，狂犬吠荒怪。", "鄉心入旅夢，一葉舞澎湃。", "晨興過墟市，喜有魚蝦賣。", "眼明見清江，積雨助橫潰。", "褰裳喚扁舟，臲卼不勝載。", "不辭野渡險，弄水聊一快。"]}