{"author": "范成大", "period": "宋", "type": "诗", "title": "七月五日夜雨快晴", "paragraphs": ["豐隆坎坎夜伐鼓，靈湫老龍撇波舞。", "褰雲掣電上清空，倒捲天潢作飛雨。", "向來炎官作夏旱，萬里彤霞烘玉宇。", "豈惟牛馬困蚊蝱，壠上行人口生土。", "我從雪浪葉舟來，不謂山城熱如許。", "天公知我愁欲病，施與一凉蘇逆旅。", "稍聞水繞屋除鳴，不覺星從雲罅吐。", "千山濯濯浄鬟髻，缺月娟娟炯眉嫵。", "浮生此景萬事足，但欠清歌對芳醑。", "天上秋期正多事，趣駕星橋跨銀渚。", "人間四者自難并，莫妒黄姑迎織女。"]}