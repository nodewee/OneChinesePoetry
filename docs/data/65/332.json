{"author": "范成大", "period": "宋", "type": "诗", "title": "次韻子永見贈建除體", "paragraphs": ["建子玉杓直，黄昏月如霜。", "除道啟柴扃，客來巾履忙。", "滿炷寒缸油，共此書檠光。", "平生卜鄰願，何意登我堂。", "定交吾豈敢，南榮慚伯陽。", "執手道古作，遺篇記河梁。", "破窗風鳴悲，孤客多慨傷。", "危腸不捄饑，我詩安得昌。", "成章類村歌，但可侶牛羊。", "收功翰墨藪，微子誰能良。", "開卷得雅音，玉鑾導旂常。", "閉戶坐相念，雪深梅暗香。"]}