{"author": "范成大", "period": "宋", "type": "诗", "title": "謁南嶽", "paragraphs": ["湘中固多山，夾岸萬馬屯。", "坡陀無敢高，似遜喬嶽尊。", "曉投望雲亭，衆丘拱牆藩。", "濃嵐忽飄蕩，積翠浮雲端。", "天柱已峻極，祝融更高寒。", "紫蓋鬰當中，岡勢洶崩奔。", "峙爲赤帝峰，下直宮壖垣。", "角樓捧雙闕，圓方模九閽。", "炎符撫中興，南正實司天。", "草木薰協氣，山林奠神姦。", "妥靈有備物，龍卷鸞旗軒。", "走忝桂林伯，與神俱南轅。", "上謁禮亦宜，爲國憂元元。", "心空禍福相，古井寒無瀾。", "杯珓不用擲，但願歸田園。", "相傳壁畫好，拂拭塵埃昏。", "弓刀立壯士，劍珮班靈官。", "後宮行樂處，窈窕千雲鬟。", "錦地舞月晝，珠櫳侍春閑。", "武氏筆已絕，梗概猶清妍。", "旋車闔廟去，頗厭山市喧。", "勝果招客遊，徑排集賢關。", "梵庋絢雜組，錫杖鏘古鐶。", "避雨勝業閣，晚晴留憑欄。", "石廩映岣嶁，望眼增孱顔。", "上封眇孤絕，南臺半雲煙。", "碧岫有靈藥，朱陵巢洞仙。", "病倦懶幽討，山僧鎸我頑。", "松樛唐季枝，柏跼隋初根。", "奇事不勝紀，重遊當細論。"]}