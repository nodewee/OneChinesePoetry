{"author": "范成大", "period": "宋", "type": "诗", "title": "勞畬耕", "paragraphs": ["峽農生甚艱，斫畬大山巔。", "赤埴無土膏，三刀財一田。", "頗具穴居智，占雨先燎原。", "雨來亟下種，不爾生不蕃。", "麥穗黄剪剪，豆苗綠芊芊。", "餠餌了長夏，更遲秋粟繁。", "稅畝不什一，遺秉得饜餐。", "何曾識秔稻，捫腹嘗果然。", "我知吳農事，請爲峽農言。", "吳田黑壤腴，吳米玉粒鮮。", "長腰瓠犀瘦，齊頭珠顆圓。", "紅蓮勝彫胡，香子馥秋蘭。", "或收虞舜餘，或自占城傳。", "早秈與晚䆉，濫吹甑甗間。", "不辭春養禾，但畏秋輸官。", "姦吏大雀鼠，盜胥衆螟蝝。", "掠剩增釜區，取盈折緡錢。", "兩鍾致一斛，未免催租瘢。", "重以私債迫，逃屋無炊煙。", "晶晶雲子飯，生世不下咽。", "食者定游手，種者長流涎。", "不如峽農飽，豆麥終殘年。"]}