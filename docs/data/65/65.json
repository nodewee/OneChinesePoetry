{"author": "范成大", "period": "宋", "type": "诗", "title": "歲旱邑人禱第五羅漢得雨樂先生有詩次韻", "paragraphs": ["海山之湫龍所宮，濺瀑下赴聲琤琮。", "碧矑大士何許主，愛此匹練飛冥濛。", "偶然宴坐百千劫，神力悲願俱無窮。", "向來火雲挾日走，沙煎日爛千山童。", "陸渾風高煽熱屬，涇川草肥閒雨工。", "萬口嗷嗷叫此士，爐燎未吐誠先通。", "暮塵捲地羊角暗，朝霞橫天魚尾紅。", "商羊摩霄鳶起舞，居然一澍歌年豐。", "人言佛陀入三昧，斷取世界如旋蓬。", "指麾釋梵駿奔走，況爾風伯并雷公。", "風騷老將亦贊喜，筆陣獨掃詩壇空。", "嗟余嘯咏不釋手，一曲何啻歌三終。"]}