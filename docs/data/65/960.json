{"author": "范成大", "period": "宋", "type": "诗", "title": "後巫山高一首", "paragraphs": ["凝真宮前十二峰，兩峰娟妙翠插空。", "餘峰競秀尚多有，白壁蒼崖無數重。", "秋江潄石半山腹，倚天削鐵荒行蹤。", "造化鍾奇矗瑶巘，真靈擇勝深珠宮。", "朝雲未罷暮雲起，陰晴竟日長冥濛。", "瑶姬作意送歸客，一夜收潦仍回風。", "仰看館御飛檝過，回首已在虛無中。", "惟餘烏鴉作使者，迎船送船西復東。"]}