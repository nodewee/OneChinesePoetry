{"author": "范成大", "period": "宋", "type": "诗", "title": "浮湘行", "paragraphs": ["湘山中間湘水橫，綠蘋葉齊春漲生。", "盤渦沄沄去無聲，吾乘桂舟泝中𤃩。", "揚波擊汰雙櫓獰，轆轤引笮如牛鳴。", "篙師絕叫疊鼓轟，潛魚跳奔乳猿驚。", "暖煙浮空晝夢騰，山長水遠天無情。", "吹簫拊瑟弔湘靈，水妃風御繽來迎。", "問客良苦遠征行，昨者斧鉞下青冥。", "命我盡護安南兵，嶺海一視如王庭。", "布蕩陽春濯腐腥，王事靡盬來有程。", "匪躬之故惟爾甿，芳洲杜若空青青。", "九歌淒悲不可聽，願賡楚調歸和平。"]}