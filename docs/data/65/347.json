{"author": "范成大", "period": "宋", "type": "诗", "title": "次韻郊祀慶成", "paragraphs": ["帝德重堯緒，天心與舜禋。", "慶期符後甲，元日際初辛。", "土緯扶南極，旄胡拱北辰。", "律諧風自艮，衡正斗垂寅。", "桂燎靈宮曉，蕭脂太室晨。", "百神森壁壘，萬衛密鉤陳。", "日月青旂色，雷霆玉輅塵。", "洗兵銀漢水，收雪紫壇春。", "天步臨黄道，仙班像玉宸。", "陶匏宗素樸，琮璧慕精純。", "祕祝裒時對，高斿欻下賓。", "金鐘鳴傑簴，朱火熭芳薪。", "日麗雞竿矗，天旋鳳律新。", "端門敷錫後，六合共絪縕。"]}