{"author": "陸游", "period": "宋", "type": "诗", "title": "驛舍見故屏風畫海棠有感", "paragraphs": ["厭煩只欲長面壁，此心安得頑如石。", "杜門復出嘆習氣，止酒還開慚定力。", "成都二月海棠開，錦繡裹城迷巷陌。", "燕宫最盛號花海，霸國雄豪有遺迹。", "猩紅鴨緑極天巧，疊蕚重跗眩朝日。", "繁華一夢忽吹散，閉眼細思猶歴歴。", "憂樂相尋豈易知，故人應記醉中詩。", "夜闌風雨嘉州驛，愁向屏風見折枝。"]}