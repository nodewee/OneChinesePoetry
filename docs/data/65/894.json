{"author": "范成大", "period": "宋", "type": "诗", "title": "中巖", "paragraphs": ["赤巖倚竛竮，翠邏森戌削。", "岑蔚嵐氣重，稀間暑光薄。", "聊尋大士處，往扣洞門鑰。", "雙撐紫玉關，中矗翠雲幄。", "應供華藏海，歸坐寶樓閣。", "無法可示人，但見雨花落。", "不知龍湫勝，何似魚潭樂。", "夜深山四來，人靜天一握。", "驚看松桂白，月影到林壑。", "門前六月江，世界塵漠漠。", "寶瓶有甘露，一滴洗煩濁。", "捫天援斗杓，請爲諸君酌。"]}