{"author": "陸游", "period": "宋", "type": "诗", "title": "西郊尋梅", "paragraphs": ["西郊梅花矜絕豔，走馬獨來看不厭。", "似羞流落蒙市塵，寜墮荒寒傍茆店。", "翛然自是世外人，過去生中差一念。", "淺顰常鄙桃李學，獨立不容鶯蝶覘。", "山礬水仙晚角出，大是春秋吳楚僭。", "餘花豈無好顔色，病在一俗無由砭。", "朱欄玉砌渠有命，斷橋流水君何欠。", "嗟余相與頗同調，身客劍南家在剡。", "凄涼萬里歸無日，蕭颯二毛衰有漸。", "尚能作意晚相從，爛醉不辭杯瀲灩。"]}