{"author": "范成大", "period": "宋", "type": "诗", "title": "蚤晴發廣安軍晚宿萍池村莊", "paragraphs": ["夜雨洗煩蒸，曉風薦清穆。", "雲頭隤鐵山，日脚迸金瀑。", "暑塗一日凉，遠客萬事足。", "羈人正奔波，觀者何陸續。", "翠蓋立嚴粧，青裙行跣足。", "俗陋介南徼，物華入東蜀。", "竹萌苦已青，荔子酸猶綠。", "修蘆密成籬，直柏森似纛。", "泥乾馬蹄鬆，路坦亭堠速。", "暮投何人莊，窗戶暗修竹。"]}