{"author": "范成大", "period": "宋", "type": "诗", "title": "寄贈泉石使李元直入覲", "paragraphs": ["漢圖昔中天，百六啟真主。", "當時鄧高密，徒步赴光武。", "諸公上雲臺，一葉渺湘浦。", "聲名三十年，玉氣貫晴宇。", "向來宣室問，天語道舊故。", "不圖太平日，復見起兵簿。", "雙旌奠侯服，三節臨江滸。", "垂欲大用公，少駐議圜府。", "人言山澤官，底用廟廊具。", "果聞一乘傳，已踵追鋒去。", "翔鳳覽輝來，風采照鴛鷺。", "平生經濟心，十不一二吐。", "茲行公勿遜，安國如鼎呂。"]}