{"author": "范成大", "period": "宋", "type": "诗", "title": "送子文雜言", "paragraphs": ["陰谷雲低梅雨多，黄山滌源溪湧波。", "南風匝地送歸客，雙槳下瀨如投梭。", "嚴夫子，君舉酒，我其爲君歌。", "萬山叢叢石鑿鑿，官居破屋巢煙蘿。", "杜鵑曉啼猿暮叫，客行到此真蹉跎。", "窮愁無復理，一飲三歎息。", "城東黌舍有佳人，邂逅使我加餐食。", "同鄉更同調，目擊心已傳。", "蟄蟲欲作雷奮地，萬籟方寂風行山。", "吹竽喚我醒，連鼓相追攀。", "飈車電轂不可輦，但覺兩腋生飛翰。", "狂歌不必終曲，戲奕不必滿局。", "有時不揖上馬去，出門大笑驚僮僕。", "窮鄉眼冷見未曾，道上囁嚅相指目。", "云此陿隘何以有二士，直恐翩翩跨黄鵠。", "廣文組解登王畿，諸公貴人爭勸歸。", "常日心期有定論，贈行不惜重費詞。", "腰金佩璐衆目好，汗簡沉碑千載癡。", "一尊有意重山嶽，五鼎無心輕網絲。", "嚴夫子，應領略，別後頻書相發藥。", "我既爲萬頃之狎鷗，君勿作九臯之鳴鶴。"]}