{"author": "范成大", "period": "宋", "type": "诗", "title": "鎮東行送湯丞相帥紹興", "paragraphs": ["吳波鱗鱗越山紫，鎮東旌旆東風裏。", "前驅傳道相君來，一夜鑑湖春漲起。", "鑑湖如鑑涵空明，相君出處如湖清。", "十年勳業泰山重，五鼎富貴浮雲輕。", "人言公如裴相國，綠野堂高貯風月。", "我獨願公如子牟，身在江湖心魏闕。", "浯溪有石高嵯峨，公方東征如此何。", "丁寧湖水莫斷渡，早晚歸來絕江去。"]}