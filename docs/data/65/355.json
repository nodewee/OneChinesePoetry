{"author": "范成大", "period": "宋", "type": "诗", "title": "次韻李器之編修靈石山萬歲藤歌", "paragraphs": ["君不見東林怪蔓之詩三百年，字如金繩鐵索相糾纏。", "不如李侯靈石句，筆陣壓倒長城堅。", "藤陰詩律兩秀發，此段奇事今無前。", "吾聞草木未有不黄落，雨荒霜倒相後先。", "綿綿紫藟天所壽，風雨不動常蒼然。", "堅姿絕鄰傲一所，深本無極融三泉。", "騰虯舞蛟矯欲去，流蘇絡带翩如仙。", "班荆芘藾得吾黨，酌泉共吸杯中天。", "詩成一斗屬太白，擘牋揮掃如雲煙。", "北門西掖君自有，坐擁紅藥然金蓮。", "山腰澗底莫濡滯，早晚天風吹蛻蟬。"]}