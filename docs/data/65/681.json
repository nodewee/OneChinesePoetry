{"author": "范成大", "period": "宋", "type": "诗", "title": "初入湖湘懷南州諸官", "paragraphs": ["今晨入湖南，甘土絳以紫。", "厥壤既殊異，風氣當稱此。", "回思始安城，舊籍贅楚尾。", "實惟荆州隸，零陵之南鄙。", "時雪度嚴關，物色號清美。", "儻以土宜觀，尚非清湘比。", "何況引而南，焦茅數千里。", "向我作牧時，客過不停軌。", "憧憧走官下，既至輒咎悔。", "書來無別語，但說瘴鄉鬼。", "我今幸北轅，又念衆君子。", "懷哉千金軀，博此五斗米。", "作詩諷方來，南遊可以已。", "車輪倘無角，吾詩亦金柅。"]}