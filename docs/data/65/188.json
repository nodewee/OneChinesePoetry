{"author": "范成大", "period": "宋", "type": "诗", "title": "李深之西尉同年談吳興風物再用古城韻", "paragraphs": ["李侯昔遊吳，蓮舟鏡蒼茫。", "風鬟與霧鬢，共濯玻瓈光。", "采花不盈舫，日暮雲水香。", "還登縹緲樓，羅襟酒淋浪。", "卷箔納星月，踏筵按伊梁。", "安知有恨事，但恐蒹葭蒼。", "風吹落窮谷，草深麋鹿場。", "高岡苦炎熱，游子悲異鄉。", "尚喜簡書省，期會無匆忙。", "猶餘作詩苦，消瘦如東陽。"]}