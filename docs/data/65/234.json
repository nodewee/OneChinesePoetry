{"author": "范成大", "period": "宋", "type": "诗", "title": "送通守趙積中朝議請祠歸天台", "paragraphs": ["城頭千峰青繞屋，城下灘流三百曲。", "誰云偪仄復偪仄，尚有高軒肯來辱。", "紅梅花下兩芳春，春風惠和如主人。", "搶攘塵土簿書裏，見此繅籍天球溫。", "厚祿故人車結轍，掉頭獨泛清溪月。", "不從世外得超然，世間誰肯如公決。", "生平我亦一沙鷗，葦白蘆黄今正秋。", "送公使我歸思動，破煙衝雨憶扁舟。", "明年想見東山起，我亦煎茶石橋水。", "道逢蓑笠把漁竿，即是馬曹狂掾史。"]}