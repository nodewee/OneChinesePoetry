{"author": "范成大", "period": "宋", "type": "诗", "title": "蛇倒退", "paragraphs": ["山前壁如削，山後崖復斷。", "曏吾達隴首，如海到彼岸。", "那知下嶺處，慄甚履冰戰。", "牽前带相挽，縋後衣盡綻。", "健倒輒尋丈，徐行厪分寸。", "上疑緣竹竿，下劇滾金彈。", "豈惟蛇退舍，飛鳥望崖反。", "稍喜一徑平，猶有千石亂。", "仍逢新燒畬，約略似耕畔。", "心知人境近，顰末百憂散。", "山民茆數把，鬼質犢子健。", "腰鑱走迎客，再拜復三歎。", "謂匪人所蹊，官來定何幹。", "儻爲饑火驅，平地豈無飯。", "意者官事迫，如馬就羈絆。", "我乃不能答，付以一笑粲。"]}