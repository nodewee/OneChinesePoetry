{"author": "范成大", "period": "宋", "type": "诗", "title": "次溫伯用林公正劉慶充倡和韻", "paragraphs": ["前山後山梅子雨，屯雲日夜相吞吐。", "長林絕壑望不到，時有樵歸說逢虎。", "奔溪朝來忽怒漲，夾岸柳梢餘尺許。", "屋頭未放濃嵐散，苦憶清風汎瓊宇。", "客行落此亂山中，但欲尋人訴羈旅。", "比鄰邂逅得清士，眉宇津津佳笑語。", "杯行起舞出新句，我氣已衰聊復鼓。", "明年與君杭太湖，扁舟踏浪不踏土。", "沉沉玉柱閟仙扃，矯矯虹梁浮水府。", "目力無窮天不盡，却笑向來誰縛汝。"]}