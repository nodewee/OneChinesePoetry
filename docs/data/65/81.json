{"author": "范成大", "period": "宋", "type": "诗", "title": "除夜書懷", "paragraphs": ["運斗寅杓轉，周天日御回。", "夜從冬後短，春逐雨中來。", "鬢綠看看雪，心丹念念灰。", "有懷憐斷鴈，無思惜疎梅。", "絮厚眼生纈，蔬寒腸轉雷。", "燭花紅瑣碎，香霧碧徘徊。", "昨夢書三篋，平生酒一杯。", "牀頭新曆日，衣上舊塵埃。", "搖落何堪柳，紛紜各夢槐。", "隙光能幾許，世事劇悠哉。", "岐路東西變，羲娥日夜催。", "頭顱元自覺，懷抱故應開。", "踴躍金何意，青黄木自災。", "身謀同斥鷃，政爾願蒿萊。"]}