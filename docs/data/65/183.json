{"author": "范成大", "period": "宋", "type": "诗", "title": "次韻溫伯雨凉感懷", "paragraphs": ["窮士病且饑，古今同一流。", "身安腹果然，此外吾何求。", "判司誠卑官，未免塵甑憂。", "窮山更癉暑，憊卧不舉頭。", "二物交寇我，生世真如浮。", "晨朝墨雲作，疾雷破山丘。", "排檐忽飛溜，蛙蟈鳴相酬。", "朱冠領熱屬，橫潰輸一籌。", "新凉蘇肺氣，踏濕登城樓。", "好邀雲雨仙，長袖按梁州。", "吹水添瓶罍，浄洗千斛愁。", "何從有此段，冰廳冷如秋。", "但覺詩思生，爽氣入銀鈎。", "章成竟何用，知能救窮不。", "湯子亦旅食，回望家還羞。", "倡予敢不和，共作商聲謳。"]}