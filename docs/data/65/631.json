{"author": "范成大", "period": "宋", "type": "诗", "title": "送郭季勇同年歸衡山", "paragraphs": ["天壤郭有道，文獻今在茲。", "啄啄家雞羣，見子野鶴姿。", "塵籠萬里心，擇食中夜饑。", "拙宦避捷徑，瘴風吹鬢絲。", "平生杏園友，把酒天南陲。", "何敢吏朱浮，但喜見紫芝。", "問君今何適，舊圃餘荒畦。", "提携漢陰甕，歲晚俱忘機。", "勿開衡山雲，恐驚隠淪棲。", "定肯從君遊，歲晚攀桂枝。", "我亦理吳榜，春湘綠蘋齊。", "風蒲爲誰落，之子同襟期。", "丁寧祝融峰，將迎兩枯藜。", "一望五千里，共洗蠻煙悲。"]}