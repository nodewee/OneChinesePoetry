{"author": "陸游", "period": "宋", "type": "诗", "title": "東山", "paragraphs": ["今日之集何佳哉，入關劇飲始此回。", "登山正可小天下，跨海何用尋蓬萊。", "青天肯爲陸子見，妍日似趣梅花開。", "有酒如涪緑可愛，一醉直欲空千罍。", "駞酥鵝黄出隴右，熊肪玉白黔南來。", "眼花耳熱不知夜，但見銀燭高花摧。", "京華故人死太半，歡極往往潛生哀。", "聊將豪縱壓憂患，鼓吹動地聲如雷。"]}