{"author": "范成大", "period": "宋", "type": "诗", "title": "麻線堆", "paragraphs": ["雲木盪胸起，鬰峩一峰危。", "上有路千折，縺縷如縈絲。", "是爲麻線堆，厥險天下稀。", "偪仄容半足，顛墜寧復稽。", "騰猱尚愁苦，游子將安之。", "浮屠德寶者，悲智緒等慈。", "隨山刊古木，尋壑得長磯。", "輿梁捷飛度，布石綿階梯。", "自從新路改，重趼無齎咨。", "縣有孫少府，琬琰劖文詞。", "勿云此事小，惟有行人知。", "況觀峽山路，由來欠平治。", "官吏既弗跡，誰肯深長思。", "天險固自若，當令略成蹊。", "土工運畚鍤，石工操鑿椎。", "烈火敗磽确，築沙填隙巇。", "多用百夫力，遠無五旬期。", "但冀米鹽給，不煩金幣支。", "非客敢竊議，道傍詢旄倪。", "身雖雪山戍，亦願助毫釐。", "工費嗟小哉，政須賢有司。", "東有管夷陵，西有葉秭歸。", "上維沈隠侯，夔臺今吏師。", "下維熊繹孫，長材佐州麾。", "豈吾金閨彥，不如林下緇。", "懸知議克合，了此一段奇。", "舟檝避潢潦，置郵疾飛馳。", "憧憧吳蜀客，來往當無時。", "仍磨鑽天石，大書四賢詩。", "不佞願秉筆，遠寄峽口碑。"]}