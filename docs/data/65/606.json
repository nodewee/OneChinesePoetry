{"author": "范成大", "period": "宋", "type": "诗", "title": "合江亭", "paragraphs": ["石鼓鬰嵯峨，截然踞滄洲。", "有如古盟主，勤王會諸侯。", "蒸湘伯叔國，稟命會葵丘。", "敢不承載書，戮力朝宗周。", "混爲同軌去，崩奔不敢留。", "宜哉百谷王，博大無與儔。", "氈毳昔亂華，車馬隔中州。", "未聞齊晉勳，包茅費誅求。", "威文亦弘規，尚取童子羞。", "安知千載後，但泣新亭囚。", "我題石鼓詩，願言續春秋。"]}