{"author": "范成大", "period": "宋", "type": "诗", "title": "離堆行", "paragraphs": ["殘山狠石雙虎卧，斧迹鱗皴中鑿破。", "潭淵油油無敢唾，下有猛龍跧鐵鎖。", "自從分流注石門，西州秔稻如黄雲。", "刲羊五萬大作社，春秋伐鼓蒼煙根。", "我昔官稱勸農使，年年來激西江水。", "成都火米不論錢，絲管相隨看蠶市。", "款門得得酹清尊，椒漿桂酒刪羶葷。", "妄欲一語神豈聞，更願愛羊如愛人。"]}