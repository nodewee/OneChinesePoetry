{"author": "范成大", "period": "宋", "type": "诗", "title": "盤龍驛", "paragraphs": ["聞雞一唱罷，占斗三星沒。", "天高月徘徊，野曠山突兀。", "暗蛩泣草露，怨亂語還咽。", "凉螢不復舉，點綴稻花末。", "惟餘絡緯豪，悲壯殷林樾。", "小蟲亦何情，孤客心斷絕。", "魂驚板橋穿，足側石子滑。", "行路如許難，誰能不華髮。", "高城謾回首，疊嶂屹天闕。", "遥知秋衾夢，千里一飄忽。"]}