{"author": "范成大", "period": "宋", "type": "诗", "title": "小望州", "paragraphs": ["峰頭高絕鄰，四瞰若窺井。", "小山萬蟻垤，大山拊其頂。", "叢霄一握近，罡風振衣冷。", "似聞天人語，笑我雪垂領。", "曩侍玉案香，委佩太清境。", "獨下赤城戲，俯仰一枰頃。", "豈其厭晨華，嗅此腥腐鼎。", "揮手謝天人，伶俜愧孤影。", "來償繭足債，尚欠界天嶺。", "老矣且倦遊，歸期行可請。"]}