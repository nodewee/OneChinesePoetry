{"author": "范成大", "period": "宋", "type": "诗", "title": "曉出古城山", "paragraphs": ["落月墮眇莽，殘星澹微茫。", "竹輿亂清溪，飛蓋入嵐光。", "松檜霧靄濕，桑麻風露香。", "空翠滴塵纓，何必濯滄浪。", "山家亦早作，迨此朝氣凉。", "林深無人聲，木末炊煙蒼。", "離離瓜芋區，肅肅棗栗場。", "田園古云樂，令我思故鄉。", "墟市稍來集，筠籠轉山忙。", "吏事亦挽我，歸路盤朝陽。"]}