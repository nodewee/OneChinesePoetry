{"author": "范成大", "period": "宋", "type": "诗", "title": "次諸葛伯山贍軍贈別韻", "paragraphs": ["歙維羣山囿，漫仕富英傑。", "清標照人寒，玉筍森積雪。", "嗟余獨委瑣，無用等木屑。", "又如道傍李，味苦不堪折。", "歸舟坐成泛，去馬亦已刷。", "三年風波險，盡付一笑閲。", "惟君同懷抱，各坐天機拙。", "我家鴟夷子，竹帛照吳越。", "雲仍無肖似，頫首媿前哲。", "若家卧龍公，事業管蕭埒。", "期君踵祖武，勿惜兒女別。", "言狂舉白浮，醉倒霜松折。"]}