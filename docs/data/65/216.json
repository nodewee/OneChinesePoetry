{"author": "范成大", "period": "宋", "type": "诗", "title": "送通守林彥强寺丞還朝", "paragraphs": ["鴈蕩之山天下無，奔岸絕壑不可圖。", "地靈境秀有人物，新安府丞今第一。", "紛綸草木變暄寒，竹節松心故凜然。", "窮山薄宦我無恨，識公大勝荆州韓。", "梅風漲溪綠如酒，曉插檣烏上南斗。", "只今廣厦論唐虞，斟酌正須醫國手。", "秀眉津津雙頰丹，想看鳴佩翔九關。", "諸公倘欲持公議，莫遣此賢思故山。"]}