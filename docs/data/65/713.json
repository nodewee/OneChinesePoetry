{"author": "范成大", "period": "宋", "type": "诗", "title": "釣池口阻風迷失港道", "paragraphs": ["回風打船失西東，柁癡櫓弱無適從。", "三老號呼鐵纜墜，招頭撾鼓驅魚龍。", "千篙撐折百丈斷，日暮稍與洪相通。", "推移尋尺力千里，時有黄帽來言功。", "康莊大逵世不乏，乃獨蹇産濤波中。", "一官橫起險易相，剎那憂喜隨兒童。", "漲湖連天遠目斷，且復加飯追萍蓬。", "蒲團坐暖看香篆，作止任滅如頑空。"]}