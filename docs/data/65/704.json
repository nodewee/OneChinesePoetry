{"author": "范成大", "period": "宋", "type": "诗", "title": "連日風作洞庭不可渡出赤沙湖", "paragraphs": ["金沙堆前風未平，赤沙湖邊波不驚。", "客行但逐安穩去，三十六灣漲痕生。", "滄洲寒食春亦到，荻芽深碧蔞芽青。", "汨羅水飽動荆渚，嶽麓雨來昏洞庭。", "大荒無依飛鳥絕，天地惟有孤舟行。", "慷慨悲歌續楚些，彷彿幽瑟迎湘靈。", "黄昏慘淡檥極浦，雖有漁舍無人聲。", "冬湖落𤃩此蹔住，春潦怒長隨傭耕。", "吾生一葉寄萬木，況復搖落浮滄溟。", "漁蠻尚自有常處，羈官方汝尤飄零。"]}