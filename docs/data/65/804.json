{"author": "范成大", "period": "宋", "type": "诗", "title": "遂寧府始見平川喜成短歌", "paragraphs": ["峽之西，遂之東。", "更無平地二千里，惟有高山三萬重。", "不知誰人鑿混沌，獨此融結何其工。", "我本江吳弄水月，忽來踏徧西南峰。", "不知塵界在何許，但怪星辰浮半空。", "直疑飛入蝶夢境，此豈應有人行蹤。", "今朝平遠見城郭，云是東川軍府雄。", "原田坦若看掌上，沙路浄如行鏡中。", "芋區粟壠潤含雨，楮林竹徑凉生風。", "將士懽呼馬蹄快，康莊直與錦里通。", "半年崎嶇得夷路，一笑未暇憐飄蓬。"]}