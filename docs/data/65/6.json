{"author": "陸游", "period": "宋", "type": "诗", "title": "綿州録參廳觀姜楚公畫鷹少陵爲作詩者", "paragraphs": ["我來訪古涪之濱，不辭百罔冀一真。", "走馬朝尋海椶館，斫膾夜醉魴魚津。", "越王高樓亦已換，俯仰今古堪悲辛。", "督郵官舍最卑陋，棟撓楹腐知幾春。", "巋然此壁獨亡恙，老槎勁翮完如新。", "向來劫火何自免，叱呵守護疑有神。", "妖狐九尾穴中國，共置不問如越秦。", "天時此物合致用，下韝指呼端在人。", "會當原野灑毛血，坐令萬里清烟塵。", "老眼還憂不及見，詩成肝膽空輪囷。"]}