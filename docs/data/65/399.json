{"author": "范成大", "period": "宋", "type": "诗", "title": "與王夷仲檢討祀社", "paragraphs": ["殘夜露如雨，秋氣淒以分。", "牆西雲正黑，跕跕墮金盆。", "良耜酢西成，豆籩蓊芳芬。", "去年歲大祲，小家甑生塵。", "疫鬼投其巇，虐甚溺與焚。", "皇慈降清問，下招離散魂。", "調糜鬻藥石，黑簿回春溫。", "德馨典神天，秋稼如雲屯。", "社公亦塞責，醉此豐年樽。", "神兮率舊職，爲國憂元元。", "自今歲其有，驅癘蒼煙根。"]}