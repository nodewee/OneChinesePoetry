{"author": "范成大", "period": "宋", "type": "诗", "title": "崇德廟", "paragraphs": ["雪山南風融雪汁，化作岷江江水來。", "不知新漲高幾畫，但覺樓前奔萬雷。", "天教此水入中國，兩山辟易分道開。", "我家長川到海處，却在發源傳酒杯。", "人生幾屐辦此役，遠遊如許神應咍。", "東歸短棹昨已具，明日發船撾鼓催。", "灘平放溜日千里，已夢鱠鱸如雪堆。", "丹楓繫纜一回首，玉壘浮雲安在哉。"]}