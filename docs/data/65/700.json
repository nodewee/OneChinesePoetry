{"author": "范成大", "period": "宋", "type": "诗", "title": "寄題潭帥王樞使佚老堂", "paragraphs": ["孺子滄浪濯纓處，千載新堂來卜鄰。", "潦收無波徹底靜，東湖之水堂中人。", "濛陽花譜勝洛下，竹西藥闌來海瀕。", "新篁綠沉桂丹渥，嶽立奇石蒼苔皴。", "賞心滿眼伴閉戶，天風夜下扶車輪。", "胸中種蠡妙經濟，鬢鬚白雪朱顔春。", "蒼生未佚身未老，斯堂未可忘斯民。", "四年西略可萬世，孤撐獨立扛千鈞。", "匹馬幡幡恃天日，危言岌岌愁鬼神。", "浮生蚤休信不惡，持此欲去非吾聞。", "客遊瀟湘逢騎吹，知公已爲蒼生起。", "公今少勞佚者多，湛輩乃可寒江蓑。"]}