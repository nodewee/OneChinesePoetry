{"author": "范成大", "period": "宋", "type": "诗", "title": "送李徽州赴湖北漕", "paragraphs": ["徂徠千丈松，閲世聳絕壁。", "高標上霄漢，峻節貫金石。", "惟有孤生竹，亭亭附微植。", "月夜借清景，春朝分秀色。", "託根未渠央，萬牛挽山澤。", "昂藏轉江湖，夷路入王國。", "明堂五雲上，一柱屹天極。", "可望不可攀，清都與塵隔。", "依然此清士，空山淡愁閴。", "悲吟發清籟，搖蕩風雨夕。"]}