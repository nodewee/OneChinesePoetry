{"author": "范成大", "period": "宋", "type": "诗", "title": "刺濆淖", "paragraphs": ["峽江饒暗石，水狀日千變。", "不愁灘瀧來，但畏濆淖見。", "人言盤渦耳，夷險顧有間。", "仍於非時作，未可一理貫。", "安行方熨縠，無事忽翻練。", "突如湯鼎沸，翕作茶磨旋。", "勢迫中成漥，怒霽外始暈。", "已定稍安慰，儵作更驚眩。", "漂漂浮沫起，疑有潛鯨噀。", "勃勃駭浪騰，復恐蟄鼇抃。", "篙師瞪褫魄，灘戶呀雨汗。", "逡巡怯大敵，勇往決鏖戰。", "幸免與齎入，還憂似蓬轉。", "驚呼招竿折，奔救竹笮斷。", "九死船頭爭，萬苦石上牽。", "旁觀兢薄冰，撇過捷飛電。", "前余叱馭來，山險固嘗徧。", "今者擊檝誓，豈復憚波面。", "澎澎三峽長，颭颭一葦亂。", "既微掬指忙，又匪科頭慢。", "天子賜之履，江神敢吾玩。", "但催疊鼓轟，往助雙櫓健。"]}