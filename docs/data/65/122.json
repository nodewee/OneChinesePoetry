{"author": "范成大", "period": "宋", "type": "诗", "title": "曉自銀林至東灞登舟寄宣城親戚", "paragraphs": ["曉山障望眼，脈脈紫翠橫。", "澄江已不見，況乃江上城。", "結束治野裝，木末浮三星。", "羸馬隴頭嘶，小車谷中鳴。", "亭亭東灞樹，練練綠浦明。", "篙師笑迎我，新漲沒蘋汀。", "徑投一葉去，雲水相與平。", "聊將塵土面，照此玻瓈清。", "懷我二三友，高堂晨欲興。", "風細桐葉墮，露濃荷蓋傾。", "凝香繞燕几，安知路傍情。"]}