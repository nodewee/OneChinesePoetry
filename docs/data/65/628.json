{"author": "范成大", "period": "宋", "type": "诗", "title": "次韻陳仲思經屬西峰觀雪", "paragraphs": ["仙人灕江遊，剪水馮夷宮。", "賓友來鄒枚，寒轡搖冬瓏。", "起望天南陲，玉沙滿長風。", "越人來省識，把酒酹層空。", "從來嶠南北，人謂將無同。", "那知梁園霰，飛入瑞露中。", "幕府有清士，尋僧上西峰。", "六花信娟巧，未及五字工。", "我亦滌冰硯，課虛貴新功。", "莫嗤兩臞儒，毫端尚清豐。"]}