{"author": "范成大", "period": "宋", "type": "诗", "title": "重遊南嶽", "paragraphs": ["捨舟得馬如馭氣，步入青松三十里。", "我從蠻嶺瘴煙來，不怕雨雲埋嶽趾。", "憶昔南征款廟庭，往來無恙神所祉。", "當時已有歸田願，帝臨此心如白水。", "煌煌南正館於東，手握八觚溫玉璽。", "駿奔灊霍左右輔，好生不殺扶炎紀。", "崇禋竣事曉壇空，躋攀小試青鞋底。", "不知雲磴幾千丈，但見漫山白龍尾。", "石頭招我上南臺，瑞應闌干天半倚。", "福嚴鐘聲過橋來，彷彿三生如夢裏。", "堂中尊者已先去，苔鎖巖扉何日啟。", "竹嫌磽确老逾瘦，松畏高寒蟠不起。", "癯儒尚病怕深登，幽討未窮行且止。", "我評七十二高峰，鬰律穹窿少觀美。", "儼然可瞻不可玩，往往雄尊如負扆。", "乃知嶽鎮蓋深厚，不與他山爭秀偉。", "區區獻狀眩兒童，乳洞淡巖真戲耳。"]}