{"author": "范成大", "period": "宋", "type": "诗", "title": "次韻時敘賦樂先生新居", "paragraphs": ["愚士繁俗如囚奴，至人遺形與化俱。", "紛紜覺夢不可辨，蘧蘧栩栩知誰歟。", "百年如泡亦如電，剛欲鑄鐵充門樞。", "列仙之臞墮山澤，一席三椽良有餘。", "平生嶔巇百戰勇，頓挫久已歸夷途。", "光芒無用入詩句，青天白日轟雷車。", "松煤繭紙妙揮掃，芸香錦囊深貯儲。", "紫露雙瓶春夜醉，黄雲一稜秋田租。", "誰能摶扶北溟海，政爾歸卧南陽廬。", "鴻飛冥冥隔雲雨，弋人可慕不可呼。"]}