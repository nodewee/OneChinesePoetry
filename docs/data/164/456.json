{"author": "吳則禮", "period": "宋", "type": "诗", "title": "和蠟梅詩", "paragraphs": ["江邊一樹垂垂花，酒杯曾覓黄公家。", "誰教五出作黄蠟，六出休論屬尤物。", "鼻端有竅儂自知，羣兒空誦詩人詩。", "天公與花不與葉，要遣孤芳作超絕。", "緬懷南徐江上山，醉入梅花海中眠。", "梅花亂落青鳥去，大是天公送君句。", "天公定不辜吾人，蠟梅句法聊付君。", "禅牀僧几夢吳越，煮菜從來滿齋鉢。"]}