{"author": "周行己", "period": "宋", "type": "诗", "title": "原武祈雨有應呈諸同僚", "paragraphs": ["嗷嗷憂旱魃，懇懇叩神祠。", "自疏官多曠，無辜歲莫饑。", "奇峰俄變黑，甘液遽如篩。", "雷電寧無物，風雲自有師。", "荒郊回沃壤，榮穗發萎枝。", "攝邑乖爲政，同僚實副時。", "民心惟禮義，邦本繫安危。", "食足無他事，恩餘及我私。", "白看雲子粒，滑想杜陵匙。", "拂拭萊蕪甑，香炊定可期。"]}