{"author": "王當", "period": "宋", "type": "诗", "title": "何源秀才爲予畫山水圖覓詩", "paragraphs": ["孤峰特立何巉巉，勢與霄漢高兩參。", "左蟠右列分嶺岫，儼若至尊朝子男。", "怪予蝸室不盈丈，欲有異境超塵凡。", "素縑掛壁故妥帖，平地作此千嵌巖。", "雲蒸霧結深莫測，長林大麓亂不芟。", "想當變怪蟄龍虎，中有窟穴誰能探。", "將崩未崩江動石，欲去不去風滿帆。", "山坳林闕見天際，隱約萬里橫煙嵐。", "嗟予質性素山野，視此丘壑心益耽。", "斗升之粟真秣莝，野馬垂耳就轡銜。", "西山爽氣日在望，吏卒侍側嚴若監。", "青鞋布襪棄不著，誰令自苦披青衫。", "頗羞漁父駐短櫂，似笑大夫新被讒。", "寄言鳥獸倘可侶，吾將從汝棲林巒。"]}