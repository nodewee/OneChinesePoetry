{"author": "周行己", "period": "宋", "type": "诗", "title": "次君陟見志韵", "paragraphs": ["秋風颯颯吹寒雨，寒士畏寒不畏暑。", "杜陵四海無尺椽，頗思大屋連千礎。", "大庇天下寒士寒，小利猶能及雀鼠。", "平生志大不小用，未解從人問科舉。", "可憐時俗喜儇媚，此道悠悠付何所。", "不如歸來負寒日，食芹得味絕不去。", "人生何處無一飯，飽卧便便腹如鼓。"]}