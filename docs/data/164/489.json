{"author": "吳則禮", "period": "宋", "type": "诗", "title": "又次竹枕韻", "paragraphs": ["銜蟬慣惱平頭奴，遙取魚肉豐其膚。", "胡爲掉尾懶相乳，化作青士形已枯。", "試拈支頭當陶瓦，不許卞璞登氍毹。", "猶能攫拏翻鼎無，踞視穿墉疑欲圖。", "涎流潑潑穿長蒲，夫人一笑呼與娱。", "摩挲初欲論夢事，有底耽耽而睢盱。", "偶從蠻藤落吳會，鄊縣直過青草湖。", "老夫得此良自稱，熟睡不管癡兒呼。"]}