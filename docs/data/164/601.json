{"author": "吳則禮", "period": "宋", "type": "诗", "title": "寄江仲嘉", "paragraphs": ["憶昨南宮戰，鶱騰實妙年。", "操戈萬人廢，受鎧百城連。", "器敵南溟大，姿逾白璧堅。", "一官聊負弩，四部合磨鉛。", "取友何蕃俊，論交鮑叔賢。", "未聆歌出谷，俄忽愧沉淵。", "識字今奚補，能詩昔謾傳。", "且酬持釣手，那問買山錢。", "軒冕亦姑爾，林泉寧偶然。", "鳴蛙當鼓吹，短褐等貂蟬。", "蹭蹬甘垂翅，虺尵罷著鞭。", "紉蘭徒自好，懷瑾復誰憐。", "末路成悲咤，微軀任棄捐。", "塵埃避烏几，香火付華顛。", "泫露滋籬槿，飛霜墮渚蓮。", "幽畦方寂歷，寒蝶正便嬛。", "揮麈晚洲外，騎鯨高浪前。", "尚思終夜語，獨想對牀眠。", "鴈逝聞號月，漁歸覺扣舷。", "劇談容促膝，痛飲或差肩。", "江闊尊罍净，樓空雲水鮮。", "解衣尋窈窕，脱足弄潺湲。", "柁轉峰巒碎，帆收橘柚圓。", "捫蘿且扶憊，曳策毎争先。", "茗椀遇清賞，齊盂逄舊緣。", "偶拈居士句，嘗悟祖師禪。", "風雨侵芳棟，荆榛翳石田。", "病宜籃輿穩，嬾任角巾偏。", "飯共長腰米，羮分縮項鯿。", "故情才欵欵，隻影遽翩翩。", "落木非淮樹，殘霞只楚天。", "感時腸屢絕，望遠涕頻懸。", "古堞哀笳動，平沙倦翼還。", "野流晴衮衮，汀日淡涓涓。", "豈謂遊梁駕，來看下峽船。", "詎慚門有席，敢嘆坐無氈。", "陶謝格彌老，歐虞體更妍。", "定應隨驛使，時到草堂邊。"]}