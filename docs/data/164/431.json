{"author": "吳則禮", "period": "宋", "type": "诗", "title": "少馮約同趙伯山飲贈伯山", "paragraphs": ["頃聞趙伯山，亦復哦其詩。", "今者得會面，真能解人頤。", "往時黄宜州，句法天下奇。", "平生老婆相，不救枯腸饑。", "或架屋下屋，辛苦僅得皮。", "君看趙伯山，獨將聖僧騎。", "維舟都梁岸，捉手那復疑。", "歡然悅情話，似有宿昔期。", "吾友呂少馮，辦此一笑嬉。", "莫論夜如何，明發當語誰。"]}