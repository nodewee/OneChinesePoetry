{"author": "吳則禮", "period": "宋", "type": "诗", "title": "贈泗州楊吉老", "paragraphs": ["先生箇中人，百骸一破甑。", "端憎屐滿門，姑現維摩病。", "枕邊黄帝書，大笑毉多盧。", "酬對雖種種，而我初如如。", "要喫十方飯，不擔叢林板。", "久入無碍禪，遂具通身眼。", "客來據胡床，喚婢傳酒觴。", "深藏世諦舌，浩歌看屋梁。", "孔兄掉頭去，寧復挽渠住。", "未辦作癡兒，戶樞以鐵鑄。"]}