{"author": "吳則禮", "period": "宋", "type": "诗", "title": "贈夷白介然", "paragraphs": ["頃游古新秦，打包過黄河。", "跛跛登摧車，白髪仍荷戈。", "行人十七八，兒女載駱駞。", "戍鼓已斷腸，况乃有邊歌。", "歸來見二老，壞衲夙昔磨。", "舉頭僧伽塔，便如到補陀。", "軟語作許甘，耄矣所得多。", "隨堂一鉢飯，捫腹端無他。", "度淮太早生，船鼓將鳴鼉。", "且置茶鐺事，誰獨相詆訶。"]}