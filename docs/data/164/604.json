{"author": "吳則禮", "period": "宋", "type": "诗", "title": "簡王長元次元時復欲入都", "paragraphs": ["跛跛鬢毛短，娟娟春日長。", "繁花麗澤國，疊鼓摻漁陽。", "喚婢理雙屩，遣兒謀一觴。", "惟知作寒食，那復問殊方。", "石鼎官芽滑，銅盆井水凉。", "有時拈拄杖，隨意坐胡牀。", "涏涏定巢尾，咬咬求友吭。", "籃輿元落眼，豆飯或撐腸。", "楚柁連江色，淮天著鴈行。", "關儂五斗粟，老子復游梁。"]}