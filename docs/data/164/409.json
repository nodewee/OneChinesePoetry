{"author": "吳則禮", "period": "宋", "type": "诗", "title": "泗州南山贈呂少馮", "paragraphs": ["跛跛踐危磴，行行把長蘿。", "拊兹都梁岑，睨彼淮水波。", "花木春娬麗，杖屨吾蹉跎。", "輦轂端不遠，舟檝今如何。", "寒泉聚陰竇，落景輸陽坡。", "求羣有頡頏，捉臂無詆訶。", "峰巒會撩客，腰脚強作魔。", "送眺吳楚迥，遐想江湖多。", "情親故人健，齒脫老語訛。", "拍手蒼翠上，一笑忘負痾。"]}