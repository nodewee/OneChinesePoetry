{"author": "元勛", "period": "宋", "type": "诗", "title": "題白帝廟詩並序", "paragraphs": ["楚山中到三峽開，長江浩浩從西來。", "奫淪巨浸吞萬派，淫預傑立高崔嵬。", "鯨波回薄山羊角，征鼙摻疊鳴春雷。", "蹴石巖壁勢益狠，怒濤駭浪爭鳴豗。", "舟師絕叫不容瞬，風滿孰敢施檣桅。", "龍驤蒙衝量萬斛，梢濆撇漩如枯荄。", "昔聞有神司正直，江潭祠宇留山隈。", "羞牢釃斝薦誠懇，幽鑒冀蒙神所哀。", "跋柁鼓檝駛東騖，忽忽已過巫陽臺。", "巴徼炎瘴晝如霧，湯燖赫日昏風霾。", "欻然晴皎射峭壁，翠光冶灧無纖埃。", "聯娟嵐光落衣袂，飛雲容與風䬐䬐。", "祝融之祥古亦有，神之報與良豐哉。", "嗟余陷阱豈無謂，九死寧知禍有胎。", "觸機直前靡顧後，壬人資從或嫌猜。", "燎原之勢既炎烈，垂涎膏血如狼豺。", "盻刀陰顧肆舞勇，脅肩諂笑如詼俳。", "違道奸徑躐禁橐，盡網異議爲梯媒。", "旋踵已爲鬼矙室，俄驚白骨到蒼苔。", "人勝有時天亦宜定，肸蠁疏網常恢恢。", "險夷百折堅一節，君恩浩蕩天昭回。"]}