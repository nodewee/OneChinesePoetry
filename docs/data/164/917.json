{"author": "周行己", "period": "宋", "type": "诗", "title": "鍾離中散草書", "paragraphs": ["學書如學禪，心悟筆自到。", "若非賢達人，安能字畫妙。", "鳥跡不必傳，篆籀亦異好。", "草聖實奇偉，變化不可料。", "張顛號神特，酒酣一脫帽。", "要識善用心，乃知皆同調。", "近世有鍾離，筆力絕能紹。", "不必衛夫人，自是過逸少。", "浩如觀波瀾，劃見鯨尾掉。", "宛轉或游龍，突兀忽峰峭。", "精逸一何有，信是得其奧。", "豈但揮端毫，亦足見風操。"]}