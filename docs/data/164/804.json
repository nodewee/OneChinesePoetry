{"author": "周行己", "period": "宋", "type": "诗", "title": "次天峰居士韵奉寄", "paragraphs": ["天峰靜者巢箕叟，著書不爲牛馬走。", "夜雨題詩寄日邊，觀者辟易皆縮手。", "嗚呼大雅久不聞，吾道悠悠付林藪。", "伏龍鳳雛人未知，腴田猥大皆稂莠。", "將軍爲志窮益堅，魯儒雖死不更守。", "鷦鵬有翅須摶風，苦李當道誰開口。", "京師車馬十二門，一日萬億無不有。", "吞腥啄腐何卒卒，正坐誚言芷漸滫。", "可憐惠施多才卿，不悟據梧瞑低首。", "功名浩蕩悵何許，置身謀慮苦不久。", "盍似淵明歸去來，不作折腰求五斗。", "飽食大人如肉山，衮衮奔馳氣如吼。", "東山野人氣亦芒，郎將自昔今獨否。", "誰能脂韋化百鍊，世態欻如屈伸肘。", "何時尊酒話疇昔，擊節新詩意非苟。"]}