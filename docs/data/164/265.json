{"author": "王當", "period": "宋", "type": "诗", "title": "德清宰俞居安自畫淵明圖", "paragraphs": ["門無車馬喧，逕有松菊陰。", "前窗面清泚，後戶依嶔岑。", "就使世俗工，猶足寫幽深。", "況今令尹賢，洞照先哲心。", "出處異軌轍，丘壑同胸襟。", "予知淡筆墨，良似無弦琴。", "先生如明月，瑩潔照古今。", "形模或能寫，光彩詎可臨。", "寥寥千古意，當向筆下尋。", "人心去典午，朝柄歸卯金。", "豈無康濟心，且賦歸來吟。", "天生卓犖姿，豈是甘山林。", "當今急英賢，四海待商霖。", "勉哉就功名，枯槁不足欽。"]}