{"author": "王當", "period": "宋", "type": "诗", "title": "戲畫古松真清齋前", "paragraphs": ["輪囷復離奇，不柏亦不栗。", "吾廬非夏社，嘉樹伊誰植。", "刳心謝吹噓，強骨餘霹靂。", "崢嶸歷風霜，偃蹇豈朝夕。", "客從何方來，一睹心眼惑。", "怪此蒼蛟龍，落莫依屋壁。", "不知造物工，輸寫入筆力。", "輕明絕纖埃，冥晦滴濃黑。", "皮堅皵鱗甲，葉老攢予戟。", "古工予不師，揮掃恣淋瀝。", "盤礴醉且狂，詎識韋與畢。", "雖云不造極，要自出胸臆。", "當知後凋操，不在翰墨跡。", "地瘠山骨出，天低雲氣逼。", "俯仰輒有礙，巨幹那能直。", "翻令棟梁姿，鬰屈自跼蹐。", "安得少陵絹，一掃二千尺。", "會看十八公，高壓三品石。"]}