{"author": "周行己", "period": "宋", "type": "诗", "title": "送畢之進狀元二首  其一", "paragraphs": ["春風不開花，吹雲翳白日。", "天寒食不足，江頭拾芋栗。", "我馬不敢驅，畏此霜霰密。", "君行當奈何，開帆轉飄忽。", "挽舟君且住，爲君一洗拂。", "今日此良會，他時未可必。", "我生鋤犁手，一飯願已畢。", "官曹雖强汝，今汝心若失。", "扁舟行亦歸，還我性曠逸。", "騎牛不騎馬，鼓腹吞溟渤。", "他年作霖雨，勿污我蓬蓽。"]}