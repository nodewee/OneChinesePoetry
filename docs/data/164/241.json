{"author": "高荷", "period": "宋", "type": "诗", "title": "上黄太史", "paragraphs": ["萬里南溪郡，黄香得賜環。", "盛名喧海內，摧翮返雲間。", "太史資誠峻，郎官選亦慳。", "朝廷才特起，堂奧援誰扳。", "一夢追前事，羣公厄後艱。", "中傷皆死禍，放逐罕生還。", "別駕之戎僰，僑居傍草菅。", "想知諳鳥道，聞說異人寰。", "楊子家元窘，王維室久鰥。", "鵩來心破碎，猨叫淚湲潺。", "達觀終難得，羈愁必易刪。", "衆情相惻憫，靈物自恬憪。", "迥閣澄秋晚，幽窗聳夜跧。", "蜀天何處盡，巴月幾回彎。", "墜履魂空斷，遺弓涕忽潸。", "石門凄殿楯，銅雀慘宮鬟。", "帝統聯仁聖，皇恩感艷頑。", "網羅疏黨禁，誅蔓掃朋姦。", "點檢金閨彥，凋零玉筍班。", "尚令宗廟器，遙隔鬼門關。", "拊髀咨詢及，含香誥命頒。", "笑談趨赤縣，吟詠落烏蠻。", "奏記懷東觀，移文頷北山。", "應將九遷待，未補七年閑。", "士愧千鈞弩，身謀五兩綸。", "退藏欣望氣，延仰竊窺斑。", "昌谷詞源窄，浯溪筆力孱。", "斵輪深類扁，投斧欲隨般。", "鵠卵真能伏，龍鱗敢冀攀。", "不嗔無紹介，試遣略承顔。"]}