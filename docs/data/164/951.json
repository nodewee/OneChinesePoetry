{"author": "司馬棫", "period": "宋", "type": "诗", "title": "妾薄命", "paragraphs": ["二月春風初不惡，後園桃李先春落。", "高堂去婦對花愁，君恩非輕妾命薄。", "憶昔三星光在天，煌煌車馬朱門前。", "結褵幸得事君子，願託絲蘿千萬年。", "履痕纔徧君家地，相看已覺君心異。", "門外新懽一破顔，室中舊愛雙垂淚。", "妾心比玉自堅貞，君眼如星到處明。", "女子睽離太山重，丈夫棄置鴻毛輕。", "莫誇綠髮紅顔好，女色由來何可保。", "君不見灞上鑾輿祓禊回，阿嬌已向長門老。"]}