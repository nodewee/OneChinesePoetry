{"author": "周行己", "period": "宋", "type": "诗", "title": "壽郡守", "paragraphs": ["仙系蘇門遠，英流富緒長。", "胚胎潜間氣，庭玉煥祥光。", "永日輝南陸，融風麗北堂。", "綵餘長命縷，香剩浴蘭湯。", "丹穴皆威鳳，荆山必豫章。", "精神森秀發，器質儼溫良。", "懿學傳經濟，嘉猷合贊襄。", "慶流多顯赫，筮仕早騰驤。", "遊刃無間劇，提衡絕否臧。", "高情薰愛日，勁節肅清霜。", "暫借朱轓出，行看皂纛揚。", "頌聲喧道路，輿望屬巖廊。", "時遇生申旦，官臨指李鄉。", "衆真金闕奏，滿郡玉爐香。", "强仕春秋富，昌朝事業芳。", "臣千君萬壽，賡載濟時芳。"]}