{"author": "周行己", "period": "宋", "type": "诗", "title": "憶歐段", "paragraphs": ["歲暮何所思，道南咸與籍。", "出門泥漫漫，跬步成乖隔。", "人情未免俗，節物復感迫。", "念我江海人，紓節慕古昔。", "少年弄柔翰，頗謂得所適。", "豈有軒冕心，况自便菽麥。", "人生不可意，變態忽如弈。", "狼藉太學生，俯就科舉責。", "居然五六載，頗不料損益。", "貧賤思富貴，富貴悲迫阨。", "所得九牛毛，置身豈良策。", "何如謝客兒，會稽卜佳宅。", "文章富貴心，山水樂幽僻。", "長安不可居，季冬猶絺綌。", "緬望悲故鄉，恨無晨風翮。", "寒窗九轉腸，紛亂不可繹。", "此意竟誰語，坐覺鄙吝積。", "不見二三子，詎可論肝膈。", "悠悠百世名，浩浩此生跡。", "離婁燭千里，盲不見咫尺。"]}