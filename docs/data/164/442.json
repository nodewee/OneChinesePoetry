{"author": "吳則禮", "period": "宋", "type": "诗", "title": "魯侯以上巳日宴高陽偶成長句", "paragraphs": ["羅幃繡箔凌蒼穹，揚飛白雪初濛濛。", "雲收海面吐朝日，漸射碧瓦光曈曨。", "聊停隼旆駐雙節，琥珀瀲灧黄金鍾。", "雛鶯乳燕弄清晝，幽香薄暮飄殘紅。", "遊絲芳草入望眼，天低旅鴈鳴嗈嗈。", "溪深漲渌浮畫棟，雨餘山色虚無中。", "修眉翠袖倚長笛，五馬矯首嘶春風。", "輕煙漠漠暝蘭檝，鷗鳥静不驚笙鏞。", "玉堂念昔掌帝制，文彩詎獨如醉翁。", "夜聽宮漏對蓮燭，突兀萬卷蟠心胸。", "雄辭妙語委椽筆，波濤洶洶來何窮。", "法嚴義古跨兩漢，磊落未許盤誥工。", "晚握銅魚坐虎帳，錦衣鐵騎懸刀弓。", "熊羆俯仰隨杖屨，棘門覇上真兒童。", "葛巾羽扇姑自適，指麾俎豆威羌戎。", "飲酣隱几騁談辯，逸氣凛凛侔銛鋒。", "氈裘辮髪豈足數，終使萬物歸埏鎔。", "塞垣佳景寄新詠，璀璨千丈垂晴虹。", "章江倦客謾歎息，轉徙八極猶孤蓬。", "登臨暫喜脱人境，安得健翮超寒空。"]}