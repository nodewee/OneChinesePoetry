{"author": "吳則禮", "period": "宋", "type": "诗", "title": "招李漢臣飲與漢臣别九年相視癯然各已翁矣", "paragraphs": ["平生三毛爾，鬢髪眉與鬚。", "奈何忽霜雪，星星欲無餘。", "手中木上座，枯槁正類渠。", "而我方兩忘，隱几者誰歟。", "是身那有堅，寢飯姑如如。", "舊持祖師令，似守商君書。", "老夫亦耄矣，戒律今全除。", "惟兹笑及嗔，二法元不殊。", "獨當招故人，濁酒滿眼沽。", "非徒洗離羣，且復澆索居。", "白魚良已佳，黄菊端未疏。", "肯來共情話，寧辭辦籃輿。"]}