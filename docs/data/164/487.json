{"author": "吳則禮", "period": "宋", "type": "诗", "title": "贈子發", "paragraphs": ["金銅仙人辭漢歌，近時作者嗟誰何。", "王侯之種合瑰詭，君復鼻高胸塊磊。", "著身丘壑謝幼輿，此事端憐卿輩無。", "口譚名理脚穿屐，手捉毛錐家四壁。", "平生三尺古錦嚢，掉頭不愛尚書郎。", "飽知得句要得眼，肯道挽弓須挽强。", "老夫天與覊臣骨，大笑癡兒曾咄咄。", "折牀舊喜存烏皮，渇釡初欣識黔突。", "未辦澆渠酒一尊，藜羮且可細論文。", "政思横說與豎說，莫廢本來微妙舌。"]}