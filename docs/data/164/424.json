{"author": "吳則禮", "period": "宋", "type": "诗", "title": "過歐陽元老草堂", "paragraphs": ["知子廊廟器，誅茅楚江邊。", "緬懷靖節意，心遠地自偏。", "綠髪走關塞，蹭蹬成華顛。", "老益抱孤操，冥鴻正翩翩。", "草堂足幽趣，茗飲共留連。", "新詩出錦囊，火齊堆我前。", "芙蕖頗秀發，灼灼初爭妍。", "解衣俯方塘，潑潑鮪與鱣。", "屋角升赤日，長空隨飛鳶。", "羽扇無停揮，聒耳憚鳴蟬。", "蠻簟敷龍牙，曲肱偶欹眠。", "輕風灑梁棟，爽氣回九天。", "壁間湖灘圖，百仞懸驚泉。", "詎復畏執熱，况若聞潺湲。", "時延遯世人，坐鼓薫風絃。", "得意委萬類，高軼象帝先。", "惟兹霜露零，黄菊輸金鈿。", "白眼望河漢，雲收月娟娟。", "濁酒可消憂，况乃數擊鮮。", "聊持魚枕蕉，脫屣秋水壖。", "商略周八極，落落遺簡編。", "誰言厭羈旅，便欲終殘年。"]}