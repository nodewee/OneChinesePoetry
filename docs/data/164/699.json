{"author": "吳則禮", "period": "宋", "type": "诗", "title": "次竹樽韻", "paragraphs": ["北湖飯豆病且癯，經年不問觴爲壺。", "誰令如許彭亨腹，時喚麴生澆老儒。", "此君風味美無有，會與淵明著名酒。", "侏儒飽死死非締交，仍挽皤罌作寮友。", "堂上燭滅渠快哉，一飲一石今塵埃。", "此君莫遣太孤絕，更須喚取鴟夷來。", "老年經丘尋壑意，痿痿羸羸殊少味。", "惟思著句與摩挲，徑就便便圖一醉。"]}