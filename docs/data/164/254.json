{"author": "晁詠之", "period": "宋", "type": "诗", "title": "初行山", "paragraphs": ["靄靄初蒸雲，落落欲墜石。", "山深多晚花，照水自紅碧。", "漁艇入煙小，松竹凌煙直。", "西風漾碧波，扁舟恣崎側。", "客從北方來，苦遭世俗迫。", "登臨雖夙願，山川多未識。", "浩蕩涉寒流，躋攀並蒼壁。", "捫蘿窺發道，踏逕窮人迹。", "清泉洗塵心，山鳥慣幽客。", "逸興良未已，日下千崖赤。", "十載孫承公，好具登山屐。"]}