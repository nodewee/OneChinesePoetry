{"author": "周行己", "period": "宋", "type": "诗", "title": "次韵張才叔蔡天復詹持國二月一日同步城南", "paragraphs": ["人生本自得，苦爲百慮疚。", "窮年燈火窗，鬰沒令人瘦。", "方春萬物作，欣欣共晴晝。", "步履聊出郭，疏散忘隘陋。", "當時二三子，來往心疏透。", "歡然共携手，住處同一簉。", "弱柳分已綠，小桃紅欲溜。", "細草軟宜籍，急流清可潄。", "杯傾野橋邊，酒從村店售。", "脫帽看晴雲，擊木雜鳴咮。", "或靜欲寂默，或狂忽騰蹂。", "野老愕僵仆，村童怪驚走。", "恐是天上仙，無乃人間秀。", "瀟洒羲皇上，磊落漢庭右。", "日暮欲返步，已行更引脰。", "此會得真率，他時渙邂逅。"]}