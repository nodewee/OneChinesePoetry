{"author": "吳則禮", "period": "宋", "type": "诗", "title": "贈趙聖源", "paragraphs": ["北湖河西來，繫船清洛尾。", "老眼便許奇，日日南山紫。", "脫身戎馬間，見此佳公子。", "手捉有錦嚢，胡牀教脫屣。", "劇談倚蒲團，勝處輒啟齒。", "非關偶追尋，臭味有相似。", "不知官如何，但說丘壑事。", "俗子初未侵，喚醒雲壑睡。", "古圖開巨然，茗椀同料理。", "落日望長空，西風鴈行起。"]}