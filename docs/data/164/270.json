{"author": "王當", "period": "宋", "type": "诗", "title": "戲畫松柏壁", "paragraphs": ["窮山數家聚，官況羈若旅。", "冰廳晝日永，眇眇誰與語。", "眷彼蒼髯生，結友得新甫。", "奮筆寫瑰姿，雙虬見牆堵。", "飽霜柯葉老，積日皮骨枯。", "上有雲垂天，慘淡閣寒雨。", "下有溪潄石，牽牛確絕埃土。", "材奇生長艱，根瘦卓立苦。", "交柯寒相依，雷陳共然許。", "分幹或相避，廉藺馴兩虎。", "信非同根生，要是歲寒侶。", "衆木猥連林，噲等何足伍。", "君看桃與李，穠麗相媚嫵。", "情態能幾時，紛紛可堪數。"]}