{"author": "周行己", "period": "宋", "type": "诗", "title": "題永寧傳舍", "paragraphs": ["浩浩車馬迹，往來各有求。", "而我亦何爲，行役不得休。", "驚風吹沙礫，草木春不柔。", "荒山相經互，渭水日悠悠。", "下馬古驛亭，開軒竹修修。", "颯颯爽氣入，得慰征途憂。", "移床取一息，摵摵如清秋。", "永願息鞍馬，何當具扁舟。", "我生湖海間，築居必清幽。", "城南五畝宅，山高水亦流。", "家園千木奴，不貴萬戶侯。", "既輸東皋稅，一飽亦易謀。", "藐然塵囂外，榮貴如浮漚。", "咄咄狂癡子，胡爲此淹留。"]}