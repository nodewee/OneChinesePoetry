{"author": "楊朏", "period": "宋", "type": "诗", "title": "玉泉院荔枝軒", "paragraphs": ["曾觀荔枝圖，幾費丹青粧。", "能紅能紫亦能綠，不能寫得天然香。", "曾讀荔枝譜，品品堪第一。", "較量滋味論高低，大抵聞名不聞實。", "我疑真宰推化工，安排百果分番紅。", "杏梅桃李不足數，先教碌碌隨春風。", "錦囊玉液相渾淪，百果讓作東南元。", "別有真香與味色，一時分付荔枝軒。"]}