{"author": "周行己", "period": "宋", "type": "诗", "title": "待李純如鄧子同", "paragraphs": ["誰云相知好，相知亦吾累。", "一夕不在眼，青燈已無寐。", "晚定李鄧交，付託足心地。", "嶷然諸儒中，百馬逢一驥。", "對我懷抱豁，軒眉得深意。", "昨朝分手出，冠带修人事。", "淹留久未返，終夕念乖異。", "摇落庭樹秋，虛窗發清吹。", "坐起無一歡，出門屢瞻跂。", "歸鼓朱絲弦，復理黄卷字。", "弦誦雖曰樂，其如心不遂。", "欻欲往從君，念無晨風翅。", "掃地焚香坐，聊以待君至。"]}