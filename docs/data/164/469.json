{"author": "吳則禮", "period": "宋", "type": "诗", "title": "同李漢臣賦陳道人茶匕詩", "paragraphs": ["諸方妙手嗟誰何，舊聞江東卜頭陀。", "即今世上稱絕倫，只數錢塘陳道人。", "宣和日試龍焙香，獨以勝韻媚君王。", "平生底處虀鹽眼，飽識斕斑翰林椀。", "腐儒慣燒折脚鐺，兩耳要聽蒼蠅聲。", "苦遭湯餅作魔事，坐睡只教渠喚醒。", "豈如公子不論價，千金争買都堂胯。", "心知二叟操鈐鎚，種種幻出真瑰奇。", "何當爲我調雲腴，豆飯藜羮與掃除。", "箇中風味太高徹，問取老師三昧舌。"]}