{"author": "吳則禮", "period": "宋", "type": "诗", "title": "觀賈表之獵", "paragraphs": ["軒軒大鷹腦，落落饑鶻拳。", "忽張六翮去，勢拉淮南天。", "賈侯實老俊，文字初著鞭。", "平生坐高飛，孤吟餞流年。", "收身事鞍馬，未愛冕有蟬。", "歸來對名妾，含笑脫兩鞬。", "能復飯斗米，白眼捉彘肩。", "玩世今種種，掉頭羞乞憐。", "儂也飽憂患，慣視跕跕鳶。", "澆寒一盃足，撐腸謝三鱣。", "惟樂不可過，快臂烏號還。", "徑横鐵如意，露頂催烹鮮。"]}