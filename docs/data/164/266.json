{"author": "王當", "period": "宋", "type": "诗", "title": "表兄丁行之俾予作山水一軸", "paragraphs": ["禿髪管城書不中，麝煤滿硯隨輕濃。", "煙雲變怪本無定，丹青故匪能形容。", "解衣盤礴無人久，妙迹於今復何有。", "揮毫要使真宰泣，嘆息初非癡絕手。", "遼東有人丁令威，去家得仙人暫歸。", "上界繁做異丘壑，安得長林大麓長追隨。", "聯翩大軸要予寫，敲冰不在鵝溪下。", "吾既不能爲喬松直幹摩蒼天，又不能爲小童一線飛紙鳶。", "萬里江山入平遠，喚取畫師閻立本。"]}