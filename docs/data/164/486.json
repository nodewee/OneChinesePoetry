{"author": "吳則禮", "period": "宋", "type": "诗", "title": "贈元暉", "paragraphs": ["南宮先生晚爲郎，學語小兒說元章。", "屋下架屋安足數，突過鍾王妙如許。", "平生韻語何處有，瀾翻舊識論詩口。", "不落鈐鎚或自憎，舉似癡兒真敝帚。", "誰當料理晉馬曹，詎復酬答視愈高。", "憑君快寫拄板相，政應頰上加三毛。", "阿暉詎獨愛奇字，徑割全牛烹大胾。", "筆墨須論顧陸間，豈止遠過楊契丹。", "痿癯我作老摩詰，惟子堪任來問疾。", "是事且置默然坐，舌端種種一時墮。"]}