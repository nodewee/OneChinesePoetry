{"author": "吳則禮", "period": "宋", "type": "诗", "title": "坰邀公卷煎茶", "paragraphs": ["阿坰手持都堂胯，百千硨磲未論價。", "渇心知我生塵埃，故遣一甌官茗來。", "上方井水絕世無，中𤃩谷簾定庸奴。", "徑當澆汝三尺喙，要著胸中萬卷書。", "外家典刑有諸老，封胡羯末端復好。", "皎如珊瑚在琳房，况迺薫以正焙香。", "阿坰性獨愛文字，望見俗物輒走避。", "雖然此事已可久，莫負從來鐵御史。"]}