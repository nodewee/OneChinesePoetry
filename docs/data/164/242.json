{"author": "高荷", "period": "宋", "type": "诗", "title": "國香", "paragraphs": ["南溪太史還朝晚，息駕江陵頗從款。", "綵毫曾詠水仙花，可惜國香天不管。", "將花託意爲羅敷，十七未有十五餘。", "宋玉門牆紆貴從，藍橋庭戶怪貧居。", "十年目色遙成處，公更不來天上去。", "已嫁鄰姬窈窕姿，空傳墨客殷勤句。", "聞道離鸞別鶴悲，藁碪無賴鬻蛾眉。", "桃花結子風吹後，巫峽行雲夢足時。", "田郎好事知渠久，酬贈明珠同石友。", "憔悴猶疑洛浦妃，風流固可章臺柳。", "寶髻犀梳金鳳翹，尊前初識董嬌饒。", "來遲杜牧應須恨，愁殺蘇州也合銷。", "卻把水仙花說似，猛省西家黄學士。", "乃能知妾妾當時，悔不書空作黄字。", "王子初聞話此祥，索詩裁與漫凄涼。", "只今驅豆無方法，徒使田郎號國香。"]}