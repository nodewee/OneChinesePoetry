{"author": "周行己", "period": "宋", "type": "诗", "title": "復用前韵奉酬夢符學錄", "paragraphs": ["子卿五言法，氣格厲勁秋。", "綿綿武功裔，尚不廢箕裘。", "洒然落妙語，一破萬古憂。", "文章本道德，作者通神謀。", "惜其命不達，白首猶飯牛。", "學者願識面，或比韓荆州。", "儒冠真誤身，未免妻子愁。", "長安游俠兒，生不辨田疇。", "儒有不黔突，此輩飫珍羞。", "左右夾燕趙，出入跨騏騮。", "富貴即稱賢，寧辨清濁流。", "乃知讀萬卷，不如持尺矛。", "斯言雖有激，亦爲智者投。", "古人願執鞭，如或不可求。", "君看授業生，已爲公與侯。", "颯然灌園翁，零落守舊丘。"]}