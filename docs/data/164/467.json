{"author": "吳則禮", "period": "宋", "type": "诗", "title": "戲作簡朱天球", "paragraphs": ["江頭雪花一尺圍，不妨屋角梅垂垂。", "江頭三日浪簸船，不妨老子被底眠。", "權奇突兀衆所嗔，大是箇中英特人。", "何曾論渠破與墮，餘生且辦擔板過。", "嗟我星星復種種，四十八年環堵夢。", "君看後省粱肉盤，只似蓽門葵莧供。", "莫云儂詩太愁絕，半世全凴毛頴脱。", "熟處難忘却自嫌，面目堪憎爲饒舌。", "腐儒諸方飽行脚，習氣偶存言語縛。", "獨憂湯餅喚睡魔，背貼蒲團鼻雷惡。", "拈時勿著文字相，肯對癡兒誇伎倆。", "屈宋真眼向前會，阿球端知有此事。"]}