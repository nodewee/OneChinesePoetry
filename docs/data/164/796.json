{"author": "周行己", "period": "宋", "type": "诗", "title": "送畢之進狀元二首  其二", "paragraphs": ["畢髯奇男子，未識已心與。", "獻策進英殿，脫略獨豪舉。", "二年襄陽幕，歸舟峴山渚。", "同事三日留，時時作險語。", "隆準帝王孫，蕭然好風度。", "詩書百萬卷，胸中莽迴互。", "平生蘇惠州，氣概頗自許。", "人生艱難際，政可觀去處。", "二子經濟才，用之則爲虎。", "髯公且爲客，王孫且爲主。", "明朝各天涯，歌眉爲誰嫵。", "柁師挽舟去，回首空南浦。", "莫笑參軍强，參軍定强否。"]}