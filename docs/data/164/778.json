{"author": "周行己", "period": "宋", "type": "诗", "title": "次韵李十七僧宜見過兼簡杜思誠", "paragraphs": ["坎壈客遊子，歲莫懷百憂。", "困若伏轅駒，未遇甘垂頭。", "志度藴剛潔，勁氣橫清秋。", "豈事稻粱唼，比翼黄鶴遊。", "人情憎遠客，言笑懷戈矛。", "有道死不泯，能易匈匈不。", "窮當志益堅，詎逐波上鷗。", "有杜莫逆交，有李山陽儔。", "日想文義會，夫我心則休。", "心休日月閒，忽忽時歲遒。", "俗子浪嗤詬，日夕競咆烋。", "圓鑿事方枘，固知不相謀。", "我徒方外士，汎若不繫舟。", "東西與南北，無入不優遊。", "至此願隨俗，俛眉愧前修。", "駕言歸去來，山寒不可留。", "薄俗利口實，斬斬非我侔。", "太息仰明月，忍作尋常流。"]}