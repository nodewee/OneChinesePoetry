{"author": "吳則禮", "period": "宋", "type": "诗", "title": "送曾公善赴定武", "paragraphs": ["關河落落孤鴻飛，燕然山南霜草齊。", "邊笳戍角自悲壯，千里不聞邊馬嘶。", "刁斗夜急虎帳静，皎皎隴月臨牙旗。", "轅門柳色壓毳幕，鐵甲十萬真熊羆。", "少年公子身許國，請佐帷幄辭龍墀。", "屯雲漸對白玉斝，密雪欲犯黄金覊。", "晚風蕭蕭近昜水，想見懷古當傾曦。", "連城笙鏞斷羽檄，往往横槊多新詩。", "雙輪稍蹉隔前坂，轉眄各在天一涯。", "吳鈎錦帯豈足贈，寄聲但有長相思。"]}