{"author": "王當", "period": "宋", "type": "诗", "title": "江侯邀予作山水書以贈之", "paragraphs": ["江侯樂山水，誓卜山水居。", "遊戲天目道，箬帽跨蹇驢。", "村童習識之，拍手笑且呼。", "行行不知顧，心與山水俱。", "于茲且幾年，所得應有餘。", "云胡不知厭，要予寫諸圖。", "昔者少壯日，戲墨謾妻奴。", "今衰眼目暗，筆硯久已疏。", "書來不得謝，督迫疇敢徐。", "圖成不自識，濃談恣所如。", "雲深霧莫測，中恐藏於菟。", "人生孰非幻，作觀隨有無。", "江侯樂山水，何考其真歟。", "作詩調江侯，江侯其曉諸。", "觀畢勿遽棄，醤瓿尚可糊。"]}