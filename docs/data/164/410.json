{"author": "吳則禮", "period": "宋", "type": "诗", "title": "朱涇寺", "paragraphs": ["冀馬日馳突，無地制奔放。", "來爭天東南，束手莫與抗。", "我航指四百，去之迷所向。", "十里望雲屋，遠意屬崑閬。", "尺五跬步天，丈六歡喜相。", "更參船子師，稽首問無恙。", "平生客江湖，半世狎烟浪。", "漁監選常登，釣尹職不曠。", "此手誤遮日，久矣翳塵妄。", "願師賜金篦，試與開眼障。"]}