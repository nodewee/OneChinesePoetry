{"author": "吳則禮", "period": "宋", "type": "诗", "title": "以淮白寄公卷", "paragraphs": ["淮魚潑潑初飽霜，赬尾寧數河之魴。", "即今誰獨可寄似，風味高徹惟曾郎。", "曾郎結髪傍輦轂，黄羊舊厭官廚肉。", "藜藿奚爲便作魔，九年雷繞羈臣腹。", "羈臣曩者僕射兒，裘馬詎省論輕肥。", "詩書堆牀四壁立，疇昔裋褐操鉏犁。", "儂亦大是窮相人，小黠不足癡無倫。", "江南江北白月底，簸弄扁舟天不嗔。", "正須晚菘冒香棖，餘生要此一釜羮。", "别來曷如姑問訊，看取老子終騎鯨。"]}