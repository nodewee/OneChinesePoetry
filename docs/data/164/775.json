{"author": "周行己", "period": "宋", "type": "诗", "title": "贈沈彬老", "paragraphs": ["永嘉人物衰，斯文久零替。", "學徒寡道心，日與風俗敝。", "我生衰敝後，上思千載事。", "實欲閭里間，一一蹈仁義。", "敬重鄉人情，翻遭俗眼忌。", "晚得沈夫子，學問有根柢。", "矯矯流輩中，頗識作者意。", "歡然慰吾心，歸此同好嗜。", "吾子更我聽，士也貴尚志。", "古道自足師，不必今人貴。", "荼苦不異畝，薰蕕不同器。", "所憂義理愆，何恤流俗議。", "進道要勇决，取與慎爲計。", "去惡如去沙，沙盡自見底。", "積善如積土，土多乃成巋。", "讀書要知道，文章實小技。", "子試反覆思，鄙言有深味。", "自非心愛合，安能吐肝肺。", "行行慎取之，紓節思遠大。", "豈但勸鄉閭，永爲斯民頼。"]}