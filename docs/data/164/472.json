{"author": "吳則禮", "period": "宋", "type": "诗", "title": "阿坰以歙鉢供太希先偶成", "paragraphs": ["君不見上公之鼎烹養牛，高足巨耳誰與儔。", "又不見便便瓦釡煮黄獨，媚此枵然轉雷腹。", "養牛大嚼良快意，老儒那有王侯鼻。", "黄獨飽火正可憐，自捉長鑱寧用錢。", "太希先，阿坰贈君北湖歙州鉢，天遣吾人箇中活。", "撐腸等取一生足，養牛何曾異黄獨。", "要須以鐵爲脊梁，才可提渠示諸方。", "應笑連牀並頭顱，五更戢戢聽木魚。", "太希先，爾時勿作隨堂解，真是窮年粥飯債。", "覊臣白髪無住著，瀹腐舂陳殊未錯。", "客來摩挲渾不嗔，慎勿觸我紅麒麟。", "南徐祖令儂自知，雪打西安嘗豆糜。"]}