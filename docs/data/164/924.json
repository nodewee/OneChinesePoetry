{"author": "周行己", "period": "宋", "type": "诗", "title": "述憶二十韵奉贈段公度歐陽元老", "paragraphs": ["少小從結髮，讀書懷古人。", "年未十四五，出走京洛塵。", "當時黌堂士，教我文章新。", "氣格一入俗，至今不復振。", "病驥思逸足，鞭策傷苦辛。", "切雲漫崔嵬，慚愧席上珍。", "邇來二三子，論交偶情親。", "以我忘疵賤，所得皆鳳麟。", "念我勤服義，嘉我能仁親。", "故此傾丹臆，誨我日諄諄。", "論詩到平淡，文師韓子純。", "學道貴能行，卓爾非因循。", "生平志已定，不復顧狺狺。", "脫略塵累縶，逝將游廣津。", "一披霧豹姿，豁然開我神。", "人生貴相知，願言結近賓。", "頗恨相得晚，甚知二子真。", "樂此臭味同，締好期終身。"]}