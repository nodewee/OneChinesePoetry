{"author": "周行己", "period": "宋", "type": "诗", "title": "寄魯直學士", "paragraphs": ["當今文伯眉陽蘇，新詞的皪垂明珠。", "我公江南獨繼步，名譽籍甚傳清都。", "達人嗜好與俗異，誰欲海邊逐臭夫。", "小生結髮讀書史，隠憫每願脫世儒。", "幾載俛首黌堂趨，爭唼粱藻從羣鳬。", "野人鼓瑟不解竽，悠悠舉目誰與娛。", "幸有達者黄與蘇，誰復跼蹐如轅駒。", "古來志士恥沈沒，參軍慷慨曳長裾。", "相知寧論貴賤敵，詩奏終使蘭艾殊。", "當時仲宣亦小弱，蔡公歎其才不如。", "乃知士子名未立，須藉顯達齒論餘。", "嬰兒失乳投母哺，當亦飲食瓊漿壺。"]}