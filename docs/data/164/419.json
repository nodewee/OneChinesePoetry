{"author": "吳則禮", "period": "宋", "type": "诗", "title": "贈王子和", "paragraphs": ["二年紫塞頭，日日思都梁。", "歸來向清淮，白魚初飽霜。", "走馬脫轡頭，搴旗向沙場。", "不如把蟹螯，欹帽呼酒觴。", "要聽阿燕歌，頹然倚胡床。", "姮娥一笑粲，韻此九月凉。", "緬懷去從軍，隻影天一方。", "誰令投老夢，猶咤登太行。", "采采東籬花，其香何揚揚。", "昭華喚驚鸞，玉支况在傍。", "自慚老不解，著句說小粧。", "獨知折齒屐，尚可追二王。"]}