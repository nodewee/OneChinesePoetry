{"author": "吳則禮", "period": "宋", "type": "诗", "title": "伯時三馬圖", "paragraphs": ["從來畫馬稱神妙，至今只說江都王。", "將軍曹覇實仲季，沙苑丞輩猶諸郎。", "龍眠老人亦畫馬，獨與三子遙相望。", "兩馬駢立真驌驦，一馬脱去仍騰驤。", "龍眠老人今則亡，嗚呼三馬誰平章。", "北湖居士兩鬢蒼，初無長吉古錦囊。", "飯豆不足將遊梁，手持三馬三太息，檣烏已復催船檣。"]}