{"author": "吳則禮", "period": "宋", "type": "诗", "title": "次子蒼寄余清老韻", "paragraphs": ["從來三仕及三已，總落道人坐定裏。", "滑稽社中黄髪將，詎與阿朔論輩行。", "平生芋魁曾未錯，粱肉寧殊腐腸藥。", "百年兀兀且飽睡，夢事有無渾不記。", "久甘袖手菩提坊，餓死肯踏狙公鄉。", "山林誰云跡如掃，天乞江湖娱此老。", "癯然且喫諸方飯，汝自矻矻儂晏晏。", "坐聽木魚人笑癡，政復朵頤成屢莞。", "要隨煙霧入窮溟，或置一牀如浄名。", "生憎阿秦六國印，蒲團禪板猶關情。", "眼邊雖言有黄卷，絕知口不談書傳。", "舊拈槌拂吾已許，喚取渠來姑語語。", "相望幾時懷抱惡，白玉爲丹堪咀嚼。", "且試車聲銅鼎湯，瀹茗徑可撩枯腸。", "此言何可束高閣，自謂過之一丘壑。"]}