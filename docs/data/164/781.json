{"author": "周行己", "period": "宋", "type": "诗", "title": "觀傅公濟胡志衡楚越唱和集因成短句奉贈", "paragraphs": ["清露凝百草，四海黄葉秋。", "遊子思故鄉，中夜攬衣裘。", "起坐不成寐，歎息銜百憂。", "久客豈其願，亦爲甘旨謀。", "平生少年日，睥睨氣食牛。", "秉志三皇前，展步狹九州。", "乃今已半百，尚有餓凍愁。", "生逢聖明代，不忍棄田疇。", "折節衆士底，足爲妻嫂羞。", "伯樂尚未遇，焉知非驊騮。", "觀其楚越集，迥覺出輩流。", "有如閱武庫，森然見戈矛。", "近者咸興作，無乃或暗投。", "五車空拄腹，一飽豈易求。", "不如臨洮子，匹馬萬戶侯。", "遇合各有時，莫笑東家丘。"]}