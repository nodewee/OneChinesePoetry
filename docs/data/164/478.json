{"author": "吳則禮", "period": "宋", "type": "诗", "title": "次朱天球贈吳茂先韻", "paragraphs": ["暮年挈挈儂與君，端覺高歌有鬼神。", "平生王恭無長物，此事逼人殊咄咄。", "戲談韁馬決鼻牛，夫子大是孫殷流。", "休言他日隨計上，且看南徐拍天浪。", "阿球高氣寧用論，爲卿三倒實飽聞。", "眼邊詎肯作懸特，葵藿撐腸方自嘿。", "屋頭雲錦秋水明，兀然隱几渠寧貧。", "詩書撩人姑把玩，只與毛錐爲老伴。", "紅塵著脚笑參差，索食祖仁那更疑。", "於世無堪大瓠種，獨可剖心如叔仲。", "江湖作意從之遊，老夫頗欲學操舟。", "清言解頤未云已，兒子屢驚雷遶齒。", "好事誰過揚子雲，一樽聊與細論文。", "政須林宗巾角折，仍要時時見顔色。"]}