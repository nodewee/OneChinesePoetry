{"author": "葛次仲", "period": "宋", "type": "诗", "title": "崑山慧聚寺集句", "paragraphs": ["全吳臨巨溟，青山天一隅。", "靜境林麓好，勝槩凌方壺。", "泓泓野泉潔，曖曖烟谷虛。", "攀雲造禪扃，躋險築幽居。", "道人刺猛虎，復來薙榛蕪。", "咄嗟檀施開，以有此屋廬。", "側疊萬古石，功就豈斯須。", "磥砢成廣殿，鬼工不可圖。", "有窮者孟郊，過此亦躊躇。", "賦詩留巖屏，詞律響瓊琚。", "我訪岑寂境，幸與高士俱。", "時升翠微上，凉閣對紅蕖。", "岸幘偃東齋，果藥雜紛敷。", "上方風景清，華敞綽有餘。", "高窗瞰遠郊，萬壑明晴初。", "賞愛未能去，頳霞照桑榆。", "老僧道機熟，閑持貝葉書。", "秉心識本源，高談出有無。", "茗酌待幽客，頓令煩抱舒。", "儒道雖異門，意合不爲殊。", "抖擻垢穢衣，惟有牟尼珠。", "餘生願休止，投策謝歸塗。"]}