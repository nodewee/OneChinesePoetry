{"author": "吳則禮", "period": "宋", "type": "诗", "title": "贈江貫道", "paragraphs": ["即今海內丹青妙，只有南徐江貫道。", "孤峰疊巘真自奇，老樹滄波亦復好。", "扶杖時來問麴生，戲捉毛錐吾絕倒。", "龍眠居士喚不譍，世上從交韋偃少。", "一生管城良有味，彈琴寧論老會至。", "時調白羽臂烏號，楊葉曾穿有能事。", "獨憐老子跛跛歸，故遣七絃聲作雷。", "老子從來知賀若，爲我剩彈烏夜啼。"]}