{"author": "周行己", "period": "宋", "type": "诗", "title": "雨中有懷", "paragraphs": ["世態紛戢戢，客愁亦不盡。", "坐窗木榻穿，百慨逢一哂。", "觸眼敗人意，喜事日益泯。", "小暑三日熱，重我憂躁疢。", "崇朝一雨洗，意氣覺清緊。", "焚香强起坐，曲肱聽鳴蚓。", "出門復有觀，物色相蠢蝡。", "危芳墮簷牙，水螾上階楯。", "失勢蛛墜網，得時朽蒸菌。", "矜飛啄泥燕，戢翼翔雲隼。", "此理復誰論，中腸紛結縝。", "懷我平生好，意得如合吻。", "歐段屈薄宦，有如驥服靷。", "兖李困諸生，豪氣浮海蜃。", "華李本達識，磊落忘畦畛。", "忼慨任關西，開口見肝腎。", "高蹈潘逸士，未能趨縣尹。", "小王頗清修，對策如射埻。", "復有孫夫子，未許連車軫。", "聚散各異處，單車謝推引。", "言笑誰與歡，思逝如抽筍。", "作詩當晤言，爲我發大辴。"]}