{"author": "周行己", "period": "宋", "type": "诗", "title": "征婦怨", "paragraphs": ["嫁君苦太遲，別君苦太早。", "官行有程期，不得暫相保。", "妾有嫁時衣，金縷光葳蕤。", "送君即遠道，數日望君歸。", "君去竟何許，君歸竟何長。", "昔爲膠與漆，今爲參與商。", "朝看雲間雁，暮看水底魚。", "雁魚過幾許，何處寄君書。", "有食不下咽，有衣不被體。", "夜回九轉腸，日下千行淚。", "階前萱草長，奩內粉黛空。", "萱草不解憂，粉黛爲誰容。", "人生若朝露，顔色豈長好。", "况乃懷憂愁，憂愁復易老。", "及春不開花，結子待何時。", "君在須早歸，妾在長相思。", "妾不願君富貴，妾只願君賤貧。", "賤貧足相保，富貴多棄舊。", "妾不願君成功，妾只願君早歸。", "早歸及年少，功成妾已老。", "君去妾二八，容顔花莫如。", "肌白不著粉，色紅不施朱。", "即今君尚未酬勳，妾年二十已有餘。"]}