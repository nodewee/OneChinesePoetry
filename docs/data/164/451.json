{"author": "吳則禮", "period": "宋", "type": "诗", "title": "續百憂集行", "paragraphs": ["少陵昨者百憂集，但言兒啼四壁空。", "覉臣即今百憂集，永痛母氏崩心胸。", "疇昔罪臣投荆州，板輿惴惴那得留。", "老人端已怕勞事，况乃離别酸鼻頭。", "荆州破屋冷似鐵，眼邊種種那堪說。", "縛竹爲瓦安得完，往往稀間過霜雪。", "母氏癯然由暑熱，喘卧十日遽死訣。", "至斯極矣其予乎，毎輙念此骨欲折。", "九重陛下仁如天，逢赦却上沙市船。", "飽聞荆江西江惡，舉家性命實可憐。", "餘生休論飯不足，今費君王嶽祠禄。", "母氏棄我如許時，殊方只有看雲哭。", "賀公吳語慎莫嫌，渠自山陰一茅屋。", "痩妻稚子姑團欒，此叟堆灰未窮獨。"]}