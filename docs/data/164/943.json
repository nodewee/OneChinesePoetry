{"author": "司馬槱", "period": "宋", "type": "诗", "title": "風水洞", "paragraphs": ["藤梢蔓荒寒，蘚花陰空青。", "窈窕石竇中，兩耳風雨并。", "初聞聲蕭騷，活火急銅瓶。", "再聽逗餘響，萬羽起寒汀。", "我疑此山空，石脚連滄溟。", "中有蛟龍蟄，鼻息隠雷霆。", "又迓仙翁去，丹竈留巖扃。", "至今爐鼎中，水火爭不停。", "山前老比丘，霜眉眼如螢。", "能傳古老語，濯我耳昕醒。", "便欲慰塵凡，脫我隨爽靈。"]}