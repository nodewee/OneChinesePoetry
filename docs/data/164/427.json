{"author": "吳則禮", "period": "宋", "type": "诗", "title": "移菊", "paragraphs": ["愛此秋氣凉，捐書坐北戶。", "黄花手自栽，開花忽無數。", "朔風吹寒雲，色映茅簷暮。", "起立佇幽香，泥衣有零露。", "旋移霜中花，娛此羈旅人。", "白髮圖一笑，天公初不嗔。", "平生飽參鼻，宿昔應供身。", "老大無所著，幽花如絕倫。", "勝處那可已，聊復運意根。", "漉彼汁滓酒，澆兹葵莧唇。", "憑君辦好語，與招江海魂。", "端欲道逸想，緬焉難具論。"]}