{"author": "周行己", "period": "宋", "type": "诗", "title": "奉酬天復古風", "paragraphs": ["我生不愛言，欲言令人惡。", "總總乾坤內，抱此誰與託。", "昔者所親人，今或苦荼若。", "生交各分離，死交已冥漠。", "事非固必存，千載一轉脚。", "要知達士心，閱世等糟粕。", "不求萬法脫，不與萬法縛。", "索然天地中，去留如解籜。", "萬事豈足爲，而苦自結約。", "吾以此應世，方枘入圓鑿。", "何當得蔡侯，飄若雲中鶴。", "新詩近道要，如病飲良藥。", "上言古心人，次言時道薄。", "落落濟世志，拙者但駭愕。", "功名付吾子，我獨甘藜藿。", "誰知陋巷中，簞瓢有餘樂。"]}