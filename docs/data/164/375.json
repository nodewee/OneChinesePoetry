{"author": "釋梵言", "period": "宋", "type": "诗", "title": "送務紳禪者分衛歌", "paragraphs": ["豁靈明，開正道，脫卻多年骯臭破布襖。", "頂門一劄，眼睛便定動，如今識得無能老天。", "真智現，非作造，卷衲攜筇下雲嶠。", "直去廬陵化有緣，萬戶千門須徧到。", "禾山鼓，清平調，俯仰順從心一照。", "那邊若遇本色人，點著皆知妙不妙。", "子莫學，石頭老，書信不通行太早。", "得箇清源鈯斧兒，南臺石上鋤荒草。"]}