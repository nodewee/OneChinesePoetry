{"author": "吳則禮", "period": "宋", "type": "诗", "title": "憶昨呈元老", "paragraphs": ["憶昨參戎幕，交情子獨真。", "共爲關塞客，各負水雲身。", "跡遠金閨藉，衣沾玉壘塵。", "雕鞍暮横槊，錦幄曉行春。", "隱几軍書斷，登樓隴月新。", "鳴笳孤障底，落鴈古河濱。", "魯酒寒醅薄，燕姬翠黛頻。", "沙場供寫睇，戍角解傷神。", "白首投南國，青冥望北辰。", "山林方自屏，雞黍復相親。", "道舊嗟遊楚，論文偉過秦。", "高標識麟鳯，壯節見松筠。", "陋巷無車轍，扁舟有釣綸。", "悲秋把黄菊，取醉墮烏巾。", "藜藿良易足，圖書端不貧。", "一廛如可借，煩爲闢荆榛。"]}