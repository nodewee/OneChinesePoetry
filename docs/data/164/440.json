{"author": "吳則禮", "period": "宋", "type": "诗", "title": "閑居", "paragraphs": ["阿堵安用多，十年著一冠。", "且作楚州夢，從人憎鼻鼾。", "柴桑閑居詩，讀罷始永歎。", "鶬鶊幾時鳴，眷此春事闌。", "何以韻今日，朱絲發清彈。", "大部華嚴經，字字要飽觀。", "鞭筍真肥白，媚我晨炊盤。", "小君孟德耀，老夫梁伯鸞。", "端須如龐公，妻兒坐團欒。", "好作竹漉籬，未憂終歲餐。", "濃煎飯後茶，箇中良可安。", "宿昔逸羣句，慰渠舉似看。"]}