{"author": "吳則禮", "period": "宋", "type": "诗", "title": "次天啟贈浄名吳道人韻", "paragraphs": ["君名詎要書黄紙，兒曹安能相汝爾。", "平生胸中著丘壑，何曾輙作數日惡。", "看渠老死争名場，肩摩轂擊非儂郷。", "從來俗子貪著帽，露頂心知寡同好。", "可不與飯惟有卿，白眼未分遭題評。", "蘇郎六印蠶作蠒，劇飲濁醪適吾願。", "此事未容人遽知，百醜千拙人笑之。", "勝處豈徒論得髓，覿面端如傳器水。", "典刑真有阿度風，世上眼目無王龔。", "滄波老樹我亦愛，聞說津頭有船賣。", "斯人要是江左人，逕入坐牀寧肯嗔。", "星星種種旋非故，禪板蒲團只如許。"]}