{"author": "吳則禮", "period": "宋", "type": "诗", "title": "懷子西", "paragraphs": ["眼邊寒策良可親，我曹齪齪渠笑人。", "青鞋布襪有能事，喚取子西來細論。", "老夫箇裏得妙解，挈挈獨提彌勒袋。", "他日還炊何許糜，只今且煮南徐菜。", "八年吳頭并楚尾，痿痿羸羸饑不死。", "端無一物娱此生，天公乞與毛錐子。", "莫嗔朱顔漸殊故，且以粗言作依處。", "幾時雪片似車輪，著屐梅花海中去。"]}