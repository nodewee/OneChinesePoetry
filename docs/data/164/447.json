{"author": "吳則禮", "period": "宋", "type": "诗", "title": "田不伐玉磬歌", "paragraphs": ["田侯玉磬何瑰奇，吳子見之俄朵頤。", "宣王石鼓氣忽喪，摩挲篆刻還嗟咨。", "作止休論惟柷敔，曾窺兩階舞干羽。", "常臨罍洗薦清廟，獲邇天球親簋簠。", "緬懷戛擊良匪遙，少師汝曹疑可招。", "老儒詎復知肉味，惝怳便欲聞簫韶。", "正聲初滛器益訛，九州漸漸嬰兵戈。", "鬼神憤惋莫得秘，直恐世上遭詆訶。", "田侯憫我形影孤，明眼常云絕代無。", "是事寧殊衲衣底，啓齒須逢袒臂胡。", "即今陛下聖且仁，律呂從來惡奪倫。", "克諧八音有夔在，獨驚堯顙如高辛。", "人間詎睹荆山璞，碔砆難言合雕琢。", "憑君持入古銀臺，似說太常修雅樂。"]}