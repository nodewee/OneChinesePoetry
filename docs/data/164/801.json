{"author": "周行己", "period": "宋", "type": "诗", "title": "遷居有感示二三子", "paragraphs": ["四時忽代序，靡靡無停息。", "白露應節降，凉颸變晨夕。", "閒居二十載，遷徙靡寧日。", "鳥鼠有巢穴，我居無定室。", "田園固所乏，婚嫁何當畢。", "貧賤難爲好，仁義寡所匹。", "總總百年內，萬事安可必。", "人生七十稀，我今五十一。", "齒髮已彫喪，肌肉乏腴實。", "固窮吾素分，苟得鮮終吉。", "餘年當幾何，任運非得失。"]}