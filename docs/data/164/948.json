{"author": "司馬槱", "period": "宋", "type": "诗", "title": "洛春謠", "paragraphs": ["洛陽碧水揚春風，銅駝陌上桃花紅。", "高樓疊柳綠相向，綃帳金鑾香霧濃。", "龍裘公子五陵客，拳毛赤兔雙蹄白。", "金鈎寶玦逐飛香，醉入花叢惱花魄。", "青娥皓齒列吳娼，梅粉粧成半額黄。", "羅屏繡幕圍寒玉，帳裏吹笙學鳳凰。", "細綠圍紅曉烟濕，車馬騑騑雲櫛櫛。", "瓊蕊杯深琥珀濃，鴛鴦枕鏤珊瑚澀。", "吹龍笛，歌白紵，蘭席淋漓日將暮。", "君不見灞陵岸上楊柳枝，青青送別傷南浦。"]}