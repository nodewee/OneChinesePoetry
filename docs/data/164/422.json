{"author": "吳則禮", "period": "宋", "type": "诗", "title": "再至山陽", "paragraphs": ["北湖錐也無，四海一兒子。", "此生吾知之，不過老病死。", "五斗一強謀，要飽聊爾耳。", "禿髪猶讀書，盡勝種種事。", "初解行脚包，問訊長淮水。", "端欲洗枯腸，相見輒歡喜。", "將借官屋居，聊復置牀几。", "更煮楚州糜，尚欠淮南睡。", "手中楞嚴經，咀嚼真有味。", "姑降老鼻雷，豈復論字義。"]}