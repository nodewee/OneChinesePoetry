{"author": "吳則禮", "period": "宋", "type": "诗", "title": "贈希先", "paragraphs": ["太兄遠從方廣來，緊打脚綳帩草鞋。", "堂頭老人未相見，道眼心知如覿面。", "山間五百大弟子，僕射魯公辦能事。", "且燒湯鼎試中𤃩，憑仗阿先歸舉似。", "叢林梁棟權與洪，戲爲韻語亦復工。", "曾參陶謝得一滴，漆盂蔬筍要洗滌。", "白髪佳縗只要閒，夢想連牀六尺单。", "豈徒衲帔痿羸坐，共守團爐黄獨火。"]}