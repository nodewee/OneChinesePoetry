{"author": "吳則禮", "period": "宋", "type": "诗", "title": "次公采贈太希先密雲團韻", "paragraphs": ["道人祝融屩，胡爲墮南州。", "都無作相但粥飯，平生衲被姑蒙頭。", "曾郎手中大圓鏡，朵頤贈之非暗投。", "快燒銅缾作蟹眼，鑄成八載心如抽。", "吾行踽踽飽閲世，葵莧獨與衲子游。", "君來適逢小搖落，水天拍拍團滄州。", "喚醒北固龕底夢，擬披袈裟上扁舟。", "且澆玉川七椀句，仍洗船子三寸鈎。", "摩挲正焙連城璧，少林老僧初不識。", "他時一笑示靈源，五百比丘端失色。", "幽叢鮮鮮凉雨餘，亦有黄花净供無。", "知渠肉團久炯炯，玷翳渾滅如大珠。"]}