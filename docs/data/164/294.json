{"author": "張元孝", "period": "宋", "type": "诗", "title": "醴泉歌", "paragraphs": ["君不見齊城城西范公泉，曾照當年范公影。", "范公一去不復返，異時此地成佳景。", "先賢口澤氣尚存，甘棠遺愛誰能並。", "貌公遺像龕公泉，千年恒對佗山嶺。", "惟有此山見此公，後樂不廢林泉景。", "古來豪傑宦轍經，山川草木皆引領。", "不獨照耀翰墨光，抑且品題丹青炳。", "顧予昔忝宗伯省，諧世無術傷骨鯁。", "一年謫官此羈棲，數向寒泉挽修綆。", "冰壺日日潄瓊液，涓滴解使心常醒。", "平生頗味海內水，此與金山可並鶚。", "膏澤定有鬼神護，清流自與乾坤永。", "忽復飄然當去茲，泉聲引韻若爲哽。", "坎漥詎測源流深，鳥鵲空噪梧桐冷。", "君不見古人飲水必廉泉，臨流洗耳須清潁。", "嗟哉此水可洗心，往來祠下宜深省。"]}