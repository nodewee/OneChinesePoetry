{"author": "周行己", "period": "宋", "type": "诗", "title": "楊花", "paragraphs": ["楊花初生時，出在楊樹枝。", "春風一飄蕩，忽與枝柯離。", "去去辭本根，日月逝無期。", "欲南而反北，焉得定東西。", "忽然驚飆起，吹我雲間飛。", "春風無定度，却送下污泥。", "寄謝枝與葉，邂逅復何時。", "我願爲樹葉，復恐秋風吹我令黄萎。", "我願爲樹枝，復恐斧斤斫我爲椽榱。", "只願爲樹根，生死長相依。"]}