{"author": "釋梵言", "period": "宋", "type": "诗", "title": "示曇清侍者牧牛歌", "paragraphs": ["儂家牧箇白牛，年來可縱可收。", "不用鼻頭絭索，任渠放蕩林丘。", "風清月瑩，蹤跡難儔。", "香嚴鞭杖，鞏放繩頭，跨入白雲深處游。", "直得通身無影象，時吹木笛有來由。", "小牛兒，莫容易，淺草平田且隨意。", "勿令逐隊上高坡，筋力未能登嶮巇。", "傍水依山養，令頭角完備。", "叱，豈不見貍奴白牯解作師子游戲。"]}