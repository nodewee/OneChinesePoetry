{"author": "吳則禮", "period": "宋", "type": "诗", "title": "贈江器博", "paragraphs": ["先生行年今七十，植杖端如孤鶴立。", "江天小雨作許奇，洲渚横斜鴈行濕。", "先生隸法老更精，未要中郎作典刑。", "筆含鍾鼎小篆意，啟齒要須斯與冰。", "先生宿昔愛彈琴，不愛越琴愛雷琴。", "摩挲龜背蛇蚹紋，太和欵識尤出倫。", "先生真已棄百事，舊參堯典舜典字。", "端有江湖著老儒，笑大耳兒長結眊。", "學書初不論永和，書到石鼓才不磨。", "不見吏部石鼓歌，往載安得數駱駞。"]}