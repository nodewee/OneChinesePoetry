{"author": "吳則禮", "period": "宋", "type": "诗", "title": "題賈表之所藏九馬圖", "paragraphs": ["龍顱豹股貌者誰，將軍曹覇韓幹師。", "權奇倜儻得殊相，筆墨真似沙中錐。", "監牧攻駒張太僕，曾令大奴守天育。", "豈如九馬百戰餘，高氣硉兀初不除。", "太宗結髪定天下，蹴踏九州惟九馬。", "太宗廣顙復高鼻，去驂九馬隨羣帝。", "將軍畫肉兼畫骨，跼蹐長楸欲馳突。", "爲儂喚取拳毛來，要遣老儒雙眼開。", "追飛細綺與輕紈，可但殷紅馬腦盤。", "將軍拜舞矜絕藝，兒輩于今說能事。", "緬懷疇昔玉花驄，畫工如山貌不同。", "將軍侍立遽承詔，江都那得稱神妙。", "毎嗟將軍嘗引見，何人更上南薫殿。", "褒公鄂公安在哉，淮泗羈臣想生面。", "羈臣馬癖無與鄰，苦心阿遁真前身。", "生憎駑駘喜汗血，歷塊寧須論一蹶。", "賈侯射虎嗤猨臂，錦囊九馬仍瑰異。", "終甘飽死聽奚官，八鸞六轡君姑置。"]}