{"author": "鄭氏", "period": "宋", "type": "诗", "title": "勉子", "paragraphs": ["夏日林間風，汝父心樊籠。", "冬寒一爐火，嚴凝我獨坐。", "汝父爲官逋，四海鎮區區。", "別汝始經年，汝父鬢皤然。", "歲寒霜雪落，此景誰能覺。", "近聞汝知音，兩補未入學。", "親戚無常心，以此加輕薄。", "兄姊暗攢眉，父母非驚愕。", "知汝負天才，誤失不爲錯。", "遠遠報汝知，旅懷保安樂。", "經史多貫串，德業加磨琢。", "交友用慎擇，出處當執卓。", "京國繁華地，人心險丘壑。", "切切遵予言，勿爲外物鑠。", "文行天所祐，仙桂在掌握。", "衣錦歸故鄉，雙親乃歡躍。"]}