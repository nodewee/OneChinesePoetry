{"author": "周行己", "period": "宋", "type": "诗", "title": "和子同觀音寺新居", "paragraphs": ["太學士千數，濟濟多白袍。", "其中靡不有，令人愧遁逃。", "風俗且如此，焉能獨守高。", "詳擇乃其道，或得賢與豪。", "近復失段子，嗚呼命不遭。", "吾生得覬豁，誰能置圈牢。", "武或萬人敵，何用學六韜。", "文士亦齷齪，勞心徒忉忉。", "利害竟何許，相去九牛毛。", "脫略或吾事，青松隠藜蒿。", "麟鳳豈仰見，狐狸多叫號。", "如不卜清曠，樂此阮與陶。", "文思韓吏部，詩見杜工曹。", "揮麈談風月，中夜聲颾颾。", "往往移北山，不必反楚騷。", "吾道用無窮，所志各有操。", "或隠身幽討，或放迹遊遨。", "平生事已定，用心奚獨勞。"]}