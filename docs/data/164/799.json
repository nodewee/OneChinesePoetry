{"author": "周行己", "period": "宋", "type": "诗", "title": "五月二十五日晚自天壽還呈秦少章", "paragraphs": ["客思日百種，無一適所願。", "入夏對燈火，坐窗如坐圈。", "開口畏禍機，俛首學癡鈍。", "嘉友不在眼，相思劇方寸。", "晚凉策馬出，豁然對清論。", "盈月阻良覿，歡喜論繾綣。", "上言得三益，次言科舉困。", "新詩破煩想，覺人體中健。", "重我特特來，殷勤留一飯。", "促膝對夜樹，蕭爽無俗坌。", "歸來勞夢侵，令人欲高遯。"]}