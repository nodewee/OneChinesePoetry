{"author": "吳則禮", "period": "宋", "type": "诗", "title": "江邊簡新之", "paragraphs": ["青鞋布襪茲何時，江邊杏花渾欲飛。", "銅鉼恰受斗酒許，亟呼長鬚令抱持。", "要尋楚郎與啟齒，有底鵓鴣鳴不已。", "解事提壺却喚人，兩脚尚輕聊爾耳。", "楚郎天生五車書，以錐畫沙絕世無。", "窮年飽喫衲子飯，粱肉臭腐寧關渠。", "衛家一兒誰復似，更遣韻語論胸次。", "獨付匡山教外傳，端合從之問奇字。", "白髪南徐覉旅臣，江湖幾載捐冠巾。", "且扶痩藤隨行好，安能齪齪守煆竈。"]}