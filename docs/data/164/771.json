{"author": "周行己", "period": "宋", "type": "诗", "title": "題樂文仲憊軒", "paragraphs": ["古有大隠人，不必在林藪。", "屠釣得賢傑，能出漢庭右。", "用之即爲虎，信是經濟手。", "樂生淮海來，貧窶常露肘。", "乃翁病風痹，粥食不到口。", "下簾長安市，授經供卯酉。", "生涯一憊軒，貌作槁木朽。", "膽實大于身，豪氣貫牛斗。", "往往或下人，恐是黄石叟。", "屈身以伸道，此事古來有。", "貧賤交分薄，益見俗態醜。", "丈夫豈得知，事定蓋棺後。", "與爾同一笑，聊進杯中酒。"]}