{"author": "吳則禮", "period": "宋", "type": "诗", "title": "貫道惠其所作屏料理爲大軸題之以詩", "paragraphs": ["李成既死作者誰，元豐以來惟郭熙。", "江郎遽出繼二老，自有三昧非毛錐。", "江郎挽弓要射虎，心醉覇陵石飲羽。", "論交一世越與秦，白眼終甘守環堵。", "君不見昔者崑崙方壺圖，筆墨妙好絕代無。", "十日五日歲月徂，豈如江郎咄嗟雲出岫，石上松老楓樹枯。"]}