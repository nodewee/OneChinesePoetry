{"author": "吳則禮", "period": "宋", "type": "诗", "title": "元老見過因誦新詩", "paragraphs": ["西風動湖海，木落蓬戶幽。", "稍回長者車，聊以銷我憂。", "脫巾哦新詩，爽氣凌高秋。", "蕭然漂轉餘，文字慵雕鎪。", "老驥語尤壯，屹屹孰與儔。", "一笑曾莫逆，未覺悲淹留。", "歲晚餘稉稻，呼兒具肴羞。", "蔬畦綠可擷，濁酒供獻酬。", "平生山林姿，絕意宮錦裘。", "黄雞忽登俎，豈羡烹全牛。", "念昔佐帷幄，飲甘佩吳鈎。", "滄波會入手，此事非人謀。", "羲和驅白日，疾遊無停輈。", "散髪倚前檻，江天雲自愁。"]}