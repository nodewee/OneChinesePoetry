{"author": "周行己", "period": "宋", "type": "诗", "title": "送歐陽司理歸荆南", "paragraphs": ["荆南秀氣有異才，我今見之歐陽子。", "長年讀書五車過，下筆神捷風雲起。", "一昨新書警末俗，儒衣喜好入骨髓。", "此君矯矯出輩流，一心本學妙達理。", "斯之自信謝黨與，萬口一律誰信爾。", "眼明却見法令新，四海文章盡蘇氏。", "馬羣一遇伯樂空，近拔其尤自君始。", "可憐平生萬艱苦，及壯一官歸故里。", "丈夫行道會有時，用心深處良獨知。", "眼中人才不易得，鳳翥龍驤非爾誰。", "野人一身日百謗，人笑阮癡端不癡。", "憶昔定交論心腹，示我青青千載期。", "茲事風流定不朽，謝爾紛紛輕薄兒。", "如此嘉會豈易得，端知聚散非人力。", "相期遠大莫相憶，要須身健且强食。"]}