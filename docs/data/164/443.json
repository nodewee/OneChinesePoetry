{"author": "吳則禮", "period": "宋", "type": "诗", "title": "二疏遺榮圖", "paragraphs": ["飽聞疇昔設供帳，祖道都門車百兩。", "脱冠著屐良有人，五鼎一毛真邁往。", "彭澤縣令亦勝流，徑捐五斗因督郵。", "著書頗復恨枯槁，臭味絕知殊二老。", "龍眠一世論丹青，不數輞川王右丞。", "丹青之引誠落寞，世上只今無少陵。", "二疏妙致不可孤，昔人亦作二疏圖。", "龍眠捉筆守圭竇，兒輩亦復知廣受。", "昔人獨能圖二疏，圖以韻語至今無。", "丹青之引有句眼，昨者少陵今隱居。", "龍眠平生有妙思，筆如周商鐘鼎字。", "二疏之迹定不磨，照人真若前日事。"]}