{"author": "仲并", "period": "宋", "type": "诗", "title": "奉和陳德召遊惠山見寄三十韵", "paragraphs": ["飛埃喜污人，餘事忌掛眼。", "酒浪綠可親，山光翠相挽。", "折腰素非願，被面有餘赧。", "從來萬事空，此去百念滿。", "恰憶茲山遊，判作經年款。", "駕言隨所如，歌笑爲君莞。", "洗耳聽潺湲，緩步踏𡾰嵼。", "褰裳跨風磴，捫蘿度雲棧。", "禾黍豈離離，棗下初纂纂。", "川原供遐矚，筍蕨中去莧。", "桃李傾城姿，松杉萬金産。", "雪浪逗冰泉，乳花浮玉碗。", "相望一牛鳴，不憚四牡痯。", "層閣神所宅，敗簷我將館。", "心求千佛印，手罷七年板。", "勝槩何時無，羈懷自悲潸。", "小院昔徜徉，東風未暄暖。", "夜語聯僧榻，晨炊共華饌。", "羊腸一分襟，雁背幾折簡。", "於今懷舉桉，過公倦開琖。", "早知玉樹摧，不如春思短。", "塵容久難贖，樂事貧益罕。", "佳篇分錦繡，和氣回絃管。", "差肩招隠些，下視廣陵散。", "指蹤去路迷，加鞭客情懶。", "誅茅行可卜，鼓棹過幾返。", "避喧諧良圖，結鄰得佳伴。", "萍蓬豈願餘，斗筲未須算。", "荒凉石逕深，蹭蹬雲色晚。", "歸鞅那得遲，霜鬢侵韋誕。"]}