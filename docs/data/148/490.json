{"author": "馮時行", "period": "宋", "type": "诗", "title": "和何子應夜讀書", "paragraphs": ["軒頊握元氣，堯舜法令疏。", "三王備文物，古意漸欲無。", "周平一東轍，列國異車書。", "祖龍失雲雨，大漢天爲謨。", "後更十數姓，年歷幾千餘。", "滄海屢清淺，興亡如合符。", "生平笑書簏，遠覽資良圖。", "滑浄一棐几，萬代忽森如。", "佳處仍三復，此意良不虛。", "豈無太乙來，青藜夜相呼。", "挈我遊太初，天地如蝸廬。", "以思不如學，聖言豈欺予。"]}