{"author": "馮時行", "period": "宋", "type": "诗", "title": "杜如篪屢督烹茶仍作詩次其韵", "paragraphs": ["老寄餘生山水窟，寂無朝煙屈硉矹。", "客從何方問棲隠，無人譍門杖藜出。", "言間遺我翠玉餠，把玩芳香襲呼吸。", "便欲洗琖試水品，腸胃空枯恐稱屈。", "緘藏小篋掛東牖，惕若虬龍隨手入。", "雲濤雪浪有變化，扃鐍苞苴何鬰鬰。", "痛嘗七碗豈不願，待營一飽終無及。", "窮人談富如畫餠，浪說烹炮詫知識。", "真求大嚼薦茗飲，可笑詩人太癡絕。", "豈惟枵腹誤指染，更并麗句成乾沒。", "亦知且具衲子供，澆淋蔬筍供一啜。", "恐君肺腑出宮商，造物反怪太喧聒。", "又恐展轉夜不寐，深思危慮比孤孽。", "何如待我食萬錢，東閣大開玉醅潑。", "翠娥捧香沃煩膩，醉起一笑天地間。", "男兒蓋棺事始定，所不踐言有如日。"]}