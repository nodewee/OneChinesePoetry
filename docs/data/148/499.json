{"author": "馮時行", "period": "宋", "type": "诗", "title": "和楊拱辰見惠", "paragraphs": ["所操或異趣，竝席寧相親。", "臭味儻不殊，千里情猶伸。", "古今邪正間，何啻萬微塵。", "平生閲世眼，服膺無幾人。", "濟濟數君子，厖然氣深淳。", "南郭服仁義，轍跡世所循。", "楊侯墨池孫，清厲凌蒼旻。", "公幹抱奇藴，謦咳皆瑰珍。", "造物豈私我，惠我爲德鄰。", "賤子嬰禍羅，蹭蹬巴江垠。", "棄逐類秦客，憔悴如楚臣。", "九死不能悔，百煉未失真。", "敢希鳴玉侶，庶混擊壤民。", "飲水蠲煩燥，薰香懺貪嗔。", "朅來古安漢，息黥幸依仁。", "至道迷所適，避風時問津。", "昨者枉車蓋，正值霜雪辰。", "厨空無盛煙，坐冷乏軟茵。", "牆頭丐鄰翁，殽核粗且陳。", "公言我未暇，語竟即踆踆。", "挽袂不可止，滿坐顔色顰。", "公方遲騰踏，我已甘隠淪。", "我歸楚之夔，公家蜀之岷。", "感此會合難，時來笑脫巾。", "酒戶較深闊，句法窺清新。", "縱遊當秉燭，正恐別鼻辛。", "公能勉此樂，我及留中春。"]}