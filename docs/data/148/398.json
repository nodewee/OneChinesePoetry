{"author": "胡銓", "period": "宋", "type": "诗", "title": "臨平道中用坡老雪中長韵答劉寺簿", "paragraphs": ["從來無逸爲元龜，艱難稼穡誠宜知。", "奚爲三老凍且餒，不以仁政勤噓吹。", "澹菴野人錯料事，苦吟對雪空掀髭。", "蘇仙漫解賦曉浩，韓子亦徒歌晚澌。", "兩翁句法豈不好，祇欠鯁語書安危。", "先生忍寒蹋凜冽，著屐步步如爰絲。", "憂民未減胼胝叟，挾纊擁貂吾忍爲。", "斲水長哦壓郊島，令我玩味終朝持。", "肯同俠窟暖金帳，不說莊生姑射肌。", "平生浮雲睨卿相，往往羞談蔡克兒。", "向來編研國朝事，典刑一一裨明時。", "側聞玉音猶在耳，記錄姓名標殿帷。", "遄歸承明定不日，啟沃要領親鳳姿。", "莫將篇什助雪虐，好吐忠嘉淳俗漓。", "致君宜許堯相稷，活國未慚唐宰墀。", "嗟予三黜從此逝，已覺別袖風披披。", "扁舟却憶剡溪老，夢寐早逐心旌馳。", "古風永祕此囊錦，惡語勿笑吾言巵。", "行行自愛保明哲，咄咄賢業追規隨。", "况復君家有故事，元城先生劉器之。"]}