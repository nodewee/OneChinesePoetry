{"author": "王之望", "period": "宋", "type": "诗", "title": "書白氏長慶集", "paragraphs": ["我愛樂天文，平易更精切。", "筆端應有口，心事無不說。", "游戲供日用，工巧疑天設。", "述情悉毫釐，辯理窮曲折。", "如我本欲言，挽我開齒頰。", "如人病瘖啞，代我傳喉舌。", "駑駘擬舉步，駿足過如瞥。", "弱弧未及彎，强弩已穿札。", "撫才初自愧，適意還深愜。", "讀盡一編詩，胸懷消百結。"]}