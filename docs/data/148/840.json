{"author": "釋曇華", "period": "宋", "type": "诗", "title": "贊程宗古承務", "paragraphs": ["龐居士悟心於馬駒言下，裴相國得大用於黄蘗棒頭。", "雖相去數百年間，其金聲玉振聯環不斷。", "彼時有此二大老光明烜赫，此時有宗古先生仁義禮信。", "根於心而能以此心確然履踐，佛祖大解脫門誠不讓耳。", "白雲山月未足爲齊，寒檜青松堪同大節。"]}