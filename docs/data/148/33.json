{"author": "張元幹", "period": "宋", "type": "诗", "title": "奉酬陳端中明府長韻", "paragraphs": ["往在識公日，我與兒曹俱。", "八齡初問字，雙鉤略摹朱。", "知爲太學生，夙仰君子儒。", "契闊三十載，邂逅天一隅。", "追數半鬼錄，宰上空美楰。", "所存復陸沉，隙中驚過駒。", "長者類太丘，祖風如魏謩。", "兵火已無屋，蓬蒿仍不鋤。", "善藏武城刀，息駕王喬鳧。", "功名有要路，矢石思捐軀。", "常揮鐵如意，欲碎玉唾壺。", "書生無浪語，天驕今既誅。", "下如鴟夷子，扁舟歸五湖。", "安用金谷園，墜樓煩綠珠。", "相國起刀筆，將軍拔屠沽。", "但封寢丘地，莫料秦王鬚。", "隱居九畹蘭，活計千木奴。", "客至徑設醴，詩來或操觚。", "遊戲百家衣，劇談五雜俎。", "涉世雖歷落，安命良支梧。"]}