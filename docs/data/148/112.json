{"author": "仲并", "period": "宋", "type": "诗", "title": "錢檢法及代期以詩告別因次其韵", "paragraphs": ["昔年兩岸柳，逢春正依依。", "扁舟轉河曲，風光隨處宜。", "彈指歲云何，秋風橘柚垂。", "折腰得斗粟，未救臣朔饑。", "儒宮一何有，惜哉壯觀隳。", "采采池中芹，亂葑迷漣漪。", "蕭條住槐市，庭空蔓草滋。", "丹雘墮煨燼，草木含瘡痍。", "永懷千古人，雜佩思報之。", "我乃但便腹，未免兒輩嗤。", "斯辰况多艱，每懷廢晨炊。", "疇昔請長纓，唾手平龜茲。", "西畧收咸京，北伐空鮮卑。", "坐令王室尊，國風無黍離。", "力微不辦此，千愁鎖修眉。", "承惠謝微官，一室投荒陂。", "吳山險可攀，吳水清可窺。", "勝概苦邀予，投紱今去遲。", "王孫定偉器，尺璧無纖疵。", "枯棋屢賈勇，佳篇仍致師。", "一日不會面，悠悠勤我思。", "大軸插牙籤，細字攻毛錐。", "朝廷羅羣公，如君滄海遺。", "勿學貧賤交，自比山林姿。", "誓將友麋鹿，終焉寄鋤犁。", "况君秀眉宇，異世元紫芝。", "新詩落我前，醉眼眩珠璣。", "言多意無他，戀戀新相知。", "男兒各行役，盍簪寧無時。", "期君在歲寒，素心無自違。", "君看千年柏，豈憚霜雪欺。", "慎勿倚市門，美貨當自怡。", "懷璧忌暗投，按劒古所悲。", "吳門三年淹，沖天在一飛。", "征塗加餐飯，秋晚多寒暉。", "求仙豈浪語，渺茫那可期。", "行行快著鞭，獻納黄金扉。", "勿作兒女別，淚下如綆縻。", "我方戒多語，念念知昨非。", "恨無錦繡段，酬君黄絹辭。"]}