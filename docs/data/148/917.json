{"author": "王之望", "period": "宋", "type": "诗", "title": "移竹", "paragraphs": ["借宅開小軒，自移一叢竹。", "悠然北窗下，意色都不俗。", "晴影終日幽，風聲杪秋肅。", "最憐疏雨過，會有白雲宿。", "深培畏不壽，靜對殊未足。", "主人已虛心，坐客亦青目。", "四村多修篁，玉立森如束。", "不爲人所愛，况復困斤斸。", "天姿奚優劣，地遠懸榮辱。", "物情豈固然，世事同一躅。", "何當尋怪石，小壘傍寒綠。", "要收山林趣，密置軒檻曲。", "西峰謾多奇，吾方倦遐矚。"]}