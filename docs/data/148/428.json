{"author": "胡銓", "period": "宋", "type": "诗", "title": "題陽江何氏挹翠軒", "paragraphs": ["人皆犯紅塵，君獨嗜空翠。", "紅塵終有得，空翠了無味。", "自衆人以觀，君亦少良計。", "細問紅塵人，軒冕蔓倒敝。", "方寸萬斛埃，灰土常處袂。", "翻思對青山，一洗穢濁氣。", "始知空翠佳，千古餘爽思。", "何子亦何人，對此日隠几。", "明涵軒窗浄，影入林牖媚。", "眼界括窮碧，白鳥决歸眥。", "青山如高人，可挹不可致。"]}