{"author": "王之望", "period": "宋", "type": "诗", "title": "劉侍郎見和再用韵", "paragraphs": ["大方廣佛三身具，境號華嚴普賢住。", "三千浄土毛孔吞，百億化身塵剎赴。", "底事眉山迹偏顯，端由象法時將暮。", "三乘不起正信心，一線頓開方便路。", "將欲神變驚凡目，故歛光芒歸窘步。", "示現雖同人異見，開遮未判誰無懼。", "臂力遥擎妙喜來，頂光近攝清凉互。", "我來親睹未曾有，方審傳聞元不誤。", "陽春正值風日好，陰雨不逢雷雹怒。", "入夢惟憂神鬼知，乘危暗有龍天護。", "招提問路方上征，世界當空已先布。", "千林寂歷鳥聲少，萬嶺奔騰雲氣聚。", "高峰初到甫休歇，圓相俄驚成指顧。", "一壺恍入物外天，五里知非世間霧。", "感通咫尺捷影響，變滅須臾嗟電露。", "公居福地寶巖對，身享耆年仙籍附。", "兩禁高辭法從班，一燈久續禪宗炷。", "正始餘風獨後凋，建安逸駕爭先騖。", "忽聆酬唱便隨喜，要與見聞俱得度。", "願公且見宰官身，一宅常與軒冕寓。"]}