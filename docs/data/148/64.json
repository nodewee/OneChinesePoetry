{"author": "孫邦", "period": "宋", "type": "诗", "title": "和史經  其一", "paragraphs": ["淵明遇佳趣，欲辯每忘言。", "道安對勝士，高論矜彌天。", "斯人已往不可得，悠悠俗駕徒爭先。", "夢尸夢穢了不悟，甯論擲足與裸顛。", "雖知香臭在得喪，一朝十獲歲九遷。", "誰能休沐過僧語，聊問我林仍我泉。", "賢哉令尹得此趣，頗厭世味如葷羶。", "學人荐取妙香句，莫學大珠空飯眠。"]}