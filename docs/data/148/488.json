{"author": "馮時行", "period": "宋", "type": "诗", "title": "送開守解印", "paragraphs": ["窮冬自蕭疏，小壘玄雲開。", "使君擲虎符，行矣何遽哉。", "父老相與言，未言心已哀。", "自云好使君，撫我如嬰孩。", "天不爲我旱，人不爲我災。", "使君今已行，力挽不可回。", "舉手向父老，聽我勿我猜。", "赤驥萬里足，瑶池倏往來。", "伏櫪方丈間，何其等駑駘。", "丹鳳隘寥廓，五湖看如杯。", "修羽落樊籠，安得一毰毸。", "驥非伏櫪姿，鳳當翔九垓。", "使君稟天秀，磊磊真長才。", "峽裏三家村，胡爲久徘徊。", "况與艱運偶，中州漲胡埃。", "天子急親賢，搜訪盡草萊。", "一麾諒其微，千里良需材。", "棄去自騰踏，爲國除禍胎。", "父老休嗟惜，功勳在雲臺。"]}