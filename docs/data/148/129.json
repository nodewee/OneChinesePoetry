{"author": "仲并", "period": "宋", "type": "诗", "title": "代人上師垣生辰三首  其一", "paragraphs": ["玉带金魚衮繡光，維垣一旦侍君王。", "垂紳廟堂調玉燭，能使天公時雨暘。", "疇昔干戈歲屢歉，於今萬室盈倉箱。", "天心人意若相語，問公何以迴穹蒼。", "天惡人心二三德，公惟一德妙贊襄。", "夜半熟視璿霄象，紫微列宿相熒煌。", "甘露醴泉不足瑞，但欲歲歲占農祥。", "物阜人嬉了無事，斯民擊壤君垂裳。", "時時公亦憩傑閣，萬物欣欣春晝長。", "當時尹躬似今日，但欠昭回雲漢章。"]}