{"author": "王之望", "period": "宋", "type": "诗", "title": "再和", "paragraphs": ["年將六秩諸衰具，漏盡鐘鳴行不住。", "一身許國銖兩輕，萬里携家斗升赴。", "五羊大夫習勞苦，三鱣先生嗟晚暮。", "分爲一世數奇人，踏遍九州多半路。", "早歲嘗爲梁甫吟，中途已失邯鄲步。", "窮通有命常自樂，幽顯無慚方不懼。", "每讀商書戒十愆，不憂漢法干三互。", "奔走頻驚使節光，叨逾敢歎儒冠誤。", "車下奪牛任客疑，水中見蟹從人怒。", "怨恩肯效兒女語，正直猶希鬼神護。", "平生事業在方冊，將老精神弊泉布。", "九重德意日邊遠，十萬師徒關外聚。", "不令聖澤皆下霑，寧免吾皇尚西顧。", "上爲朝廷廣霖雨，下令郡邑清蒙霧。", "乘軺無術漫觀風，分陝維賢倚行露。", "青天雲霧昔曾披，綠水芙蓉今密附。", "郊坰小隊連後乘，燕寢清香同妙炷。", "鳥雀難偕鴻鵠飛，駑駘暫逐驊騮騖。", "自憐落落王平子，遇此汪汪黄叔度。", "但憂溫詔趣公歸，蔭宇不容孤迹寓。"]}