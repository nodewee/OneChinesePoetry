{"author": "饒廷直", "period": "宋", "type": "诗", "title": "夜游黄鶴樓遇道人", "paragraphs": ["黄鶴樓前秋月寒，樓前江闊煙漫漫。", "夜深人散萬籟息，獨對清影憑闌干。", "一聲長嘯肅天宇，知是餐霞御風侶。", "多生曾結香火緣，邂逅相逢竟相語。", "翛然洗盡朝市忙，直疑身在無何鄉。", "回看往事一破甑，下視舉世俱亡羊。", "嗟予局促猶軒冕，知是盧敖遊未遠。", "他年有約願追隨，共看蓬萊水清淺。"]}