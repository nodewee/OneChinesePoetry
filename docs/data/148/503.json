{"author": "馮時行", "period": "宋", "type": "诗", "title": "出郊以江路野梅香爲韵得路字", "paragraphs": ["居然麋鹿性，疏散疾已痼。", "杖策城東門，曠景引閒步。", "日正摇江影，春已暖沙路。", "疏梅忽相值，與我如有素。", "清芬煦嚴律，玉骨洗寒露。", "頗復動詩興，况乃有酒戶。", "與君嗅花飲，飲罷爲花賦。", "攬此冰雪姿，裁作山間句。", "更得雙南金，何遜似風度。", "夷融興未愜，短景不少駐。", "呼僮扶步歸，要折花無數。"]}