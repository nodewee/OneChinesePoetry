{"author": "王之望", "period": "宋", "type": "诗", "title": "贈范覺民", "paragraphs": ["范子廊廟器，至寶非凡璞。", "胸懷吞雲夢，豪氣低華嶽。", "昔在童稚時，樹立已卓卓。", "曳裾橋門內，嶄然見頭角。", "歲行在辛丑，帝策詢民瘼。", "造庭百千人，衣带矜褒博。", "平居議執政，至此舌爲括。", "獨餘子范子，雅志不可奪。", "吐辭如湧泉，一發孰能遏。", "揮毫不停綴，盈卷無點抹。", "漢廷執戟郎，環顧皆錯莫。", "縱橫五千字，字字醫國藥。", "期於必伐病，非徒事迂闊。", "怪言一驚衆，士論歎且愕。", "皆云布衣流，志在縻好爵。", "乃爾張危言，身謀胡太錯。", "當時羣宗匠，其間多齷齪。", "指言爲沽直，欲使趨鼎鑊。", "堂堂春官臣，主張獨何確。", "讜議既冰釋，衆口不能鑠。", "乙科忽大闡，秋天一鵰鶚。", "傳誦爭取先，紙價爲翔躍。", "聲華頓輝赫，藹然暨南朔。", "憶昔客東都，猥厠英遊數。", "每於談笑間，論議聞謇諤。", "誦語非沽名，生平真所樂。", "乖離三四載，遣我情懷惡。", "間者見眉宇，颯然意氣豁。", "亟使羅酒漿，沈沈動清酌。", "秉燭夜相對，談詞恣嘲謔。", "公卿頗歷詆，治亂亦商略。", "間出新詩篇，清製皆灑落。", "祇懷蒼生憂，肯爲窮愁作。", "少陵不忘主，氣味若相若。", "倘使任言責，必有裨帷幄。", "奈何諫諍姿，久矣滯丘壑。", "似聞廟堂上，知己被新渥。", "一公丞烏臺，一公相黄閣。", "吾君皆太平，二公繄深託。", "薦賢乃報國，看子翔寥廓。"]}