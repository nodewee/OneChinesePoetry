{"author": "馮時行", "period": "宋", "type": "诗", "title": "江月亭", "paragraphs": ["張家作亭跨江月，久欲題詩詩思竭。", "今朝龍泉寶函來，豈亦索詩光貝闕。", "忽憶曩時醉亭上，笑倚長松清興發。", "波光浩渺蕩樽俎，夜色鮮明見毫髮。", "是時披襟揖灝氣，蠲滌肺肝洗塵骨。", "歸來至今忽想像，猶覺人寰可超越。", "會當月夕駕煙槳，吹笛呼龍出龍窟。", "蓬萊方丈儻可尋，借我長風泛溟渤。"]}