{"author": "馮時行", "period": "宋", "type": "诗", "title": "見雪", "paragraphs": ["前日揮輕扇，今日御重衣。", "重衣御則已，仍驚朝雪飛。", "數峯起天末，練練生光輝。", "有如老大臣，正色立玉墀。", "風自山椒來，凜凜折我髭。", "馬上久駐目，感此良慘悽。", "一昏復一曉，冉冉歲月移。", "憶昨大觀初，我始垂髫兒。", "倏忽一彈指，面目生權奇。", "今朝天上雪，宛作山中姿。", "豈免三十年，侵我兩鬢垂。", "况此甲馬動，憂端宿肝脾。", "何當撥百憂，采采山中芝。", "一洗稻粱氣，攝身凌霏微。", "春花與冬雪，俯視造化爲。", "去去宜努力，所幸今未衰。"]}