{"author": "仲并", "period": "宋", "type": "诗", "title": "和何樞密題楚頌亭韵", "paragraphs": ["山林與鐘鼎，各了一世緣。", "千年眉山翁，生氣猶凜然。", "菟裘視陽羨，賣劒將老焉。", "此志空泉扃，禾黍荒故園。", "尚餘種橘帖，會有異世賢。", "西清廣川公，文翰鬰雙全。", "新篇來西樞，句句清可絃。", "廊廟須公歸，寧容一壑專。", "九重最深眷，每轉從諫圜。", "絕唱今寡和，惜哉坡已仙。", "回視楚臣些，並馳爭孰先。", "况復黄絹碑，光耀荆溪邊。", "此亭會不磨，名與兩公傳。", "幾株羅瀟湘，便覺饒風烟。", "不比濯錦江，榿木須三年。", "行矣凉飈起，霜滿千崖巔。", "香霧噴四坐，滿引杯垂蓮。"]}