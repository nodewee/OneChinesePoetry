{"author": "仲并", "period": "宋", "type": "诗", "title": "鄭漕生辰代幾先作", "paragraphs": ["至公無轍跡，萬變歸諸正。", "誰云學則然，要在成以性。", "我公鍾間氣，異稟剛且勁。", "一毫不容私，心境自澄映。", "超然是非表，燭物眼常浄。", "還將溟渤量，一了百川競。", "由來仁者壽，茲理天所命。", "欲知椿齡永，視此寬平政。", "桂華弄小春，晚香適再盛。", "年年幾望月，影泛杯中聖。", "尚書心如水，遠裔有餘慶。", "何以繼清風，家聲南北鄭。"]}