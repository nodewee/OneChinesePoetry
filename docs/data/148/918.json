{"author": "王之望", "period": "宋", "type": "诗", "title": "吳傳朋遊絲書", "paragraphs": ["鳥迹既茫昧，文字幾變更。", "達者擅所長，各就一世名。", "衆體森大備，造化無留情。", "獨此遊絲法，千古祕未呈。", "右軍露消息，筆墨無成形。", "偉哉延陵老，三紀常研精。", "絕藝本天得，非假學力成。", "應手快揮灑，援毫謝經營。", "奮迅風雨疾，飄浮鬼神驚。", "風狂蛛網轉，春老蠶咽明。", "直如朱弦急，曲若卷髮縈。", "飛梭遞往復，折藕分縱橫。", "獨繭繰不斷，風鳶騰更輕。", "希微破餘地，妙絕無容聲。", "飛白笑冗長，堆墨慚彭亨。", "可憐太纖瘦，不受鎸瑶瓊。", "咨爾百代後，若爲求典刑。"]}