{"author": "馮時行", "period": "宋", "type": "诗", "title": "和嘉州通判賈元升見贈", "paragraphs": ["山城鳥鵲喜，佳句來春風。", "浣手三過讀，散我磈磊胸。", "當年過秦論，千載猶爲雄。", "今觀妙好辭，蹀躞追前蹝。", "文章信有種，字字含徵宮。", "少城初識面，軟語開沖融。", "秋月耿高懷，春水瑩清衷。", "俱墮人事海，煩促難舂容。", "况乃燕雀卑，未易參鸞鴻。", "別來邛筰外，一笑誰與同。", "羨君對賢牧，快飲如渴虹。", "何當款齋閣，餘瀝借衰紅。", "所幸九河潤，密通千乘封。", "臭味譬草木，我輩情所鍾。", "夢隨沫若水，下與九頂通。", "更願洗老眼，見君攀翔龍。"]}