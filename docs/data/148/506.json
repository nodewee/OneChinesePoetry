{"author": "馮時行", "period": "宋", "type": "诗", "title": "題郭信可琴中趣軒", "paragraphs": ["泠泠接吾耳，塵爾非真精。", "大音寂無響，瓦礫如雷鳴。", "古今滯迷妄，溜溜塵所縈。", "落葉隨水去，顛風吹殘英。", "道人了本源，超然契無生。", "銷鎔天所假，浩蕩還空明。", "視聽非耳目，况復求音聲。", "竹木閟漁社，衡茅落初營。", "杖藜候晚收，曳履看春耕。", "無爲萬物逝，不言四時行。", "情塵泯絕處，大地皆䪫韺。", "淵明出醉語，能與此理并。", "見之偶一笑，呼兒署南榮。", "莫作如是觀，吾軒本無名。"]}