{"author": "馮時行", "period": "宋", "type": "诗", "title": "劉守生日", "paragraphs": ["天清地浄行清秋，帝命吉祥驅蓐收。", "九霄墜露濯仙骨，冰壺翠鑑塵不留。", "十年持節東西州，繡衣輝煌照遐陬。", "山之岷峨水之涪，兩川至今騰歌謳。", "渝城突兀大江頭，豈足滯公霄漢遊。", "鬰葱之山海上浮，上有仙人老浮丘。", "玉井蓮開花作舟，載公縹緲登瀛洲。", "瓊瑶之臺白玉樓，霞裾飄飄海上遊。", "仙人吹簫勸黄流，一觴不老仍不愁。", "始知仙凡隔塵土，人間衮衮真浮漚。"]}