{"author": "王之望", "period": "宋", "type": "诗", "title": "道中寄丹丘親舊", "paragraphs": ["別處日已遠，別情轉綢繆。", "行行千里餘，脈脈無時休。", "夜與夢相隨，晝與淚俱流。", "山高恨不斷，水闊遮無由。", "欲吞不下咽，欲吐不出喉。", "戟我胸肺間，有如魚掛鈎。", "尋端無從來，了知在心頭。", "翻疑一寸心，能容如許愁。", "平生丈夫氣，愧此鬚髯虬。", "朝來看蓬鬢，滿鑑雪霜浮。"]}