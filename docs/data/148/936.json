{"author": "王之望", "period": "宋", "type": "诗", "title": "次制帥所和前韵", "paragraphs": ["聖主憂勤躬萬務，英豪寧許山林住。", "弓旌號召士無留，竹帛功名公所赴。", "天表對揚咨見晚，坤維鎮撫歌來暮。", "雪山增重絕紛埃，蜀道非難履平路。", "分陝聊煩攄妙略，秉鈞已歎迂高步。", "朱轓撫俗遠民懷，玉帳折衝荒服懼。", "羽檄不飛烽堠滅，駿骨多收邊市互。", "孔明七縱詎非長，戶牖六奇真不誤。", "農狎其野無外憂，馬騰於槽有餘怒。", "三陲絕徼皆妥安，諸將雄師今盡護。", "九重益友思直諒，四蜀新聲詠宣布。", "帥閫方觀勳業成，廟堂行看精神聚。", "嗟我衰遲託末契，辱公敦篤傾殊顧。", "當年獻賦誦凌雲，上國承顔悅披霧。", "禹門親覩躍風雷，堯陛初驚承雨露。", "龍顔下矚頓生光，鳳翼高翔從此附。", "稱身朝服曳青雲，滿袖天香携寶炷。", "九霄變化冥鵬升，一紀光陰隙駒騖。", "綈袍雅意念張祿，襦袴餘波依叔度。", "他時入覲對金蓮，伴直應隨玉堂寓。"]}