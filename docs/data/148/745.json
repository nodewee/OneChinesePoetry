{"author": "馮時行", "period": "宋", "type": "诗", "title": "留題雲頂", "paragraphs": ["山如虬龍來，渴飲金淵水。", "水竭欲飛去，驤首振鱗尾。", "壯哉老頭陀，奮迅咄使止。", "左手攬其角，右手持其耳。", "壓以大蘭若，宛轉不得起。", "跏趺盤石上，頤指役萬鬼。", "至今五百載，金碧半天倚。", "檀施走兩川，澆鉢日萬指。", "我來過其下，柴車爲一柅。", "周覽三歎息，仰止百拜跪。", "憑高撫浩蕩，霜天浄無滓。", "幽懷散百慮，老眼卷千里。", "因知大力量，建立乃如此。", "德大無小試，器薄戒遠使。", "不聞力扛鼎，但見橛撼螘。", "感彼上人者，不覺淚盈眥。"]}