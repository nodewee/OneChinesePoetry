{"author": "馮時行", "period": "宋", "type": "诗", "title": "謝素師惠二石", "paragraphs": ["素師爲我良古僻，野性乖疏無與適。", "呼門投我清浄友，翻是巴江兩好石。", "一石形作巢蓮龜，近人團圓生素迹。", "皎如孤月流清空，光逐一星斜辟易。", "一石初似瓜色黄，年來應被天公劈。", "枯松說與連理心，參差再合如膠漆。", "兩石相逢已投分，何消引我爲儔敵。", "與君傾蓋便忘年，未害吾人縛禪寂。", "方今宰相真儒生，議割三關厭夷狄。", "祖宗土宇安生靈，幸以艱難念開闢。", "天畿要險壯中華，一日捐之良足惜。", "爭如推轂老將軍，遠煽天風驅退鷁。", "我雖孺子亦有知，不憚下圯傳履舄。", "嗟爾兩石如有神，尚父兵書欣所習。", "不應默默齋閣閑，相對人間夜寥閴。"]}