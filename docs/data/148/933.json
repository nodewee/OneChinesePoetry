{"author": "王之望", "period": "宋", "type": "诗", "title": "詞源圖", "paragraphs": ["著作之廳屏十幅，怪石滄江莽相束。", "恍然坐我三峽旁，洶洶奔流欲頹屋。", "不知狂瀾何處回，壯哉萬頃納一杯。", "自從此畫出名手，海潮不復聲如雷。", "一時文士羅東觀，波濤入筆驅河漢。", "逍遥捫腹日來看，更得丹青助揮翰。", "我本儒中山澤癯，烟蓑祇合老江湖。", "煩將一段好東絹，畫箇漁舟釣雪圖。"]}