{"author": "馮時行", "period": "宋", "type": "诗", "title": "牟元禮挽章", "paragraphs": ["淚注瓊瑰事可傷，白衣回首白雲鄉。", "兩三遺冊新詩在，四十餘年素業荒。", "學海驟乾千頃浪，儒林舊剪一枝芳。", "風流未寄三題草，光焰誰家萬丈長。", "不作人間金榜客，應爲天上玉樓章。", "詼諧未見車公口，錦繡應無李白腸。", "幽鳥空啼疏竹徑，青燈愁見舊梧堂。", "就中有事空堪恨，誰問雙親兩鬢霜。"]}