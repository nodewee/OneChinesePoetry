{"author": "楊凱", "period": "宋", "type": "诗", "title": "梅林分韵得今字", "paragraphs": ["蘭亭久陳迹，脩竹空自陰。", "龍山亦淒涼，鮮花誰與簪。", "英遊曠千載，盛事新梅林。", "四海馮黎州，未妨鐵石心。", "提携到諸子，遍賞江之潯。", "亭亭姑射仙，玉立何森森。", "謝氏六君子，對飲香滿襟。", "西郊訪老龍，奇怪尤可欽。", "宛然如先生，高卧歲月侵。", "從茲飽薰風，佳實共鼎鬵。", "正味悅天下，妙用無古今。", "去去好著鞭，江南春已深。"]}