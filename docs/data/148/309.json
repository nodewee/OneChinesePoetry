{"author": "薛靖", "period": "宋", "type": "诗", "title": "歲久旱喜雨", "paragraphs": ["東南苦亢陽，吳越重罹厄。", "流徙罄村墟，入夏地尚赤。", "詎無溝中人，矧乃急往役。", "頼茲天心慈，弗終閟膏澤。", "凱風將雨至，蓬蓬亙昕夕。", "水勢千澗呼，雲陰四郊積。", "祁祁沾灑均，歡聲遍南陌。", "秋秧布有種，萬一償春麥。", "相率理長鑱，幸可謀擔石。", "我亦歌豳風，憂心庶幾釋。"]}