{"author": "王之望", "period": "宋", "type": "诗", "title": "王鈐轄出示乃祖兩令公畫像求詩爲賦長句", "paragraphs": ["藝祖開基登九五，駕馭羣雄走龍虎。", "五十餘年到章聖，將帥名臣猶接武。", "王家再世蒙休光，父子繼踵仍騰驤。", "我從諸孫見畫像，絕世風骨何堂堂。", "隋國令公溫如玉，方口豐頤秀眉目。", "典刑猶在想可知，骨肉都勻肥不俗。", "小令公爲隋國兒，比之乃父加瓌奇。", "凜然滿面英豪氣，猶有酣戰驍雄姿。", "百年神雋今已矣，貌向丹青尚如此。", "虎頭不用著三毫，燕頷須教飛萬里。", "屹然立向廟堂間，可使邊人毛骨寒。", "千載長存麒麟閣，當年肯著鵔鸃冠。", "人物於今寧復有，奇龐誰是功名手。", "麞頭鼠目休求官，歸作山中耦耕叟。"]}