{"author": "馮時行", "period": "宋", "type": "诗", "title": "和郭信可苦寒曲一首", "paragraphs": ["朔風吹沙邊雲黄，行人墮指鳥獸僵。", "鷫鸘裘弊醉何有，呼吸七氣成冰霜。", "畫堂繡幕圍絲管，馥馥麝煙紅吐煖。", "貧人尺布不可縫，夜長展轉牛衣短。", "將軍領戍山上山，勁弩折角刁斗寒。", "鐵衣照雪夜如水，哀雁一聲心欲死。", "年年官賜冬衣絹，婦女從軍身不遍。", "來歲忍寒須努力，農家饑死無人織。"]}