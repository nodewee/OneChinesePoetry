{"author": "馮時行", "period": "宋", "type": "诗", "title": "和張仲山寄酒", "paragraphs": ["兵厨盎盎孚盈缶，憐我十年青濮口。", "投醪分惠繼以詩，詩更分香過於酒。", "酒瓶詩卷墮我前，頓使幽棲添二友。", "朝吟直到屋翻日，夜醉不覺山銜斗。", "也知庭內無留難，掃除弊事如揮帚。", "龜陵千里數萬家，誰不高擎加額手。", "公餘退食多燕衎，一斗百篇困何有。", "餘波借與草木春，况是江頭釣魚叟。", "更煩遣騎日聯翩，暖熱縉雲先馬走。"]}