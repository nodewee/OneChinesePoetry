{"author": "釋曇華", "period": "宋", "type": "诗", "title": "偈頌六十首  其五一", "paragraphs": ["去年十一月，笑別下鍾阜。", "今年九月中，行見朝天路。", "去住既無心，動靜非取與。", "平生安樂法，此意同誰語。", "四明昔嘗到，諸剎皆可數。", "山川氣象雄，麟鳳棲遲處。", "今思昔日遊，歲月二紀許。", "豈謂臨晚景，侯伯重相顧。", "開緘讀來書，丁寧見毫楮。", "姑蘇二千石，眼高照天宇。", "我昔昧平生，今見開心腑。", "欣然樂與行，方鳴集衆鼓。", "先師未了底，今日應須去。"]}