{"author": "李彙", "period": "宋", "type": "诗", "title": "遊洞霄", "paragraphs": ["至真方域古今傳，琳館興從漢武年。", "石作雙門何突兀，山爲九鎖自迴環。", "仙人隱跡留中路，處士靈壇閟遠巔。", "甘潔三泉齊湧地，崢嶸一柱獨擎天。", "群峯繚繞更相挹，五洞縈迂暗接連。", "當日高崖曾虎伏，于今深穴有龍眠。", "茂林葱鬰曾鳴鳳，邃宇清虛每聚仙。", "地貯金丹藏箬下，芝翻白鼠走巖前。", "宮隨劫火雖灰矣，境異塵寰尚儼然。", "稍待昇平名遂後，便來居此結良緣。"]}