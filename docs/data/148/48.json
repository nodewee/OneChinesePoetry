{"author": "李處勵", "period": "宋", "type": "诗", "title": "題萃清閣", "paragraphs": ["南柯一夢還，不待黄粱熟。", "脫身解印綬，矯迹回林麓。", "珂聲繞危磴，旆影照飛瀑。", "殷殷倚巖峰，艷艷穿籬菊。", "佛宮古藏勝，釋子出迎肅。", "軒盈架碧崖，鐘磬響虛谷。", "好鳥獻晴語，幽蘭吐寒馥。", "少焉耻奔競，老矣厭覊束。", "游宦非養高，勇歸乃知足。", "嘯裏藏至音，琴中隱真曲。", "注目久無言，呼童取醴醁。"]}