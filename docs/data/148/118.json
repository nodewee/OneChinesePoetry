{"author": "仲并", "period": "宋", "type": "诗", "title": "同祝子權遊虎邱", "paragraphs": ["出門迎朝暾，入門餞夕陽。", "豈願從吾駟，聲名跨楚梁。", "明日聊與君，褰裳陟危岡。", "方舟轉河曲，薰風度微凉。", "細看槐柳暗，稍覺薝萄香。", "天高散霞綺，雲浄呈天光。", "梵宮占地勝，古木參天長。", "禽鳥亦自得，嗚呼聲激昂。", "緩步信携筇，清流足飛觴。", "乃知聲利役，脫去非無方。", "所憐雄麗地，千年隴樹荒。", "石頑尚莓苔，劍逝寧光芒。", "自今一瞬息，江山幾興亡。", "我衰漸落寞，樂極淚淋浪。", "寄謝同心人，無驚鬢毛黄。"]}