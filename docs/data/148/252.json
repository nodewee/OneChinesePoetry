{"author": "仲并", "period": "宋", "type": "诗", "title": "陳漕生辰代楊文作", "paragraphs": ["六管陽初復，前宵月尚圓。", "長庚俄夢李，崧岳故興宣。", "國使新恩數，忠臣夙眷偏。", "節龍開遠目，衣繡聳華年。", "日月聲名起，風雷號令傳。", "自應威動岳，曾是力回天。", "相國關中粟，尚書地上錢。", "委藏淹府庫，飛輓亂車船。", "南獠元歸地，西方正拓邊。", "定知新將飽，尤頼我公賢。", "赫赫蘭臺舊，飄飄鳳沼仙。", "終焉還魏闕，聊爾駐荆川。", "曲學聯珠履，非才汙彩牋。", "千秋期鶴壽，萬里附鵬鶱。"]}