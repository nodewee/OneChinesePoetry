{"author": "馮時行", "period": "宋", "type": "诗", "title": "送馮獻道運使得岸字", "paragraphs": ["蜀江灧新肥，送客上霄漢。", "別懷老易感，醉幘狂更岸。", "春暄鼓氣全，風軟帆力半。", "青雲隨步履，紫氣鬰几案。", "清明銷積陰，當陽盛熙旦。", "羣姦付嚴科，四海歸睿斷。", "君行此其時，國光炳大觀。", "况乃濟時須，礧砢真巨幹。", "舉杯酬柂尾，爲賦鹿鳴亂。", "雲從動巖穴，起我病痯痯。", "溝壑未填委，胡爲甘屏竄。", "日邊多故人，爲我致此段。"]}