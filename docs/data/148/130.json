{"author": "仲并", "period": "宋", "type": "诗", "title": "代人上師垣生辰三首  其二", "paragraphs": ["天寒歲律今崢嶸，御街鐘鼓天初明。", "近臣日報君顔喜，問寢慈寧聖主情。", "萬年洩洩融融樂，此事無與凡公卿。", "父老問某何臻此，天子用孝公用誠。", "向來瞻雲一萬里，雁書不到江南城。", "初决和戎蓋公策，來歸騶馭人歡迎。", "九重日奉天下養，禁苑蟠桃春自生。", "當時若用他人說，至今未見風塵清。", "前代功臣豈不有，未有彷彿公勳名。", "封人考叔陋籌策，區區但捨君之羹。"]}