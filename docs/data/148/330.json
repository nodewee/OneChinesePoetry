{"author": "晁公武", "period": "宋", "type": "诗", "title": "讀林罕小說", "paragraphs": ["倉頡鸛鳥跡，於是創文字。", "原其制作心，本以便記事。", "呼讀猶强名，况乃論位置。", "周人建小學，六書分義類。", "特令授童蒙，庶幾別同異。", "奈何中古後，穿鑿失倫次。", "蟲皿晉醫言，止戈楚人誌。", "宋更𩢍作騧，秦易辠爲罪。", "三刀自夢徵，兩日因讖記。", "山絲已怪妄，門草更茫昧。", "白水及緋衣，皆是表符瑞。", "解槐與說棗，抑又出譏戲。", "形聲罕復論，一切歸會義。", "咄哉許祭酒，著論窮巧慧。", "流俗喜不根，傳授滿當世。", "廷尉議三章，諸生談六藝。", "往往授其言，大抵皆附會。", "林生最晚出，紛亂尤自恣。", "何言斯亭上，刻石高贔屭。", "却思荆舒禍，對此頻雪涕。", "憑誰掩其惡，水火爲焚棄。"]}