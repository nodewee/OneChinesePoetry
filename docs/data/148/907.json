{"author": "王之望", "period": "宋", "type": "诗", "title": "山居", "paragraphs": ["山居入長夏，草樹繞我屋。", "微風披拂之，有聲來肅肅。", "葳蕤摇散影，掩冉飄暗馥。", "百合開數花，孤芳更清淑。", "我卧北窗下，午枕睡方足。", "挹此一襟凉，泠然若堪掬。", "坐使萬慮空，樂哉謝羈束。", "有同顔氏子，坐忘遺耳目。", "又如慧可師，安心得歸宿。", "落日行庭前，披衣自捫腹。", "閒扶舊僵石，細數新上竹。", "小禽時下來，相鳴入叢簇。", "見我不驚飛，人禽兩幽獨。"]}