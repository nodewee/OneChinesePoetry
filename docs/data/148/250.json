{"author": "仲并", "period": "宋", "type": "诗", "title": "鄭漕生辰", "paragraphs": ["象緯祥光動，門弧瑞氣盈。", "小陽春在序，幾望月偏明。", "他日三千牘，清時九萬程。", "名因使粵重，功自備吳成。", "偉量溟波闊，奇詞錦段呈。", "褒揚看唾玉，輕重倚提衡。", "松柏真難老，芝蘭足後生。", "筍班行趣召，金带已先橫。", "內史言何美，尚書心自清。", "祇應南北相，重振舊家聲。"]}