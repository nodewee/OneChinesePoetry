{"author": "王之望", "period": "宋", "type": "诗", "title": "次韵陳庭藻赴天申燕詩二首  其一", "paragraphs": ["紹興聖主垂衣裳，倬然文治昭天章。", "已聞華封祝堯帝，豈但畏壘歌庚桑。", "千秋此日紀佳節，萬歲羣臣稱壽觴。", "簾前宮扇交翡翠，仗下寶馬屯飛黄。", "昭容引儀近日月，御史執法嚴風霜。", "九賓無譁臚句肅，劍佩儼雅趨侯王。", "一聲鳴蹕傳朱輦，千官賜宴趨文昌。", "湛露尊罍均渥澤，薰風絃管迓休祥。", "浩唱充庭雲不動，繁花壓帽春風光。", "可憐歡聲正四合，不覺暮色來蒼蒼。", "軒騶散去九衢閙，朝衣醉瀝餘淋浪。", "小臣病著不能起，但聽廣樂風聲長。"]}