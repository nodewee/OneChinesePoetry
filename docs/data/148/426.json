{"author": "胡銓", "period": "宋", "type": "诗", "title": "送菊", "paragraphs": ["卧病高秋留海浦，明日重陽更風雨。", "杜門不出長蒼苔，令我天涯心獨苦。", "籬角黄花親手栽，近節如何獨未開。", "含芳閟采亮有以，使君昨暮徵詩來。", "凌晨試遣霜根送，畚玉雖微甚珍重。", "極知無意競秋光，往作橫窗歲寒供。", "憶我初客天子都，西垣植此常千株。", "結花年年應吹帽，始信南邦事盡殊。", "願得封培自今日，何間朱崖萬家室。", "秋香端不負乾坤，但願簫管亂疇匹。", "歸去來兮雖得歸，念歸政自莫輕違。", "他日采英林下酌，誰向清霜望翠微。"]}