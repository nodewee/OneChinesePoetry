{"author": "馮時行", "period": "宋", "type": "诗", "title": "寄魏相之", "paragraphs": ["胡塵漲中州，大雅欲陵替。", "遮眼惟甲兵，開口無丁字。", "君從何方來，落落清廟器。", "豈覓佳吏部，惠然枉輪駟。", "快語真起人，坐久益宏肆。", "復歸磨破瓦，自寫錦囊秘。", "敲門遣長鬚，恍若明星墜。", "意遠出寥廓，沈謝堪叔季。", "昔人重勳業，文章乃餘事。", "當其困湮淪，慷慨動幽思。", "舊筐儻好在，萬代作清吹。", "聽君發餘論，堂堂藴經濟。", "賈生求屬國，居然不自試。", "飄飄雲雨峽，風沙正憔悴。", "老聃柱下史，莊周漆園吏。", "鴻鵠千里心，蹭蹬戢遠翅。", "平生有筆硯，艱難不相棄。", "得失與憂樂，付此一游戲。", "舉手忽盈紙，不知老將至。", "達士要如此，何必苦酸鼻。", "凌江我二友，大非俗士比。", "與君共朝夕，可以忘世味。", "嗟我謀生拙，汩汩耗元氣。", "相逢思共載，羈紲但長喟。", "別後有新詩，莫忘情所寄。", "一瓢落清江，頃刻荷清賜。", "一飲一再讀，一篇爲一醉。"]}