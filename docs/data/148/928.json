{"author": "王之望", "period": "宋", "type": "诗", "title": "出疆次副使淮陰舟行", "paragraphs": ["丁年慕請纓，白首翻攘袂。", "輶軒遽憑軾，魏闕頻回睇。", "兩淮經戰爭，萬物皆憔悴。", "雲繁雪霰舞，風猛波濤沸。", "椎凌僅通航，鼓夜無停枻。", "依檣聞喜鵲，酌斚烹鮮鱖。", "出塞那復古，涉川今已利。", "一節誰與持，同舟心靡異。", "奮身徇主憂，圖國忘私計。", "昌黎去懷妾，定遠老思妹。", "高情獨無戚，慧眼不留翳。", "豈惟詩酒豪，抑亦文武備。", "開館昔登瀛，奉車元起沛。", "君遭功名迫，我堪閒散置。", "他年洛下吟，憶君徒擁鼻。"]}