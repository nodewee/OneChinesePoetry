{"author": "馮時行", "period": "宋", "type": "诗", "title": "贈故人二首", "paragraphs": ["一日如三秋，屬君情所專。", "晨風吹初春，繞屋鵲聲乾。", "得非造物意，憐我徒侶單。", "放晴速君歸，一笑不作難。", "起携化龍竹，消散枯體酸。", "矯首東山雲，行人爲我言。", "言君騎紫馬，近在十里間。", "溪邊古松隄，柳波梅飛殘。", "疾走落巾履，歡迎許平安。", "津津眉間黄，顧我一粲然。", "頗云萬貔虎，枕戈卧西關。", "元戎坐帷幄，花幕清晝閑。", "井絡天一涯，可以加飯餐。", "復出羣公詩，字字冰雪寒。", "窮探到冥窈，老語角險艱。", "一讀重驚歎，再讀醒昏頑。", "嗟我平生心，文陣亡左旃。", "遽拭涓滴眼，窺此瀛海寰。", "並驅吾豈敢，愧負百且千。", "尚能督租賦，用博酤酒錢。", "日日與君醉，高歌易長歎。"]}