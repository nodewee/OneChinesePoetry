{"author": "王之望", "period": "宋", "type": "诗", "title": "病後戲贈同官蔣子權", "paragraphs": ["吾衰謬養生，任運常坦坦。", "每嬰相如病，漸作叔夜懶。", "昨因觸大暑，留熱在鬲脘。", "醫師戒飲酒，所嗜不可斷。", "寒熱一朝作，水火互濯熯。", "地偏無藥餌，伏枕但憂悺。", "同僚有蔣子，爽俊流輩罕。", "作詩宗徐庾，巧語如繡纂。", "間有少陵風，醇音調玉琯。", "豈惟詩家秀，從政今可算。", "牢盆有出納，曉夕親授筦。", "琴瑟費更張，君能時急緩。", "公餘治方書，今昔多所纘。", "有來謁疾病，手自施湯散。", "買藥輟俸錢，爲民已痌痯。", "我昨病在床，君來問尤款。", "教我煮橘皮，湯熱過冰碗。", "繼送桔梗湯，一杯去煩懣。", "柴胡作引子，汗出如被趲。", "所投立有效，病去若水浣。", "乃知才藝多，所蓄非窽窽。", "又聞善騎射，長箭必引滿。", "設侯六十步，所發無虛簳。", "觀君精悍姿，此語不其亶。", "獨於圍棋低，尺固有所短。", "向來屢小勝，喜氣輒衎衎。", "我欲張以羸，不令見矛䂎。", "侈心益驕汰，出語頗誇誕。", "不知小敵堅，一敗石破卵。", "大戰决雌雄，遲君落新館。"]}