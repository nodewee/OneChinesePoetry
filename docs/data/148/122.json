{"author": "仲并", "period": "宋", "type": "诗", "title": "戲李彥平李德邵", "paragraphs": ["人生貴適意，自苦良亦癡。", "百年同夢幻，富貴安所施。", "我生世緣薄，疲弱不可支。", "紛華豈不佳，自覺心已辭。", "歸來時自笑，撫手長嗟咨。", "人生行樂耳，勳業知何時。", "兩李近豪放，高懷不少卑。", "謫仙已云歿，流風宛在茲。", "平子韵絕俗，豪逸真吾師。", "萬事一粲然，不復論成虧。", "邵公蘗菴下，操心常苦危。", "易象魯春秋，憂樂常相隨。", "端居談利害，羌夷可鞭笞。", "近亦能稍稍，笑語隨兒嬉。", "平居如二子，廊廟真所宜。", "人豈不自省，何必求蓍龜。", "漫遊恐未免，慎勿差毫釐。", "世事足反覆，紛紛盡如斯。", "錯固不足道，誼也亦爲之。", "請復銘座右，政可爲吾規。", "前言戲之耳，未來容可追。"]}