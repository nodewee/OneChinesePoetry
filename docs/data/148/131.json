{"author": "仲并", "period": "宋", "type": "诗", "title": "代人上師垣生辰三首  其三", "paragraphs": ["化工作意辦春來，斗柄明朝後日回。", "東風先到江南岸，江山濯濯無塵埃。", "靈光葱葱隨處有，夜半兩兩明三台。", "天遣異人爲時出，要作霖雨澤九垓。", "明堂藉此一柱壯，他山之木皆凡材。", "如今國勢盤泰華，向來天步屯雲雷。", "歲歲年年競是日，人人爭欲持壽杯。", "天知調羹付公手，江梅不爲他人開。", "長生唯在一清浄，別無方丈并蓬萊。"]}