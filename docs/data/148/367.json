{"author": "胡銓", "period": "宋", "type": "诗", "title": "家訓", "paragraphs": ["悲哉爲儒者，力學不知疲。", "觀書眼欲暗，秉筆手生胝。", "無衣兒號寒，絕糧妻啼饑。", "文思苦冥搜，形容長枯羸。", "俯仰多迍邅，屢受胯下欺。", "十舉方一第，雙鬢已如絲。", "丈夫老且病，焉用富貴爲。", "可憐少壯日，適在貧賤時。", "沉沉朱門宅，中有乳臭兒。", "狀貌如婦人，光瑩膏粱肌。", "襁褓襲世爵，門承勳戚資。", "前庭列嬖僕，出入相追隨。", "千金辦月廩，萬錢供賞支。", "後堂擁姝姬，早夜同笑嬉。", "錯落開珠翠，艷輝沃膏脂。", "粧飾及鷹犬，繪綵至薔薇。", "青春付杯酒，白日消枰棋。", "守俸還酒債，堆金選娥眉。", "朝從博徒飲，暮赴娼樓期。", "逢人說門閥，樂性惟珍奇。", "絃歌恣娛燕，繒綺飾容儀。", "田園日脧削，戶門日傾隳。", "聲色遊戲外，無餘亦無知。", "帝王是何物，孔孟果爲誰。", "咄哉驕矜子，於世奚所裨。", "不思厥祖父，亦曾寒士悲。", "辛苦擢官仕，錙銖積家基。", "期汝長富貴，豈意遽相衰。", "儒生反堅耐，貴遊多流離。", "興亡等一瞬，焉須嗟而悲。", "吾宗二百年，相承惟禮詩。", "吾早仕天京，聲聞已四馳。", "樞庭皂囊封，琅玕肝膽披。", "但知尊天王，焉能臣戎夷。", "新州席未煖，珠崖早窮覊。", "輒作賈生哭，謾興梁士噫。", "仗節擬蘇武，賡騷師楚纍。", "龍飛覩大人，忽詔衡陽移。", "帝曰爾胡銓，無事久棲遲。", "生還天所相，直諒時所推。", "更當勉初志，用爲朕倚毗。", "一月便十遷，取官如摘髭。", "記言立螭坳，講幄坐龍帷。", "草麻賜蓮炬，陟爵銜金巵。", "巡邊輒開府，御筆親標旗。", "精兵三十萬，指顧勞呵麾。", "聞名已宵遁，奏功靖方陲。", "歸來笳鼓競，虎拜登龍墀。", "詔加端明職，賜第江之湄。", "自喜可佚老，主上復勤思。", "專禮逮白屋，悲非吾之宜。", "四子還上殿，擁笏腰带垂。", "父子拜前後，兄弟融愉怡。", "誠由積善致，玉音重奬咨。", "資殿尊職隆，授官非由私。", "吾位等公相，吾年將期頤。", "立身忠孝門，傳家清白規。", "但願後世賢，努力勤撐持。", "把琖吸明月，披襟招凉颸。", "醉墨雖欹斜，是爲子孫貽。"]}