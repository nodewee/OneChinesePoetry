{"author": "馮時行", "period": "宋", "type": "诗", "title": "題涪陵楊彥廣薰風亭", "paragraphs": ["身世如浮雲，百年一飄忽。", "古人事業在，已腐蒿里骨。", "惜哉薰風亭，勁翰儼突兀。", "想當揮灑際，浩氣漲溟渤。", "迄茲變故後，同好亦泯沒。", "散帙落危睇，作亭煥新揭。", "超然盛德後，清芬念貽厥。", "亦聞爽塏地，山水皆秀發。", "曠蕩敞遐眺，葱蒨羅翠樾。", "勝遊集簪履，有酒備百罰。", "異時太真園，絳樹山硉矹。", "吾其解煩鞅，長風卧煙筏。", "問津鷗鳥外，亭上散白髮。", "飄飄揖薰風，解带脚不襪。", "咀嚼清冰圓，內洗肝肺渴。", "嗚呼蒼梧遠，瑶琴久衰歇。", "於焉慰永懷，森森來披拂。", "耿耿入疏襟，更欲遲華月。"]}