{"author": "仲并", "period": "宋", "type": "诗", "title": "沈正卿得男以詩慶之", "paragraphs": ["乃翁壁立千仞餘，乃翁摛章錦不如。", "英風雅韵來無盡，川媚還復生明珠。", "華堂寧無侍巾櫛，娉婷試問誰家姝。", "嬋娟深鎖人不見，忽驚清曉懸門弧。", "聞是高秋生驥子，充閭喜氣相縈紆。", "大父大母顧之笑，乃翁再拜爲親娛。", "公家餘慶得英物，渥洼自有名家駒。", "摩頂尚記前生誤，墮地舉手一笑俱。", "夙習如斯定夙寤，少小便應傳父書。", "公卿衮衮自今始，行矣家慶端可圖。", "佳辰清樽來賓友，母愛子抱集坐隅。", "臭味芝蘭席上客，爲公贊喜容歌呼。", "我衰我倦毋多酌，老矣醉倒須人扶。", "留取明年會湯餠，要看徐卿第二雛。"]}