{"author": "馮時行", "period": "宋", "type": "诗", "title": "題楊氏清福亭", "paragraphs": ["幾年瀕江種松竹，鬰鬰葱葱蔽江曲。", "猶有楊侯舊子孫，更結高亭貯寒綠。", "東家殺賊印鑄金，西家言事腰胯玉。", "一樽徑醉我不知，不待招呼風月足。", "有客胸中抱經濟，才高正患功名促。", "閒爲清福非吾事，乞與此亭作佳目。", "主人再拜不敢讓，願作閒人老林麓。", "江平酒熟夜收釣，鴨肥稻香朝坦腹。", "此時寄語惡長官，勿遣追胥駭僮僕。"]}