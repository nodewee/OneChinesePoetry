{"author": "王之望", "period": "宋", "type": "诗", "title": "次韵陳庭藻赴天申燕詩二首  其二", "paragraphs": ["天申上壽開明堂，羣公祝聖多新章。", "不論文南山成带礪，要看東海生禾桑。", "君恩中臺燕百辟，金罍兕觥雕玉觴。", "飯抄香粳雲子白，酒瀉法釀鵝兒黄。", "宮衣拜賜近端午，輕疊香羅如雪霜。", "功臣彯甲奉朝請，貂冠峩峩來异王。", "中興盛事須記述，樂府宜得張文昌。", "感寓諸孫今列宿，詩鳴省戶爲時祥。", "每逢朝家有慶瑞，輒以篇詠賡休光。", "腐儒白首謬通籍，博士一經慚后蒼。", "敢陪詩人論風雅，祇與漁父歌滄浪。", "昇平頌聲還大手，白傅才力兼諸長。"]}