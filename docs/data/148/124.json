{"author": "仲并", "period": "宋", "type": "诗", "title": "舟行用前韵懷祝子權", "paragraphs": ["楊枝巧作腰支弱，不分小桃紅入萼。", "風光向人但嫵媚，客子那知行路惡。", "短篷蕩漾晴波裏，取次茶深酒薄薄。", "所思故人殊未來，悲風爲我生絕壑。", "塵沙隔年不相見，結鄰空記他時約。", "相看一字不寄將，剩有新知豈云樂。", "眼前俗士敗意耳，憶君歲歲空牢落。", "炯炯眉目端可思，月照西廊暮雲廓。"]}