{"author": "馮時行", "period": "宋", "type": "诗", "title": "同郭師聖司空仲容探韵得江字", "paragraphs": ["孤月流高天，分影遍千江。", "我來無人境，亦復窺幽窗。", "好客如佳月，開門輒摐摐。", "月到客亦到，不隔山㟅谾。", "把手入茅廬，笑語鐘新撞。", "一鳴驚人友，更挾飛鳬雙。", "連璧光照眼，老我心所降。", "呼童洗瓦盞，竹葉傾山缸。", "清谿漱鳴玉，老樹森高幢。", "更招二三子，放懷山水邦。", "分題得佳句，一字鼎可扛。", "男兒樹勳德，出手便可樁。", "願移詩句力，挽俗還純厖。", "惟予心已灰，庶幾鹿門龐。"]}