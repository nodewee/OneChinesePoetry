{"author": "胡銓", "period": "宋", "type": "诗", "title": "送周子上赴宜春", "paragraphs": ["憶昔昌黎伯，直諫氣凜然。", "又聞贊皇公，直道薄雲天。", "堂堂兩宗工，蓋世勳無前。", "朅來著此邦，仰山同不騫。", "公今又繼往，相望三百年。", "風流雖已矣，遺跡儼弗愆。", "邦風雜未純，雕俗頑莫鎸。", "要須痛一洗，興氓作其賢。", "束吏縛猛虎，愛民烹小鮮。", "課爲天下最，名壓坐中先。", "鳳尾催歸詔，看看下小旃。", "踐槐知不晚，開旦促曹韉。"]}