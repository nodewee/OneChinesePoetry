{"author": "馮時行", "period": "宋", "type": "诗", "title": "和鮮于晉伯游卧龍", "paragraphs": ["四十髮已白，百謀無一成。", "林泉有夙志，芝朮寄晚程。", "人間好山水，往往盡經行。", "輒忌墮圭組，所至欲有營。", "卧龍勝蘭若，曩游愜平生。", "蒼茫紫翠間，藤蘿路回縈。", "上方攀躋迥，遐矚襟宇宏。", "風颯秋嶺瘦，雲護曉泉明。", "汲甘潄芳潤，擷香佩華英。", "境迷煙霞痼，道豁人鬼盲。", "是時駕言旋，濡毫記前楹。", "於今已八稔，愧負猿鶴盟。", "君今倚巖桂，泠然賦晨征。", "仙人餌白石，幽士飯青精。", "興託風塵表，咏味見高情。", "欲往從之遊，秋夢一羽輕。", "靜躁本異趣，出處諒欲誠。", "胸中一丘壑，敢以易功名。", "杖藜如可再，君爲寄先聲。", "南嶽寬嘲笑，北山緩譏評。", "行亦老菟裘，今姑隠市城。", "此心隨雲歸，與山日逢迎。"]}