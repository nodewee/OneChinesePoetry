{"author": "馮時行", "period": "宋", "type": "诗", "title": "梅林分韵得梅字", "paragraphs": ["霜朝馬蹄無纖埃，錦城城西江之隈。", "金蘭合沓俱朋來，白沙鱗鱗江水洄。", "梅花傍江高崔嵬，人言猶是王建栽。", "豪華過眼浮雲哉，飛英送香來酒杯。", "酒酣疾呼竹籬開，走尋屋角如龍梅。", "梅龍雖多此其魁，睡龍屈盤肘承胲。", "風皴雨散封蒼苔，孫枝迸出誰胚胎。", "天公撫摩春爲回，慎勿變化隨風雷，年年開花照尊罍。", "我欲結茅買芋煨，與梅周旋送衰頹。"]}