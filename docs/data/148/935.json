{"author": "王之望", "period": "宋", "type": "诗", "title": "登大峨絕頂睹圓相佛光成長句二十韵", "paragraphs": ["峨眉峻極西南著，萬景莊嚴諸佛住。", "高標天柱八紘張，雄鎮坤維百靈赴。", "我來雨霽羣峰出，正值春暄三月暮。", "上方解凍僧入巖，遠俗來遊客填路。", "籃輿牽挽六十里，梯棧高低三萬步。", "魚貫攀緣筋力疲，鳥騰陡絕神魂懼。", "行經崖坂幾縈曲，望極堪輿莽回互。", "錦里遥看井底迷，雪山忽認屏間誤。", "幽巖得照石發彩，陰洞有聲雷蓄怒。", "楞伽仙音好鳥語，兜羅綿界神龍護。", "滄海潮回波浪平，藍田日暖煙霏布。", "長虹欻放白毫光，淡墨俄瞻紫金聚。", "應真飛錫衆共覩，圓相攝身人自顧。", "六牙白象恍當空，三足赤烏潛隠霧。", "琉璃瓶瑩秋月白，優曇花浄含曉露。", "瑞境旁連瓦屋起，合成一界如相附。", "神燈夜從九頂朝，散作千山無盡炷。", "肉眼親觀佛會開，凡軀恐逐仙風騖。", "欲尋傅說箕尾間，休訪君平斗牛度。", "便排閶闔陟高圓，擾擾人寰何足寓。"]}