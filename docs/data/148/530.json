{"author": "馮時行", "period": "宋", "type": "诗", "title": "送召客", "paragraphs": ["暮春送客朝明光，顛風吹花繞柂檣。", "大江吞天日出沒，赤心許國一葦航。", "平生夢躡螭龍尾，天門九重九萬里。", "一朝巨手開天關，丹極紫霄隨步履。", "兒輩端非五湖匹，國柄今歸謝安石。", "遥之別墅清晝長，笑拂楸枰行折屐。", "共傾東海洗乾坤，景仁况是名公孫。", "四郊多壘士之耻，富貴浮雲何足論。", "宦海十年風退鷁，我亦彈冠聽推檄。", "安能鬰鬰久居此，朔饑欲死心不死。"]}