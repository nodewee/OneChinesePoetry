{"author": "馮時行", "period": "宋", "type": "诗", "title": "李彥澤紫雲洞", "paragraphs": ["玉帝侍臣紫雲翁，帝嗔謫居跨鼇峯。", "年齡瞬息反帝所，空有衣冠藏山中。", "山中草木俱不同，紫雲霏微氣鬰葱。", "風清月白巖穴空，翁猶被髮乘虬龍。", "來從南箕驅長風，人間奔趨爭追蹝。", "依稀可望不可從，披尋遺編三復重。", "舜庭絲匏間笙鐘，嗚呼翁兮終莫從，姑從遺編愈盲聾。"]}