{"author": "馮時行", "period": "宋", "type": "诗", "title": "題虎丘", "paragraphs": ["海甸平無際，突阜如踞虎。", "杉松閟巖壑，殿閣煥藻黼。", "老眼凌雲煙，吳會略可俯。", "昔遊恍如昨，歲月不勝數。", "老矣愜重來，病倦喜欲愈。", "况復偕賢彥，清罇侑歌舞。", "高談聞善謔，錦繡落英吐。", "籬菊粲佳節，山屐霽淫雨。", "蜀客萬里外，艱虞棘肺腑。", "摧頹已無氣，頼此作一鼓。", "却欲挽長江，快意洗天宇。", "且復置是事，秋風送歸櫓。"]}