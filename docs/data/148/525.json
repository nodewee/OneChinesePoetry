{"author": "馮時行", "period": "宋", "type": "诗", "title": "和楊偉明韵", "paragraphs": ["黄花不待我西歸，去載空吟九日詩。", "今載擬招風月友，共醉黄花香滿枝。", "佳辰不許負佳客，我友南北如分岐。", "驕馬行嘶縉雲碧，楚狂使我無退之。", "把杯聲作噫吁嚱，傷予未遇空嗟咨。", "雄文自是送窮術，那憂窮鬼長相隨。", "牘中燦燦藍田玉，有誰懷寶遇明時。", "慷慨男兒當自料，少把閒愁愁所思。"]}