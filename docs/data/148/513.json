{"author": "馮時行", "period": "宋", "type": "诗", "title": "責睡魔", "paragraphs": ["綠陰滿門春已還，黄鸝門外猶綿蠻。", "蕭蕭冷官無一事，高齋搔首兀癡頑。", "睡魔襲我意蕭散，直來眉睫揚神姦。", "須臾爽氣溷塵俗，雙眸瞑眩那能覸。", "彌明未斷口頭句，鼻息如寄雷車間。", "夢魂恍恍何所適，飄飄寥廓辭躋攀。", "松風拂足雲生腋，深窮月窟超人寰。", "更尋織女支機石，天河西戶聲潺湲。", "無何有客乘晚興，剝剝啄啄敲柴關。", "驚回清風枕簟冷，赤霞夾日崆峒山。", "一日廢書强舌本，萌生鄙吝勞清刪。", "謾學昌黎送窮術，揮毫加點文爛斑。", "睡魔憑物對我語，勸我停手開憤顔。", "自言宇宙若非我，人生俄頃無休閒。"]}