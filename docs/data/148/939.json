{"author": "王之望", "period": "宋", "type": "诗", "title": "許總卿見和再用韵", "paragraphs": ["四紀才名淹世務，七年符節坤維住。", "褒功屢有璽書來，趨詔尚遲軺傳赴。", "男兒功多投老遂，烈士心豈隨年暮。", "松杉頂禿始干雲，駿駔齒長方識路。", "所臨遺迹紀蕭規，相繼小巫窺禹步。", "補公舊處信有幸，顧我非才深自懼。", "轉粟飛芻驅蜀阪，摘山市馬司邊互。", "伐柯執斧固非難，依樣畫葫終少誤。", "解牛毋歎妙肯綮，養虎尤工時喜怒。", "騋牝三千歸圉師，貔貅十萬安都護。", "公家遺利悉桑孔，閫將歡心收戍布。", "關信增屯烽燧遠，邊儲入粟舟車聚。", "未歸左右展論思，端爲西南重憂顧。", "漠北齊盟尋皦日，斗間王氣纏非霧。", "坐鎮全消玉塞塵，召還應及金莖露。", "佳句忽貽韶濩作，正音乃許巴渝附。", "晝哦蔬飯費三吐，夜誦葦燈殘一炷。", "欲隨驥尾强爭馳，暨到蟻封難並騖。", "囊收甚謹加十襲，筆舉復停知幾度。", "試將風格比唐人，堪與拾遺參感寓。"]}