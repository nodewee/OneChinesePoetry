{"author": "馮時行", "period": "宋", "type": "诗", "title": "雲巖", "paragraphs": ["樅陽之陽羌廬峰，千巖萬壑雲濛濛。", "仙人往往遊其中，安期羨門喬與松。", "天或使之爲扃封，咫尺象外不可通。", "我昔杖履秋將窮，洞宮蕭森還遽匆。", "至今魂夢江南東，聞君斸石蒼崖穹。", "下燕衆客幽襟同，君真庶幾羌俗翁。", "作詩疾驅勤僕僮，斬薙薈蔚煩祝融。", "木章竹箇羣巔空，要使恢廓無蔽蒙。", "指麾八極呼雲風，坐與九江爭俊雄。", "當有騎鶴來遐沖，與君論道如崆峒。", "去之勿疑求大功，慎勿顧此杉楠楓。"]}