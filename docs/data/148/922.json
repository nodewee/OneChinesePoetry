{"author": "王之望", "period": "宋", "type": "诗", "title": "初至鴻祐成二百字", "paragraphs": ["我生何悠悠，飄摇若懸旌。", "已破龍華夢，復成鴻祐行。", "鴻祐在何許，海闊山崢嶸。", "地侵魚龍窟，路與猿猱爭。", "曉日見初出，潮波無時平。", "我來秋薄暮，寒雨紛縱橫。", "狂飈振林麓，窗戶皆有聲。", "山鬼夜中號，怪禽籬外鳴。", "我衰不能寐，起行遲天明。", "欻然念身世，百感襟抱盈。", "仲宣昔遭亂，避地之蠻荆。", "登樓賦懷土，悽傷欲無生。", "况我滯甌越，八見秋風驚。", "憧憧一州間，蕭寺六易名。", "已去還復來，如魚被鈎嬰。", "去既無所之，來亦何所營。", "藜藿誠不充，萍蓬甘所丁。", "茲地實樂土，浮生聊耦耕。", "鴒原喜在眼，蠹簡能娛情。", "九夷亦何陋，四海皆弟兄。"]}