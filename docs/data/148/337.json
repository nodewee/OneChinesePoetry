{"author": "王從道", "period": "宋", "type": "诗", "title": "夔州歌簡晁子西", "paragraphs": ["白帝夔州萬古城，全蜀東門下相控。", "瞿唐灧澦勢嶄絕，赤甲白鹽光澒洞。", "峽雨關雲朝莫征，煙葉水花洲渚共。", "少陵冥寞減光輝，山川草木今誰諷。", "明知風物待組織，可笑可笑浪嘲弄。", "逸亭野老泛舟來，迥立蒼茫遊覽縱。", "旋提燕拂呵物象，試吐清音激鸞鳳。", "江頭一見晁廣文，客裏倡酬無乃奉。", "天生之子映昭代，與我突出萬人衆。", "古來道合事襟期，有作正須行雅頌。", "下瞰一隅會萬景，豈無江靈爲供送。", "請君作詩如畫圖，收拾形容未宜空。"]}