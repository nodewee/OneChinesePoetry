{"author": "釋曇華", "period": "宋", "type": "诗", "title": "偈頌六十首  其五三", "paragraphs": ["四月初八佛生日，天下叢林皆浴佛。", "佛身充滿太虛空，何處更有虛空覓。", "見前僧俗等金軀，長短方圓皆顯赫。", "放光動地二六時，從本至今無間隔。", "今有檀越女弟子，劉氏同男王承直。", "曠大劫來植善根，所行真實如菩薩。", "當知功德福無涯，回向癸未誕生日。", "唯願歲君嚮此誠，諸天星曜同昭格。", "資持劉氏從此去，壽同趙州百二十。", "更祈不盡大功勳，保男察判官崇極。", "子子孫孫福祿昌，無量福田咸併集。", "此月十四往臨安，龍天當護爲般挈。", "三江九堰聰明神，稽首歸依助英傑。", "全家既達九重城，母子忻懽仰天力。"]}