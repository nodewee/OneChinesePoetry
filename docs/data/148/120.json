{"author": "仲并", "period": "宋", "type": "诗", "title": "舟過仁王寺因口占一首", "paragraphs": ["平野綠遠近，晴山翠縱橫。", "西風今日凉，天意濟此行。", "居士十日病，快意身已輕。", "逢寺聊少憩，山僧苦相迎。", "豈爲餘事來，泉石鍾吾情。", "風生本何意，松篁得之清。", "向來城市口，無此笙竽聲。", "坐久百念歇，一雨秋意生。", "所恨二三子，無懷可同傾。", "少日戒客氣，四十猶未平。", "一事一錯誤，百年幾折肱。", "不如謝公等，窮山掩柴扃。"]}