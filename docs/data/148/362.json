{"author": "胡銓", "period": "宋", "type": "诗", "title": "予戲作水墨四紙張慶符有詩因用其韵", "paragraphs": ["姑孰先生方遣化，饑食饞涎餐餠畫。", "信知詩必窮乃工，忍窮誰復如公者。", "崎嶇我已羈江湖，僂肩如我世恐無。", "從來畫亦窮乃妙，兩窮相值真堪吁。", "平生笑坡誇四板，祇愛丹青非道眼。", "豈如淡墨出天然，雪欲來時水雲晚。", "先生一見輒傾倒，回觀濁世秋毫小。", "不須更羨釣魚翁，已自超然遊漢表。"]}