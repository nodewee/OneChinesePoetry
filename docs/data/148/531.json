{"author": "馮時行", "period": "宋", "type": "诗", "title": "和張仁甫李花韵", "paragraphs": ["江頭誰家千樹李，影落清江徹江尾。", "風吹扁舟到花下，花間啁啾亦欣喜。", "瑶林成徑千步長，花光燭天天半香。", "恍如坐我羣玉府，飛瓊酌勸青霞觴。", "勝事此游難具列，照映肝腸盡明潔。", "老懷已戒語作綺，新詩向擬風回雪。", "東家西鄰詩更奇，一時共借花光輝。", "更須妙索留春句，無使花飛春告歸。"]}