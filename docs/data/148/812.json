{"author": "釋曇華", "period": "宋", "type": "诗", "title": "偈頌六十首  其五○", "paragraphs": ["千年田，八百主。", "甜瓜徹蒂甜，苦瓠連根苦。", "君不見禾山解打鼓，又不見採菊東籬下，千山萬山疊疊高門戶。", "又不見光孝僧堂六七間，日日普請搬泥土。", "又不見臨濟主中賓賓中主，二三四七面相覩。", "報禪流莫莽鹵聞，普請歡喜攙先去。", "去去實不去，途中好善爲。", "來來實不來，路上莫虧危。", "又不見主中主，箇箇衲僧氣如虎。"]}