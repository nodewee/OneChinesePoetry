{"author": "馮時行", "period": "宋", "type": "诗", "title": "學古堂爲毛應叔題", "paragraphs": ["昔人性嗜古，服用皆古先。", "有虞作漆器，弊碗歷世傳。", "貨貲以得之，其費溢萬千。", "孔席伯夷杖，乾沒乃復然。", "家貧遂行乞，猶丐九府錢。", "此語雖詼嘲，義理茲可研。", "學古學其心，其用則蹄筌。", "軒轅騎蒼龍，舜入九嶷巔。", "古意已寥廓，如酒醨其元。", "君生萬世下，劫火經幾燃。", "作堂表佳目，意與開闢連。", "譬如引猨臂，踶跂摸蒼天。", "雖則如上說，膠談豈稱賢。", "今人亦古人，面目等媸妍。", "饑食寒而衣，天地靡變遷。", "澆風揚末塵，胡爲莫洗濺。", "忘機使神守，抱朴貴純全。", "六籍燦日星，泓泓聖賢淵。", "滑浄一几案，羲皇列吾前。", "薰染庶可久，膏肓儻其痊。", "聞君憙事者，有子鸞鳳騫。", "作詩助鼓譟，吾徒俱勉旃。"]}