{"author": "王之望", "period": "宋", "type": "诗", "title": "和關子東鐵尺歌", "paragraphs": ["先生平生無俗嗜，博取珍奇自娛戲。", "案間雙尺本蛟龍，怪底雄雌俱出地。", "含精古鐵色沈沈，質白玉兮價黄金。", "有時風雨暗堂室，直恐雷電相搜尋。", "浄業知君專筆硯，白首殘編天眼見。", "一朝出此瑞文房，神物化成非鍛鍊。", "閲遍千人誰得將，主人比德端且方。", "永供黄卷鎮邊幅，明窗浄几生輝光。", "先生歌成驚傑句，助發鏗鏘得君故。", "何人似與郭代公，寶劍豪篇不須賦。"]}