{"author": "仲并", "period": "宋", "type": "诗", "title": "題大明寺", "paragraphs": ["招提隠松桂，遠在城一隅。", "我來歲云暮，天寒氣象殊。", "寓目得佳趣，百念如滌除。", "及此齋時鐘，簞瓢慰吾臞。", "丈室曦未來，香篆沈熏爐。", "聊施濟勝具，未暇學跏趺。", "緩步大明寺，山光佳有餘。", "郊原自春色，物意如相娛。", "習公四海士，豪氣編虎鬚。", "邂逅偶傾蓋，清遊邀我俱。", "相從得二謝，笑語寄歌呼。"]}