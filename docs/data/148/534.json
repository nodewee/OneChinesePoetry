{"author": "馮時行", "period": "宋", "type": "诗", "title": "峽州楚塞樓", "paragraphs": ["東南上流蜀之門，領畧形勝斯樓存。", "岷峩之西江發源，勢如建瓴注平原。", "出門頓息波濤喧，五溪七澤相吐吞。", "蜿蜒紆餘带城垣，山亦却立且踞蹲。", "排青疊翠來庭軒，座隅彷彿聞清猿。", "我來新律當正元，天地清夷日晏溫。", "主人延客開清樽，酒酣疏襟忽孤鶱。", "北望兩京手可捫，感時撫事銷客魂。", "比聞狂酋如封豚，灰飛煙滅華夷分。", "赤縣神州宜細論，翠華幾時驅育賁，歸挽天河洗乾坤。", "願見從來中國尊，老夫日拭雙瞳昏。"]}