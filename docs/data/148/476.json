{"author": "馮時行", "period": "宋", "type": "诗", "title": "隠甫聖可子儀同遊寶蓮分韵得郭字", "paragraphs": ["海縣一廛市，天地一郛郭。", "跼蹐礙高厚，而况自羈絡。", "末俗競芒忽，訟紙霜葉落。", "平心作巨帚，一掃付清廓。", "無事我所得，超然解塵縛。", "天浄鏡磨垢，日炫眼刮膜。", "野水照曳杖，山煙薦飛屩。", "清朋璠璵姿，興寄相領畧。", "世間出世間，秋風古蘭若。", "翠巘拂觚稜，紫蘇濫關鑰。", "晨鐘隠町疃，香霧散林薄。", "竹密萬夫靜，樹迸蒼虯躍。", "黏壁篆乾蝸，簷絲下晴蠖。", "蒲團便熟倚，茗碗快自瀹。", "性與香火冷，身脫簿領虐。", "理窟深探討，迷津銳疏鑿。", "心期跨汗漫，知音付丘壑。", "俯仰三十秋，痛被造化謔。", "貧窮道味勝，老大世故約。", "妄念春朝冰，不作間市瘧。", "出據廊廟地，入分禽鳥樂。", "時來屈伸指，胸次何綽綽。", "一官弛負擔，五斗代菑穫。", "看山未害廉，塵迹詎可削。", "倦鳥爭暝樹，短景轉修閣。", "一來固未厭，再至良不惡。", "明日復命駕，便道過龍鶴。"]}