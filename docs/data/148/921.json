{"author": "王之望", "period": "宋", "type": "诗", "title": "送黄叔愚赴平江教授", "paragraphs": ["人生水中萍，泛泛隨波瀾。", "偶然成聚散，誰使爲悲歡。", "伊余從君遊，兩見歲履端。", "相得恨不早，相見常苦難。", "今又舍我去，覺我肝腸酸。", "君誠湖海士，豪氣老不刓。", "劇談憤世俗，怒髮時衝冠。", "向來對宣室，見晚帝興歎。", "落落不苟合，棲遲猶冷官。", "高才徒白首，未許陪鴛鸞。", "蘇臺今輔郡，舉頭見長安。", "會看有追詔，祝君且加餐。", "吾衰釣滄溟，羊裘侶魚黿。", "逍遥各有適，快覩扶摇摶。", "尺書倘見存，慰此離憂寬。"]}