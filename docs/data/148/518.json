{"author": "馮時行", "period": "宋", "type": "诗", "title": "自開江歸依山結茅以居偶成長句", "paragraphs": ["酒腐於爵肉腐俎，擔石之儲我何有。", "陸居無屋江無船，誰人乞與買山錢。", "大梁千里森寒玉，瓊茅桂棟營山麓。", "雲涵雨霂謝天公，苦爲貧人養黄犢。", "秋衣更續谿芙蓉，蟬腹龜腸欲御風。", "戲遣冰懷搜老語，食無煙火更玲瓏。", "銅臭錢鳴總無惡，更換清貧終不諾。", "濁不能堪饑可忍，木强須撩天一哂。"]}