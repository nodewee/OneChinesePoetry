{"author": "呂及之", "period": "宋", "type": "诗", "title": "梅林分韵得愛字", "paragraphs": ["去城十里南郊外，突兀老梅餘十輩。", "玉雪爲骨冰爲魂，氣象不與凡木對。", "我來窮冬煙雨晦，把酒從公對公酹。", "人言此實升廟堂，埋沒荒村今幾歲。", "清芳不爲無人改，捐棄何妨本根在。", "瑰章妙語今得公，國色天香真有待。", "歸路從公巾倒戴，俗物污人非所愛。", "我公行向日邊歸，此段風流入圖繪。"]}