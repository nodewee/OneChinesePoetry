{"author": "胡銓", "period": "宋", "type": "诗", "title": "戲題陳晦叔經略秀齋", "paragraphs": ["天宇脩眉浮太華，晚晴濃綠新如畫。", "何似文君蹙遠山，秀色可餐清更雅。", "人知潑黛青孱顔，共喜眉宇脩彎環。", "不知是中石藴玉，遂能發彩驚塵寰。", "美人美人隔秋水，娟娟靜淑金閨裏。", "其人如玉德滿身，笑殺西湖比西子。", "杜陵破帽隨金鞍，心醉歸來空掩關。", "不須更問許玉斧，二十四山如髻鬟。"]}