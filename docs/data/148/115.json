{"author": "仲并", "period": "宋", "type": "诗", "title": "祝子權以詩見招勉繼其韵", "paragraphs": ["總角嗜學問，於心期可收。", "歲月如逝水，倏忽二十秋。", "紛紛何所得，俗士難與謀。", "夫子四海士，不數韓荆州。", "摳衣一嘗會，頗輕萬戶侯。", "祝子晚傾蓋，緩急仍同舟。", "偉哉廊廟器，價高自難酬。", "相從半周星，會別嗟何稠。", "班荆此話舊，落落志益修。", "嗟我聞道晚，僅脫兒女憂。", "一斑幸時窺，稍知辨薰蕕。", "執經濫同席，得子真良儔。", "安得身爲雲，相陪汗漫遊。", "茫茫水東注，百川皆亂流。", "駑駘飽束芻，市者常易售。", "借問諸夫子，爲功忌中休。", "此語期同踐，此外復何求。"]}