{"author": "馮時行", "period": "宋", "type": "诗", "title": "送楊元老召赴闕", "paragraphs": ["羣心周道直，萬國舜門開。", "咫尺清虛地，精微擇異材。", "光輝生錦里，合沓上蘭臺。", "霄漢橫高翥，風雲接大來。", "龜龍紛秘奧，奎壁煥昭回。", "碧海浮城闕，丹梯近斗魁。", "由來陞密勿，此地實胚胎。", "早晚龍淵躍，從容衮職陪。", "斯文歸黼藻，吾道久塵埃。", "漢武威懷遠，周宣正化恢。", "治源先簡儉，國本厚封培。", "造膝心終啟，前籌力竟回。", "正宜須弼亮，豈獨藉淹該。", "疇昔先登際，聲名亦壯哉。", "追風先蹙踏，戢翼更徘徊。", "巨寶應難價，殊姿肯自媒。", "中天懸日月，萬里忽風雷。", "戮力銘鍾鼎，餘波及草萊。", "故人元勃窣，晚節更摧頹。", "料想憐枯肺，吹噓助酒杯。"]}