{"author": "仲并", "period": "宋", "type": "诗", "title": "外舅莊子尚生辰", "paragraphs": ["荆溪之山環千峰，摩空巉絕相爭雄。", "與公萬仞俱壁立，祇有爽氣蟠胸中。", "荆溪之流碧滿野，寒光秀色兼天瀉。", "與公雅量相對清，更覺波瀾來筆下。", "高門懸弧此日生，少年揮毫敵兩京。", "當時紫宸初射策，玉色臨軒知姓名。", "一旦橫經向儒苑，鳳掖鑾坡去非遠。", "如今高卧尚琳宮，主父嚴徐見何晚。", "向來皂蓋先一州，龔黄已往無此流。", "旰食我皇收士急，未容獨樂林泉幽。", "華堂宴笑春風裏，水綠山青助公喜。", "三槐功就却歸來，壽如此山如此水。"]}