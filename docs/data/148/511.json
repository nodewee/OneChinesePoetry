{"author": "馮時行", "period": "宋", "type": "诗", "title": "遺夔門故舊", "paragraphs": ["蜀江迸出岷山來，翻濤鼓浪成風雷。", "掀天斡地五千里，爭赴東海相喧豗。", "白鹽赤甲當道路，呀然拒之欲使回。", "大山大水相較力，究轉稍肯開東隈。", "山氣盛豪水氣怒，二氣停滀成胚胎。", "離騷兮作文章祖，始知孕秀鍾英才。", "曄曄令君出此地，得非千歲之根荄。", "願祝君如此山水，滔滔岌岌風雲起。", "人言富貴出長年，拭眼看君出奇偉。", "功名落落麒麟閣，公當不負山與水。", "如我頑鈍何爲者，剩買耕牛老東里。"]}