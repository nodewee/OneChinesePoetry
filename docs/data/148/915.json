{"author": "王之望", "period": "宋", "type": "诗", "title": "食橄欖有感", "paragraphs": ["余初食橄欖，眉蹙口欲吐。", "稍稍滋味之，久乃見媚嫵。", "曲終喜奏雅，先病得後愈。", "功成老大時，亦足酬嘬咀。", "余生足憂患，備已嘗險阻。", "猶如蓼中蟲，自習蓼中苦。", "不知苦盡處，回味有幾許。", "古人倒啖蔗，佳境貴漸取。", "但問有與無，遲暮不猶愈。", "君看道傍李，棄置終泥土。"]}