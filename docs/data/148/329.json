{"author": "晁公武", "period": "宋", "type": "诗", "title": "酆都觀", "paragraphs": ["勝絕平都觀，盤紆石磴長。", "崇崗虎蹲踞，古柏雁分張。", "殿閣剛風外，軒墀灝氣旁。", "煙華迎碧瓦，雲葉覆雕牆。", "古有神仙術，能齊日月光。", "升騰繼黄老，烜赫數陰王。", "採藥巖巒秀，燒丹井竈香。", "綵雲生洞穴，白晝上穹蒼。", "陳迹今猶在，咸云實不亡。", "碑銘餘漢魏，像設自齊梁。", "仙騎霜毛潔，胎禽雪羽翔。", "豪商供香火，騷客鬭篇章。", "顧我趨行殿，尋真到靜坊。", "遺文觀翠琰，隠訣悟青囊。", "儻解交龍虎，終能翳鳳凰。", "定紆蒼玉佩，徑入白雲鄉。", "却憶求輕舉，相傳笑彼狂。", "李君煉丹石，韓子服硫黄。", "雅欲同南極，俄驚葬北邙。", "古今垂烱戒，服餌要周防。", "却老寧無策，怡神別有方。", "不須紈與素，但可舉清觴。"]}