{"author": "馮時行", "period": "宋", "type": "诗", "title": "題蘇慶嗣睡樂軒", "paragraphs": ["六鑿森劍戟，一枕寄華胥。", "睡覺既殊轍，睡兮真樂歟。", "達人藴大觀，方寸包太虛。", "憂樂兩不知，寤寐常如如。", "昔也蝶栩栩，今焉周蘧蘧。", "而今我法中，無欠亦無餘。", "以睡爲樂邪，不睡寧非渠。", "然則此軒名，無乃滯一隅。", "蘇子笑而應，斯豈真吾居。", "飄流閲世故，早覺心地初。", "今古一偃仰，天地一蘧廬。", "揭名聊爾爾，至言恐驚愚。"]}