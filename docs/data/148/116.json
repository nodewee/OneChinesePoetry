{"author": "仲并", "period": "宋", "type": "诗", "title": "送周元特侍郎守宣城", "paragraphs": ["西風迎公來，東風送公去。", "尚欲留朱轓，公行不可住。", "無酒對公傾，有懷爲公賦。", "夫子文武資，亦復廊廟具。", "剛方仰術業，坦夷見襟度。", "青衫試州縣，機鋒微已露。", "吾意有不可，萬夫挽不顧。", "翱翔諸公間，籍甚當時譽。", "峩冠上烏臺，直諫汲長孺。", "風雲千載合，冕旒一言寤。", "凜凜議論餘，可使淮南懼。", "天威瞻咫尺，政塗去跬步。", "興逸頓言歸，解佩苕溪路。", "湖山聊寄懷，詩書尚溫故。", "中外豈不殊，進退自餘裕。", "宣城唇齒邦，望公來何暮。", "我饑我顰呻，公飯公覆護。", "舉首望旌戟，指期詠襦袴。", "平生觸邪手，不難鋤弊蠹。", "雙溪疊嶂間，按堵百無慮。", "坐席豈容溫，當饋意久注。", "獻納念伏蒲，謀謨懷借箸。", "行矣股肱良，歸作腹心助。", "要觀今周公，聲名三吐哺。", "便當侶夔龍，何止冠鵷鷺。", "自念接門牆，連歲忘羈寓。", "鷁首明當飛，驥尾何由附。", "幾日復升堂，青天披宿霧。", "過雁與來魚，猶當奉尺素。", "西去無多程，不誦陽關句。"]}