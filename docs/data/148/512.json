{"author": "馮時行", "period": "宋", "type": "诗", "title": "安清洞夜坐有懷", "paragraphs": ["屋角錦樹風飛揚，陰岑夜色凝清霜。", "結庵雲竇謝塵俗，危然搔首憂偏長。", "背燈顧影空寂閴，亦復自怪何昂藏。", "人生百慮已大瘦，顧我耿耿無他腸。", "年來戎馬暗河朔，宵旰十載煩吾皇。", "時將朝事問府主，藁街未見梟狼羊。", "我亦乾坤一窮士，癡心未肯老爲郎。", "浩歌慷慨擬投筆，門外太白空煌煌。", "願學北地傅介子，一節出斬樓蘭王。"]}