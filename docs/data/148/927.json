{"author": "王之望", "period": "宋", "type": "诗", "title": "贈襄陽帥吳彥猷", "paragraphs": ["令威千歲歸，城郭尚如故。", "我今還故鄉，陵谷亦易處。", "荆榛荒舊蹊，溪壑改新路。", "城中十萬家，碧瓦生煙霧。", "茅茨變閭閻，舊屋無一柱。", "相逢訪親舊，十百不一遇。", "豈無新人民，往往皆旅寓。", "元帥念疲瘵，撫養若稚孺。", "近聞田裏間，稍稍復逃戶。", "會當一二年，功效見生聚。", "但恐鋒車來，追詔不容住。", "努力慰斯民，望公若羊祜。"]}