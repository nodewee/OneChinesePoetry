{"author": "王之望", "period": "宋", "type": "诗", "title": "送賈可封隨郭帥還西城三十韵", "paragraphs": ["峴山之陽漢江浦，黄花九月迷村塢。", "故人船上初識君，白酒黄鷄對樽俎。", "坐中意氣最相親，便許論交輸肺腑。", "君時方壯我尚少，杯酒相逢各豪舉。", "欲傾滄海入壺觴，不覺風雲先笑語。", "煙塵回首暗鄉縣，避地偷生兩羈旅。", "西城邂逅正春風，南鄭流離共秋暑。", "扁舟東下一沾巾，漢陰渡頭天欲雨。", "君留蜀漢我甌越，關塞悠悠路修阻。", "每悔昔日但酸辛，欲寄好音誰付與。", "日邊失喜雙眼明，一笑恍然相勞苦。", "久經喪亂喜强健，語及艱難更悽楚。", "離合悲歡二十載，往事傷心那可數。", "酒後清狂不復能，鬢邊白髮今如許。", "向來驥子未總角，今與爺長秀而膴。", "文學嶄然已老成，吾徒之衰固其所。", "君材磊磊多大略，胸次縱橫雜文武。", "當年上疏請長纓，欲以忠信爲干櫓。", "馳驅慷慨感知己，十年上佐留邊圉。", "一從捧檄傍紅蓮，幾爲臨戎揮白羽。", "元戎入覲載輜車，策勳進秩光賓主。", "王卿合作水衡丞，庾杲復入將軍府。", "胡爲側翅尚隨人，千里長城頼裨補。", "汾陽僚吏多將相，家聲盛事今猶古。", "致身富貴真未晚，唾手功名不難取。", "豈惟出幕看旌麾，會是封侯裂茅土。", "炎歊六月三吳路，海氣昏昏暗天宇。", "驪駒已駕不可留，憂緒中來密如組。", "亦如遠送終別離，只有加餐相贈處。", "雙魚莫厭遠書頻，從此西風日傾佇。"]}