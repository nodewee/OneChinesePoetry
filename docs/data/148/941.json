{"author": "王之望", "period": "宋", "type": "诗", "title": "和人元夕", "paragraphs": ["長安百尺朱樓高，傳籌夜醉聞雞號。", "金吾弛禁玉漏永，九衢遍走狂歡遨。", "訪尋三曲選清唱，交結五陵皆大豪。", "笑將千金買斗酒，輕若九牛亡一毛。", "賦詩更作文字飲，止酒一篇羞和陶。", "筆端百韵鬭奇險，坐上幾人推俊髦。", "萬事轉頭成短夢，十年屈指如奔濤。", "祇今衰老但悲感，長歌終日彈豪曹。"]}