{"author": "釋曇華", "period": "宋", "type": "诗", "title": "吉彬老二姪女繡普賢菩薩求贊", "paragraphs": ["吳門吉彬老，壽年可及百。", "骨目清且癯，施爲有標格。", "行步快如風，談笑氣不乏。", "窮之無他術，一味好佛法。", "每親善知識，言下究生殺。", "家有二姪女，貞姿迥超拔。", "自幼不茹葷，晨昏常燕默。", "從容定中起，痛念十使結。", "顯塵劫大願，運針發五色。", "幻普賢妙身，應現四菩薩。", "等十方虛空，皎若揭日月。", "大哉白象王，羣狐悉彌滅。", "當知妙殊勝，豈在別處設。", "若從自己求，猶如病作熱。", "如是名正觀，不爾是邪說。"]}