{"author": "馮時行", "period": "宋", "type": "诗", "title": "山居", "paragraphs": ["溪带三弓地，山開一蓋天。", "茅簷低沒霧，藤路細迷懸。", "惡草翻新耨，獰彪突舊穿。", "爭雞喧腷膊，靜鷺立攣拳。", "翠著衣襟濕，嵐薰草樹鮮。", "老夫甘廢棄，末路寄沈綿。", "水出桃源俗，人來谷口賢。", "心期如水冷，世事絕風傳。", "瘠瘵高眠穩，疏慵入靜便。", "酒缸開半熟，茶餠索新煎。", "溫飽無餘事，安閒得剩年。", "勝遊欣此始，妄想置從前。", "出處非吾浪，乘除計亦全。", "况因心地靜，粗了佛家緣。", "零落餘生在，寧無火裏蓮。"]}