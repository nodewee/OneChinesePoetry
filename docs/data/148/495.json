{"author": "馮時行", "period": "宋", "type": "诗", "title": "再和", "paragraphs": ["煌煌六藝學，兀兀門亦專。", "耕道宜有秋，而我適旱乾。", "疏鬢日月邁，破衣霜雪單。", "誰謂四海寬，已覺一飽難。", "失計墮簿領，署判手爲酸。", "皇家挈天綱，昨下如綸言。", "冷眼看匠手，雌黄英俊間。", "華堂玉塵動，繡簾香鴨殘。", "爲國得一人，可使天下安。", "當時呼畫師，我愧寧不然。", "策勳徑投筆，守志甘抱關。", "渥洼萬里心，束芻老廄閑。", "豈無苜蓿盤，可以羞晨餐。", "豈無芰荷衣，可以備祁寒。", "天地日莽蒼，逢辰諒多艱。", "世既不吾與，不去良亦頑。", "摇摇故山心，長風動旌旃。", "君今門下士，良莊滿人寰。", "與我各相去，何啻一小千。", "異時白雲邸，仰君分酒錢。", "富貴無相忘，勿徒况永歎。"]}