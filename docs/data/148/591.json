{"author": "馮時行", "period": "宋", "type": "诗", "title": "送涪守何常卿十六韵", "paragraphs": ["一時周屏翰，千載漢循良。", "寵渥分民社，疲羸頼紀綱。", "洪恩隨雨潤，令問與風翔。", "日月流年駛，江山別恨長。", "已聞談舊政，方改視新章。", "賤子千官底，曾依數仞牆。", "迂愚真濫吹，浩蕩實包荒。", "倦鳥棲林樾，哀鴻顧稻粱。", "一廛聯戶版，餘惠及耕桑。", "迨此徵黄速，還聞借寇忙。", "江雲引行旆，峽樹遠歸檣。", "亟欲承顔面，於焉寫肺腸。", "麥秋驅病馬，山雨絕橫塘。", "意去如飛鳥，身留類觸羊。", "登臨空悵望，竚立更淒涼。", "眷注期公久，趨瞻預可量。"]}