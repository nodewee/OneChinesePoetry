{"author": "李廌", "period": "宋", "type": "诗", "title": "天封觀將軍柏", "paragraphs": ["衛懿恃昌富，乘軒鶴有祿。", "貴鶴賤用民，身殘國顛覆。", "楚子惜名馬，終焉葬人腹。", "爵封東山松，侯比渭川竹。", "時輕官秩紊，辟妄作威福。", "無益害有益，褒賞逮禽畜。", "所美非美然，恩澤及草木。", "或譏將軍柏，無乃狃此俗。", "曷膺千鍾養，曷被三品服。", "不爲朝廷力，竊號委空谷。", "余知將軍心，非悅世人目。", "千年抱貞操，勁節無屈曲。", "不爲歲寒凋，守此萬仞綠。", "天武累此名，冥不知寵辱。", "雖不助柏敬，豈意慕軫轂。", "吾儕之小人，悟主惟欲速。", "盜功仍苟容，豈恥無道穀。", "潭潭居紫府，沉沉據華屋。", "貪恩謀子孫，占俸及僮僕。", "膏肓病天下，天下思食肉。", "朝爲四輔重，莫作三危逐。", "笙簫金谷宴，翣柳北邙哭。", "尚方屬鏤賜，朝服東市戮。", "君看古功臣，牖下死爲祝。", "將軍如有心，應哭世愈蹙。", "拔萃真不羣，虛名豈其欲。", "胡不觀其旁，滿山皆樸樕。"]}