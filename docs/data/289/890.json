{"author": "李廌", "period": "宋", "type": "诗", "title": "作塞上射獵行", "paragraphs": ["塞雲委地如潑墨，惡風吹沙變黄黑。", "紫髯將軍柳葉甲，銀騣護闌白玉勒。", "鐵林子弟八九千，飲馬渡橋過河北。", "沙漠黓地古戰場，寸草不生地皮赤。", "將軍指呼令鼓鼙，旌旆悠悠動堅壁。", "壯夫露股挾纊溫，蕃馬鞘脚寒有力。", "龜手荷戈指欲墜，氣結冰凌滿須歷。", "前驅蕭蕭近林翳，軍聲業業震金革。", "怪狐跳梁罔兩避，虎豹驚駭喪膽魄。", "山根淺草枯槎枒，隠隠葉下見兔跡。", "武夫張罝四散逐，雙兔雌雄中金鏑。", "自云舍矢不失馳，手持雙兔有德色。", "凱旋如殪大兕歸，喜非詭遇無所獲。", "常聞武功貴時習，忘戰必危欲定國。", "蒐田以時選車徒，士卒素練務嚴翼。", "季冬物成農事休，民閒庶類亦蕃殖。", "泮上虎臣獻俘馘，淮夷攸服遠人格。", "悲夫王澤寖熄多鬼蜮，蒙恬白起爲民賊。", "君不見長平鬼哭萬人塚，擊破秦坑髑髏白。"]}