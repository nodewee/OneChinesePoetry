{"author": "李廌", "period": "宋", "type": "诗", "title": "擬楚詞", "paragraphs": ["匠執斤兮道周，稱百尋以弗用兮谷之幽。", "屈輪囷以爲杯兮，孰謂賢於杞柳。", "揉吾性以矯真兮，寧全天以爲壽。", "樂吾樂兮，樂不汝違。", "樂不汝違兮，盍歸乎來哉。", "犀何尤兮以角累，象何咎兮齒爲災。", "童牛夭兮，職騂剛而繭栗。", "龜告猶以灼兆兮，寧泥中以曳尾。", "珠綴旒兮，悔夜光不祥。", "玉爲圭瑞兮，痛山輝之爲殃。", "樂吾樂兮，樂不汝違。", "樂不汝違兮，盍歸乎來哉。", "蘭九畹兮芬薌，芝三秀兮焜煌。", "山嵷嵷兮呈姿，川溶溶兮摇光。", "風駃駃兮歷楯，雲繽繽兮度梁。", "葯爲衣兮薜爲裳，椒爲醴兮桂爲漿。", "樂吾樂兮，樂不汝違。", "樂不汝違兮，盍歸乎來哉。"]}