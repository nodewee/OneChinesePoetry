{"author": "許景衡", "period": "宋", "type": "诗", "title": "和左與言謝寄酒", "paragraphs": ["君不見梅子真，當年狂歌吳市門。", "神仙隱逸兩何有，耿介感激空千言。", "我今幸生太平日，千載相望同禄秩。", "閒看世事渾不知，一心祇願饑腸實。", "有誰解與魯公米，無田也釀淵明秫。", "甕間細酌新潑醅，既醉歡娛亦蕭瑟。", "江湖誰肯便相望，一尊猶及詩人甞。", "榴花竹葉應撥去，落琖且看鵝兒黄。", "高齋肆筵盡嘉客，長鯨一吸無餘瀝。", "座上杯盤未狼藉，愁見長瓶卧東壁。", "新詩飄飄寫胸臆，青天白日飛霹靂。", "休言李杜門限牢，到底輸我巧鑽刺。", "我詩杉鷄竹兔耳，未見虎狼先辟易。", "異時更敢說較量，縮手從今作降敵。"]}