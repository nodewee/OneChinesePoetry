{"author": "許景衡", "period": "宋", "type": "诗", "title": "還自南邑潮過不及渡因宿江上書所見", "paragraphs": ["漫刺辭主人，遲遲駕短轅。", "郭外人煙晚，雞犬自啾喧。", "客事足俯仰，世塗多險艱。", "行役亦云勞，未抵浪拘纒。", "潮汐真無情，歛去如絕絃。", "解衣試槃礴，旅鴈方聯翩。", "天末線縷動，鉦鼓俄闐闐。", "稍看黄金盤，呑吐洪濤間。", "歘然洲渚失，浩蕩連雲天。", "平生喜江海，豈但眼界寛。", "飄流二十載，齷齪百憂煎。", "今夕復何夕，玉壺俯人寰。", "造物雖汝厄，寧不略汝憐。", "清風一帆去，鼓柂餘高眠。", "佳處良在兹，疇昔勞永嘆。"]}