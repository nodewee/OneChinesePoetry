{"author": "許景衡", "period": "宋", "type": "诗", "title": "渡淮", "paragraphs": ["我觀淮之源，東行已千里。", "扁舟一日下長淮，似與故人相見喜。", "不知渡越幾澗谷，清澈尚爾無泥滓。", "澹然端肯與我俱，試問故人能有幾。", "蕩雲沃日窮眼界，茫茫直與天相似。", "萬艘絡繹鼓風蒲，翳翳塵飛明鏡裏。", "况聞水伯時惡劇，雷擊風掀浪山起。", "豈知生處極幽深，清淺涓涓一泓爾。", "吾聞古來養心者，擴而充之亦如此。", "自慚學問太迂疏，十載不離蛙井底。", "潢汙斷港何足道，所得未能充口耳。", "忽驚浩浩東傾海，會令百川皆遶指。", "君看厚地一撮土，本來也是無多子。", "人間萬事須自强，嗟我蹉跎今老矣。"]}