{"author": "許景衡", "period": "宋", "type": "诗", "title": "康師見訪於竹閣因師臣師同賦問訊元老人", "paragraphs": ["道人樂巖栖，泉石厭眼耳。", "胡爲一葉舟，汎汎西湖水。", "應憐老居士，巾屨困塵滓。", "相從一笑頃，茗盌浮雲蘂。", "江天正揺落，秋色淡如洗。", "宴坐俯層軒，梢雲森鳯尾。", "眷言東溪老，挺立萬夫偉。", "平生海潮音，卷舌付諸子。", "維此岑邃師，道學究終始。", "當年幾酬對，萬法一彈指。", "要當出新句，特用問興止。", "江河有餘潤，今我亦隨喜。"]}