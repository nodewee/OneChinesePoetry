{"author": "蘇過", "period": "宋", "type": "诗", "title": "送叔寬弟通判瀘南", "paragraphs": ["老人出鄉不得歸，西山潁水含清悲。", "脂車獨辦入蜀計，欒城季子真男兒。", "凌雲棧道三千里，屈指渡瀘五月時。", "想歡里門下父老，寒食上冢先蟆頤。", "吾弟平生得詩禮，大吾門戶惟子期。", "巴川僰道人鄙遠，誰肯仁義變蠻夷。", "蜀筇蒟醤亦安用，唐蒙已死仍瘡痍。", "請君攜泥一丸去，持此關塞安黔黎。"]}