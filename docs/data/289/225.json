{"author": "許景衡", "period": "宋", "type": "诗", "title": "靜堂爲弼上人題", "paragraphs": ["浮屠西來如轉郵，方袍紛紛劇東甌。", "上人維弼志獨優，翛然高舉異凡儔。", "從師度淮泝隋溝，神都歲月俄十周。", "燕坐縹緲雲中樓，明窗翰墨冰繭柔。", "貴人旁午擁軒騶，問汝亦有所欲不。", "此身南北真浮浮，黄金白璧誰能收。", "乃獨汲汲從英遊，乞書覽字無時休。", "千年金石窮雕鎪，上劇鍾王下虞歐。", "糢糊墨本如山邱，精神散漫不可求。", "俗人貴耳賤兩眸，今人古意豈不侔。", "森然玉筯垂銀鈎，怒猊渇驥蟠靈湫。", "錦嚢象軸光油油，自笑長物猶見留。", "幡然忽憶江湖秋，瓶錫東下如輕鷗。", "誅茆伐木寒巖陬，名堂以靜蓋有由。", "坐觀蠢蠢遍九州，長空浮雲水中漚。", "眼前何曾無應酬，嵐光波影相夷猶。", "别來書札屢相投，問我何時泛扁舟。", "西峰玊泉深且幽，杖藜來往亦風流。", "紅塵道路方悠悠，回首東南天盡頭。"]}