{"author": "李廌", "period": "宋", "type": "诗", "title": "有懷都下寒食", "paragraphs": ["上國茲晨每豫遊，仙仗繚繞來瀛洲。", "天王高御寶津樓，侍臣壁立環諸侯。", "簫韶引風摇樹羽，晴波飛影動宸旒。", "闌干仙人深霧縠，樓前彩纜繫龍舟。", "錦標霞舉奪日精，萬楫競渡馳蛟虬。", "天顔一解四海春，樂歲已忘凶年憂。", "况今持盈戒欹器，不使逸豫常從流。", "錦帆高張亦佳耳，清汴東注貫揚州。"]}