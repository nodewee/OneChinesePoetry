{"author": "許景衡", "period": "宋", "type": "诗", "title": "題海山亭懷左經臣詩", "paragraphs": ["去年登斯亭，江山照尊俎。", "眼中十年舊，一笑便爾汝。", "今年登斯亭，春風糝花絮。", "故人渺天末，雲海滯鱗羽。", "尺素相濡沫，耿耿不我與。", "壁間指舊題，珠玉暗塵土。", "良辰豈易得，陳迹空處所。", "眷言繼高韻，寸縷慚織組。", "嘉我二三子，肴核佐玉醑。", "歡然爲傾倒，落日爭起舞。", "丈夫貴適意，窮達付出處。", "洛陽真小兒，顧慕涕如雨。", "江流無日夜，而此獨不去。", "何須數歲月，俯仰亦今古。"]}