{"author": "蘇過", "period": "宋", "type": "诗", "title": "愛人堂爲李幾仲賦", "paragraphs": ["讀書當讀孔孟書，我飽尚可推其餘。", "莫求捷徑拾青紫，口但瀾翻腹空虛。", "孔孟之功如藥石，洗濯肝胃充肌膚。", "如農去莠植嘉穀，如行九折遇坦途。", "我憐赤子在遠域，疾痛不聞其叫呼。", "何當攘臂問民瘼，古之循吏誰爲儒。", "我觀李侯少英特，閉門不曳侯王裾。", "詩書已誤半世事，一割未信雞牛殊。", "彈冠小縣何所爲，長養善類惡者誅。", "作堂之名固有在，要使膏澤流海隅。", "不願力田頻賜爵，不願校讎歸石渠。", "使我三年飯脫粟，活此千人爲親娛。"]}