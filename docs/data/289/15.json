{"author": "蘇過", "period": "宋", "type": "诗", "title": "送呂知止", "paragraphs": ["王謝風流要有種，誰比君家俱得鳳。", "慈明兄弟稱八龍，未易賢愚推伯仲。", "應機短小精吏治，千里名駒方試鞚。", "皎然若谷冰雪姿，彫琢肺肝嫌未痛。", "英標颯爽吾知止，割雞今欲牛刀用。", "胡爲從事筦庫役，無乃漢陰工抱甕。", "嗟余飄泊同閭里，一味窮愁惟子共。", "詔恩雖脫鐘儀囚，未敢彈冠效王貢。", "平生世味似嚼蠟，丘壑暮年尤自縱。", "爲君懸榻待歸來，故人早破邯鄲夢。"]}