{"author": "李廌", "period": "宋", "type": "诗", "title": "以古畫觀音易眉子石硯歌", "paragraphs": ["疇昔翰林蘇謫仙，溪藤寫贈眉石篇。", "欲尋此硯副此什，婺源烟水空茫然。", "君家寶硯多奇石，一一玄圭與蒼璧。", "此硯初來衆硯疑，厠居末品真可惜。", "寶林大士千億身，吾家古畫妙入神。", "欲持吾畫易君硯，庶幾速證西來因。", "我持君硯復何爲，嵩山之陽潁水湄。", "茹藜咀藿坐蓬蓽，潄流枕石書新詩。", "萬事推遷皆傳舍，世間孰是常存者，畫硯伊余聊稅駕。"]}