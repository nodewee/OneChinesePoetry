{"author": "蘇過", "period": "宋", "type": "诗", "title": "和吳子駿食波稜粥", "paragraphs": ["朔風吹雪填廬屋，一味饑寒尋范叔。", "綈袍安敢望故人，藜莧從來誑空腹。", "近聞陶令並無儲，不獨魯公新食粥。", "波稜登俎稱八珍，公子未應譏世祿。", "山僧一食不過午，忍饑學道忘辛苦。", "書生事業乃爾勤，夜然膏火窮今古。", "要將五鼎同釜鐺，簞瓢未可輕原生。", "肉食紛紛固多鄙，吾寧且啜小人羹。"]}