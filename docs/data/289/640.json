{"author": "許翰", "period": "宋", "type": "诗", "title": "奉和大觀文相公見寄古風", "paragraphs": ["旃裘亂衣裳，風雨飄屋廬。", "南奔萬里空，脫死鋒鏑餘。", "翠華狩絕域，黄塵翳修塗。", "朝無嵇侍中，濺血霑誰裾。", "夷兒金束袍，漉蔌懸珊瑚。", "驕氣吞九州，投餌術已疏。", "公捐繞朝策，觀化聊據梧。", "鳳凰渺鴻乙，紫氛誰與俱。", "丘壑歲已晚，鍾鼎功未書。", "棄置委時運，超摇遊物初。", "此憂自古有，此樂絕世無。", "邂逅拯橫流，功成吾不居。"]}