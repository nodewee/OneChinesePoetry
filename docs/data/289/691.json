{"author": "李廌", "period": "宋", "type": "诗", "title": "觀文恪王公樂道院巽亭在城上下臨潩水", "paragraphs": ["氤氳蟠巽隅，崢嶸干斗魁。", "蕪城佳氣緬，茂林朱檻開。", "竹月靜蔭扃，松風綠摇盃。", "開軒清流度，隠几遙山來。", "恪公昔優游，弭節此裴回。", "言念平生容，翻然九泉哀。", "張老頌趙寢，雍門悲孟臺。", "歌榭奄凝塵，燕閣鬰生苔。", "侈靡一轉盼，金碧復成埃。", "獨無不忘者，安用爾爲哉。", "恪公古遺直，勁氣騰九垓。", "豈惟甘棠愛，將與故國偕。", "傳家有元凱，上客盡鄒枚。", "聊興勝士想，愧無能賦才。"]}