{"author": "蘇過", "period": "宋", "type": "诗", "title": "和任況之", "paragraphs": ["簪裳如縲囚，我生三年繫。", "一落罝網中，遂負山林志。", "憶故晉陽城，訪古尋前事。", "蕭涼麋鹿游，正坐金湯累。", "西山鬰崢嶸，氣勢翔天際。", "因知神所托，千歲有其地。", "綿綿邑姜祠，盛德百世繼。", "汾橫地軸壯，泉涌山骨碎。", "我時正行役，忽此煙雨滯。", "頗遭溪谷留，使失鄉關異。", "是時薫風初，殿閣微涼至。", "碧井照眼寒，山光濕衣翠。", "文魴縱弱浪，野鶴下晚吹。", "平生謝公心，雅在東山醉。", "端來乞五斗，茲事復且置。", "悽悽百僚末，舉首觸嗔忌。", "早知折腰惡，誰敢朱雲吏。", "願君志吾言，身外皆漚寄。", "臨淵休羨魚，早決歸來意。", "榮枯夢已破，何待邯鄲記。"]}