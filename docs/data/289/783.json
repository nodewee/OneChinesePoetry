{"author": "李廌", "period": "宋", "type": "诗", "title": "送元聖庾縣丞之官泉南", "paragraphs": ["漫郎老猗玗，紫芝于蒍于。", "二元皆國器，位卑德有餘。", "嗟公有祖德，官况復不如。", "平生志引大，英爽凌太虛。", "胸中有武庫，羅列千卷書。", "攘臂班馬間，豈但突黄初。", "謂宜在妙齡，持橐承明廬。", "何爲沉下僚，蹭蹬青雲途。", "三調南曹選，雪霜稍侵鬚。", "又佩墨綬去，不得黄紙除。", "憐公批敕手，乃判稅與租。", "閱世悟休戚，勝負如梟盧。", "達人自通脫，於何較錙銖。", "平治不平氣，俛仰自走趨。", "剛忍素所遇，時乃烈丈夫。", "南安極南粵，控带荆與吳。", "南涯即滄海，北渡竟重湖。", "回首望嵩潁，邈焉天一隅。", "南州例卑濕，海錯富蟲魚。", "作客萬里外，善保千金軀。", "加餐慎興寢，三年賦歸歟。", "故園有老伴，林下要爲娛。"]}