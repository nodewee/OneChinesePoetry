{"author": "蘇過", "period": "宋", "type": "诗", "title": "寄題折嗣益襲慶閣", "paragraphs": ["帝有虎臣司北門，虛弦坐落天驕魂。", "百年不敢南牧馬，草木尚有威名存。", "平生忠義身許國，不以金玉遺子孫。", "承平弓劍空在韣，惟有簡編遺後昆。", "不知所活幾千人，一門何止十朱輪。", "滿牀簪笏不足道，萬石家風今復聞。", "明窗小閣臥晏溫，不讀孫吳看典墳。", "坐銷殺氣邊風春，記取大馮小馮君。"]}