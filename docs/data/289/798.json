{"author": "李廌", "period": "宋", "type": "诗", "title": "靜齋詩題盛君明之室也", "paragraphs": ["人生乃動物，萬事皆動端。", "陰陽造化汝，賦汝以五官。", "五官各治職，愈治當愈殘。", "非苦動所擾，烏知靜爲安。", "非惡動所戕，未貴靜爲完。", "百年夜分半，夢想仍妄瞞。", "動多靜常少，竟爲動所干。", "回光一自照，萬事無悲歡。", "居士何早達，動境能反觀。", "寧爲玉在璞，不爲珠在槃。", "虛室生朝白，青璅凝暮寒。", "聊持動時想，攝入靜中看。"]}