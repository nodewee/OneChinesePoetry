{"author": "李廌", "period": "宋", "type": "诗", "title": "遊超化寺", "paragraphs": ["常笑博望侯，老死窮河源。", "河源幾萬里，天派垂崑崙。", "支流播九逆，砥柱疏三門。", "行穿九地折，怒溢千里奔。", "樂彼洧水源，近且具茨根。", "寒泉發清池，藻鑑撓不渾。", "引爲琉璃陂，碧波媚蘋蘩。", "逶迤入王城，順下德可溫。", "全此上善性，利用豈無恩。", "下有萬艘濟，旁列千夫屯。", "持此安且靜，用鑑暴與昏。", "頃年時聞龍，淵室今應存。", "秉簡俗何陋，濟輿惠亦煩。", "誰知千載後，佛宮枕溪濆。", "喬木上參天，綠竹盈短垣。", "曾此埒金谷，神龍依祇園。", "物理自古今，興廢復何言。", "聊思鄭國僑，殊勝漢張騫。"]}