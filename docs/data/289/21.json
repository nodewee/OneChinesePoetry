{"author": "蘇過", "period": "宋", "type": "诗", "title": "送仲南兄赴南倉", "paragraphs": ["憶君結髪讀書日，肯學呻吟事刀筆。", "功名直欲高古人，議論從來氣橫臆。", "咄嗟歲晚事大繆，翻然自許林泉役。", "躬耕二頃羞甘旨，櫛風沐雨忘晨夕。", "十年不知簪組味，萬里能舒陳蔡厄。", "丈夫升沈何足道，竭身養志真奇特。", "閉門卻求文史樂，勁氣豈爲窮居屈。", "信哉自有絕人處，坐使懦夫聞有立。", "邇來彈冠本非好，黽俛聊從父兄迫。", "區區試吏倉庚間，定知蠟屐何曾得。", "嗟余白髮亦自笑，眷眷一官乃雞肋。", "明年驅車走太行，政坐相如空四壁。", "秋風潩水各相送，未覺軒裳勝蓬蓽。", "鷦鷯儻獲一枝安，此外所憂非我力。"]}