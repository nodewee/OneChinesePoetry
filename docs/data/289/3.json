{"author": "蘇過", "period": "宋", "type": "诗", "title": "大隱堂爲范氏西田題", "paragraphs": ["范侯作園湖之隅，繚以脩竹千芙蕖。", "鴨陂下浸波瀾闊，箕山西指峰巒孤。", "有堂翼然照通衢，路人尚憶華嚴居。", "華嚴初來理荒廢，布衣小艇披茭蒲。", "蛙鳴不知官與私，莫來亂我夜讀書。", "人懷忠直及其子，遺愛何止屋上烏。", "小范更無膏粱氣，閉門一味如蠹魚。", "肯爲山林獨往計，且隱市朝行坦途。", "嗟我與君涉世疏，短綆汲深爾自愚。", "行歌道上慚妻孥，坐令家無甔石儲。", "欲將大隱欺誰歟，人不吾以曷早圖。", "未須直學西山夫，槁項終爲山澤臞。"]}