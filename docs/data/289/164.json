{"author": "蘇過", "period": "宋", "type": "诗", "title": "次韻叔父月季再生", "paragraphs": ["瘴海不知秋，幽人忘歲月。", "祇記庭中花，幾度開還枿。", "憶昔移居時，始是青荑茁。", "殷勤主人惠，浸灌寒泉冽。", "顔色日鮮好，條枝爭秀拔。", "意無後人翦，喜托先生苃。", "海康接儋耳，雲水何田躡。", "俯楹獨四顧，悵此波濤匝。", "聞道海門松，僵枝出繁葉。", "困窮不足道，喜有千人活。", "不似玄都花，蔌蔌那容折。"]}