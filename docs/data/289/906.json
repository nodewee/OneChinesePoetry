{"author": "李廌", "period": "宋", "type": "诗", "title": "嗟美人詞", "paragraphs": ["嗟美人兮何之，撫千祀兮增悲。", "咎司命之匪仁兮，弗庇下民。", "故嗇數於令人兮，俾弗儷乎常期。", "既闓端之引大，復柅止而縶維。", "仰天衢而願騁兮，羌爲惠之罔終，嗟美人兮懷思。", "閟靈修而自珍兮，寧燕婉而倚巾。", "彼鵜鴂之早鳴兮，欲衆芳之隕衰。", "亮汝懷之匪良兮，喜佳卉之具腓。", "靈芝遑恤汝以自芳兮，亦三秀而呈姿。", "候蟲呻吟而競秋兮，熠燿夕飛而流光。", "蚊角翼而虎噬兮，或負岳而成雷。", "俄歲運之徂征兮，復爾齡之幾何。", "彼大椿之先秋兮，意松栢之後凋。", "屬歲寒之太甚兮，雪霜窘而煩威。", "春歸來兮暘谷溫，條風發兮百卉菲。", "土泉閉兮崔嵬，獨玄黄兮就萎。", "委長年兮澗濱，匠初顧兮弗辰。", "感佳時兮嗟美人，蛻遺榮兮上賓天。", "我籲天兮九閽，如可贖兮百身。"]}