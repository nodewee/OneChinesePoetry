{"author": "許景衡", "period": "宋", "type": "诗", "title": "道樂安寄楊縣丞時可", "paragraphs": ["猗蘭出衆草，歲晚不可採。", "幽幽澗底松，獨立色不改。", "成都有雲昆，達識我所駭。", "形骸判土木，軒冕那能浼。", "端懷三釡養，尚贊百里宰。", "人方笑渠聾，我獨悲衆瞶。", "經行閶闔里，指述紛穉艾。", "愛之不可見，暮色生寒靄。", "一區已有宅，三徑可無待。", "他年歸去來，垂白看戱綵。", "林園日成趣，雞犬亦自在。", "回看是非塲，蠻觸誰勝敗。", "收身要閑健，肯坐老病悔。", "我亦釣横塘，相望渺雲海。"]}