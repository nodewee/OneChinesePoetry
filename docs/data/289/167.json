{"author": "蘇過", "period": "宋", "type": "诗", "title": "次韻答徐翼之畫木石  其一", "paragraphs": ["軒裳定浮雲，於人竟何得。", "不如飽詩書，頗似勤播植。", "豐凶縱有時，穮蓑無倦色。", "會須酬高廩，何用遽枉尺。", "我觀徐夫子，六藝自警飭。", "肯回少年駕，閉戶志匪石。", "彈冠豈不好，恐遂林泉隔。", "一朝墮世網，頓判雲間翮。", "曲高和自寡，得喪相什伯。", "願子保歲寒，功名當遠索。", "俯首簿書間，聊將逃遣謫。"]}