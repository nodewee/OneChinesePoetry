{"author": "蘇過", "period": "宋", "type": "诗", "title": "送孫志康", "paragraphs": ["季孫愛我如美疢，孟孫惡我如藥石。", "平生願得逢若士，庶幾愛我非姑息。", "先生少抱王佐才，早以聲名馳上國。", "白頭猶著從事衫，正坐不爲俗子屈。", "剛風由來有家學，不信直前能缺折。", "世無子期誰賞音，伯牙太息弦應絕。", "晚從南陽客塞上，豈爲文章工草檄。", "厭聞可否梁丘據，磨礪正須煩子革。", "先生持此雖暫合，鴻鵠要是雲間翮。", "夜光明月遭抋劍，未肯碌碌同沙礫。", "翻然賦歸一何速，越吟久自同莊舄。", "世間軒冕豈不欲，鑿枘兩窮安所得。", "不如乞身向嵩少，問舍求田乃良策。", "祖生從此須著鞭，我當繼蠟登山屐。"]}