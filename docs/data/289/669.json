{"author": "孫發", "period": "宋", "type": "诗", "title": "截臂行", "paragraphs": ["吾聞兩臂重於天下不可廢，知之不必子華子。", "愚民氣焚胸，一忿敢趨死。", "以死視四肢，截臂如去指。", "嗚呼巴陵之民何以有此風，疾痛利害人所同。", "甘心一臂捐糞壤，終身廢卧閭閻中。", "前年截臂渠得理，今年截臂吾亦爾。", "村南截臂殺平人，村北炰咻還比擬。", "虺虺民，虺虺民，用心若此非吾人。", "有冤自可次第訴，毒人何必殘其身。", "聞者莫驚喧，此弊吾能言。", "其初姑息吏，不與杜其源。", "嗟哉惡俗傷仁厚，明明有冤宜勿受。", "一姦不濟百姦消，共致和平俾在宥。"]}