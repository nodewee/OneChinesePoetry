{"author": "許景衡", "period": "宋", "type": "诗", "title": "謝韓用可和記夢詩", "paragraphs": ["嘗聞歐陽子，自許一世豪。", "及得梅老蟠桃詩，畏彼松柏臨蓬蒿。", "歘然欲以怪自戯，新句遠繼愈與郊。", "嗟我後來亦何爲，敬誦遺墨徒嘈嘈。", "有時援筆學模寫，矯首但覺嵩衡高。", "宣城無人穎尾空，百年風月何寥寥。", "那知吏部有孫子，年少力學精風騷。", "前日記夢屬我韻，筆墨奔放欲與二子爭秋毫。", "秦盆楚筑未覺陋，鏘然入耳驚咸韶。", "昔我一官向天台，春風洞府生碧桃。", "簡書坐束寸步不能到，落花流水空迢迢。", "羡君幽夢得所適，一飽便覺忘葷臊。", "要尋蘇后評濟漯，豈學劉阮迷妖嬈。", "百年擾擾亦夢耳，更較長短論昏朝。", "不如吟詩飲美酒，從他世事如牛毛。"]}