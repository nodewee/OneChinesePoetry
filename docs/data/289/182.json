{"author": "許景衡", "period": "宋", "type": "诗", "title": "寄左與言", "paragraphs": ["我公厭紛華，早歲謝羈束。", "卜居山水間，山水長在目。", "巉巉吹臺高，灔灔横塘渌。", "興來即杖屨，往往混樵牧。", "别來二三載，猨鶴悵幽獨。", "歸心日揺揺，夢繞湖山曲。", "兒曹真罪人，志養非所欲。", "留連州縣間，折腰食斗粟。", "世途苦多礙，公心亦煩蹙。", "眷言慰公者，蕭散惟林麓。", "謝屐齒已蠟，陶巾酒初漉。", "結束山家具，提攜倩童僕。", "遥知入山去，野飯久不肉。", "相見石橋側，觸眼驚寒瀑。", "殷勤清浄供，煮茗媚乾竺。", "琖底亦薄相，聊以眩聾俗。", "桃谿仙洞府，流水花䎘䎘。", "二子去已久，蟠桃知幾熟。", "弔古一慨然，新詩定相屬。", "英英太沖後，壑壑崐山玉。", "千言揮灑頃，紙上龍蛇伏。", "聯鑣得所適，山路忘重複。", "我亦箇中人，簿領方驅逐。", "遥望白雲飛，此心尤躑躅。", "羡子好心事，愧我祇眠餗。", "人生行樂耳，險澀戒川陸。", "千金不垂堂，萬里虞脱軸。", "歡罷念歸旋，無貪華頂宿。"]}