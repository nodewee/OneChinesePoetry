{"author": "李廌", "period": "宋", "type": "诗", "title": "廌葺介堂元聿作詩某次韵", "paragraphs": ["吾生一漂梗，觸焉泊東周。", "十年歎流滯，吞默垂遠猷。", "胸中猶汪陂，萬頃蟠一甌。", "輿羽欺鎰金，寸木傲岑樓。", "圖南平生志，腐鼠詎能留。", "寸心徒自憞，雙鬢颯先秋。", "物理有否泰，奚爲久休囚。", "尚愛東方朔，處汙能若浮。", "悲鳴非不切，歲月老驊騮。", "莫笑掃一室，吾心若虛舟。", "會當掃天下，歸老卧滄洲。"]}