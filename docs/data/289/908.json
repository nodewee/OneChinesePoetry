{"author": "李廌", "period": "宋", "type": "诗", "title": "觀吳正獻真", "paragraphs": ["次公不許畫麒麟，孝宣妙選知名臣。", "拜公之像想風度，乃是雲臺子顔之文孫。", "元豐天子建原廟，玉宇萬棟臨端門。", "累朝名臣儼冠劍，列聖御坐開乾坤。", "修廊祕殿鎖春色，彷彿音容皆駿奔。", "相君相業皆元元，旂常彝鼎定書勛。", "儀形在歿侍神考，英氣噩噩凝天閽。", "嗣皇方思服盛美，欲考辟公觀列文。", "君傳茲圖落人世，世人遂得知瑜璠。", "吾知袁公固有後，能平楚獄竟無冤。", "召公甘棠猶不伐，衛武之德誰能諼。", "君不見溫公之像滿人間，願廣此圖令並傳。"]}