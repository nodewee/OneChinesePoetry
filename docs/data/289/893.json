{"author": "李廌", "period": "宋", "type": "诗", "title": "趙德麟中秋生日", "paragraphs": ["中秋月，風露凄清光倍潔。", "皓氣澄霄萬象沉，孤光散彩繁星滅。", "中秋潮，江海鯨波此日高。", "倒卷東溟蕩平陸，逆撼九江翻怒濤。", "治平初年歲執徐，越王國邸生英儒。", "虎腰燕頷巖電目，鳳準犀顱冰雪膚。", "九天月華爲爽氣，識照古今窺聖秘。", "胸中洞達不容塵，瑩似太華無滓濊。", "浙江潮頭爲駿聲，名滿宇縣高崢嶸。", "詞源落筆波濤動，馮夷陽侯皆震驚。", "裕陵求人如不足，蒐選羣材起巖谷。", "網羅英雄至四海，晚獲天麟在王族。", "除書令上芸香閣，中秘校讎專筆削。", "辭榮寧作卿寺僚，外遷肯入諸侯幕。", "人嗟官冷久淹回，我知解養王佐才。", "聖朝方欲相宗室，黑頭作公坐三台。", "年年特班謝明主，寶床禮物來傍午。", "兩軍戲伎候掖門，馬首迎歸入公府。", "我雖無能世或取，尚可與君爲詔語。"]}