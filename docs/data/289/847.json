{"author": "李廌", "period": "宋", "type": "诗", "title": "嵩陽書院詩", "paragraphs": ["束髮從政事，佩綬曳長裾。", "守令有民社，裂地皆分符。", "問之爾何由，必曰因業儒。", "自致或世賞，因儒升仕塗。", "一朝希斗祿，輒與故步殊。", "佞夫專媚竈，要路事馳驅。", "俗夫抗塵容，勾校迷墨朱。", "自謂尚市道，不若效賈區。", "何必念故業，易地有蘧廬。", "嵩陽敞儒宮，遠自唐之盧。", "章聖旌隠君，此地搆宏居。", "崇堂講遺文，寶樓藏賜書。", "賞田逾千畝，負笈昔雲趨。", "勸農桑使者，利心巧阿諛。", "飛書檄大農，鬻此奉時須。", "垣牆聚蓬蒿，觀殿巢鳶烏。", "二紀無人迹，荒榛誰掃除。", "桑羊固可烹，縣令亦安乎。", "今主尚仁政，美利四海敷。", "仁賢任阿衡，天地一朝蘇。", "已責復蠲斂，肉骨生膏腴。", "疲民悉按堵，此地尚荒蕪。", "淮西高夫子，爲政多美譽。", "百里政肅雍，民不困追胥。", "憤彼釋老子，遺宮徧山隅。", "吾儒一何衰，廢蹟可嗟吁。", "連牋叩洛尹，移文諷使車。", "義有子衿耻，功將泮水俱。", "興衰雖在天，此意良可書。", "却思鬻此者，於儒與何誅。", "又思昔縣令，亦昔儒之徒。", "興儒有美意，無忘高大夫。"]}