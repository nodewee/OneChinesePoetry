{"author": "李廌", "period": "宋", "type": "诗", "title": "顔魯公祠堂詩", "paragraphs": ["朅來游汝海，初識魯公真。", "盛德宜蒙祀，英姿儼若神。", "典刑雖異代，勛績在蒸民。", "憶昔艱難際，生逢歷數屯。", "羯胡來薊漠，戎馬度咸秦。", "河朔皆朝虜，平原獨挺身。", "蠟書通帝所，羽檄論邦鄰。", "許國心無二，孤軍氣復振。", "弟兄同義烈，生死劇酸辛。", "已怪酬庸薄，那聞左降頻。", "江湖銷歲月，省闥牾經綸。", "相國心多忌，軍容憤復伸。", "同朝緣妬媢，啗賊俾邅迍。", "輒墮姦邪計，剛期跋扈馴。", "咥凶令履尾，納諫爲嬰鱗。", "假手雖云智，擠賢太不仁。", "茹氈蘇武餒，决眥藺生嗔。", "誤問長安使，寧爲叛將賓。", "一時全大節，千古仰清塵。", "緬想神如在，推遷跡已陳。", "謀謨存汗簡，字畫徧蒼珉。", "論世吾求友，之人德可親。", "詎云黄壤隔，猶勝白頭新。", "端欲希忠義，常期齒搢紳。", "今雖逄聖旦，止願作良臣。", "惟冀尊王室，寧思秉國鈞。", "儻令冠獬廌，猶可畫麒麟。", "古寺今如昔，泉扃夜不晨。", "何人同李翰，紀事比張巡。", "感慨瞻遺像，潸然淚滿巾。"]}