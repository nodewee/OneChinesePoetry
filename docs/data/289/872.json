{"author": "李廌", "period": "宋", "type": "诗", "title": "題王摩詰曲江春遊圖", "paragraphs": ["咸雍山河互王霸，涇渭爲隍城塹華。", "曲江臺沼備豫游，秪與畫師供入畫。", "長安城西山萬重，昆明烟浪繞新宮。", "新蒲細柳春風裏，萬戶千門佳氣中。", "我生不及開元時，猶喜此圖今見之。", "蒼莽烟綃橫短幅，眼中終南倒溪淥。", "傾城士女巷無人，三月三時曲江曲。", "老稚妍媸賤或貴，來者携壺歸者醉。", "筆端造化有能事，各肖人人樂遊意。", "如今此地空塵迹，石鯨縱在如銅狄。", "宜春五柞更蕭條，無復榛中得遺甓。", "我願吾王明六符，不蹈漢唐耳目娛。", "池籞假民任畋漁，無令畫師爲畫圖。"]}