{"author": "許景衡", "period": "宋", "type": "诗", "title": "李伯時畫陶淵明其猶子遺余作此謝之", "paragraphs": ["斯人今何在，古冢號寒木。", "簡編漫遺言，風采不可復。", "龍眠真偉人，千載識高躅。", "神交入心匠，醉墨爛盈幅。", "蕭然出塵意，豈獨舊眉目。", "仲容還好事，收拾珍笥櫝。", "世人渾未見，惠然投我欲。", "乘田元不恥，折腰亦何辱。", "行藏固有在，今昔豈余獨。", "新詩第甲乙，三徑森松菊。", "少陵曾未知，浪疑公避俗。", "我生癡鈍殺，野性等麋鹿。", "長恐探道淺，輕比抵鵲玉。", "人生適意耳，何苦自羈束。", "低頭拜公像，塵土方碌碌。"]}