{"author": "李廌", "period": "宋", "type": "诗", "title": "聞角歎", "paragraphs": ["晚角吟，聲正悲。", "嗟爾行道遲遲兮中心有違，女心憂傷之人未歸。", "臨岐滿掬淚，輕埃變污泥，壯夫安爾爲。", "日月挂兩臆，厲聲長嗟咨。", "噫吁嘻！季世無良臣，禦戎無上策。", "輔桀盜貨財，稽功數俘馘。", "安知閟國步，且要高官職。", "勇如漢將軍，詭道作無益。", "角本胡地樂，相聞地遼邈。", "漢家豈無大呂與黄鐘，豈無鼙鼓與鉦鐲。", "且欲震軍聲，安用胡地角。", "胡不嚴，秋關弓。", "莫使胡人來，莫使琵琶之聲過河朔。"]}