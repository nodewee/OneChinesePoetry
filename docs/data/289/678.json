{"author": "李廌", "period": "宋", "type": "诗", "title": "觀出日", "paragraphs": ["蒼崖觀出日，依稀自扶桑。", "初如浴咸池，蒼蒼或凉凉。", "漸若賓暘谷，赫赫復煌煌。", "海濱升霞彩，貫地萬丈長。", "攝提御天衢，一照明萬方。", "不願發五色，不必呈九光。", "無用現重輪，無貴珥青黄。", "吾心願吾君，盛德如朝陽。", "照臨冒下土，威名燭無疆。", "不復迭而微，常進熾而昌。", "蟻行理雖切，丸跳比亦狂。", "病夫喜壯觀，蓬心遂恢張。", "異時環堵宮，但見生東牆。"]}