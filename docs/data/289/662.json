{"author": "郭三益", "period": "宋", "type": "诗", "title": "題廣度院", "paragraphs": ["羲和均四時，曜靈有急節。", "沈迷簿領書，坐歎春事歇。", "及茲新雨收，西郊軔初發。", "蒼頑山氣嘉，奔悍溪流活。", "風驚麥翻浪，水浄秧抽髮。", "漸窮蕭寺幽，頓使煩襟豁。", "蜂喧釀蜜翅，鳥落啼林血。", "高僧日無事，種朮畦畝闊。", "綠苗已紓紓，紫花行復結。", "吾欲訪長生，終歲期採擷。"]}