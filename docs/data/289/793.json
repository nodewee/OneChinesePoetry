{"author": "李廌", "period": "宋", "type": "诗", "title": "登嵩頂", "paragraphs": ["丈夫有奇氣，坐井直鬰鬰。", "朅來古嵩州，携手登太室。", "中峰到絕頂，北嶺太峭壁。", "山河在股掌，带礪何足述。", "星分九州野，塊列七雄埸。", "放懷宇宙間，想見天地闢。", "下觀雲雷變，愍爾龍鬼役。", "下方萬仞底，草樹靄蒙密。", "愈知天下小，助我浩氣直。", "平生四方志，登臨聊感激。", "嗟嗟封禪媼，遊豫朝百辟。", "誣辭與慚德，可笑乎四嶧。", "廟社尚不閱，財用遑肯恤。", "萬兵樹豐碑，數丈壓崷崒。", "豈知市朝變，輦路蔽荆棘。", "同登八仙壇，再題三醉石。", "君無笑余怯，登臨常股慄。", "爲寶千金軀，夷路猶恐失。", "存我厚蒼生，豈效伯昏逸。", "歸卧聽天雞，扶桑觀日出。"]}