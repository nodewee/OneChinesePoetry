{"author": "李廌", "period": "宋", "type": "诗", "title": "石棧河在洪閘", "paragraphs": ["奔騰龍嶠麓，深壑斷如截。", "石棧架寒溪，盤陀卧精鐵。", "從衡布方楚，片段髮文裂。", "平如中唐甓，罅密不容泄。", "南巖盡奇險，萬狀森羅列。", "或如巨獸蹲，或類巴蛇囓。", "哀泉瀉飛磴，流沫常噴雪。", "山骨靜無塵，泓澄碧潭澈。", "魚龍不敢宅，中有千古月。", "壯哉天地間，此險詎勞設。", "乃知山水心，自欲爲勝絕。", "我陪勝士游，茲名因不滅。"]}