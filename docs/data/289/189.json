{"author": "許景衡", "period": "宋", "type": "诗", "title": "南監還宅", "paragraphs": ["野店飯童僕，駐馬亦俄頃。", "寒曰不相貸，漸漸欹西嶺。", "揮鞭上馬去，驚塵蒙四境。", "客衣已疏薄，霜風作凄冷。", "極目去路長，回首煙村暝。", "鳥雀飛棲定，雞犬啾喧静。", "新月當馬頭，疏林亂人影。", "去去甘遠役，遲遲復深省。", "筋力疲往來，歲月磨簿領。", "雖云竊廩禄，乃是蹈機穽。", "戰栗當吏案，低回傍公屏。", "少年浪自重，事業期台鼎。", "棲棲裁一命，泛泛慙飄梗。", "窮通宜有在，賦予定誰秉。", "矢詩寄幽嘆，寂寞寒夜永。"]}