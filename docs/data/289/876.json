{"author": "李廌", "period": "宋", "type": "诗", "title": "詠齋詩", "paragraphs": ["古昔詩客長風騷，雲間野鶴鳴九皋。", "六丁極天十萬遭，攝提執策窮牛毛。", "玄珠罔象誰能及，或長壯麗稱雄豪。", "九原殺氣橫天高，朔風吹雪沾霜刀。", "銜枚束甲夜渡洮，軍中壯士秉白旄。", "忿怒不可拔一毫，白狐幾腋成一袍。", "東溟一釣連六鼇，二長不同各有勞。", "吟咏至審公譏褒，詠齋之樂真陶陶。", "君毋獨樂愈自高，亦當以手援兒曹。"]}