{"author": "許景衡", "period": "宋", "type": "诗", "title": "仲煥雪中見過因留小酌", "paragraphs": ["陽復日雖長，歲暮氣猶慘。", "馬曹縻管庫，兀坐長戰頷。", "豈無紅罏炭，欲取終不敢。", "亦有兵厨酒，隻指弗容染。", "蹉跎爲禄仕，黽勉從吏檢。", "晨趨析毫分，暮色俄黯黮。", "天公復衒巧，六出紛如糝。", "自慚非安道，誰肯泛清剡。", "慇懃絳帳客，竹輿甘頓撼。", "可是乘興來，正坐憐壈坎。", "駝褐點白玉，烏帽從風颭。", "長衢得廻駕，寒光照肝膽。", "濕薪嘘白煙，孤燈裊紅燄。", "荒齋聊一笑，俗境洗瑕黶。", "江梅寫春意，粉面誰粧點。", "疏影落清尊，勸人傾瀲灔。", "念君齊魯秀，文字垂琬琰。", "俛首江漢間，爲人作模範。", "府中多豪雋，渌水浮菡萏。", "珍烹窮水陸，何獨嗜昌歜。", "仁聖今在御，威柄方親攬。", "君看盈尺瑞，端自天心感。", "太平容冗散，萬一逃汰貶。", "追隨有餘日，相與樂閑淡。", "人生隨所遇，何者爲夷險。", "要當反自味，豈特甞橄欖。"]}