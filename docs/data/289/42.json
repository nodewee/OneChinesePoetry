{"author": "蘇過", "period": "宋", "type": "诗", "title": "己卯冬至儋人雋具見飲既罷有懷惠許兄弟", "paragraphs": ["寂寞三冬至，飄然瘴海中。", "不嫌羈寓遠，屢感歲華窮。", "父老憐匏繫，肴蔬盛簋饛。", "一歡爲子壽，百福與君同。", "已慣鳶飛墮，真忘馬首東。", "南間行自變，重譯不須通。", "椰酒醍醐白，銀皮琥珀紅。", "傖獰醉野獠，絕倒共鄰翁。", "藷芋人人送，囷庖日日豐。", "瘴收黎母谷，露入菊花叢。", "海蜑羞蚶蛤，園奴饋韭菘。", "檳榔代茗飲，吉內禦霜風。", "悵望懷諸阮，遙知憶小馮。", "客身雖嶺嶠，逸想在瀛蓬。", "介階惟偕母，龐團獨侍公。", "故山千萬里，此意託飛鴻。"]}