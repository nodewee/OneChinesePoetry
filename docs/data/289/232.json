{"author": "許景衡", "period": "宋", "type": "诗", "title": "趙持志出先公文炳所藏蘆鴈", "paragraphs": ["當年公子身通侯，錦衣玊食天上游。", "騎龍日日朝北斗，豈識萬里江湖秋。", "但聞人說蘆葦傍，枯荷翻倒風颼颼。", "四天墨黑雪欲落，羣鴈上下聲咿呦。", "坐嗟上界足官府，十年高閣空雙眸。", "豈無詩句强模寫，曉夢不到寒江頭。", "何人筆墨得能巧，活脱所見來神州。", "高堂素壁試披拂，已覺身在蘆花洲。", "嗟嗟江海人，兀兀一葉舟。", "煙蓑雨笠不自好，風雪横來翻百憂。", "豈知公子曾未見，縑素髣髴千金酬。", "人生萬事適意耳，過眼起滅皆浮漚。", "玉函置璧誇謹密，流落道路知誰收。", "公子好畫豈云爾，要使萬物供冥搜。", "至今好句在人口，泰華突兀黄河流。", "嗟我後來亦作詩，辭慳意鄙勞雕鎪。", "願起公子已死中，論詩觀畫一洗千古愁。"]}