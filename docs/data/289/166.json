{"author": "蘇過", "period": "宋", "type": "诗", "title": "贈知命劉居士卜居", "paragraphs": ["言乘下澤車，來赴嵩高約。", "春山多雨露，咫尺負丘壑。", "眷余實畸人，雅興世緣薄。", "問途忽我顧，扣戶煩剝啄。", "君才少不羈，屢散千金櫜。", "胸中橫詩書，帳下餘猿鶴。", "何妨門如市，心若虛舟泊。", "聊師季主卜，玩世甘寂寞。", "箕山宛在目，潁水清带郭。", "何年定卜居，伴我采薇藿。"]}