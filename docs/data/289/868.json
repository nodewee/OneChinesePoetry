{"author": "李廌", "period": "宋", "type": "诗", "title": "德麟自南邑至酇相會作詩次其韵", "paragraphs": ["脂車欲入南山路，馬首忽西真有數。", "此生兀兀老江山，曩事紛紛過風雨。", "君行嶺上正穿雲，我向津頭欲呼渡。", "石門秀絕冠荆楚，萬壑千巖供指顧。", "赴澗哀泉咽復流，出岫閒雲散還聚。", "遙應寫懷遠憐我，瘦馬饑童傍江霧。", "平時追隨若形影，異縣相望忽如許。", "他年兩翁各賦歸，思山便可拏舟去。"]}