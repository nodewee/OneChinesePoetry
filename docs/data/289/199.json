{"author": "許景衡", "period": "宋", "type": "诗", "title": "贈朱深明", "paragraphs": ["十年走南北，委跡甘蠢蠢。", "舊學已茫然，疏慵長自哂。", "豈知江漢旁，名士有標準。", "高名久傾屬，王事得親近。", "可是臭味同，一笑脱畦畛。", "華堂照犀玉，覺我蝸舍窘。", "風流跂前輩，要當攄妙藴。", "胡爲飯藜藿，默坐師粲忍。", "微生縻簿領，與俗益矛盾。", "蹉跎谷口志，慚愧鹿門隱。", "百念已灰冷，積習掃未盡。", "緒餘君勿靳，迷途須汲引。"]}