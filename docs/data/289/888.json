{"author": "李廌", "period": "宋", "type": "诗", "title": "壁間所掛山水圖", "paragraphs": ["老驥無能空在閑，苜蓿既飽思行山。", "誰知八幅分向背，恍如百里隨躋攀。", "雲烟濛濛心共遠，草樹陰陰日將晚。", "一聲幽鳥隔前溪，萬古回春來疊巘。", "凉風彷彿飛清霜，奉身九折思王陽。", "嗟我胡爲不自愛，逐物顛倒輕餘光。", "瓜籬活計知何日，相對無言搔短髮。", "芒鞋竹杖請自在，皎皎吾身真匪石。"]}