{"author": "許景衡", "period": "宋", "type": "诗", "title": "朱君文拉遊浄明寺因迓張宰詩", "paragraphs": ["火雲湧晴空，矗矗盡奇巘。", "午汗麾白雨，俯仰無從遁。", "招提據高岡，萬木森偃蹇。", "涼飈落冰雪，爽籟發絲管。", "朱侯真好事，十里過南坂。", "憐我堕深甑，相將振餘喘。", "欄干俯屈曲，巾屨容跣袒。", "風苖翠浪翻，海嶼青螺遠。", "况兹接尊酒，笑語傾懷悃。", "浮雲識醉歌，彩羽驚檀板。", "新涼知幾日，已覺秋風轉。", "事業愧初心，明時羞冗散。", "主人勤使事，暌闊心不展。", "雙鳬歸未歸，紅日林梢晚。"]}