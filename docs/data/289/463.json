{"author": "張繼先", "period": "宋", "type": "诗", "title": "翛然元規夜坐酌余德儒所惠酒因成聯句", "paragraphs": ["共飲名家酒，三杯亦未辭。", "攄懷談道妙，舉筆賦新詩。", "雖病仍牽率，爲歡信渺瀰。", "疏星聯遠漢，綠水湛前池。", "未及裴君句，慚教樂所知。", "翛然清且慧，泰定默如癡。", "有美新荷近，無塵皓月隨。", "山風來細細，銀燭耿離離。", "青眼便爲覽，朱簾莫下垂。", "睡魔渾散釋，吟思愈清奇。", "萬態付一笑，千春總片時。", "此情能共適，得志任人嗤。", "道重皆相契，心機獨耻爲。", "瞿曇作良友，老聖是真師。", "四海無餘事，諸公足自怡。", "仙巖拏釣艇，雲錦種丹芝。", "世俗爲無謂，吾人還有宜。", "紅塵聊應跡，紫府去非遲。", "終始懷觀子，友持愧伯慈。", "功成當並駕，六合恣傲嬉。", "酒厭高陽價，人懷中古情。", "把杯聊共樂，對景發新聲。", "十二分清氣，三千外世榮。", "天真聊所適，俗禮莫相嬰。", "蟬韵微微近，松聲宛宛生。", "林風侵坐冷，山月照人明。", "籟靜神尤爽，宵分氣尚橫。", "星文玉燭煥，虎力紫亳輕。", "得志非軒冕，游神必海瀛。", "中元聊醉此，寓意笑虛名。"]}