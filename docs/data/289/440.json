{"author": "張繼先", "period": "宋", "type": "诗", "title": "靖通庵歌", "paragraphs": ["吾結草庵山之中，旁人笑我名靖通。", "都來方寸閑田地，大包世界同虛空。", "我庵非通亦非靖，玲瓏八面無形影。", "盈虛消息任天機，庵內主人都不省。", "有時風雪三冬天，山前盡日無人烟。", "頑空墨黑晝如夜，庵中光耀長周圓。", "有時風雷平地起，山沉江湧流雲氣。", "龍吟虎嘯萬形喧，庵內情緣無止起。", "環庵松竹連天青，冬不悴兮春不榮。", "人來謾笑庵居苦，徹骨貧來徹骨清。", "清貧生理十分好，翻憶朱門多餓殍。", "君能認得自家珠，終身豈羨他人寶。", "庵似身兮主似心，欲明庵主須參尋。", "馿胎馬腹河沙夢，那知鐵鑛藏精金。", "高著眼睛速下手，只今覓取無中有。", "言窮理絕妄緣空，無毛獅子撩天吼。", "庵前大厦皆蘧廬，知音有幾同庵居。", "若非捩斷縣崖手，誰解伊邊認得渠。", "閑中有樂無人識，靜處工夫閑裏得。", "自然妙用自然真，向上神仙皆此出。", "浮手短景甚悠悠，一切庵壞便須休。", "溥勸吾門諸學者，不昧此庵須早修。"]}