{"author": "李廌", "period": "宋", "type": "诗", "title": "鹿門寺", "paragraphs": ["蓬萊鹿門道，莽莽漢津渡。", "川塗兩緬邈，今古同此路。", "德公厭州里，翁媼是中去。", "風流可引想，千載豹隠霧。", "浩然遶城歸，羸馬琢妙句。", "宿草被荒丘，寒榛軼驚兔。", "昔我懷登臨，歲晏屬凝沍。", "茲遊愜于願，春仲忽云暮。", "杖策升翠麓，喟歎憐老步。", "冠雲得危亭，臨世濯凡趣。", "蒿薺俯青林，繡繪辨紅樹。", "他山照寸碧，迂江泫晞露。", "我生老憂患，胸次貯百慮。", "寓目宇宙間，猛省忘外慕。", "前瞻萬松嶺，翠壁屹相顧。", "輕飈觸纖柯，虛籟森已度。", "甓道繞危巔，爽氣襲籃轝。", "傳聞古道場，臺殿若鱗布。", "日者一昔災，楹棟皆若炬。", "壞垣積煨燼，况乃金碧處。", "山僧勤樸斲，堂構略已具。", "童奴一萬指，役作供指呼。", "當有鬼運牐，變現助持護。", "蹇予藏史後，道骨天所付。", "一爲功名想，悞落塵土污。", "華顛髮先縞，黧面顔色故。", "惟有炯炯心，從昔常自悟。", "會當借巖谷，投老寄冠屨。", "吹雲飯青精，煮石羹白芋。", "神遊八極表，諷誦大人賦。", "鵾鵬或圖南，爲子閬風御。"]}