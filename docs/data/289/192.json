{"author": "許景衡", "period": "宋", "type": "诗", "title": "白沙驛弔辛氏", "paragraphs": ["劍溪激流湍，狠石森戈殳。", "劍山皆壁立，小徑千盤紆。", "行人雖慎擇，何者爲夷塗。", "我行岳灘上，短亭臨路隅。", "詩榜紛四壁，共傷辛氏姝。", "辛公罷會稽，歸舟挈妻孥。", "驚濤觸巨石，十掌一息殂。", "唯公倚敝篷，脱命顛沛餘。", "泥沙汙玉質，波瀾漾羅襦。", "草木爲慘淡，鷗鳬亦驚呼。", "嬌魂逐流水，散漫何所如。", "遺骸不盡獲，亦有葬江魚。", "千金不垂堂，覆轍戒後車。", "爾死今四紀，曾無復淪胥。", "是身等浮雲，變滅只斯須。", "在物苟有益，寧辭死非辜。", "沉江恥讒國，人皆笑三閭。", "殺身以成仁，聖言良不誣。", "溺死豈爾志，庸知非良圖。", "紛紛殖已利，感歎獨躊躇。"]}