{"author": "錢蓋", "period": "宋", "type": "诗", "title": "偈", "paragraphs": ["稽首文殊師，昔爲七佛祖。", "嘗發大悲願，廣度諸有情。", "念彼東北方，是爲清凉境。", "龍神五百俱，眷屬萬菩薩。", "設化於此土，示現無量光。", "聞者嘆希有，何况目所見。", "我於曩劫中，曾種種供養。", "今復得親近，瞻睹異於常。", "念無始劫來，有塵沙數罪。", "一獲光明相，釋然盡消滅。", "又念諸衆生，與我同體性。", "乘此勝妙力，離苦愁解脫。", "我今永歸依，敬禮發弘誓。", "願盡未來際，常居佛會中。", "一聞微妙音，即證無上道。", "十方虛空界，一切諸有情。", "盡願同我心，速悟無生忍。"]}