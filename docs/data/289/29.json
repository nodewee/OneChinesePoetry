{"author": "蘇過", "period": "宋", "type": "诗", "title": "送普融老", "paragraphs": ["孤雲去來無常蹤，流水曲折無定容。", "紆餘散漫隨天風，流行坎止忘西東。", "南嶽道人曰普融，壁立萬仞疑少通。", "山林市朝能兩空，未覺芥蔕於其胸。", "脫身塵埃寓高峰，澹然遺世無冥鴻。", "豈知絕物非中庸，忍饑學仙噉柏松。", "住山出山偶然中，人不吾舍吾其從。", "漿饋未足爲汙隆，要與後學開盲聾。", "我方處世知鉛舂，自知冠冕久不工。", "願言香火他日同，二老會當林下逢。"]}