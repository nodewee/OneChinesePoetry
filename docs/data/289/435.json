{"author": "張繼先", "period": "宋", "type": "诗", "title": "虛空歌", "paragraphs": ["虛空蕩蕩無邊岸，日月東西互賓餞。", "東賓西餞幾時休，生死場中如掣電。", "本來真性同虛空，光明朗耀無昏蒙。", "偶因一念落形體，爲他生死迷西東。", "堪嘆世人全不覺，死即哀兮生即樂。", "不知生是死根由，只喜東升怕西落。", "東升西落理當然，休將情識相牽纏。", "不信但看日與月，朝昏上下常周天。", "生非來兮死非去，無有相因隨所寓。", "六道輪迴浪著忙，真人止在虛空住。", "真人住處無室廬，鄰風伴月同清虛。", "莫謂靈光只些子，包羅法界無遺餘。", "法界包羅大無外，密入纖塵小無內。", "饑寒災禍不能加，物物頭頭歸主宰。", "一堆塵土百年形，如舟泛水憑人行。", "忽朝舟壞人登岸，枯木無主從沉傾。", "莫腐莫回顧，萬水千江幾番渡。", "這回到岸好焚舟，不須更說波濤苦。", "有緣舟居不居舟，終不虞昨夜風雷撼山嶽。", "虛空不動常如如，識得真空方不昧，古往今來鎮長在。", "掀翻世界露全身，盡度衆生超苦海。", "真空消息非頑空，縱橫變化無終窮。", "聽我一歌空裏曲，鐵蛇飛上崑崙峰。"]}