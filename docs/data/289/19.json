{"author": "蘇過", "period": "宋", "type": "诗", "title": "題岑氏心遠亭", "paragraphs": ["君不見鄭崇門前鬧如市，此心不礙如秋水。", "又不見翟公之門空設羅，翻爲交情生慍喜。", "豈知靖節棄官歸，五斗難堪折腰恥。", "結廬何必在山澤，方寸湛然遺遠邇。", "君家小園纔數畝，竹柏蕭森間桃李。", "幽亭容膝審易安，不羨華堂失梓杞。", "平生少游真吾師，自欲浮沈老閭里。", "故應從事三逕樂，更效子綦今隱几。", "君看六鑿無天游，婦姑攘奪無窮已。", "遠人無累超物表，雲夢胸中吞芥子。", "紛紛朝市我無與，轂擊肩摩同一軌。", "高情縹緲謝塵寰，悵望雲山友黄綺。"]}