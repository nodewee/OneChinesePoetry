{"author": "蘇過", "period": "宋", "type": "诗", "title": "次大人生日", "paragraphs": ["陰功若以物假人，酬而不酢非所聞。", "丙吉于公德在民，皇天有善初無親。", "自我高曾逮公身，奕世載德一於仁。", "遇苦即救志劬辛，豈擇富貴與賤貧。", "久推是心誠而均，可貫白日照蒼旻。", "譬如農夫耘耔勤，自有豐年穫千囷。", "公何屢困蠅與蚊，身雖厄窮道益信。", "天不俾之爵祿新，琢磨功行真人鄰。", "直言便觸天子嗔，萬里遠謫南海濱。", "朝夕異引存吾神，兩儀入腹如車輪。", "羅浮至今餘怪珍，稚川藥竈隱荆榛。", "飛騰澗谷不可馴，月道或肯來相賓。", "區區功名安足云，幸此不爲世俗醺。", "丹砂儻結道力純，泠然御風歸峨岷。"]}