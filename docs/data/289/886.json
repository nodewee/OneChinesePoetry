{"author": "李廌", "period": "宋", "type": "诗", "title": "相逢行", "paragraphs": ["平生不爲輕薄遊，故亦未作相逢行。", "尋常木彊畏犯義，直欲端彥規後生。", "有客性不羈，謂我何泥固。", "太上立德次立功，癡兒乃爲功名悞。", "顔回窮凍終何成，東山餓夫適自苦。", "君不見白楊依依北邙墓，斷碣滅裂礙行路。", "髑髏物化今何爲，劍鉞雖存委爲土，癡兒胡爲不早悟。", "我聞是言笑不顧，摳衣布武出門去。", "杳如乘鸞向烟霧，精神流離不自據。", "想像彷彿若神遇，果見姣姬拾翠羽。", "縠袂障日揚輕素，芙蕖倒影碧波媚，薄雲映日光未吐。", "冶容異公行，聯娟美無度。", "驚翩翩，下烟渚。", "游翔嫷，將高舉。", "爲憐牽牛久獨處，欲解明璫贈交甫。", "臨行惠我不語意，定駕星軿爲暮雨。"]}