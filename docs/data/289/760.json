{"author": "李廌", "period": "宋", "type": "诗", "title": "憶吾廬", "paragraphs": ["繆挾經世策，蚤衰甘湮淪。", "吾廬有佳趣，一廛良可親。", "茂林修竹地，青山白雲人。", "塵埃付捷徑，風波委要津。", "吾心如皦日，外物任浮雲。", "久厭牛馬走，欲令鷗鷺馴。", "歲月既荏苒，功名定因循。", "執鞭吾弗能，得乘豈所欣。", "畎畝樂可必，糟糠奚用勤。", "泥龜喜曳尾，生芻恥屢陳。", "束濕雖有術，末路復誰因。", "願爲海底泥，肯羨山上塵。"]}