{"author": "蘇過", "period": "宋", "type": "诗", "title": "秋蠅篇", "paragraphs": ["秋風中人如劍芒，飛蠅側翼何處藏。", "晨憂霜露避暗壁，晚集戶牖依斜陽。", "斜陽寂寂能幾許，股翼未溫寒日暮。", "縱饞不敢近華筵，屏跡何須待揮麈。", "我方六月流汗時，營營聒耳緣目眉。", "盤餐旨潔未下筯，聚嘬弄吻不少遲。", "微物盛衰還有數，得意何曾念寒暑。", "帳中相弔定饑蚊，窗外巧尋惟蝎虎。", "糜身槁死不足憐，耳目所慻欣且去。", "嗟哉時節那可爭，造物於汝何好惡。"]}