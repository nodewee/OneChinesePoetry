{"author": "許景衡", "period": "宋", "type": "诗", "title": "去年冬至過閩清再至有感", "paragraphs": ["憶昨初寓宿，黄宫萌一陽。", "今我復來思，節物老春光。", "濃陰付梅杏，青實久已甞。", "翳翳軒窗日，幾線如許長。", "蜂兒飽儲蜜，燕子已巢梁。", "吏役秖擾擾，何術補民瘡。", "學古要施設，及時當自强。", "光陰俯仰過，老矣徒慨慷。", "挺挺彼蒼官，生來傲冰霜。", "端然閲榮謝，未覺歲月忙。"]}