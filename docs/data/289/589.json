{"author": "趙企", "period": "宋", "type": "诗", "title": "別天台", "paragraphs": ["携家隠青山，青山不我留。", "遣我出山去，再拜辭丹丘。", "王命急星火，駕言促西游。", "朝游白雲城，暮宿黄花洲。", "佳人牽我衣，挽斷不回頭。", "路傍立樵叟，問我何所求。", "長安美少年，氣概凌清秋。", "鸞臺與鳳閣，一一皆俊游。", "掉臂爾欲往，獨不愧且羞。", "此言真吾藥，口訥不易酬。", "我本麋鹿性，直與山林投。", "云何就冷局，歲月空悠悠。", "願公看我還，長歌賦歸休。"]}