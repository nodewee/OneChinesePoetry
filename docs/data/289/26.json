{"author": "蘇過", "period": "宋", "type": "诗", "title": "李方叔治潁川水磨作詩戲之", "paragraphs": ["君不見相如昔隱臨邛市，文君當壚身滌器。", "未逢給札賦凌雲，豈免辛勤穿犢鼻。", "又不見蘇秦大困還家時，失計頗遭妻子詈。", "誰令奔走事口舌，不學周人營什二。", "李侯平生無一廛，只有便便五經笥。", "儒冠半世已誤身，老欲歸耕無耒耜。", "近聞潁川有瀑布，碓磨能窮谿谷利。", "釃渠鑿石激清流，機動輪旋人力易。", "今年麥熟春雨足，車載斗量應有備。", "勿嫌巾袂縞紛紛，飽看谿渠鳴涖涖。", "堆盤坐想雪如山，夢中已覺錢流地。", "特君結廬秋風初，我欲叩門來上瑞。", "起搜湯餅掃飛羅，轢釜操刀定中饋。", "千金何必羨鴟夷，少有屬饜而已矣。", "嵇康好鍛季主卜，達人未免茲游戲。"]}