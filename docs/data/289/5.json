{"author": "蘇過", "period": "宋", "type": "诗", "title": "地鑪歌寄伯仲", "paragraphs": ["野人勸我鑿地鑪，纔能容膝便有餘。", "土牀屈曲方六尺，墐塗何必髹丹朱。", "廣文無氈與客設，蒲團但學僧跏趺。", "破鐺折脚自然煮，中有至樂人所無。", "我游東南古佛剎，潭潭大屋干浮屠。", "環牀接席如坐井，白灰蓋火深模糊。", "貴人盡臥紅氍毹，春風習習生四隅。", "牽衣留客長夜飲，一石屢醉狂淳于。", "我家環堵真癯儒，鷃鵬無羨安枋榆。", "勞生養此夢幻軀，誰能華睆慕大夫。", "時從村叟交蹠語，炔焰爬搔味醍醐。", "牀頭一榼自取飲，醉後耳熟時歌呼。", "坐想潁川十日雨，尺薪如桂求里閭。", "此時無人知我樂，惜哉不與二仲俱。", "我兄何時結茅廬，小窗請試新規模。"]}