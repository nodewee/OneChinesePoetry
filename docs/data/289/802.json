{"author": "李廌", "period": "宋", "type": "诗", "title": "鄧城道中懷舊時德麟相拉至江北三縣", "paragraphs": ["昔從郡丞游，餘寒春未迴。", "玄雲蔽冷日，朔風捲黄霾。", "枯榛擁殘雪，疏籬橫野梅。", "季夏方溽暑，後乘復與偕。", "青秧舞白水，赤日飛紅埃。", "牛馬暍俱喘，蜩螗嘒相哀。", "值此寒暑變，感予羈旅懷。", "行行江湖去，舉櫂向天台。", "老婦膾魴鯉，丁男滌尊罍。", "霜橙薦紫蟹，水藕浮瓊醅。", "念公復行縣，秋光當獨來。", "予時定相望，持酒上高臺。"]}