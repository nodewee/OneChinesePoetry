{"author": "蘇過", "period": "宋", "type": "诗", "title": "借書", "paragraphs": ["妙年不可再，白日誰能繫。", "空慚粱肉索，不悟齒髪逝。", "季子頗亦困，還家笑奴隸。", "經年得揣摩，尚可資游說。", "良田初不耕，拱手那望歲。", "誰令困不學，斯與草木弊。", "海南寡書籍，蠹簡僅編綴。", "詩亡不見雅，易絕空餘繫。", "借書如假田，主以歲月計。", "常恐遺地力，敢有不斂穧。", "便便五經腹，三冬良可繼。", "儻磭愧寸陰，得無譏沒世。"]}