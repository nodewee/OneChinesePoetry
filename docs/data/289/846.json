{"author": "李廌", "period": "宋", "type": "诗", "title": "下第留別陳至", "paragraphs": ["明緡釣香餌，彼取亦已微。", "金丸往抵黽，我用一何卑。", "余生宇宙間，動輒多願違。", "天王十二閑，玉勒黄金鞿。", "奈何驥與騄，不使備六蜚。", "鹽車初未脫，伯樂第興悲。", "寧甘生芻餓，不爲場藿嘶。", "京都足風埃，士氣隨亦淄。", "君於萬夫間，獨若三秀芝。", "浩氣久已定，得喪亮難移。", "對之忘忿戾，澹然移安夷。", "論交有斯人，是用久敬之。", "吾生三十年，二十九年非。", "末路各相望，奮庸會有時。", "貴如未可求，守余北山薇。"]}