{"author": "李廌", "period": "宋", "type": "诗", "title": "程高承議赴夔路轉運判官求詩", "paragraphs": ["聖主躬仁政，羣方布詔條。", "洪恩溫海嶠，嘉頌滿芻蕘。", "聚斂除姦吏，依違屏具僚。", "鈞衡無碩鼠，城社絕餘妖。", "皇化思無外，王心遠欲昭。", "咨詢黄閣老，選命紫宸朝。", "丹禁傳天詔，飛星下使軺。", "書旌分蜀道，攬轡步烟霄。", "急峽瞿塘險，孤城白帝遙。", "巴山連浪遠，漢節拂雲飄。", "按部清時好，觀風樂事饒。", "詩成思老杜，鬼哭想殘蕭。", "已佩黄金印，當簪七葉貂。", "不應淹僻陋，從此上扶摇。"]}