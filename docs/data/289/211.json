{"author": "許景衡", "period": "宋", "type": "诗", "title": "過新息", "paragraphs": ["新息臨通衢，赤白紛棟宇。", "古息渺村墟，相望十里許。", "我行屬馳驛，枉道不可去。", "弔古獨踟躇，指以示田父。", "傷哉彼美人，國破爲人虜。", "驚魂懔風葉，暗泣泫花露。", "一死重太山，亦或輕一羽。", "猶能子元辯，獨爾悄無語。", "舊物空頽垣，草木日繁蕪。", "悠悠清淮水，千古亦東注。"]}