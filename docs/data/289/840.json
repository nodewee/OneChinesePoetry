{"author": "李廌", "period": "宋", "type": "诗", "title": "七夕", "paragraphs": ["七夕知何夕，云是牛女期。", "俚俗具瓜華，階除兒女嬉。", "繁星爛煌煌，流月湛沉輝。", "羣兒望鵲橋，橋端七寶帷。", "彷彿想言笑，薌澤疑烟霏。", "人間光陰速，天上日月遲。", "隔歲等旦暮，會遇未應稀。", "願言停笑驩，察我心所祈。", "我欲賜新巧，智術妙通微。", "金針度綵縷，寶奩卜蛛絲。", "我嗟兒女愚，勤勞徒爾爲。", "巧拙天所賦，乞憐真可嗤。", "故拙不可厭，吾寧鈍如椎。", "借云得新巧，無乃醇愈漓。", "吾觀天垂象，列星有攸司。", "牽牛常服箱，織女不下機。", "牽牛教人巧，積倉歲無饑。", "織女教人巧，笥篋餘裳衣。", "伊誰詢兒女，組繡窮毫釐。", "年年渡河漢，秋至次舍移。", "宣淫五雲上，此論乃吾欺。", "吾爲牛女辨，欲判千古疑。"]}