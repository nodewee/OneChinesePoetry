{"author": "張繼先", "period": "宋", "type": "诗", "title": "和元規見勉", "paragraphs": ["觀君詞語中，具引先賢事。", "了然道在茲，不行而善至。", "君今真至矣，奏樂求真知。", "一言見吾子，固難盡於辭。", "知君貫老莊，亹亹蹈大荒。", "劇談玄中玄，豁落無邊旁。", "有學必有待，不與諸魔對。", "涉景若與知，何嘗訝譎怪。", "疑論渙已釋，則信爲善士。", "主善以爲師，天真坐可致。", "人間猶論分，仙事宜任運。", "有命終出倫，盍死即待盡。", "大道非罔象，明明萬物上。", "使我一聞知，應是快神爽。", "休更論淺深，斯言盡誠心。", "時哉且落魄，此語吾所欽。", "傍聽亦笑嗤，不責於仁慈。", "所幸異流俗，事物中思惟。"]}