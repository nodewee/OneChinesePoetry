{"author": "李廌", "period": "宋", "type": "诗", "title": "胡爲乎行贈丘公美", "paragraphs": ["吁嗟憧憧之民兮，何終身不靈耶。", "不能揮毫縻青天耀白日，胡爲乎布衣韋带事讀書。", "不能坐窮廬運籌算，胡爲乎騎馬試劍輕其軀。", "項籍耻作百夫勇，禹行舜趣猶賤儒。", "憊乎四支愁五臟，不能成功竟何如，胡爲乎直待臨老空嗟吁。", "盍歸乎來，盍歸乎來。", "長橋繫白鯉，擺尾向天台。", "風流李北海，雄望摩九垓。", "長卿向窮時，尚爲臨邛咍。", "北邙古墓空蒿萊，胡爲乎須上黄金臺。"]}