{"author": "許景衡", "period": "宋", "type": "诗", "title": "成正仲水鄉秋興寄王履道惠然見示以此謝之", "paragraphs": ["九河赴滄溟，奔放日洶洶。", "霖霪作秋潦，散漫失邱壠。", "孤城臨絕島，狂瀾驚四擁。", "鳬鷗散凌亂，蛟鰐似矜寵。", "微茫天勢平，蕩揺坤軸動。", "田家栽一麥，秋稼泥沙壅。", "何能憂卒歲，迫此朝夕恐。", "孤生寄卑濕，五斗安闒茸。", "飽聞達人觀，未作窮途慟。", "稍令裨危堤，運土紛接踵。", "河伯聊戱劇，爾輩嗟倥偬。", "成侯北方秀，筆力千鈞重。", "新詩試模寫，氣奪洪濤湧。", "英英幕下郎，仡仡山西種。", "何當一交鋒，我亦願助勇。"]}