{"author": "張繼先", "period": "宋", "type": "诗", "title": "休歇歌", "paragraphs": ["休休休歇歇，休休歇歇無分別。", "千般要妙萬般玄，只是教人各休歇。", "既能休，復能歇，一切情緣皆斷絕。", "饑餐渴飲困時眠，萬死千生沒交涉。", "古聖賢，及明哲，一性綿綿周浩劫。", "光明相照合真空，休歇之餘更無別。", "地獄種，作冤業，六識熾然如火熱。", "立我爭人昧休歇，甘受碎身并拔舌。", "休與歇，真口訣，無愚無智無工拙。", "從上師真只恁修，不遇知心誰肯泄。", "休非休，歇非歇，大用現前無扭捏。", "主張元化絕形蹤，囊括虛空超起滅。", "亦無休，亦無歇，歇歇休休皆强說。", "欲知真歇與真休，一輪皎潔中秋月。"]}