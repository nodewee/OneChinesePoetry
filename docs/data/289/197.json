{"author": "許景衡", "period": "宋", "type": "诗", "title": "别毛德修", "paragraphs": ["張公鎮關南，賓客多儁偉。", "芝蘭已秀發，父子作知已。", "聖人樂育才，充庭皆濟濟。", "仲也與計偕，發軔已千里。", "毛侯東南特，清澈分潄水。", "並驅及春風，聯璧驚都市。", "麟鳯豈無種，貂蟬能有幾。", "承家貴勳業，可獨在書史。", "自憐坐樗散，所學慙簣止。", "永懷勝已遊，塵土濯清泚。", "相從苦匆促，寫别亦狂斐。", "離庭寒日暮，目斷塵沙起。"]}