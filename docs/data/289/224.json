{"author": "許景衡", "period": "宋", "type": "诗", "title": "故人惠馬生筆", "paragraphs": ["聞說江南多筆工，馬生所作尤瓌異。", "十年江海得妙旨，一日聲名傾衆技。", "故人憐我有書癖，數管不辭千里寄。", "齊鋒出穎雖不殊，灑墨虚心皆已智。", "當年退之傳毛穎，假辭託說終傷僞。", "我今草草又百載，矯首相望空兩地。", "文房四子迭有無，商没參横似相避。", "鼠鬚栗尾乃見嫌，强欲用之隨棄置。", "馬筆端如故人面，眼瞥見時心已記。", "跳龍卧虎非世習，綰虵縈蚓皆兒戯。", "豈知遠適在加鞭，却傚良工先利器。", "何當拂衣隱林麓，約史著書從素志。", "敢言名姓垂竹帛，自甘生死惟文字。", "敬謝故人因及馬，梳毫截管惟精緻。", "而今勁健已不售，要須軟熟隨人意。"]}