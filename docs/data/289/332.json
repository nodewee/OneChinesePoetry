{"author": "周鍔", "period": "宋", "type": "诗", "title": "遊香山佛跡", "paragraphs": ["靈山名達蓬，香水靄薝蔔。", "龍祇久覆護，雲物翳深谷。", "拂衣向劫中，神斧斷蒼玉。", "至今天人尊，靈跡印金粟。", "頗聞開士讖，飛錫隠巖麓。", "坐令湖海客，香供走川陸。", "巍巍虔報地，色相儼金屋。", "緬想舊巾瓶，猶能慰心目。", "籃輿訪蓮社，一笑欣自足。", "撫事動幽尋，疇能念榮辱。", "松爐裊如見，餘力付棋局。", "更覺夢中身，翛然百無欲。"]}