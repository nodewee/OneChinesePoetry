{"author": "許景衡", "period": "宋", "type": "诗", "title": "贈袁州仰山簡長老", "paragraphs": ["簡師本吾儒，學佛見閫奥。", "開心滌塵滓，回首棄巾帽。", "飄飄秋雲意，凛凛霜柏操。", "魚鼓屢陪衆，林壑常寄傲。", "十年棲仰山，終日勤勸導。", "欲酌清泠泉，爲爾沃炎燥。", "欲揮智慧劍，戒爾逞貪暴。", "迷途自多梗，法岸豈易到。", "惟知務引抜，仰不愧覆幬。", "幽明雖難詰，善否疑有報。", "巖間湧寶塔，兹事誰爲造。", "琢削寧須班，挽拽誰困奡。", "一方競奔走，萬口盡諠噪。", "守臣獻異狀，天子錫嘉號。", "鎮壓等衡嶽，扶持壯大寶。", "師乎良有得，叟也無復道。"]}