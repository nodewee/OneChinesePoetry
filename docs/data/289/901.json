{"author": "李廌", "period": "宋", "type": "诗", "title": "張居士歌", "paragraphs": ["凡夫冥冥不知曉，劫塵流浪如沙掃。", "上天宮闕隔青雲，九原壠墓空秋草。", "神仙有意憐下土，獨取飆車出三島。", "張翁陋巷貧且賢，簞餉瓢漿久懷寶。", "羽客飛來自何所，蓬蓽相迎笑相勞。", "高談妙理妙道本，定是青牛度關老。", "仙丹無形有真氣，一視傳靈入凡棗。", "聊分七棗遺張翁，一餌云充千歲飽。", "張公不食今幾年，齒如兒童顔色好。", "我聞神仙本無滓，諸漏皆空體玄道。", "姑射神人飲風露，淮南鷄犬依丹竈。", "真詮自然本簡易，不在勞形勤補腦。", "封山航海漫殫費，葉衣草茹空枯槁。", "况乃紛紛五濁世，粒食火化常熱惱。", "余苦風塵衰太早，綠髮蒼蒼半玄縞。", "青春堂堂暗中去，常恐餘生似潢潦。", "何當刀圭借殘齡，相與神游超八表。"]}