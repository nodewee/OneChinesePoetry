{"author": "許景衡", "period": "宋", "type": "诗", "title": "次韻鄭希仲", "paragraphs": ["周詩三百篇，强半出憤激。", "少陵嗣真作，千載無匹敵。", "嗟我亦何爲，苦心等蓮菂。", "平時一千首，棄擲隨瓦礫。", "朝隮不成雨，安用横天霓。", "吾僚一何妙，筆下飛霹靂。", "青天與白日，奴隸皆知覿。", "况是箇中人，固應厭饑惄。", "入幕盛紅蓮，不才慚散櫟。", "勉哉攄婉畫，稚弱安紡績。"]}