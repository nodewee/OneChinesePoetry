{"author": "許景衡", "period": "宋", "type": "诗", "title": "引泉示吳甥", "paragraphs": ["淙淙玉溪泉，曲折西亭隅。", "飛流自噴薄，白石浄如鋪。", "雖無渫井禽，亦有針頭魚。", "豈知江河寛，嘘沫自相濡。", "况此五六月，萬物在洪鑪。", "而我弄清淺，瑣碎珠玉俱。", "泉兮且勿流，止此爲我娛。", "一出澗谷去，人間供百需。", "清者鑒鬚眉，濁者混泥塗。", "江湖尚或爾，而况溝與渠。", "寄語山中人，所養當何如。"]}