{"author": "蔡卞", "period": "宋", "type": "诗", "title": "詠茅山元符萬寧宮", "paragraphs": ["猗嗟三茅，得自初成。", "氣合於無，與形俱昇。", "孰希其風，必靜必清。", "寥寥久哉，迺發先生。", "帝用尊之，載召來廷。", "迺親其人，燕見妙語。", "迺錫命書，迨其儔侶。", "因其故廬，啟此新宇。", "像圖仙真，上肖帝所。", "神筆牓之，龍鳳軒翥。", "天錫皇帝，聰明孝友。", "抱一用中，以綏九有。", "遐邇率從，尊道熙功。", "有欲求之，與在斯宮。", "作爲好歌，以詔無窮。"]}