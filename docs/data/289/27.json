{"author": "蘇過", "period": "宋", "type": "诗", "title": "送粹公保德通守還朝", "paragraphs": ["與君相見古並門，眉目炯炯清而溫。", "天涯流落十年事，但指白髮俱忘言。", "當時射策探月窟，想騎八駿超崑崙。", "我時蹇步謾追逐，一蹶不復驂車輪。", "豈期末路肯相顧，漂母頗亦哀王孫。", "青衫塵土百僚底，忍饑不解安田園。", "壯心消盡憂患在，乞憐何異從丘墦。", "君才雅爲清廟器，未肯碌碌爭乘軒。", "聊從州縣事下考，要爲慈母時平反。", "吾庸多矣願自愛，舍魚不取從熊蹯。"]}