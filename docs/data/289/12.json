{"author": "蘇過", "period": "宋", "type": "诗", "title": "信中惠竹以詩謝之", "paragraphs": ["篳門生竇百不宜，大紅艷紫無所施。", "主人愛竹尤成癖，獨勿此物渴饑。", "君家十畝等茨束，羅生川谷壤藩籬。", "揀林許我恣所愛，有力夜負竹不知。", "朝來窗影忽散亂，起看簷角風離披。", "總干山立屹不動，高節白首貫四時。", "我方病臥呼不醒，一篇忽得陳琳詞。", "頭風去體未足道，歲寒非子當誰期。", "明朝戢戢迸犀玉，請看籜龍頭角奇。", "千竿共戰風雨夕，記取苗裔來葛陂。"]}