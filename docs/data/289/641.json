{"author": "許翰", "period": "宋", "type": "诗", "title": "三友篇贈珪老", "paragraphs": ["平生我三友，四海吳李孫。", "抱能不時施，戎馬生中原。", "孫既北隨難，落日黄塵昏。", "吳亦南投荒，蠻瘴愁朝暾。", "李今又去我，浮槎雜鼉黿。", "飛濤渺何極，海天相吐吞。", "蘧蘧遺此老，死生信乾坤。", "顛沛吳江渚，投依楚山樊。", "脩水抱蒼巔，劍氣埋雲根。", "翛然竹林下，乃有幽人存。", "神交跡兩忘，高風嫋孤旛。", "慰我念友心，方外得所敦。", "空寂湛禪悅，中有詩清溫。", "我亦忘世者，早窺治亂源。", "忠臣泣廟社，志士傷丘園。", "欲持一寸膠，往澄九河渾。", "晚知未得力，繙經委空言。", "迨此從君遊，始脫百憂繁。", "五君與六逸，歲久名方尊。", "他日竹菴東，更開支許軒。"]}