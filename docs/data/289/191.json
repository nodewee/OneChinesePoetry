{"author": "許景衡", "period": "宋", "type": "诗", "title": "憶昨", "paragraphs": ["憶昨秋風時，持檄走東越。", "棘圍瑣深嚴，蓮塘漾空闊。", "嘉與二三子，雄辯探理窟。", "清尊日從容，高堂俯軒豁。", "思家資善謔，望遠嚴詩律。", "海蚌割明瑩，荆璞略玷缺。", "雙瞳眩丹青，萬紙疊冰雪。", "敢辭窮日力，要使駑驥别。", "誰憐今夜裏，還對中秋月。", "當時席空階，清影數毛髪。", "杯盤已零亂，浩歌彌激烈。", "朋從渺湖海，歲月苦飄忽。", "窮閻撫往事，驚夢誰與說。", "清砧送逸響，寒螿共幽咽。", "舊遊知誰在，想見賓筵設。", "泠然廣寒宫，共此白銀闕。", "題名滿四壁，世路非一轍。", "北軒風雨多，長恐銀鈎脱。"]}