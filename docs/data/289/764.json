{"author": "李廌", "period": "宋", "type": "诗", "title": "啟母廟", "paragraphs": ["帝武啟宗周，玄鳥濬哲商。", "塗山配神禹，獨不嗣娥姜。", "異時天與賢，嗣子繄匪良。", "欲肇天與子，是用開厥祥。", "鈞臺享羣后，有扈誅叛方。", "誰令謳與訟，帝畀有夏昌。", "推此方朱均，巍巍真令王。", "伯陽指株李，阿衡降空桑。", "龍踞生漢祖，龍漦誕褒娼。", "石裂何足問，世語多荒唐。", "若比望夫山，雖怪猶有光。"]}