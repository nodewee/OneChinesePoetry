{"author": "李廌", "period": "宋", "type": "诗", "title": "上翰林眉山先生蘇公", "paragraphs": ["佑聖生賢佐，天心在撫民。", "昌期膺治運，穀旦降元臣。", "四序功成晚，三台耀拱辰。", "嚴凝氣剛勁，謇諤性忠純。", "凜凜風霜操，優優雨露仁。", "高才映今古，妙學洞天人。", "黼黻文華國，淵源德潤身。", "四朝師令望，百辟仰清塵。", "射策明三道，觀光耀九賓。", "咸知帝賚說，復誦嶽生申。", "視草金鑾殿，登庸鳳詔春。", "夔龍名不隕，魯衛政相因。", "交蔭槐陰茂，聯華棣萼親。", "廟堂熙帝載，衮繡並天倫。", "政柄勞無憚，侯邦逸久均。", "偃藩心固樂，調鼎味宜新。", "上宰虛黄閣，除書下紫宸。", "百神懷景福，萬化入鴻鈞。", "陰德施黎庶，休功格昊旻。", "自當侔带礪，詎止約松椿。", "賤士睎高躅，趨風愧下陳。", "願言千萬壽，獻頌敢辭頻。"]}