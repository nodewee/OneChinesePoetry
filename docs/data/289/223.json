{"author": "許景衡", "period": "宋", "type": "诗", "title": "調同舍", "paragraphs": ["播穀子，播穀子，爾休苦苦催春耕。", "勸農使者無一語，嗟爾聒聒知誰聽。", "提葫蘆，提葫蘆，荒年有酒無人酤。", "先生年來亦不飲，花前愧爾情渠渠。", "杜鵑流血思歸去，百舌從來巧言語。", "紛紛隨意作春聲，夢入鈞天聽韶濩。", "先生避俗厭煩喧，竹底誅茆甞閉户。", "蒼苔滿徑人迹稀，嗟子胡爲肯同住。", "聲名盡道男子事，窗下誰知讀書苦。", "燈花落也作罷休，早取商量君聽取。"]}