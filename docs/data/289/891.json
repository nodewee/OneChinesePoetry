{"author": "李廌", "period": "宋", "type": "诗", "title": "贈卜者張生歌張歷陽人也", "paragraphs": ["我憶扁舟昔南渡，江心忽值蛟龍怒。", "大浪崩騰舞我舟，尾脅蜿蜒束吾櫓。", "怒聲如雷雷火烈，腥風鼓天天如霧。", "我觀蛟龍等一戲，衆面倉惶獨無怖。", "平生忠信天自知，死葬江魚未應悞。", "須臾水天碧鏡浄，順風入帆風若御。", "歷陽古岸艤荒亭，寒雲澹澹依江樹。", "江南山水天下奇，更在江山奇險處。", "朱門玉窗带青嶂，想見君家傍烟嶼。", "我今西來二十年，夢寐江南見幽趣。", "夫君何爲抱奇術，輕去故鄉踏長路。", "胸中秀氣未甘蟄，欲繼君平齊季主。", "術高不肯等閑售，惟喜遨遊卜卿輔。", "爾來山郭坐空館，憐我困窮爲推數。", "閱人多矣君自信，歸去來兮余已悟。", "少年飛動已知非，老來憂患寧堪顧。", "壯時猶愧不如人，豈復衰殘彊馳騖。", "儻來軒冕任去留，縱有功名逼遲暮。", "箕山之陰潁水湄，二頃荒田安𤱶畝。", "曲肱飲水吾自樂，乘堅齒肥烏足慕。", "吾生貧賤吾自知，不解脅肩求貴富。", "我如富貴當蚤得，已可通侯封萬戶。", "惟有退身可自如，造物哀憐應不拒。", "扁舟常繫屋南溪，會當乘興江南去。"]}