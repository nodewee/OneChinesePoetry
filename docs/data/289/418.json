{"author": "胡升", "period": "宋", "type": "诗", "title": "仙都山", "paragraphs": ["鼎湖不可見，巍然但孤峰。", "特立亙萬古，氣壓諸山雄。", "黄帝久得仙，游行跨飛龍。", "至今世俗傳，尚指輦路通。", "頗如昇天檜，追求白鹿蹤。", "常言貴荒唐，厥見真兒童。", "顧惟此山奇，實宜仙所宮。", "水聲來冷風，和以萬本松。", "客枕久未穩，笙簫滿虛空。", "頗疑九成音，不在二典中。", "但恐蚩尤旗，曄曄舒長虹。", "雖能獨不死，忍視斯民窮。", "君看涿鹿戰，萬古蒙其功。", "鼎湖何足道，帝德彌蒼穹。"]}