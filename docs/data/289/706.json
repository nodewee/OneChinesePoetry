{"author": "李廌", "period": "宋", "type": "诗", "title": "華嚴庵", "paragraphs": ["人生奧區中，猶如繭中蠶。", "欲窮無然心，足力有不堪。", "終南有五虎，銜牙坐耽耽。", "乃有忘軀人，臨穴已擬探。", "干將古寶劍，吹毛可揮䤴。", "亦有躁戾者，執刃求其鐔。", "所得計所傷，膽潰心憂惔。", "况夫愛見魔，悅如芻豢甘。", "大士獨了然，白月沉珠潭。", "獨造無僮僕，妙理去二三。", "至哉天下樂，端默坐草庵。"]}