{"author": "蘇過", "period": "宋", "type": "诗", "title": "不睡", "paragraphs": ["四鄰悄悄鼾殷牀，惟有客夢不得長。", "柴門獨掩燈有暈，欹枕未熟背已芒。", "四更山月來洞房，炯炯孤影射屋梁。", "茅簷窸窣鼠自齧，煙樹蒼莽梟爲祥。", "海風蕭蕭振槁葉，谿聲涖涖決廢塘。", "二三黄冠真可憫，空祠夜禱寒欲僵。", "步虛聲斷翠微遠，鐘磬時款幽人堂。", "山城寂寞消殘漏，鼓角凄悲吟曉霜。", "懸知此時我獨覺，胡爲百想懸肺腸。", "雞鳴世務紛如織，曷此頃刻聊坐忘。"]}