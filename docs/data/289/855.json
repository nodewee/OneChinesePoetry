{"author": "李廌", "period": "宋", "type": "诗", "title": "題郭功甫詩卷", "paragraphs": ["山人跨魚天上來，識者珍重愚者猜。", "或呼文舉異童子，林宗獨謂王佐材。", "蚩蚩衆目如瞽矇，白馬羽雪皆皚皚。", "古有仁賢不愚者，舉足疐路心徘徊。", "桐城明府住姑孰，襟裾蕭灑天與才。", "讒言屢改耻自雪，政事報成羞援媒。", "臨川先生久知己，十年執政居公台。", "橫飛後生盡豪俊，往往拔越自草萊。", "洪爐造化豈一端，如何不與珽填坯。", "盛朝能詩可屈指，少師僕射蘇與梅。", "少師新爲地下客，蘇梅骨化成塵灰。", "金陵僕射今已老，班班絲雪侵頤腮。", "當今儒生迂此道，如使杞柳爲棬杯。", "好古愛詩惟有君，獨使筆力驚風雷。", "清音繞齒嚼鳴玉，爛光滿紙如瓊瑰。", "古原夜燒光奪月，立使萬物有灰煤。", "清泉潄石白鑿鑿，湍落急瀨成淵洄。", "才雄句險駭人膽，九月秋水灧澦堆。", "有時清貞叩玄關，至誠直可歆郊禖。", "公才穎栗公望異，牢落下位命何乖。", "豈無白虹夜貫斗，猶使寶劍豐城埋。", "幾年令尉困下國，板簡青衫趨郡階。", "猶將富貴委脫轂，苟不知命安爲懷。", "竹溪逸人杜陵翁，當年得意稱壯哉。", "直言時病傲宮禁，謂可立致青雲階。", "公行孰避蹲草虎，由徑不畏當路豺。", "輸忠獻策恃才藻，宰輔切齒全班排。", "遂離黼座謫千里，翻疑方直爲禍胎。", "杳如躡雲上幽頂，文石嵲屼懸虛崖。", "下視黑潭鰐魚窟，山雨潤澤浮蒼苔。", "臨危惴惴懼石隕，况更步滑粘青鞋。", "上愬逄怒下見誚，慍望寧與羣小偕。", "秋江接天夜如練，桂宮隠見瓊瑶臺。", "泛舟夜披紫綺裘，興發鼓枻傾金罍。", "岸人疑是王子猷，美女揶揄言謔諧。", "滄浪水深波浪闊，醉謂止可探一柴。", "徜徉濯纓傲巨浸，掬月不得翻委骸。", "上皇雖悼屈平善，千載乃得爲朋儕。", "秋霜何草不玄黄，蜀山戌削青崔嵬。", "馬如蹇馿不慣遠，陟險色變成豗隤。", "閣道繁霜曉成澌，古壑暴雨飛陰霾。", "散關野哭夜悲怨，倏見鬼燐明巖隈。", "長蛇食象留齒骨，猛虎噬人餘釧釵。", "故人招庇豈憚遠，軍謀宥密惟參陪。", "春雨霢霂興槁苗，膏潤不及枯根荄。", "正風寢熄雅頌廢，吾言來自單于垓。", "古今廄馬詎爲匹，驊騮駰駱駑與騋。", "力良調俊惟騏驥，李杜故得其梧魁。", "前輩攀轅讓馳道，下石夾轂謙爭推。", "二公當年走聲價，日月左運天旋回。", "方今明時廢聲律，將使湮淪如燼煨。", "非君鼓吹力主持，是道不世將傾頹。", "關西鄙夫懷此憤，白石空煉如女媧。", "命違時否口常鈍，如掛風鐸環堵齋。", "安得獻言彤庭下，出入金馬如皋枚。", "秉鈞廟堂司慘舒，建旌立節如張裴。", "古云能詩多坎軻，苟或信矣良可哀。", "儻使文章敵天下，再使神禹驅秦淮。"]}