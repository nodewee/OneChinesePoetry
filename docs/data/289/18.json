{"author": "蘇過", "period": "宋", "type": "诗", "title": "送參寥師歸錢塘", "paragraphs": ["我先大夫東南遊，六年雲水窮抉搜。", "吹噓人物到方外，伯樂未忍輕驊騮。", "老師一見心相投，氣味要是同薰蕕。", "塵埃豈解埋珠玉，自有寶氣干斗牛。", "作詩爲文盡餘事，勁節凜凜橫九秋。", "俗子欲交輒掉頭，我友天下第一流。", "雖遭謗罵不少避，年世久已同浮漚。", "我昨南來自炎州，師亦方解鍾儀囚。", "握手流涕古汴溝，生死骨肉我未瘳。", "衆人見棄誰相休，纍然獨處空山幽。", "忽聞剝啄師喚我，灑掃茅堂三日留。", "行行吳越有舊隱，明年當泛西湖舟。", "贈言乃是朋友義，敢效兒女空綢繆。", "夜光明月宜自收，虎文豹纈非身謀。"]}