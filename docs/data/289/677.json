{"author": "李廌", "period": "宋", "type": "诗", "title": "月巖齋詩", "paragraphs": ["南山之北，北山之南。", "環岡繞嶺，紫翠相參。", "奔騰蹲蹴，萬里䮝驂。", "丘衍沃若，靈秀所涵。", "平巒蔽虧，餞日西崦。", "月生大東，錯落夕嵐。", "凝輝萬壑，澄若淵潭。", "有窶人室，架楹維三。", "其名實佳，佳哉月巖。", "窶人者何，贊皇之黔。", "伊誰名之，宗伯子瞻。", "嗟嗟窶人，天民之淹。", "昔也方將，愚妄所漸。", "喜功好名，虎穴屢探。", "輪殷緌墮，却戰猶酣。", "老不及人，綿力弗堪。", "飲冰食蘗，處約已甘。", "天匪靳予，事有莫兼。", "俾予有知，錫福則廉。", "餘齡數奇，展也不占。", "異時著書，雖俟桓譚。", "心勞用寡，遠愧周聃。", "今師農圃，穮蔉崇芟。", "年登歲樂，糠稗求饜。", "褐寬縕敝，懷此不貪。", "門子之責，責我丁男。", "我居區中，如繭之蠶。", "身外餘地，烏用沉潜。", "逝將掃迹，於焉養恬。", "披風遡景，玩目嵌巉。", "彼無獻嘲，居之不慚。"]}