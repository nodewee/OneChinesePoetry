{"author": "李廌", "period": "宋", "type": "诗", "title": "少華山", "paragraphs": ["少華連延翠烟永，細路緣雲上高頂。", "奇峰西奔入秦蜀，幽谷南通接荆郢。", "昔年蛟龍忽變化，怒蹙山巔壓州境。", "山靈吐怪助豪彊，地軸狂推如轉梗。", "盤龍七社萬戶餘，卵覆巢傾伸臂猛。", "近來又說神羊嶺，六里橫開罅如井。", "居民惴惴已憂疑，惟恐蛟龍怒還逞。", "勿令岸谷復顛移，鼓鑄神功煩禹鼎。"]}