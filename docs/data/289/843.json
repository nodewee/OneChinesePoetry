{"author": "李廌", "period": "宋", "type": "诗", "title": "足亭張康節南亭也臺數尺亭在其上", "paragraphs": ["人生天地間，海中一浮漚。", "欲求無厭心，無乃不勝求。", "知足有真樂，不然多悔尤。", "淺儒急名譽，夸人矜智謀。", "語默偕蟪蛄，生死等蜉蝣。", "不如知足者，澹然樂忘憂。", "袖手閱萬變，默坐觀九州。", "衆舍吾獨存，同波終異流。", "君看至足處，無得亦無修。", "萬物固皆備，反照靡不周。", "昧者彊務外，巧僞日嚮偷。", "昔饑止願飽，既飽思膳羞。", "昔寒止願溫，既溫思狐裘。", "非徒漫自苦，動輒成贅疣。", "相圃有足亭，可見好善優。", "公孫皆秉哲，克念踐先猷。", "欲種豈弟德，求異恩澤侯。", "秀嶺聳蒼玦，寒溪摇翠鈎。", "雲傳鄧林雨，月送滄浪秋。", "曉暝竹烟暗，午薰花氣浮。", "凉颸泛南榮，返照過東疇。", "所遇皆可樂，觴詠友浮丘。", "豈必朝玄圃，弭節夕瀛洲。", "永懷樹亭意，足焉此優游。"]}