{"author": "太史章", "period": "宋", "type": "诗", "title": "桐柏崇道觀", "paragraphs": ["神僊隠居尚深渺，徑迂不欲與世通。", "必求峭拔出林杪，俯視左右環羣峰。", "飛泉不測源所自，瀑注一落千丈虹。", "步躋石磴旋盤折，翠蔭蒙密多長松。", "唐聞馬練師，晉傳葛仙翁。", "丹灰已死不復熾，獨有翰墨留遺蹤。", "定知華表立歸鶴，誰見靈湫藏蟄龍。", "白雲子，信亦稀，藐視聲利如塵泥。", "仕途捷徑非我樂，不死之鄉終欲歸。", "玉霄峰前烟撲撲，金庭宮外雲霏霏。", "哀猿嘯斷月不古，桃杏得春還滿枝。", "風馭寥寥何處在，孤墳棺殮只空衣。"]}