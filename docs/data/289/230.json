{"author": "許景衡", "period": "宋", "type": "诗", "title": "贈五台妙空師", "paragraphs": ["山僧棲在山之巔，胡爲振錫來市廛。", "且言自得相形術，願與多士談媸妍。", "津塗窮通可逆數，名分巨細潛開先。", "龐眉合享壽考福，鼎角堪持丞弼權。", "人生肖貌雖若爾，天理應效非皆然。", "條侯餓死始難必，裴度果相終何緣。", "亨衢第以直道致，吉祉多爲陰功延。", "操脩向善或向惡，感召凶吉如蹄筌。", "予觀傳記考物理，謂師語議非無傳。", "出言少偷信不免，受玊苟堕知難全。", "况乎素行未中積，敢以虚表要諸天。", "富哉荀卿騁雄辯，推本心術深磨研。", "九州功崇夏禹跳，三面德至成湯偏。", "仲尼何長子弓短，古今無害爲聖賢。", "林宗知人出明性，清澈鑒裁猶澄淵。", "大端亦貴器與識，規矩安可私方圓。", "君平卜筮達至理，探索造化窮推遷。", "與臣言忠子言孝，利害之際尤拳拳。", "古人術學務原本，寧將浮說相拘攣。", "羡師通論近名教，爲師條列終吾篇。"]}