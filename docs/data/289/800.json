{"author": "李廌", "period": "宋", "type": "诗", "title": "上姑丈閭丘通牧少卿", "paragraphs": ["天下一大器，安危繫平傾。", "哲王慎民監，措術如和羹。", "辛甘或偏長，非可制割烹。", "五味既可口，君子嘗曰平。", "方今太平君，戒欹如持盈。", "乞言用龜鑑，履德均權衡。", "庶民雖惷愚，一或非所營。", "視之如己內，涂污千仞坑。", "是用選賢德，告戒敷至誠。", "曰雖一人良，萬邦咸以貞。", "尚頼爾庶牧，裨朕來聰明。", "分符授虎節，專政千里城。", "朱車輪兩轓，畫戟門十旌。", "禮文既光華，遠煜如杕英。", "良圖沃朕心，蠲瘼求民情。", "如意運手足，乃與朕力并。", "朕所戒假樂，難慎惟守成。", "願昭先人功，奠枕臨周京。", "羣方政咸乂，惟海隅蒼生。", "魚鹽機巧利，凉德多矜爭。", "版圖庶彙徵，雉壘侵荒荆。", "矧乘薦饑後，魴鱨尾多頳。", "古既無罪歲，此獨何所令。", "明明普天下，孰非聖人氓。", "當求善仁政，如解中山酲。", "時公罷仙班，入覲中天閎。", "帝優老成人，錫祉昇名卿。", "吏能素嚴翼，公望方崢嶸。", "物頼山愈靜，川納海益竑。", "齊安漢中治，政迹如韶莖。", "剛明濟清浄，錦組輝瓊瑩。", "果毅將慎智，佩玦鏘璁珩。", "英英衆人師，落落天地晶。", "是用簡上心，僉議如預盟。", "公辭臣老矣，已與世累輕。", "東吳富山水，烟霞氛紫清。", "樂郊適所願，逍遙掛塵纓。", "賞延及孫子，榮慶并弟兄。", "智恬欲相養，爲壽期老彭。", "帝云東州民，思濟求令名。", "窒如相忘魚，喣沫涔轍泓。", "瘁如旱麓木，枯槁需春萌。", "朕意慎許可，當頼王國禎。", "如翩皆飛鳥，遴集惟鷦鵬。", "無辭逆朕意，欽哉卿惟行。", "公承帝眷異，竭節期有亨。", "郡民幸其來，爭以先見榮。", "實篚携漿壺，馬首拜且迎。", "謂言前掾曹，執禮無私評。", "遠茲三紀歷，位重德愈宏。", "下車始授政，季秋末徂正。", "囹圄屢空虛，盜止無黥刑。", "康莊夜達旦，戶敞民不驚。", "柔遠戒慢令，荒政先緩征。", "榛楛已濟濟，莪蔚將菁菁。", "熙熙春臺樂，苾苾太室牲。", "嘗聞至仁化，政立可去兵。", "又聞公明心，罰罪能驅鯨。", "古云州縣勞，此語非準程。", "韓侯功固高，羞比於絳嬰。", "光初必凶終，進銳多反瞠。", "如徹禮飲酌，彊酒奠兕觥。", "雖云快壯心，泰至多酗醟。", "孰知安行健，履坦非掀橫。", "圭璋賤珉玼，山川貴剛騂。", "良弓豈苟飾，利用關以弸。", "斯爲古循吏，業廣惟勵精。", "孤生何所罹，自幼憂患縈。", "遭家屢不造，省始離呱喤。", "邇復遠所恃，羈迹如漂萍。", "操心但書危，固戶頼巧甍。", "曲蒙惠私重，哀愚斯獨惸。", "字撫得不違，俾就三龍黌。", "曰余欲玉汝，誰何吝金籯。", "愚非苟恩者，銳志思迅鏗。", "爲修不敢殆，希彼農夫耕。", "懃懃慮寇至，豫蓄終歲盛。", "戰戰與心競，中林亦丁丁。", "淵崖視鳥道，履冰越深瀛。", "剛克素自許，竊亦輕申棖。", "永言念眷懃，願以堅白鳴。", "作詩謂云何，姑以紀頌聲。"]}