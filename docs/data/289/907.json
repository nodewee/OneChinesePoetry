{"author": "李廌", "period": "宋", "type": "诗", "title": "驪山歌", "paragraphs": ["君門如天深九重，君王如帝坐法宮。", "人生難處是安穩，何爲來此驪山中。", "複道連雲接金闕，樓觀隠隠橫翠紅。", "林深谷暗迷八駿，朝東暮西勞六龍。", "六龍西幸峨眉棧，悲風便入華清院。", "霓裳蕭散羽衣空，麋鹿來遊墟市變。", "我上朝元春半老，滿地落花人不掃。", "羯鼓樓高掛夕陽，長生殿古生青草。", "可憐吳楚兩醯雞，築臺未就已堪悲。", "長楊五柞漢幸免，江都樓成隋自迷。", "由來流連多喪德，宴安鴆毒因奢惑。", "三風十愆古所戒，不必驪山可亡國。"]}