{"author": "李廌", "period": "宋", "type": "诗", "title": "贈錢之道子武昆仲", "paragraphs": ["青冥聯翼鵠，志節傲雲機。", "凶變家多難，年荒歲愈饑。", "運乖生事拙，貧病壯心違。", "蚤歲憂虞少，今春弟妹歸。", "氣悲縻駱馬，心感動摇徽。", "命矣無傷已，時哉歎式微。", "自從中夏瘦，半減去年肥。", "氣槩摩天鷙，文華耀日翬。", "飲川容鼴鼠，障日讓犁犩。", "南畝時躬稼，虛堂晝掩扉。", "有秋緣力穡，高節本知幾。", "路入東城遠，人行北道稀。", "樹頭雲藹藹，草際蝶馡馡。", "古岸連樊圃，秋城秀蕨薇。", "斷洪流滓濘，獨木過欹巍。", "䆉稏香紛馥，菰蒲綠映圍。", "訪君非旦旦，相見亦依依。", "爲問奚爲樂，言他復謂譩。", "孝思誠辟色，傃隠始深譏。", "不見前賢者，何嘗慮世非。", "浩歌行拾蕙，雩詠浴于沂。", "儼雅誠詩社，凄凉近釣磯。", "夜階鳴蟋蟀，秋砌響蛜蝛。", "竹塢留殘月，林虹带落暉。", "龜翻朝露葉，魚動落蓮衣。", "詩句時評品，曹劉幸發揮。", "鮫人龍頷寶，海客蚌胎璣。", "子意將全美，余心久所睎。", "衆人皆捲舌，高論獨其頎。", "掩月蟾蜍泣，飛霜蕙草葳。", "鯨魚翻海濁，水碧带魚飛。", "正可夷崧岱，公何愧隠扉。", "剛明文豹節，升降二龍旂。", "月滿星藏彩，霞升燎有輝。", "愁魔攻肺腑，危坐復歔欷。"]}