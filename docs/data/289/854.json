{"author": "李廌", "period": "宋", "type": "诗", "title": "汝州王學士射弓行", "paragraphs": ["汝陽使君如孫武，文章絕人喜軍旅。", "要知談笑能治兵，戲教紅粧樂營女。", "白㲲新袍錦臂鞲，條脫掛弓腰白羽。", "綵錯旌旗照地明，傍花映柳陳部伍。", "須臾觀者如堵牆，彷彿如臨矍相圃。", "一人中的萬人呼，絲管呶嘈間鉦鼓。", "臂弓上爲使君壽，遍及四筵樂具舉。", "使君一笑萬衆喜，堂上酒行堂下舞。", "錦段銀荷翠玉鈿，意氣揚揚皆自許。", "儻令被甲執蛇矛，恐可橫行擒贊普。", "大勝吳宮申令嚴，兩隊宮娃啼且怖。", "闔閭臺上呼罷休，將軍雖賢亦觕鹵。", "豈知使君不忘戰，聊以戎容娛罇俎。", "夕陽卷旗去翩翩，使君要客登畫船。", "美人不暇別粧洗，戰士結束圍華筵。", "皆疑征南漢將帥，樓船下瀨方凱還。", "軍中不應有女子，偏裨校尉何其儇。", "使君湖光照樓觀，一碧不辨水與天。", "漸看暝色著疏柳，已見白蘋浮暮烟。", "銀漢斜橫北斗淡，明月碧玉疏星聯。", "舟人罷唱時弄笛，艇子趁魚行扣舷。", "隔浦熒熒見漁火，意中竹籬青旆懸。", "雖無荻花與楓葉，全似送客湓江壖。", "亟令周娘作新曲，周娘琵琶京洛傳。", "不惜千呼與萬喚，便時轉軸仍撥弦。", "馮夷陽侯或靜聽，穹龜大魚或後先。", "且言白傅時落寞，草草會遇仍嫣然。", "使君聞名滿臺閣，虎符熊軾聊周旋。", "風流樂事雖可記，皆過孫白二子前。", "會看和戎竟先列，鐵騎百萬臨三邊。", "報功女樂賜二八，粉白黛綠皆嬋娟。", "青雲乞身歸舊里，汾城故地依林泉。", "琵琶亭中望汝海，無忘飲中今八仙。"]}