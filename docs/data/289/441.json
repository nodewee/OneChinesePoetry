{"author": "張繼先", "period": "宋", "type": "诗", "title": "野軒歌", "paragraphs": ["四海鯨魚不足釣，縱使上鈎吾不要。", "三島神仙不足誇，長生不死數如麻。", "驚人名譽不足恃，萬古英雄一場戲。", "些些富貴不足欣，何如野軒卧閑雲。", "洞然劫火纖芥盡，此時睡著都不聞。", "野軒野軒在何處，宇宙茫茫無入路。", "十千仙子浪中潜，百萬摶鵬地底度。", "此一軒，實奇特，神不知，鬼不測。", "東徹西，南徹北，中心一竅塵沙國。", "塵沙國界有微塵，一一微塵一真人。", "一一真人一真源，威儀隊仗數亦然。", "時人若見野軒叟，正眼一覷皆奔走。", "呵呵呵，千古萬古野軒歌。"]}