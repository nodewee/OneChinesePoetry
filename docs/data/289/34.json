{"author": "蘇過", "period": "宋", "type": "诗", "title": "山行", "paragraphs": ["肩輿歷盡黄茆岡，青山壁立聳大行。", "忽驚雷轉山石裂，濤頭千尺分錢塘。", "飛空雨雹寒崖碧，倒影垂虹射晴日。", "高巖俯瞰先目眩，杖策縱觀森股慄。", "只疑天河瀉地上，又恐灧澦飛山脊。", "猿猱悲鳴霜樹折，虎豹震動山月黑。", "千年水石自成寶，下有蛟龍深莫測。", "明年歲旱當汝求，暴雨一聲飛霹靂。"]}