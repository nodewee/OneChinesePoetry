{"author": "蘇過", "period": "宋", "type": "诗", "title": "次韻承之重九", "paragraphs": ["庾郎自誑誇重九，北海常類客無酒。", "肯教白髮負黄花，不爲虛名留峴首。", "人生能換幾星霜，我非石心與木腸。", "乾愁漫解祇自慰，消長只繫吾行藏。", "棄書學劍猶有得，西斬樓蘭北疏勒。", "從軍直到單于臺，封侯萬戶何人哉。", "圖形未許凌圖上，草檄觀君試豪放。", "山陰回時迹已陳，高陽大醉情何暢。", "爲君悲歌和哀箏，請君更草麗人行。", "吳姬趙女兩愁絕，一笑當時空目成。", "行行且作歸裝束，子雲校書入天祿。", "一杯且復中聖賢，周南留滯誰我憐。", "買田早約鴟夷子，相與躬耕不計年。"]}