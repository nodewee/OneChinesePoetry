{"author": "許景衡", "period": "宋", "type": "诗", "title": "和楊時可贈吳子厚", "paragraphs": ["吳子守西河，彊敵能遠遁。", "功名豈不偉，事親有遺恨。", "雲孫亦何爲，總髪能自奮。", "論兵得家法，絕域屢得雋。", "三釡乃吾志，九遷何足論。", "一朝棄官去，悍卒亦驚歎。", "官長欲挽留，歸塗已强半。", "皇天照忠孝，爵祿亦如願。", "彼師乃曾子，棄絕等仇怨。", "子從何人遊，卓爾有獨見。", "父子今一處，甘旨應手辦。", "垂垂對黄髮，衎衎日歡宴。", "客來爲從容，觴豆無早晏。", "古今入商畧，亦有一笑粲。", "人皆贈渠詩，素壁供揮翰。", "吾丞豈真聾，尚缺此一段。", "君親恩彌重，報効不可緩。", "始終能自勉，高義薄雲漢。"]}