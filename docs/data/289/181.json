{"author": "許景衡", "period": "宋", "type": "诗", "title": "寄左四十", "paragraphs": ["小左真奇才，童穉已穎悟。", "讀書一十年，胸臆日充饇。", "時時吐所有，落筆不肯住。", "長江呑巨壑，白日破昏霧。", "雄辭何縱横，妙理争發露。", "驊騮始汗血，萬里猶頃步。", "嗟嗟駑駘輩，安用苦猜妬。", "而我何爲者，江海久飄寓。", "得子稠人中，磊落真瑜璐。", "文章豈易工，識者尤難遇。", "哀絃有三嘆，要非俗所諭。", "往還幾歲月，會面輒忘去。", "蕭條抱膝吟，浩蕩登高賦。", "迷途子所憐，正我欲到處。", "我觀古人文，何曾事章句。", "至音本澹泊，太羮異凡具。", "君看桃李花，紛紛競春莫。", "終焉適衆口，了不在紅素。", "子兮更深探，吾言亦其粗。"]}