{"author": "李廌", "period": "宋", "type": "诗", "title": "鼎足檜", "paragraphs": ["巨根盤亙幾百尺，高幹植立參天長。", "蕭蕭氣清霜月白，雲根桂子飄秋香。", "松陵高士風骨奇，灑然臨流傲滄浪。", "油雲委地墨欲滴，霾風拂雨炎天凉。", "酇留執策信秉鉞，軍中舞劍語激昂。", "幽林俯見皆樸樕，反視茂質獨蒼蒼。", "樂圃先生最珍玩，如神偉象豈等常。", "夢松蓋有三公兆，蒼檜鼎峙寧非祥。"]}