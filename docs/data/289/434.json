{"author": "張繼先", "period": "宋", "type": "诗", "title": "大道歌", "paragraphs": ["道不遠，在身中，物則皆空性不空。", "性若不空和氣住，氣歸元海壽無窮。", "欲得身中神不出，莫向靈臺留一物。", "物在身中神不清，耗散精神損筋骨。", "神馭氣，氣留形，不須雜術自長生。", "術則易知道難悟，既然悟得不專行。", "所以千人萬人學，畢竟終無一二成。", "神若出，便收來，神返身中氣自回。", "如此朝朝還暮暮，自然赤子産真胎。"]}