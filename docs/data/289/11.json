{"author": "蘇過", "period": "宋", "type": "诗", "title": "次韻承之紫巖長句", "paragraphs": ["亂山窮處聞魚鼓，梵宇潭潭不知暑。", "當時麻衣此卜居，自啟山林著藍縷。", "飛空樓觀驚造化，縹緲雲間如帝所。", "道人疑是有道者，己不求人人自許。", "富兒爭致千金多，貧者不辭筋力苦。", "若非足指按大地，荒山坐變琉璃宇。", "南陽持節奉詔歸，夜上崢嶸攜幕府。", "是時六月火令熾，千騎解鞍人按堵。", "登臨豈爲謝公賞，七子賦詩歌趙武。", "長廊月出清風生，古殿無人鈴獨語。", "公留三日看溪漲，白晝魚蝦落飛雨。", "我昔千里上太行，身世飄零悲逆旅。", "莫投紫巖稍自慰，欲扣僧房無可侶。", "有來野餉苜蓿飯，主人對客羞貧窶。", "何似元戎從掾吏，落日紅旗照洲渚。", "椎牛釃酒勞還役，號令三更傳部伍。", "君能筆力記其事，句法更如山峻阻。", "一時豪放豈易得，況有幻怪供詩取。", "歸來尚可詫朋友，雲夢青丘俱不數。", "山川雖是風物殊，樂哉信美非吾土。"]}