{"author": "許景衡", "period": "宋", "type": "诗", "title": "張仲共許惠呂研因成長句", "paragraphs": ["英雄舊割據，鼎業逐流水。", "高臺亦已傾，况及分香婢。", "鱗鱗屋上瓦，棄擲滿鄰里。", "鐫窪漫兒戯，後世始稱美。", "世人攻翰墨，好古惟兩耳。", "何曾問珉玉，枉却千金市。", "豈知疊口翁，十指老泥滓。", "追蹤千載後，未易較彼此。", "其質堅而剛，其膚膩而理。", "澄泓秋水浄，慘淡暮山紫。", "要當奴鳯咮，何止友龍尾。", "神工付黄壤，人間能有幾。", "張侯金閨彦，不特河朔偉。", "十年走澤潞，百物盡糠粃。", "惟有篋中珍，左右配書史。", "明光惟起草，此獨塵埃裏。", "嗟我方著書，瓦礫著獺髓。", "慇懃桂籍舊，許輟陶泓子。", "學問已遺俗，取舍期不詭。", "及物何可望，姦諛誅既死。"]}