{"author": "李廌", "period": "宋", "type": "诗", "title": "送霍子侔還都", "paragraphs": ["真人造區夏，民瘼傒以蘇。", "戎衣振不格，力舉覆地盂。", "桓桓神武威，自信人未孚。", "當年羣嘯聚，劍立猶稱孤。", "天旋地機轉，曠谷吹塤竽。", "曈曈東方日，揚光扶桑隅。", "文明燭無疆，煌煌中天衢。", "曾孫太平君，稽古追唐虞。", "求賢用吉士，隠淪來真儒。", "股肱協帝躬，腹心懷良圖。", "庶事正絜矩，嘉言規典謨。", "欲將醍醐酪，沾濯瘍垢膚。", "又慮天下事，學古太殊塗。", "衆說折聖經，丹青久將渝。", "世稱淵華者，春秋華實敷。", "考之篤誠諶，熒熠皆穿窬。", "况復口耳學，擿埴冥索途。", "終身不知道，死矣如蟪蛄。", "無心時雨化，蠲逖狂狷迂。", "法言立定論，章章如璠瑜。", "專經務篤實，使士知所趨。", "欲皆抱道義，如孔丘之徒。", "士各重良貴，豈若乘風鳬。", "亦有倔彊輩，索足行深涂。", "如經風過耳，不美七尺軀。", "斯人雖云存，衆昧不容誅。", "振振文風聲，得與帝載俱。", "先生住毗陵，才望振國都。", "時方尚雕蟲，如紫色奪朱。", "獨專性命學，已與衆欲殊。", "窮年志專一，立節如仲舒。", "幾年困禮闈，輿議久已需。", "錦衾爛絺帷，羈絆縻於菟。", "滿衣京洛塵，馬病僕亦痡。", "前年彤庭下，射策關彫弧。", "如何扛鼎力，不勝舉匹雛。", "官卑府參軍，知命安嗚呼。", "青雲有伯樂，俯識千里駒。", "鋒斷吹毛羽，氣節凌轆轤。", "究之性天遺，溟海不可𣂏。", "遂言黼座前，此材誠楠楰。", "方今搆大厦，不可同朽株。", "嘉言沃宸衷，頓首帝曰俞。", "汝其姑試之，育士師東吳。", "東州士氣懦，勁草惟蓬蔞。", "循循教不倦，啟發親持扶。", "義方達遠邇，來學皆奔驅。", "瑞鳳止美竹，飛翔鳴高梧。", "賢哉師道尊，丘軻居魯邾。", "巍巍數仞牆，深邃不可踰。", "宗廟百官富，不見空跿{⻊句}。", "三年就傅訓，弦誦惟歌歈。", "或謂我自然，孰知如蒲盧。", "濟濟榛楛茂，皇州忽云徂。", "士民惜其去，夾轂爭挽軥。", "老叟遮道留，實篚携漿壺。", "謂言感恩惠，成我妻與孥。", "去矣不忍還，望塵猶懽呼。", "嘗聞有美玉，不琢鄰碔砆。", "美質逢利器，欲切惟錕鋘。", "子時才力薄，治邑民歡娛。", "季路在大國，止可治轉輸。", "古有孟公綽，知宏才有餘。", "優于趙魏老，不可爲大夫。", "皇皇魯聖人，道困將乘桴。", "才單敢兼人，道蹇罹罿罦。", "先生天與才，貫溟包五湖。", "昔否今已亨，天扉有携揄。", "行行近清秘，召見延英廬。", "一言悟明主，欽哉帝云吁。", "朕方在潁邸，鄉譽時已憮。", "何其數年間，下國猶劬劬。", "朕意在教育，如芑生新畬。", "往惟教東邦，朝野多美譽。", "往矣勤勿怠，潔白相連茹。", "或然何其嘉，宿憤得以攄。", "上苟膺寵光，不日昇朝裾。", "待詔金鑾殿，著書文石渠。", "不見潁陰叟，拖紳腰金魚。", "河湟少年將，五載登台樞。"]}