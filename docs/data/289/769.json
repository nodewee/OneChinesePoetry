{"author": "李廌", "period": "宋", "type": "诗", "title": "同德麟諸公觀秋風閣自賦詩臺乘月汎江", "paragraphs": ["虛閣凌縹緲，危臺俯湠漫。", "憑檻眺落景，倚柱送歸翰。", "空濛暝色合，戃怳天宇寬。", "皎皎明月上，炯炯青林端。", "寂歷四郊靜，陰森清夜闌。", "秉燭下草岸，迴船遵柳灘。", "繁星粲湛彩，白烟隠微瀾。", "夷猶放𤃩溜，闇澹數烟巒。", "絺衣凉風發，角巾滋露漙。", "心適醒亦狂，樂極清更歡。", "叩舷過龍室，抵掌驚水官。", "仍思爇犀炬，下欲窺蛟盤。", "風雲襲毛髮，冰雪澡肺肝。", "慨歎念前哲，興懷成壯觀。", "蹇予棄甽畝，放意遠遊般。", "合鞅昔徂歲，維舟今戒寒。", "佩服良友義，論言畏塗難。", "茲遊興不淺，冒險夜未安。", "風波彼何懼，忠信邪能奸。"]}