{"author": "李廌", "period": "宋", "type": "诗", "title": "德麟約游西山某自酇來會行李阻脩成此詩", "paragraphs": ["初無聲利想，獨有山水癖。", "慨然歲月逝，名山喜投跡。", "書來拜嘉招，吹火自蠟屐。", "戒期西山邑，奔命通書尺。", "君詩如齊楚，凜凜兩大國。", "吾詩比邾滕，惴惴甘服役。", "千里奉詩盟，敢愛股肱力。", "方舟絕清漢，舍棹上層壁。", "梅埡排青雲，四覽衆山脊。", "僮肩困負笈，馬喙不停息。", "趼足上崔嵬，欲進轍已植。", "喘喉如鼓橐，開闔振胸臆。", "仰愧升木猱，俯羨歸飛翼。", "天曛未敢止，行行望仙舄。"]}