{"author": "張繼先", "period": "宋", "type": "诗", "title": "禱雨應時喜而聯句", "paragraphs": ["何以慰黎民，山川朝出雲。", "精誠動天地，丹懇在詞文。", "南畝苗初槁，西郊雨已紛。", "林巒添鬰鬰，草木共欣欣。", "休怪芝田茂，其如羽服勤。", "穹蒼豈私曲，流俗足妖氛。", "途路塵埃息，軒窗暑氣分。", "豐年慰農叟，盛德謝吾君。", "枝潤驚林鳥，厨清絕楚蚊。", "上真何以報，惟把寶香焚。"]}