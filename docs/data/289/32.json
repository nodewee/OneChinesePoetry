{"author": "蘇過", "period": "宋", "type": "诗", "title": "苦寒行", "paragraphs": ["句芒司春懦不職，縱使玄冥氧凌轢。", "三冬肅殺歸爾時，長物豈容長凜慄。", "北風吹水冰成梁，急雷蓋地雲翻墨。", "坐令貧士高掩扃，安得重裘代絺綌。", "春泥漫漫薪不屬，破竈無煙愁四壁。", "饑吟擁鼻涕流澌，皸指結衣僵欲直。", "水南水北多高士，去作達官金馬客。", "朱門碧瓦照通都，恥著麻衣羨狐白。", "問余何爲不錄錄，反老抱關守甔石。", "十日春寒何所覬，坐想朝陽生屋隙。", "願將挾纊同斯人，杜陵大廈無由得。", "南榮炙背直萬錢，燠燠此衣安且吉。"]}