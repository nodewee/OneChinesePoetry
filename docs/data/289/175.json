{"author": "許景衡", "period": "宋", "type": "诗", "title": "登清勝堂呈長兄", "paragraphs": ["幽居在山腰，斯堂近山頂。", "松竹瑣陰翳，軒窗闢光炯。", "先生爲題榜，醉墨重九鼎。", "登臨屬秋半，揺落江山迥。", "獨鳥點晴空，斜陽亂帆影。", "相將舉網去，鳴榔盡漁艇。", "含情寓毫端，羞澁對清景。", "却憶初來時，積雪照高嶺。", "餘香舞寒梅，芳意萌野杏。", "英英座中客，玉樹凌風並。", "天涯歎淪落，誰使脱陷穽。", "愴然撫陳迹，曉夢驚初醒。", "年來飽經事，百念欲灰冷。", "君恩等山嶽，此意猶耿耿。", "何當伸報効，萬一免罪眚。", "杖屨時往來，壺觴欲酩酊。", "樊籠戢鴻鵠，末俗多蛙黽。", "此心端不謬，餘生亦何幸。", "但恐主人瞋，塵沙汙異境。"]}