{"author": "張繼先", "period": "宋", "type": "诗", "title": "七言再詠", "paragraphs": ["醉倒尚誇雲液美，吟看尤覺羽毛輕。", "松軒悵望情何限，竹檻留連興愈清。", "水草遠含青翠色，野花仍吐細微英。", "風來晝榻消殘暑，雨過秋蟬送晚聲。", "仙境每看天路近，風騷不許世紛縈。", "饒君先駕雲間鶴，顧我還騎海上鯨。", "白帝氣剛群動肅，道人心正百魔驚。", "共欣淡泊居林石，翻笑驅馳到市城。", "溪上且同三笑樂，飲中要與八仙爭。", "莫言酒量全輸我，會是詩名數石卿。"]}