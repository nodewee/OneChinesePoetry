{"author": "蘇過", "period": "宋", "type": "诗", "title": "題王進之綠蔭軒", "paragraphs": ["主人愛竹真成癖，門階戶席俱寒碧。", "小軒故爲剪重闌，舍下從教筍穿壁。", "欣然遠致數君子，相對青青好顔色。", "公庭無事白日長，寒影參差亂書帙。", "君家將相山西種，世世剖符門列戟。", "圖形未肯上凌煙，卻掃何爲清一室。", "胸中定有不凡處，對客何妨仍蠟屐。", "明年新筍拂雲長，夏簟瑯玕足留客。"]}