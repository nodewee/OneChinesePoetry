{"author": "李廌", "period": "宋", "type": "诗", "title": "千齡檜", "paragraphs": ["岡頭老檜不記年，古父約以千齡傳。", "高枝凌兢倚北斗，低枝猶藏萬歲烟。", "蟠根直與地爭固，不許蚓穴通黄泉。", "陰森古怪神物附，雨晦每見蛟龍騫。", "賢哉樂天真逸者，手植蒼檜今宛然。", "元和元豐五十紀，婆娑下委纔及肩。", "信此千齡尚虛云，幾見海變丘陵遷。", "乃知不爲斤斧夭，不在澗底與山巔。"]}