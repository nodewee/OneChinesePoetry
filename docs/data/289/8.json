{"author": "蘇過", "period": "宋", "type": "诗", "title": "范季遠作止齋求詩以此寄之", "paragraphs": ["急流勇退真難事，要取榮枯君自味。", "世間軒冕如嚼蠟，自覺山川天下貴。", "君如八駿方服辀，帝閑正欲求千里。", "刷燕秣越非所願，放浪煙霞躡雲水。", "蕭然筑室在人境，身與此心俱欲止。", "倦飛偶學陶彭澤，示疾還同老居士。", "政憂功名來未免，吾駕不回誰與柅。", "古來索價累高人，少室終南應所鄙。"]}