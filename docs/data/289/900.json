{"author": "李廌", "period": "宋", "type": "诗", "title": "精思觀崔道士授劍柏中劍常吼若雷", "paragraphs": ["陰陰老栢森庭牖，外脫中空若虛缶。", "崔仙授劍栢遂神，劍氣騰天劍聲吼。", "頃年天師受丹訣，此地精思歲華久。", "玉函金匱發靈崖，因使陰符誣虎口。", "殿中真人道玄筆，筆妙飛揚傳不朽。", "霜髮羽人逢白叟，間歲已聞踰九九。", "神游八極吾所願，道骨仙風愧無有。", "欲賦大鵬思子微，恐爾年齡亦爲偶。"]}