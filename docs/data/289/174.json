{"author": "許景衡", "period": "宋", "type": "诗", "title": "鄉會詩錢晉臣和韻謝之", "paragraphs": ["流落湖海間，十載苦卑濕。", "生還亦何事，猶未掃餘習。", "天葩發新句，珠履追舊集。", "和篇紛四來，文采各熒熠。", "轟鋐金石動，淒楚風雨急。", "土風自難忘，豈類南冠縶。", "英英王者後，文武盛爵邑。", "清深如古井，短綆未易汲。", "如何示同好，醉墨猶我及。", "年來窮到底，屋壁徒四立。", "此行亦何幸，珠玉得屢挹。", "騏驎委六轡，萬里無險澀。", "他年乘高車，何人猶戴笠。"]}