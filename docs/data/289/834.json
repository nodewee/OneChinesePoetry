{"author": "李廌", "period": "宋", "type": "诗", "title": "題蔡君謨墨蹟後", "paragraphs": ["古人托一技，身死名不滅。", "賢愚置不論，筆畫觀可閱。", "嶧山刻秦銘，斯篆屈金鐵。", "雖在衆憎惡，恨不頸薦鉞。", "褚令狷且直，還笏首叩血。", "魯公秉忠勤，白首抗希烈。", "獨有虞永興，當年稱四絕。", "賢哉蔡莆陽，直氣亙南粵。", "入爲楓宸侍，遇事挺奇節。", "揮毫霸當年，粲然星中月。", "非惟驚代能，乃是名世哲。"]}