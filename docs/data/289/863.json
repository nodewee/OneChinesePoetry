{"author": "李廌", "period": "宋", "type": "诗", "title": "次韵答張誾張閣見寄", "paragraphs": ["我思佳人在何許，太行之陽濟川上。", "結茆賦詩臨清流，我情摇摇日西嚮。", "盤谷秋來陰復晴，谷口與誰來耦耕。", "賣刀買犢便能爾，功名付之勃與平。", "嗟余追逐老閭里，吟詩作賦不直水。", "韋編鉛槧幸忘憂，甘與牛衣同卧起。", "相從當及壯年時，莫年多感定多悲。", "此身安歸送歸客，豈堪登臨行路岐。", "萬事紛紛戰蠻觸，不須白眼憎時俗。", "但願如公無榮亦無辱，臨流賦詩老亦足。"]}