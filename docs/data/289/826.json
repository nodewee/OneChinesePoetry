{"author": "李廌", "period": "宋", "type": "诗", "title": "和錢之道", "paragraphs": ["仲尼聖之時，豈蔽不恭隘。", "知命識大憂，嗣世宅已壞。", "不閱父母邦，遑及爲蒯瞶。", "依仁罕言利，執禮不語怪。", "汙墁泥中轍，脂牽速遄邁。", "難乎其有恒，取善僅餔饋。", "苟非言抑揚，大道或幾賣。", "峽有食象蛇，常苦螻蟻嘬。", "昭昭神禹功，鑿水疏九派。", "刊隨神明疲，新水螭蜃快。", "志士每喪元，時靡可究屆。"]}