{"author": "張繼先", "period": "宋", "type": "诗", "title": "和元規任從他歌", "paragraphs": ["任從他，儘教他，莫管他，他是他非柰我何。", "盡日閑同方外友，高吟落筆如懸河。", "世上無心結凡累，匣中有劍降陰魔。", "長生已悟玄關旨，從教烏兔走如梭。", "塵勞汩沒誠堪惡，孰肯飄蕩隨蹉跎。", "靜處每思喧處事，到頭空自競噓呵。", "任從他，儘教他，莫管他，但從元氣養沖和。", "有時恣把丹書讀，無事閑尋玉軫歌。", "我心非石不可動，任從俗論生乖訛。", "松簪布褐且自樂，豈戀浮華張綺羅。", "神爐交媾鍊金液，混乎湛湛而日多。", "功行圓成共歸去，飄飄飛蓋拂霄河。", "任從他，儘教他，莫管他。"]}