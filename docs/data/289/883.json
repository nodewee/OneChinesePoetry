{"author": "李廌", "period": "宋", "type": "诗", "title": "經史閣", "paragraphs": ["隠君扁舟離五湖，初聞邑子驚陶朱。", "多金不用五㹀術，高閣惟藏萬卷書。", "牙籤玉軸比四庫，縹帙錦囊過五車。", "河間闕遺應復購，汲冢蠹簡嗟無餘。", "碧山學士解傳業，黄卷古人相與居。", "謝庭芝蘭信靈秀，竇家椿桂皆芬敷。", "朱欄翠瓦照空碧，秋山晚林共扶疏。", "寒溪送月出幽谷，白雲因風生坐隅。", "道山三館限清禁，山中此樂彼所無。", "異時聯華陟嚴近，白虎東觀文石渠。", "願待善本校中祕，毋令後儒爭魯魚。"]}