{"author": "郭三益", "period": "宋", "type": "诗", "title": "韋羌山式公綠筠庵詩", "paragraphs": ["道人棲碧山，雲居在空曲。", "十年海潮音，利物緣已熟。", "更尋妙高頂，超然具幽築。", "古木插空青，寒筠抱巖綠。", "時携貝葉書，步入深林讀。", "雲衣冷蕭條，靜對含烟玉。", "客來境非喧，客去境自足。", "宵眠護禪虎，晝引銜花鹿。", "庵中三昧語，藥我貪瞋毒。", "何當脫雙鳬，藜杖追高躅。"]}