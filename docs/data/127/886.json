{"author": "李肖龍", "period": "宋", "type": "诗", "title": "便民詩上顔正叔宣慰廣東", "paragraphs": ["枯苗一著雨，田疇經芊芊。", "蟄蟲一逢春，窟穴聲闐闐。", "餘民望小定，甚於饑渴然。", "昔何好弄兵，今何知服田。", "急流無住魚，晴空有飛鳶。", "干戈未肯息，百里無人煙。", "去年科徭重，剜瘡在眼前。", "父子不相保，悲泣空自懸。", "新官榜往催，觀者塞市廛。", "全活數萬衆，此恩大如天。", "人生能幾何，飲啄皆前緣。", "聚水盈科進，缺月及時圓。", "唯謀官職高，未必子孫賢。", "有意行王道，願言書七篇。"]}