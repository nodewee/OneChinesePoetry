{"author": "方逢振", "period": "宋", "type": "诗", "title": "賀蛟峰先生得孫", "paragraphs": ["翁年六十九，大郎才得孫。", "五行不孤亢，停當乾與坤。", "於焉觀於穆，孝悌天已根。", "賢愚一任汝，鞠育推予恩。", "我觀人祖心，恨不見曾元。", "曾元日以遠，多至昧厥源。", "惟有眉山家，潁弟坡爲昆。", "慶圖掛高堂，幼幼而尊尊。", "代昌賢才出，根碩枝葉煩。", "願是我家兒，庶幾大吾門。"]}