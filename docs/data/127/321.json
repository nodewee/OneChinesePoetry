{"author": "方逢振", "period": "宋", "type": "诗", "title": "茶具一贄鮮于伯機", "paragraphs": ["惠山天下第一泉，陽羨百草不敢先。", "二絕獨與端石便，不受翠鐵黄金煎。", "古來風韻擅玉川，日高丈五猶打眠。", "山中舊事今不然，石銚不在坡爐塼。", "伯機卓犖美少年，好官不做自取廉。", "床頭月俸無一錢，手續陸羽經二篇。", "我有片石出古端，瓜師斵成無脚鐺。", "爲君置之書几邊，自汲活水烹新煙。", "不待七碗肌骨仙，飛去玉皇香案前。", "天公高高望眼穿，百姓墮落深深淵，無人敢說江南天。"]}