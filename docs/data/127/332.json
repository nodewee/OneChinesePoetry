{"author": "孔夢斗", "period": "宋", "type": "诗", "title": "四柏亭", "paragraphs": ["道鄉採芹暇，手植四株柏。", "相對有正味，愛此歲寒格。", "忠言賈奇禍，幾削諫臣跡。", "柏亦助道鄉，每號風雨夕。", "柏死公不死，大名日皦白。", "後人補種之，存棠思召伯。", "亭亭儼相持，撐雲空百尺。", "是柏出雖晚，風致猶古昔。", "我來跂遺芳，清坐假一席。", "徘徊意難捨，猛把闌干拍。", "寄語景行人，用意幸勿窄。"]}