{"author": "吴龍翰", "period": "宋", "type": "诗", "title": "拜李謫仙墓", "paragraphs": ["先生放曠士，浩氣吞洪濛。", "蓬池與紫閣，軒蓋繹相從。", "經營紫河車，破費十載功。", "金鼎馴烏兔，炎炎丹光紅。", "一擊混沌破，落地尋無蹤。", "神仙有水解，戲劇驚愚蒙。", "當年遺劍履，一鍤秋雲封。", "我亦鑽玄學，此心良券同。", "朅来薦泉菊，紫綺疑相逢。", "儼如真面目，曉月印寒空。"]}