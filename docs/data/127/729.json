{"author": "吳龍翰", "period": "宋", "type": "诗", "title": "秋崖先生招飲荷葭塢席上賦詩", "paragraphs": ["相公潭水清於玉，翠屏四面環書屋。", "石梯幽幽登蒼崖，老樹晴烟千頃緑。", "好花對人無俗姿，春色盈盈囿虚谷。", "歸来庭院碧參差，八窗玲瓏有脩竹。", "先生長嘯臨清流，茱萸辛夷香滿洲。", "浪呼迪輩偕春遊，緑醅深注碧玉甌。", "我醉起舞相勸酬，願祝先生相業侔伊周。", "運留侯帷幄之籌，横莱公野水之舟。", "莫負蒼生望安石，東山高卧凌清秋。"]}