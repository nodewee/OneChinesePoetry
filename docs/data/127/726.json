{"author": "吳龍翰", "period": "宋", "type": "诗", "title": "馮永之號冰壺工水墨丹青", "paragraphs": ["半生江海冰壺翁，擔風荷雨七尺笻。", "爛嚼扶葉紫金椹，玉樓光徹十二重。", "飽喫孤山白玉花，一鑿九竅開玲瓏。", "能鉟明月鑄雙眼，故能搜索異景窺神功。", "能穿星斗掛胸次，故能神遊八極之鴻濛。", "手撼烟雲出硯石，酒酣奮筆驅雷風。", "迴山轉海有力量，頃刻鵞溪幻出白練之寒江，碧玉之奇峯。", "瀟湘洞庭忽在眼，冷落烟竹蒼梧空。", "碧天萬里渺無際，但見隠隠歸飛鴻。", "江門過雨涼如許，木落瀟瀟秋滿浦。", "月明何處起漁歌，小艇人歸急搖櫓。", "鷗沙漠漠洲渚昏，無數寒鴉栖古渡。", "景物變態雖無窮，筆端有口一一吐。", "研丹吮粉尤精奇，直與王爵争毫釐。", "寧肯没骨媚時好，逸氣往往追徐熙。", "一點春風幾花卉，化工權柄君所私。", "獻之牸牛韓幹馬，滕王蛺蝶僧繇魚。", "下筆衆妙各俱足，開卷錯落中珠璣。", "顧家層樓連天起，俗士那敢窺藩籬。", "嘔心抽思何自苦，乃使肌骨化作枯松枝。", "君不見梅邉有狂客，風饕雪虐寧忍饑。", "吟軀未老貌先老，不覺兩髩紛如絲。"]}