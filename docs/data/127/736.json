{"author": "吳龍翰", "period": "宋", "type": "诗", "title": "心逺堂", "paragraphs": ["飄飄謫仙子，閉門逃世諠。", "達哉柴桑翁，心逺地乃偏。", "羨公隠廛市，高拍前人肩。", "園林富花木，景象羅春妍。", "翠鳥鳴高枝，白魚遊深淵。", "魚鳥欣有託，吾廬興悠然。", "詩瓢貯烟雲，茶鼎烹銀蟾。", "有此佳絕處，那受名利鞭。", "鵲尾聞妙香，片心超九天。", "淵然消萬慮，流光緯三田。", "乾坤任簸弄，追蹤古偓佺。"]}