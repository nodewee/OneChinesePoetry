{"author": "吳龍翰", "period": "宋", "type": "诗", "title": "持敬堂", "paragraphs": ["大哉紫陽箴，誠爲百世師。", "心法故能傳，心印幾能提。", "明明道統燈，扵此接光輝。", "端居儼帝臨，暗室疑神窺。", "立足千仞淵，生怕傷髪膚。", "兢兢一寸心，烱烱冰雪壺。", "脱帽藐王公，無乃酒狂徒。", "蹀躞漁陽鼓，傲態逐刑誅。", "我則持以敬，譬如龍戀珠。", "斷斷猫捕鼠，綿綿雞哺雛。", "守之戒勿閑，意馬防馳驅。"]}