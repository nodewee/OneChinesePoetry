{"author": "趙良坡", "period": "宋", "type": "诗", "title": "雪水菴咏雪二十韻", "paragraphs": ["玄冥司號令，屏翳驅雲車。", "巧舞穿幽隙，輕揚下曲漥。", "初疑蠶食葉，猶恐蠏行沙。", "鉛汞三千界，璚瑤百萬家。", "樓臺銀作砌，城闕玉爲衙。", "壓竹枝翻重，封梅色更佳。", "文光偏得月，點綴易爲花。", "萬瓦魚鱗矗，千山鳥迹遐。", "凝簷珠錯落，布地粉交加。", "恍若水晶溜，猶然寶鑑華。", "餘暉翻鶴羽，皓彩撲烏紗。", "鏤刻非因巧，陶鎔未有瑕。", "冰奩緣沼合，縞带逐車斜。", "圜石銀盤疊，尖峯玉筍芽。", "豪家爭玩賞，洞府亦諠譁。", "錦帳傳巵酒，竹爐沸鼎茶。", "豐年先有兆，清氣浩無涯。", "飛絮那能擬，憑虛最可誇。", "不須東郭履，自是剡溪艖。", "恭喜瞻三白，停杯看六葩。"]}