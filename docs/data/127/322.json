{"author": "方逢振", "period": "宋", "type": "诗", "title": "示湖田菴僧", "paragraphs": ["千里渴驥奔橫川，萬松滴翠蜿蜒盤。", "我來廬墓分一龕，紙窗搖動卓錫泉。", "鑄鐘𩊭鼓買祭田，雲冠雪衲聊結緣。", "崑崙石壁蛟龍淵，呵禁守護靈物專。", "六根五藴洗不蠲，山鬼不肯降太顛。", "內熱正坐饑火煎，睡蛇滅盡方安眠。", "君不見溈山禪，剛把鐵牛鼻孔穿。", "犯人禾稼痛撻鞭，常見迥迥在我前。", "又不見高公嵬，天遣妖魔下玉軿。", "試我楞壁堅，不知死灰無復燃。", "我遊諸方三十年，出入無界參人天。", "不羨翬紺碧捐金錢，不羨高堂會食羅大午，只羨當年開祖師賢。"]}