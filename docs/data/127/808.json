{"author": "吳龍翰", "period": "宋", "type": "诗", "title": "連雪五日有無盡觀", "paragraphs": ["平生酷愛雪，老我看不足。", "安得走五臺，六月潄寒玉。", "無計巢雪山，與佛結幽獨。", "方輿多奇觀，出門欠車轂。", "天公副微願，連朝遣滕六。", "寒林振琳琅，朔風扇瓊木。", "樓臺烱夜光，地靈驚玉局。", "幻成銀世界，一旦飽雙目。", "清冷天地氣，吸入空洞腹。", "賸欲呼夜舟，飄然訪林麓。"]}