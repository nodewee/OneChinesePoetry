{"author": "翁森", "period": "宋", "type": "诗", "title": "採桑", "paragraphs": ["採桑子，採桑子。", "朝去採桑日已曙，暮去採桑雲欲雨。", "桑葉鬰茂寒露眉，桑枝屈曲勾破衣。", "大婦年年憂蠶饑，小婦忙忙催葉歸。", "東鄰女，對西鄉。", "道蠶眠起較遲早，已覺官吏促早繰。", "新絲二月已賣了，賣了新絲更栽桑。", "桑栽還似去年長，豈知城中花囿花壓牆。", "朱樓旭日映紅粧，不識桑樹有羅裳。"]}