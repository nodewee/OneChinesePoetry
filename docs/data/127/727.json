{"author": "吳龍翰", "period": "宋", "type": "诗", "title": "靈金山觀金燈", "paragraphs": ["嵯峨靈金山，峭壁偕天長。", "巑岏萬蒼翠，無復敢頡頏。", "登臨勞逺目，久羈塵俗韁。", "天風送笻屐，此願今一償。", "所喜侍老親，贔屭升崇岡。", "琪樹藹柔絲，瑤草超羣芳。", "松聲入幽懐，妙樂非笙簧。", "好鳥相勸酬，醉我林中觴。", "我吟遊仙詩，客和招隠章。", "起舞沸懽笑，人影亂夕陽。", "何妨阿堵女，山北敞虚堂。", "石池閟甘泉，瓦爐騰妙香。", "昔言山有靈，金燈夜呈祥。", "信哉華嚴經，佛眉施白光。", "澄公有妙力，一笑通禪房。", "詎知山石間，而有金光藏。", "崦嵫下朱景，山氣相激揚。", "若以色見佛，扵法參與商。", "我生事迂濶，咄咄顛復狂。", "讀書獵千古，浩氣凌八荒。", "乃欲落鬚髪，掬水曹溪傍。", "吹以無孔笛，倒騎牛一場。", "手擊混沌開，有此硬脊梁。", "指點生死根，棒喝行諸方。"]}