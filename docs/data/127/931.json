{"author": "翁森", "period": "宋", "type": "诗", "title": "吳烈女", "paragraphs": ["士習與世換，一墮不自持。", "寧如二女子，至性不自移。", "人之能爲人，所懼大節虧。", "吾父死汝手，吾身豈汝隨。", "匪云隨我節，義合同其歸。", "空山雨流血，白日寒無輝。", "女子有是哉，道旁爲嗟咨。", "北風颯萬類，始見青松姿。", "有女焯其行，發潛可無詩。", "死其身不顧，身後遑所知。", "傷心復傷心，風味日以漓。", "寄語讀書者，曷不媿於斯。"]}