{"author": "吳龍翰", "period": "宋", "type": "诗", "title": "西湖曲", "paragraphs": ["十里風光烟水白，嵯峨帝城紫霧隔。", "笛聲吹斷蒲葉風，鷺飛界破青山色。", "湖波鱗鱗織成縠，翠蓋紅幢機上簇。", "長安冨兒美少年，馬行紫陌香塵撲。", "畫舫誰家窈窕娘，半額鵞黄時様粧。", "玉手折花嬌無力，花枝斜掛銀絲長。", "隔花躊蹰意相屬，稍稍談笑聞餘香。", "夕陽西下漢水逺，無計問覔雙瓊璫。", "巫山高哉但入夢，安得插翅飛其傍。", "君不見吳姬采蓮自唱曲，君王尚在舟中宿。"]}