{"author": "鄧剡", "period": "宋", "type": "诗", "title": "挽文文山", "paragraphs": ["憶公淚懸河，九地無此事瀉。", "想公騎赤龍，請命蒼梧野。", "世人醉生死，翻笑獨醒者。", "焉知千載英，精爽皎不夜。", "義士無廢興，時運有代謝。", "念昔喪亂初，公騎使君馬。", "奮袂起勤王，忼慨淚盈把。", "須臾三萬衆，如自九天下。", "燈棋書檄交，笑語雜悲咤。", "捧土障洪河，一繩維大廈。", "至哉朝宗性，百折終不舍。", "身北冠自南，血碧心肯化。", "顔鉤凜忠勁，杜詩蔚騷雅。", "晉陽骨肉冤，東市刀兵解。", "精誠揭天日，氣魄動夷夏。", "丈夫如此何，一死尤足怕。", "田橫老賓客，白髮餘息假。", "有時夢巖電，意悟當飄灑。", "非無中丞傳，殺青自誰寫。", "魂歸哀江南，千秋俎鄉社。"]}