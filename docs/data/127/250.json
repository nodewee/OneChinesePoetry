{"author": "潘從大", "period": "宋", "type": "诗", "title": "疎齋以舊作題淵明歸來圖詩見贈依韻奉和", "paragraphs": ["公歸豈爲三徑松，取節荆軻讎祖龍。", "平生大義要其終，遁身甘混田舍翁。", "肯隨一世皆尚同，言言易水詩見志。", "撫卷陡覺辭深雄，誰知筆補造化工。", "寓懷麯糵匪轢醉，孤忠耿耿蟠心胸。", "紆轡幾許塵埃中，柴桑不與車馬通。", "八表同昏雨濛濛，皦日行天西復東。", "當年榮木隨時窮，黄花今猶傲秋風。", "拜公遺像讀公傳，眼高千載爲之空。"]}