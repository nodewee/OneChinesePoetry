{"author": "吳龍翰", "period": "宋", "type": "诗", "title": "牛渚山觀大江", "paragraphs": ["巨靈劈破蒼山石，鞭起九龍入空碧。", "山分兩半合不成，夾住長江數千尺。", "九道驚湍相擊撞，雷聲怒發誰敢當。", "神蛟出没不可數，往往殺氣摩穹蒼。", "嗚呼蜀道行且難，劍門險似鐵門闗。", "一夫可敵萬夫勇，大開棧道通殽函。", "固知長江當城壁，立此天塹限南北。", "東南王氣無窮年，此江未必成桑田。", "君不見敵兵百萬連艨艟，雄師出鬭一掃空。", "書生不能長鎗與大劍，只坐帷幄收奇功。"]}