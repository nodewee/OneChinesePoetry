{"author": "吳龍翰", "period": "宋", "type": "诗", "title": "層翠樓", "paragraphs": ["結樓書屋傍，獨占林塘幽。", "飛檐瞰寒碧，照影虹霓浮。", "層巒萬蒼翠，峭屼生戈矛。", "黛眉與螺髻，故故含嬌羞。", "此時樓中人，片心隨白鷗。", "風吹烏紗帽，露滴紫綺裘。", "白雲入我望，逸興何悠悠。", "沆瀣供晨餐，酌以碧玉甌。", "朝暾散朱景，嚥約十二樓。", "願言追黄鶴，致身八極遊。", "慷慨笛聲發，滿樓明月秋。"]}