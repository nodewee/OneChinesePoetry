{"author": "吳龍翰", "period": "宋", "type": "诗", "title": "題國直先伯祖海潮賦後", "paragraphs": ["銀山突兀蒼海頭，夜半鼓噪萬貔貅。", "爭雄角力轉坤軸，旋磨塵世偕浮漚。", "朝朝暮暮自消長，誰言於此隨海鰌。", "鴟革裹尸已塵土，未必怒怨卒未休。", "看公立論屈前輩，筆端有力挽萬牛。", "孤峰絕崖氣象古，亦復粲粲珊瑚鈎。", "分明掘見陰陽根，判斷造化之深幽。", "玄機發泄天帝嗔，此文正恐雷霆收。", "不然亦似畫鳥跡，長夜鬼哭聲啾啾。", "公自騎鯨去不返，滿江明月蘆花秋。"]}