{"author": "陳觀國", "period": "宋", "type": "诗", "title": "游九鎖山", "paragraphs": ["名山隔游塵，九鎖塵更少。", "閒雲抱蒼石，古澗茁靈草。", "一亭瞰蛟舞，曾此憩坡老。", "水性自云靜，潴洩寄人巧。", "聊復助奇觀，未須縱瀾倒。", "小挹丹泉潤，側步石壁峭。", "洞深篝火入，志險極幽討。", "人間幾何年，仙迹棋未了。", "向夕山月吐，光碎松下道。", "天空瓊館寒，禽響藥如搗。"]}