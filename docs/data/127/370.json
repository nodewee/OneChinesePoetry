{"author": "王沂孫", "period": "宋", "type": "诗", "title": "晉王大令保母帖", "paragraphs": ["脫落黄祊帖，按辭大令書。", "稍作蘭亭面，七美諒非虛。", "或訝缺勿毀，或疑集悲夫。", "考真固云癖，訂僞亦以愚。", "第觀竁中藏，清玩唯研壺。", "晉人擅風流，宜與後世殊。", "所惜尚言數，卜年八百餘。", "貞石久且泐，雙松當幾枯。", "片磗曷未化，逮茲厄耕鋤。", "方其內幽鐫，要以托荒墟。", "孰知坐此故，反能誤意如。", "傳世豈所幸，況遭孽韓汙。", "辨端更爲累，但資文字娛。", "陶土或若此，何爲殉玉魚。"]}