{"author": "李謹思", "period": "宋", "type": "诗", "title": "懷古", "paragraphs": ["昔我從耆英，圖史娛朝昏。", "咄嗟陵與谷，永謝西州門。", "夢中亦識路，欲往先銷魂。", "往還無須臾，失聲強復吞。", "西山照公檻，南山亙公垣。", "平生五畝池，東海遙崩奔。", "公門山海幷，遂斡造化元。", "招公在薇菊，酬公有佳尊。", "行吟聞地籟，飛奏劘天閽。", "公來月星懸，公歸江漢翻。", "六籍未渠央，百聖諒斯存。", "翩翩媚學子，風節當誰敦。", "我髪日以變，洮面留心源。", "庶無騂汗流，獨此清淚痕。", "英英出靈變，杳杳通緒言。", "因風薦商參，秋思隨孤騫。"]}