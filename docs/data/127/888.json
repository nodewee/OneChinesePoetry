{"author": "宋日隆", "period": "宋", "type": "诗", "title": "寶林寺二首  其一", "paragraphs": ["年來試凋邑，如僧住破庵。", "頗識衆因果，寧忍事嗔貪。", "晨飧雖不飽，夜夢却自安。", "緬懷使里內，何異一室間。", "痛癢舉切身，惻怛失歡顔。", "曾徵三異政，勿見兩暑寒。", "皇帝念閩壤，掃帥田從班。", "紅旗已開閫，紫氣且度關。", "負弩擬郊迎，襥被出市闤。", "瞻蝕草木榮，覺此天地寬。", "禾實吐離離，泉瀉鳴潺潺。", "一稔已可期，百憂頓能刪。", "群來鄉士秀，共訴里胥奸。", "飛走寧有據，乞取苦無端。", "傷爾心肉剜，令我眉峰攢。", "刑非所用，欲已良亦難。", "五百決臀杖，雄卒捏手環。", "於以寬民力，於以警吏頑。", "亭午發丹陽，薄暮抵精藍。", "瓣香謁獨覺，且過借一簞。", "臨風飽清供，穿雲漫懷慚。", "候騎未來報，主僧且盤桓。", "桑下無三宿，挑包過別山。"]}