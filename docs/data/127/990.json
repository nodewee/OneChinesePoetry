{"author": "李謹思", "period": "宋", "type": "诗", "title": "題文丞相吟嘯集", "paragraphs": ["南人不識兩膝貴，曲摺百態卑且勞。", "斯人護膝不護頭，故以頸血霑君刀。", "蟠胸孤憤擘不碎，殺氣千丈纏旌旄。", "援桴親鼓盡南海，背水更用蜑丁鏖。", "俘來吮血語神語，咄咄尚與天爭豪。", "須臾赤日減顔色，玄雲莾莾風颼颼。", "或言巨靈收拾付真宰，讀罷拊臆生長號。", "又言豐隆列對愁絕，疾指玉鞭鞭六鼇。", "雨瓢倒翻水怪舞，斗樞橫軋天籟號。", "憐伊肝膽苦復苦，亦見曩昔真離騷。", "劫灰滿地莫掛眼，蓬萊雖遠容輕舠。", "長巨人癘鬼尚堪戰，儘閑未許飛仙遨。", "乃言興廢在爾不吾與，吾死吾主吾焉逃。", "魯叟聞言拍手笑，斯人六經爲骨爲皮毛。", "斯人捲取六經去，空將贋本傳兒曹。"]}