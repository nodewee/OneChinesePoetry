{"author": "朱熹", "period": "宋", "type": "诗", "title": "讀機仲景仁別後詩語因及詩傳綱目復用前韻", "paragraphs": ["道有默識無言傳，向來誤矣空談天。", "只今斷簡窺蠹蝕，似向追蠡看蟲旋。", "始知古人有妙處，未遽秦谷隨飛煙。", "終然世累苦妨奪，下帷發憤那容專。", "一心正爾思鵠至，兩手欲救驚頭然。", "書空且復罷咄咄，屢舞豈暇陪仙仙。", "功名况乃身外事，我馬硉兀甘回鞭。", "解頤果值得水井，鑒古亦會朝宗川。", "兩公知我不罪我，便可築室分林泉。", "十年燈下一夜語，閑日共賦舂容篇。"]}