{"author": "朱熹", "period": "宋", "type": "诗", "title": "送彥集之官瀏陽", "paragraphs": ["急景彫暮節，高風振空林。", "病夫掩關卧，長謠擁孤衾。", "聞君千里行，四牡方駸駸。", "重此別離感，青天欲愁陰。", "君行豈不勞，民瘼亦已深。", "催科處處急，椎鑿年年侵。", "君行寬彼甿，足以慰我心。", "薦書會滿篋，社酒還同斟。", "所念家同産，與君如瑟琴。", "茲焉不並駕，宰木寒蕭椮。", "尚喜吾諸甥，男恭女知欽。", "明朝復相憶，悵望楚山岑。"]}