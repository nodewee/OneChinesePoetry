{"author": "朱熹", "period": "宋", "type": "诗", "title": "春雪用韓昌黎韻同彭應之作", "paragraphs": ["既有陽春曲，那無白雪謠。", "連天飛不斷，著地煖還銷。", "未掩高人戶，難齊衲子腰。", "稍開銀世界，漸長玉枝條。", "興盡愁煙艇，行迷認野橋。", "酒腸渾欲凍，吟筆爲誰摇。", "殘臘成三白，餘寒又一朝。", "香隨梅蘂落，輕伴柳花飄。", "神女羞捐佩，鮫人敢獻綃。", "東皇應好事，避舍亦相饒。"]}