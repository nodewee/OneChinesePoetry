{"author": "朱熹", "period": "宋", "type": "诗", "title": "遊密菴分韻賦詩得還字", "paragraphs": ["我行得佳友，勝日尋名山。", "春山既妍秀，清溪亦潺湲。", "行行造禪扉，小憩腰脚頑。", "窮探意未已，理策重躋攀。", "入谷翳蒙密，俯澗隨泓灣。", "誰將百尺綃，掛此長林間。", "雄聲殷地厚，洪源瀉天慳。", "偉哉奇特觀，償此一日閑。", "所恨境過清，悄愴暮當還。", "顧步三嘆息，人生何苦艱。"]}