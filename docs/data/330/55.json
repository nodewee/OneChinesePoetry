{"author": "朱熹", "period": "宋", "type": "诗", "title": "自上封登祝融峰絕頂次敬夫韻", "paragraphs": ["衡嶽千仞起，祝融一峰高。", "群山畏突兀，奔走如曹逃。", "我來雪月中，歷覽快所遭。", "捫天滑青壁，俯壑崩銀濤。", "所恨無十犗，一掣了六鼇。", "遄歸青蓮宮，坐對白玉毫。", "重閣一徙倚，霜風利如刀。", "平生山水心，真作貨食饕。", "明朝更清澈，再往豈憚勞。", "中宵撫世故，劇如千蝟毛。", "嬉遊亦何益，歲月今滔滔。", "起望東北雲，茫然首空搔。"]}