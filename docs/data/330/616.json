{"author": "朱熹", "period": "宋", "type": "诗", "title": "杉木長澗四首  其一", "paragraphs": ["我行杉木道，弛轡長澗東。", "傷哉半菽子，復此巨浸攻。", "沙石半川原，阡陌無遺蹤。", "室廬或僅存，釜甑久已空。", "壓溺餘鰥孤，悲號走哀恫。", "賻恤豈不勤，喪養何能供。", "我非肉食徒，自閉一畝宮。", "簞瓢正可樂，禹稷安能同。", "朅來一經行，歔欷涕無從。", "所慙越尊俎，豈憚勞吾躬。", "攀躋倦冢頂，永嘯回凄風。", "眷焉撫四海，失志嗟何窮。"]}