{"author": "朱熹", "period": "宋", "type": "诗", "title": "敬簡堂分韻得月字", "paragraphs": ["煌煌定方中，農隙孟冬月。", "君侯敞齋扉，華榜新未揭。", "我來適茲時，亦有大夫茇。", "清觴不留行，晤語得超越。", "更看雷雨勢，翻動龍蛇窟。", "襟懷頓能輸，肝膽亦已竭。", "老仙來何方，湖海氣硉矹。", "君侯歛袂起，顛越承屨襪。", "坐人驚創見，引去殊卒卒。", "伊余不忍逝，頓首願有謁。", "人生均秉彜，天造豈停歇。", "云何利害判，所較無一髮。", "茲焉辨不早，大本將恐蹷。", "吾言實自箴，君聽未宜忽。"]}