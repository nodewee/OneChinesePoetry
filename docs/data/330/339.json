{"author": "朱熹", "period": "宋", "type": "诗", "title": "雲谷次吳公濟韻", "paragraphs": ["昔營此幽棲，邈與世相絕。", "誓將百年身，來守固窮節。", "心期苦未遂，歲月一何闊。", "終然匹夫志，肯遽甘沒沒。", "茲晨復登瞰，目盡雲一抹。", "激烈永嘯餘，朗寥高韻發。", "夫君內德備，不學王駘兀。", "觀心見參倚，出世自英傑。", "朅來肯顧我，同去弄雲月。", "微言得深扣，大句亦孤拔。", "多謝警踈慵，未敢嘆瞻忽。", "更問毫釐間，是同端是別。"]}