{"author": "朱熹", "period": "宋", "type": "诗", "title": "奉和公濟兄留周賓之句", "paragraphs": ["端居感時序，駕言誰適從。", "聊携二三子，杖屨此日同。", "悠哉素心人，宴坐空巖中。", "真成三秋別，夢想情何窮。", "行行陟崇岡，引脰希高風。", "忽然兩相值，俯仰迷西東。", "鱣堂偶休閒，雞黍聊從容。", "不辭腰脚勞，共上西南峰。", "佩萸笑長房，把菊追陶公。", "遐觀衆山迥，一酌千慮融。", "興罷復來歸，杳靄秋堂空。", "窺樽訖餘瀝，倚閣聞踈鍾。", "主人意未闌，驪駒勿怱怱。"]}