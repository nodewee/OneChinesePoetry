{"author": "朱熹", "period": "宋", "type": "诗", "title": "謝張彥輔留別之作", "paragraphs": ["一別屢更歲，思君無已時。", "知君亦念我，相望兩嗟咨。", "我病卧田間，君行護疆陲。", "隠顯既殊跡，會合安可期。", "今年定何年，有此一段奇。", "我來五峰陽，君歸九江湄。", "聞君肯來辱，歡喜不自持。", "迎君紫霄峰，舉觴白鵝池。", "强健初共欣，艱棘旋相悲。", "相顧出危涕，薄言首東岐。", "留連十日飲，愴恨八哀詩。", "散懷水石幽，遂忘筋力疲。", "雄篇既鼎來，逸韻方窮追。", "云胡遽告別，牙纛風披披。", "攬祛不得留，酌酒前致辭。", "願君醻此觴，去上白玉墀。", "國論罄忠益，廟謨參設施。", "一請正紀綱，再請誅羌夷。", "及時樹勳業，慰我空山饑。"]}