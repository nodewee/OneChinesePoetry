{"author": "朱熹", "period": "宋", "type": "诗", "title": "復用前韻敬別機仲", "paragraphs": ["君家道素幾葉傳，只今用舍懸諸天。", "屹然砥柱戰河曲，肯似落葉隨風旋。", "奮髯忽作蝟毛磔，浩氣勃若霄中烟。", "隠憂尚喜遺直在，壯烈未許前人專。", "武夷連日聽奇語，令我兩腋風泠然。", "初如茫茫出太極，稍似冉冉隨群仙。", "安能局促夜起舞，下與祖逖爭雄鞭。", "終憐賢屈惜往日，亦念聖孔悲徂川。", "願君盡此一杯酒，預澆舌本如懸泉。", "沃心澤物吾有望，勒移忍繼鍾山篇。"]}