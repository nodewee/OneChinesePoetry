{"author": "朱熹", "period": "宋", "type": "诗", "title": "寄題宜春使君定叟張兄隠齋", "paragraphs": ["大專槃萬生，異體實同氣。", "云胡分彼己，直以私自蔽。", "君家桂林伯，德學妙一世。", "閉戶不忘憂，纓冠矧行義。", "眷言介弟賢，四益謹先畀。", "千里各分符，一心同盡瘁。", "遠題齋戶冊，來表棲息地。", "系述寫心胸，俯仰資惕厲。", "陽嘉既滌蕩，陰慝失封閉。", "介然彼苛癢，嚇若我黥劓。", "拊摩極哀恫，征取敢常藝。", "戰兢一日力，洋溢四封被。", "君看物我間，隠顯豈殊致。", "願反振民功，更懋根本計。"]}