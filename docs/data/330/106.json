{"author": "朱熹", "period": "宋", "type": "诗", "title": "賦水仙花", "paragraphs": ["隆冬凋百卉，江梅厲孤芳。", "如何蓬艾底，亦有春風香。", "紛敷翠羽帔，溫靘白玉相。", "黄冠表獨立，淡然水仙裝。", "弱植愧蘭蓀，高操摧冰霜。", "湘君謝遺楪，漢水羞捐璫。", "嗟彼世俗人，欲火焚衷腸。", "徒知慕佳冶，詎識懷貞剛。", "凄凉柏舟誓，惻愴終風章。", "卓哉有遺烈，千載不可忘。"]}