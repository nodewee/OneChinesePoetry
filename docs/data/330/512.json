{"author": "朱熹", "period": "宋", "type": "诗", "title": "游石馬以駕言出遊分韻賦詩得出字", "paragraphs": ["抱病守窮廬，閉戶常罕出。", "坐見春氣深，清陰晝蒙密。", "今朝積雨過，淑景回煦律。", "不有塵外蹤，何由散愁寂。", "行行整巾屨，散漫委書帙。", "野逕自縈紆，前峰但崷崒。", "婆娑茂樹下，左右寒流汩。", "亂石翳蒼根，於焉憩腰膝。", "追遊固才彥，逢遇亦奇逸。", "招邀愧深情，晤言永茲日。", "君有尊中物，我進沂上瑟。", "日夕不得留，餘歡未云畢。"]}