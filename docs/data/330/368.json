{"author": "朱熹", "period": "宋", "type": "诗", "title": "尋白鹿洞故址愛其幽邃議復興建感歎有作", "paragraphs": ["清泠寒澗水，窈窕青山阿。", "昔賢有幽尚，眷言此婆娑。", "事往今幾時，高軒絕來過。", "學館空廢址，鳴絃息遺歌。", "我來勸相餘，杖策搴綠蘿。", "謀野欣有獲，披圖知匪訛。", "永懷當年盛，莘莘衿佩多。", "博約感明恩，涵濡熙泰和。", "凄凉忽荒榛，俯仰驚頹波。", "發教逮綱紀，喟然心靡它。", "伐木循陰岡，結屋依陽坡。", "一朝謝塵濁，歸哉碩人薖。"]}