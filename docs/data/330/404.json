{"author": "朱熹", "period": "宋", "type": "诗", "title": "秋日告病齋居奉懷黄子厚劉平父及山間諸兄友", "paragraphs": ["出山今幾時，忽忽歲再秋。", "江湖豈不永，我興終悠悠。", "况復逢旱魃，農畝無餘收。", "赤子亦何辜，黄屋勞深憂。", "而我忝朝寄，政荒積𠎝尤。", "懷痾卧空閣，惻愴增綢繆。", "東南望故山，上有玄煙浮。", "平生采芝侶，寂寞今焉儔。", "朝游雲峰巔，夕宿寒巖幽。", "爲我泛瑶瑟，泠然發清謳。", "裂牋寄晨風，問我君何求。", "洪濤捩君柁，狹硤摧君輈。", "君還苦不早，無乃非良謀。", "再拜謝故人，低徊更包羞。", "桂華幸未歇，去矣從君游。"]}