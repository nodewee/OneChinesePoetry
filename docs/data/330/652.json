{"author": "朱熹", "period": "宋", "type": "诗", "title": "題沈公雅卜居圖", "paragraphs": ["往者仲長子，高情世無儔。", "一朝謝塵躅，卜築娛清幽。", "茅屋八九間，下有良田疇。", "後簷果垂實，前庭樹相樛。", "勝日賓友來，琴觴共舒憂。", "言論覈幽妙，理亂窮端由。", "至今一卷書，凜然昭千秋。", "沈侯經濟業，夙尚本林丘。", "談笑出幻境，寤言躡斯遊。", "仰睇白石崗，俯濯青瑶流。", "曠然宇宙外，邈矣將焉求。"]}