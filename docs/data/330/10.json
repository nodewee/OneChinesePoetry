{"author": "朱熹", "period": "宋", "type": "诗", "title": "拜張魏公墓下", "paragraphs": ["衡山何巍巍，湘流亦湯湯。", "我公獨何往，劒履在此堂。", "念昔中興初，孽豎倒冠裳。", "公時首建義，自此扶三綱。", "精忠貫宸極，孤憤摩穹蒼。", "元戎二十萬，一旦先啟行。", "西征奠梁益，南轅撫江湘。", "士心既豫附，國威亦張皇。", "縞素哭新宮，哀聲連萬方。", "黠虜聞褫魄，經營久徬徨。", "玉帛驟往來，士馬且伏藏。", "公謀適不用，拱手遷南荒。", "白首復來歸，髮短丹心長。", "拳拳冀感格，汲汲勤修攘。", "天命竟難諶，人事亦靡常。", "悠然謝台鼎，騎龍白雲鄉。", "坐令此空山，名與日月彰。", "千秋定軍壘，岋嶪遥相望。", "賤子來歲陰，烈風振高岡。", "下馬九頓首，撫膺淚淋浪。", "山頹今幾年，志士日慘傷。", "中原尚腥羶，人類幾豺狼。", "公還浩無期，嗣德煒有光。", "恭惟宋社稷，永永垂無疆。"]}