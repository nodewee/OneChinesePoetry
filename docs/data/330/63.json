{"author": "朱熹", "period": "宋", "type": "诗", "title": "二詩奉酬敬夫贈言并以爲別  其二", "paragraphs": ["昔我抱冰炭，從君識乾坤。", "始知太極藴，要眇難名論。", "謂有寧有跡，謂無復何存。", "惟應酬酢處，特達見本根。", "萬化自此流，千聖同茲源。", "曠然遠莫禦，惕若初不煩。", "云何學力微，未勝物欲昏。", "涓涓始欲達，已被黄流吞。", "豈知一寸膠，救此千丈渾。", "勉哉共無斁，此語期相敦。"]}