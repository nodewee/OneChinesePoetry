{"author": "朱熹", "period": "宋", "type": "诗", "title": "次劉圭甫和人梅花韻", "paragraphs": ["意行欲遍江村路，恰到詩人斷魂處。", "梅花未肯笑春風，蔓草何須怨零露。", "歸來四壁無餘聲，俯檻祇有寒塘青。", "美人邂逅一笑粲，倒影的皪踈枝橫。", "寸心久矣遺紛雜，不但老禪齋夏臘。", "此時悢悢欲何言，本根落落幾難合。", "走遍諸君詩卷中，西湖東閣病還同。", "劃然長笑驚夢破，碧雲散盡山叢叢。"]}