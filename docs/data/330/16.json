{"author": "朱熹", "period": "宋", "type": "诗", "title": "大雪馬上次敬夫韻", "paragraphs": ["仙人喬嶽頂，散髮吹參差。", "喚我二三友，集此西南垂。", "列筵命洛公，侑坐迎江妃。", "導之千羽旄，投以萬璧璣。", "繽紛一何麗，晻靄難具知。", "衆真亦來翔，恍覺叢霄低。", "茫茫雲霧合，一一瓊瑶姿。", "回首謝世人，千載空相思。", "吾衰怯雄觀，未敢探此奇。", "短衣一匹馬，幸甚得所隨。", "天寒飲我酒，酒罷賡君詩。", "人生易南北，復此知何時。"]}