{"author": "朱熹", "period": "宋", "type": "诗", "title": "石馬斜川之集分韻賦詩得燈字", "paragraphs": ["改歲風日好，出門欣得朋。", "復招里中彥，及此雲間僧。", "行行涉清波，斯亭一來登。", "徙倚綠樹蔭，摩娑蒼石稜。", "遥瞻原野春，仰視天宇澄。", "一水既紆鬰，群山正崚嶒。", "時禽悅新陽，潛魚躍輕冰。", "却念去年日，俯仰愁予膺。", "長吟斜川詩，日落寒煙凝。", "暝色變晴景，清尊照華燈。", "頹顔感川徂，稚齒歡年增。", "酒盡不能起，朱欄各深凭。"]}