{"author": "朱熹", "period": "宋", "type": "诗", "title": "游百丈山以徙倚弄雲泉分韻賦詩得雲字", "paragraphs": ["執熱倦煩跼，駕言起宵分。", "隨川踏曉月，度嶺披朝雲。", "攀緣白石梯，拂拭蒼蘚紋。", "噴薄驚快覿，琮琤喜先聞。", "奇哉此精廬，眇然隔塵氛。", "諸公肯同來，定非俗子羣。", "永日坐清樾，短章策奇勳。", "慨然念疇昔，聯裾已荒墳。", "中路忘磬折，寸心謾絲棼。", "惟應泉石願，三生有餘薰。", "茲游獲重尋，十載心氤氳。", "他年訪舊躅，山靈莫移文。"]}