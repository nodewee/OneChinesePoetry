{"author": "朱熹", "period": "宋", "type": "诗", "title": "題吳公濟風泉亭", "paragraphs": ["澗谷居永久，高情未云酬。", "茲焉發天祕，始造寒巖幽。", "上有茂樹陰，下有清泉流。", "結亭倚蒼峭，鑿磴窮嵌丘。", "翠壁自屏立，青蘚亦環周。", "朅來憩永夏，凜若臨清秋。", "仰空韻笙竽，俯檻鏘琳璆。", "幽聽一以會，悠然與神謀。", "遐哉超世心，暇日聊娛憂。", "笑問車馬客，誰能淹此留。"]}