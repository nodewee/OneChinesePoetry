{"author": "朱熹", "period": "宋", "type": "诗", "title": "遊密菴", "paragraphs": ["弱齡慕丘壑，茲山屢遊盤。", "朝隮青冥外，暮陟浮雲端。", "晴嵐染襟裾，水石清肺肝。", "俯仰未云已，歲月如飛翰。", "中年塵霧牽，引脰空長歎。", "曠歲一登歷，心期殊未闌。", "矧此親友集，笑談有餘歡。", "結架迫彎碕，徙倚臨奔湍。", "共惜前古秘，今爲後來觀。", "落景麗雲木，回風馥秋蘭。", "林昏景益佳，悵然撫歸鞍。", "諒哉故山好，莫遣茲盟寒。"]}