{"author": "朱熹", "period": "宋", "type": "诗", "title": "行視武夷精舍作", "paragraphs": ["神山九折溪，沿泝此中半。", "水深波浪闊，浮綠春渙渙。", "上有蒼石屏，百仞聳雄觀。", "嶄巖露垠堮，突兀倚霄漢。", "淺麓下縈迴，深林久叢灌。", "胡然閟千載，逮此開一旦。", "我乘新村船，輟棹青草岸。", "榛莽喜誅鉏，面勢窮考按。", "居然一環堵，妙處豈輪奐。", "左右矗奇峯，躊躇極佳玩。", "是時芳節闌，紅綠紛有爛。", "好鳥時一鳴，王孫遠相喚。", "暫遊意已愜，獨往身猶絆。", "珍重舍瑟人，重來足幽伴。"]}