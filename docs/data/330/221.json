{"author": "朱熹", "period": "宋", "type": "诗", "title": "立春大雪邀劉圭甫諸兄遊天湖", "paragraphs": ["同雲被四野，寒氣慘悲凉。", "回風一以定，密雪來飄揚。", "時當冬候窮，開歲五日彊。", "蓬巷無與適，陟此瓊臺岡。", "賓友既追隨，兒童亦携將。", "攀躋得冢頂，徙倚聊彷徨。", "俯視千里空，仰看萬鶴翔。", "遠迷亂峰翠，近失平林蒼。", "偃薄瑩神骨，咀嚥清肝腸。", "朗詠招隠作，悲吟黄竹章。", "古人不可見，來者誰能量。", "且復記茲日，他年亦難忘。"]}