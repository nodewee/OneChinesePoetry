{"author": "朱熹", "period": "宋", "type": "诗", "title": "賦歸雲洞", "paragraphs": ["人生信多患，吾道初不窮。", "云何感慨士，伏死嵁巖中。", "宜陽古道周，竅石何嵌空。", "窮幽歷肺腑，履坦開房櫳。", "頗疑有畸人，往昔寄此宮。", "歲月詎云幾，井竈無遺蹤。", "我來記清秋，歸塗渺窮冬。", "興懷重幽討，永嘯回長風。", "風回雲氣歸，洞口春濛濛。", "信美非人境，出門吾欲東。"]}