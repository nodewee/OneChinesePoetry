{"author": "朱熹", "period": "宋", "type": "诗", "title": "二詩奉酬敬夫贈言并以爲別  其一", "paragraphs": ["我行二千里，訪子南山陰。", "不憂天風寒，况憚湘水深。", "辭家仲秋旦，稅駕九月初。", "問此爲何時，嚴冬歲云徂。", "勞君步玉趾，送我登南山。", "南山高不極，雪深路漫漫。", "泥行復幾程，今夕宿櫧洲。", "明當分背去，惆悵不得留。", "誦君贈我詩，三歎增綢繆。", "厚意不敢忘，爲君商聲謳。"]}