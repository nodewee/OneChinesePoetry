{"author": "朱熹", "period": "宋", "type": "诗", "title": "游晝寒以茂林脩竹清流激湍分韻賦詩得竹字", "paragraphs": ["仙洲幾千仞，下有雲一谷。", "道人何年來，借地結茅屋。", "想應厭塵網，寄此媚幽獨。", "架亭俯清湍，開徑玩飛瀑。", "交游得名勝，還往有篇牘。", "杖屨或鼎來，共此巖下宿。", "夜燈照奇語，曉策散游目。", "茗椀共甘寒，蘭臯薦清馥。", "至今壁間字，來者必三讀。", "再拜仰高山，悚然心神肅。", "我生雖已後，久此寄齋粥。", "孤興屢呻吟，群遊幾追逐。", "十年落塵土，尚幸不遠復。", "新凉有佳期，幾日戒征軸。", "宵興出門去，急雨遍原陸。", "入谷尚輕埃，解裝已銀竹。", "虛空一瞻望，遠思翻蹙恧。", "袒跣亟躋攀，冠巾如膏沐。", "雲泉增舊觀，怒響震寒木。", "深尋得新賞，一簣今再覆。", "同來况才彥，行酒屢更僕。", "從容出妙句，珠貝爛盈匊。", "後生更亹亹，俊語非碌碌。", "吾纓不復洗，已失塵萬斛。", "所恨老無奇，千毫真浪禿。"]}