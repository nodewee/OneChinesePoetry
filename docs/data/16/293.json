{"author": "辛弃疾", "period": null, "type": "词", "title": "念奴娇", "paragraphs": ["疏疏淡淡，问阿谁、堪比天真颜色。", "笑杀东君虚占断，多少朱朱白白。", "雪里温柔，水边明秀，不惜春工力。", "骨清香嫩，迥然天与奇绝。", "尝记宝籞寒轻，琐窗人睡起，玉纤轻摘。", "漂泊天涯空瘦损，犹有当年标格。", "万里风烟，一溪霜月，未怕欺他得。", "不如归去，阆苑有个人忆。"]}