{"author": "程垓", "period": null, "type": "词", "title": "四代好・宴清都", "paragraphs": ["翠幕东风早。", "兰窗梦，又被莺声惊觉。", "起来空对，平阶弱絮，满庭芳草。", "厌厌未忺怀抱。", "记柳外、人家曾到。", "凭画阑、那更春好花好，酒好人好。", "春好尚恐阑珊，花好又怕，飘零难保。", "直饶酒好□渑，未抵意中人好。", "相逢尽拼醉倒。", "况人与、才情未老。", "又岂关、春去春来，花愁花恼。"]}