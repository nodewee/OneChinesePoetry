{"author": "辛弃疾", "period": null, "type": "词", "title": "贺新郎", "paragraphs": ["瑞气笼清晓。", "卷珠帘、次第笙歌，一时齐奏。", "无限神仙离蓬岛。", "凤驾鸾车初到。", "见拥个、仙娥窈窕。", "玉佩玎裆风缥缈。", "望娇姿、一似垂杨袅。", "天上有，世间少。", "刘郎正是当年少。", "更那堪、天教付与，最多才貌。", "玉树琼枝相映耀。", "谁与安排忒好。", "有多少、风流欢笑。", "直待来春成名了。", "马如龙、绿绶欺芳草。", "同富贵，又偕老。"]}