{"author": "赵善扛", "period": null, "type": "词", "title": "贺新郎", "paragraphs": ["昼永重帘卷。", "乍池塘、一番过雨，芰荷初展。", "竹引新梢半含粉，绿荫扶疏满院。", "过花絮、蝶稀蜂懒。", "窗户沈沈人不到，伴清幽、时有流莺啭。", "凝思久，意何限。", "玉钗坠枕风鬟颤。", "湛虚堂、壶冰莹彻，簟波零乱。", "自是仙姿清无暑，月影空垂素扇。", "破午睡、香销馀篆。", "一枕湖山千里梦，正白苹烟棹归来晚。", "云弄碧，楚天远。"]}