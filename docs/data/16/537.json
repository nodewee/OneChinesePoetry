{"author": "辛弃疾", "period": null, "type": "词", "title": "瑞鹤仙", "paragraphs": ["片帆何太急。", "望一点须臾，去天咫尺。", "舟人好看客。", "似三峡风涛，嵯峨剑戟。", "溪南溪北。", "正遐想、幽人泉石。", "看渔憔、指点危楼，却羡舞筵歌席。", "叹息。", "山林锺鼎，意倦情迁，本无欣戚。", "转头陈迹。", "飞鸟外，晚烟碧。", "问谁怜旧日，南楼老子，最爱月明吹笛。", "到而今、扑面黄尘，欲归未得。"]}