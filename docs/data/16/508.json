{"author": "辛弃疾", "period": null, "type": "词", "title": "贺新郎", "paragraphs": ["逸气轩眉宇。", "似王良、轻车熟路，骅骝欲舞。", "我觉君非池中物，咫尺蛟龙云雨。", "时与命、犹须天付。", "兰佩芳菲无人问，叹灵均、欲向重华诉。", "空壹郁，共谁语。", "儿曹不料扬雄赋。", "怪当年、甘泉误说，青葱玉树。", "风引船回沧溟阔，目断三山伊阻。", "但笑指、吾庐何许。", "门外苍官千百辈，尽堂堂、八尺须髯古。", "谁载酒，带湖去。"]}