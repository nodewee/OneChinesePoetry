{"author": "傅大询", "period": null, "type": "词", "title": "念奴娇", "paragraphs": ["江梅破腊，把一枝来报，□春消息。", "锦帐银瓶龙麝暖，画烛光摇金碧。", "雨径桃花，一溪流水，路入神仙宅。", "云裳羽佩，洞天相会今夕。", "堂下乐问灵鼍，玉人清唱，舞袖低回雪。", "富贵风流须道是，天上人间难得。", "玉镜台边，琼浆盏畔，共说春心切。", "百年偕老，凤凰楼上风月。"]}