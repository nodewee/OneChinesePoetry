{"author": "赵善扛", "period": null, "type": "词", "title": "喜迁莺", "paragraphs": ["韶华骀荡。", "看化工尽力，安排春仗。", "薄雾霏烟，软风轻日，物态与人交畅。", "鸟生弄巧千调，楼影垂空十丈。", "乱花柳，粲宝钿缨络、采丝帷帐。", "佳赏。", "辉艳冶，笑语盈盈，花面交相向。", "歌运长缫，酒凝深碧，和气盎然席上。", "好春易苦风雨，人意难逢舒放。", "但拍掌。", "醉陶然一笑，忘形天壤。"]}