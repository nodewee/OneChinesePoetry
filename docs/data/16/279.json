{"author": "辛弃疾", "period": null, "type": "词", "title": "贺新郎", "paragraphs": ["老大犹堪说。", "似而今、元龙臭味，孟公瓜葛。", "我病君来高歌饮，惊散楼头飞雪。", "笑富贵、千钧如发。", "硬语盘空谁来听，记当时、只有西窗月。", "重进酒，唤呜瑟。", "事无两样人心别。", "问渠侬、神州毕竟，几番离合。", "汗血盐车无人顾，千里空收骏骨。", "正目断、关河路绝。", "我最怜君中宵舞，道男儿、到死心如铁。", "看试手，补天裂。"]}