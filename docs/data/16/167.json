{"author": "辛弃疾", "period": null, "type": "词", "title": "水龙吟", "paragraphs": ["渡江天马南来，几人真是经纶手。", "长安父老，新亭风景，可怜依旧。", "夷甫诸人，神州沈陆，几曾回首。", "算平戎万里，功名本是，真儒事、君知否。", "况有文章山斗。", "对桐阴、满庭清昼。", "当年堕地，而今试看，风云奔走。", "绿野风烟，平泉草木，东山歌酒。", "待他年，整顿乾坤事了，为先生寿。"]}