{"author": "辛弃疾", "period": null, "type": "词", "title": "念奴娇", "paragraphs": ["倘来轩冕，问还是、今古人间何物。", "旧日重城愁万里，风月而今坚壁。", "药笼功名，酒垆身世，可惜蒙头雪。", "浩歌一曲，坐中人物之杰。", "堪叹黄菊凋零，孤标应也有，梅花争发。", "醉里重揩西望眼，惟有孤鸿明减。", "世事从教，浮云来去，枉了冲冠发。", "故人何在，长歌应伴残月。"]}