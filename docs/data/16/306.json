{"author": "辛弃疾", "period": null, "type": "词", "title": "沁园春", "paragraphs": ["一水西来，千丈晴虹，十里翠屏。", "喜草堂经岁，重来社老，斜川好景，不负渊明。", "老鹤高飞，一枝投宿，长笑蜗牛戴屋行。", "平章了，待十分佳处，著个茅亭。", "青山意气峥嵘。", "似为我归来妩媚生。", "解频教花鸟，前歌後舞，更催云水，暮送朝迎。", "酒圣诗豪，可能无势，我乃而今驾驭卿。", "清溪上，被山灵却笑，白发归耕。"]}