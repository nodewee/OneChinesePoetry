{"author": "刘德秀", "period": null, "type": "词", "title": "贺新郎", "paragraphs": ["雨沐秋荣薄。", "莹湖光、琉璃千顷，浪平如削。", "步绕湖边佳绝处，时涌琼楼珠阁。", "记一一、经行皆昨。", "十万人家空翠里，借姮娥、玉鉴相依约。", "卷雾箔，飞烟幕。", "天机云锦才收却。", "放芙蓉、岸花十里，翠红成幄。", "向晚买舟撑月去，笑引银汉共酌。", "醉欲起、骑鲸碧落。", "试唤坡仙哦妙句，问淡妆、此夕如何著。", "只云月，是梳掠。"]}