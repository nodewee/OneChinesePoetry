{"author": "辛弃疾", "period": null, "type": "词", "title": "哨遍", "paragraphs": ["蜗角斗争，左触右蛮，一战连千里。", "君试思、方寸此心微。", "总虚空、并包无际。", "喻此理。", "何言泰山毫末，从来天地一米。", "嗟大小相形，鸠鹏自乐，之二虫又何知。", "记跖行仁义孔丘非。", "更殇乐长年老彭悲。", "火鼠论寒，冰蚕语热，定谁同异。", "噫。", "贵贱随时。", "连城才换一羊皮。", "谁与齐万物，庄周吾梦见之。", "正商略遗篇，翩然顾笑，空堂梦觉题秋水。", "有客问洪河，百川灌雨，泾流不辨涯。", "於是焉河伯欣然喜。", "以天下之美尽在己。", "渺沧溟望洋东视。", "逡巡向若惊叹，谓我非逢子。", "大方达观之家，未免长见，犹然笑耳。", "北堂之水几何其。", "但清溪一曲而已。"]}