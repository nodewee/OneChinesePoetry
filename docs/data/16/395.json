{"author": "辛弃疾", "period": null, "type": "词", "title": "永遇乐", "paragraphs": ["投老空山，万松手种，政尔堪叹。", "何日成阴，吾年有几，似见儿孙晚。", "古来池馆，云烟草棘，长使後人凄断。", "想当年、良辰已恨，夜阑酒空人散。", "停云高处，谁知老子，万事不关心眼。", "梦觉东窗，聊复尔耳，起欲题书简。", "霎时风怒，倒翻笔砚，天也只教吾懒。", "又何事，催诗雨急，片云斗暗。"]}