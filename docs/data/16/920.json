{"author": "黄人杰", "period": null, "type": "词", "title": "念奴娇", "paragraphs": ["西湖胜绝，有栖云楼观，蟠空丘壑。", "玉鉴光中天不老，人在蓬壶行乐。", "画舫藏春，垂杨系马，幽处笙箫作。", "京华狂客，也忘身世飘泊。", "行时载酒寻芳，湖湾堤曲，放浪红尘脚。", "借景留欢排日醉，不负莺花盟约。", "忍缓东风，耐烦迟日，休恁匆匆著。", "温存桃李，莫教一顿开却。"]}