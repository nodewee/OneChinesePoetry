{"author": "辛弃疾", "period": null, "type": "词", "title": "摸鱼儿", "paragraphs": ["更能消、几番风雨。", "匆匆春又归去。", "惜春长恨花开早，何况落红无数。", "春且住。", "见说道、天涯芳草迷归路。", "怨春不语。", "算只有殷勤，画檐珠网，尽日惹飞絮。", "长门事，准拟佳期又误。", "蛾眉曾有人妒。", "千金纵买相如赋，脉脉此情谁诉。", "君莫舞。", "君不见、玉环飞燕皆尘土。", "闲愁最苦。", "休去倚危楼，斜阳正在，烟柳断肠处。"]}