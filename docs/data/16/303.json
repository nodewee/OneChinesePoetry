{"author": "辛弃疾", "period": null, "type": "词", "title": "瑞鹤仙", "paragraphs": ["黄金堆到斗。", "怎得似、长年画堂劝酒。", "蛾眉最明秀。", "向水沈烟里，两行红袖。", "笙歌就。", "争说道、明年时候。", "被娥、做了殷勤，仙桂一枝入手。", "知否。", "风流别驾，近日人呼，文章太守。", "天长地久。", "岁岁上、乃翁寿。", "记从来人道，相门出相，金印累累尽有。", "但直须，周公拜前，鲁公拜後。"]}