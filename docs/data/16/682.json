{"author": "辛弃疾", "period": null, "type": "词", "title": "金菊对芙蓉", "paragraphs": ["远水生光，遥山耸翠，霁烟深锁梧桐。", "正零瀼玉露，淡荡金风。", "东篱菊有黄花吐，对映水、几簇芙蓉。", "重阳佳致，可堪此景，酒酽花浓。", "追念景物无穷。", "叹少年胸襟，忒煞英雄。", "把黄英红萼，甚物堪同。", "除非腰佩黄金印，座中拥、红粉娇容。", "此时方称情怀，尽拼一饮千锺。"]}