{"author": "程垓", "period": null, "type": "词", "title": "木兰花慢", "paragraphs": ["倩娇莺姹燕，说不尽、此时情。", "正小院春阑，芳园画锁，人去花零。", "凭高试回望眼，奈遥山远水隔重云。", "谁遣风狂雨横，便教无计留春。", "谁知雁杳与鸿冥。", "自难寄丁宁。", "纵柳院颦深，桃门笑在，知属何人。", "衣篝几回忘了，奈残香、犹有旧时熏。", "空使风头卷絮，为他飘荡花城。"]}