{"author": "辛弃疾", "period": null, "type": "词", "title": "念奴娇", "paragraphs": ["江南尽处，堕玉京仙子，绝尘英秀。", "彩笔风流，偏解写、姑射冰姿清瘦。", "笑杀春工，细窥天巧，妙绝应难有。", "丹青图画，一时都愧凡陋。", "还似篱落孤山，嫩寒清晓，祗欠香沾袖。", "淡伫轻盈，谁付与、弄粉调朱纤手。", "疑是花神，来人世，占得佳名久。", "松篁佳韵，倩君添做三友。"]}