{"author": "辛弃疾", "period": null, "type": "词", "title": "贺新郎", "paragraphs": ["听我三章约。", "有谈功、谈名者舞，谈经深酌。", "作赋相如亲涤器，识字子云投阁。", "算枉把、精神费却。", "此会不如公荣者，莫呼来、政尔妨人乐。", "医俗士，苦无药。", "当年众鸟看孤鹗。", "意飘然、横空直把，曹吞刘攫。", "老我山中谁来伴，须信穷愁有脚。", "似剪尽、还生僧发。", "自断此生天休问，倩何人、说与乘轩鹤。", "吾有志，在沟壑。"]}