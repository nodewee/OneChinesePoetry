{"author": "赵善扛", "period": null, "type": "词", "title": "宴清都", "paragraphs": ["疏柳无情绪。", "都不管、渡头行客欲去。", "犹依赖得，玉光万顷，为人留住。", "相从岁月如骛，叹回首、离歌又赋。", "更举目、斜照沈沈，西风剪剪秋墅。", "君行定忆南池，歌筵舞地，花晨月午。", "八砖步日，三雍奏乐，送君云路。", "别情未抵遗爱，试听取、湖山共语。", "便可能、无意同倾，一尊露醑。"]}