{"author": "辛弃疾", "period": null, "type": "词", "title": "归朝欢", "paragraphs": ["万里康成西走蜀。", "药市船归书满屋。", "有时光彩射星躔，何人汉简雠天禄。", "好之宁有足。", "请看良贾藏金玉。", "记斯文，千年未丧，四壁闻丝竹。", "试问辛勤携一束。", "何似牙签三万轴。", "古来不作借人痴，有朋只就云窗读。", "忆君清梦熟。", "觉来笑我便便腹。", "倚危楼，人间何处，扫地《八风曲》。"]}