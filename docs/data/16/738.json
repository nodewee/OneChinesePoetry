{"author": "赵善括", "period": null, "type": "词", "title": "念奴娇", "paragraphs": ["江南到处，被波光云影，留人行色。", "昔我来时春正好，舞絮□飞南陌。", "今日登临，读书斋上，重作凭栏客。", "清溪毂细，夜来微涨新碧。", "两岸蘸水浓阴，断虹横障，一带连环璧。", "林外青山千万叠，雨歇半空犹湿。", "已倩双鳞，更须灵鹊，先报归消息。", "归来征袖，尽携千里风月。"]}