{"author": "辛弃疾", "period": null, "type": "词", "title": "沁园春", "paragraphs": ["我见君来，顿觉吾庐，溪山美哉。", "怅平生肝胆，都成楚越，只今胶膝，谁是陈雷。", "搔首踟蹰，爱而不见，要得诗来渴望梅。", "还知否，快清风入手，日看千回。", "直须抖擞尘埃。", "人怪我柴门今始开。", "向松间乍可，从他喝道，庭中且莫，踏破苍苔。", "岂有文章，谩劳车马，待唤青刍白饭来。", "君非我，任功名意气，莫恁徘徊。"]}