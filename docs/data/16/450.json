{"author": "辛弃疾", "period": null, "type": "词", "title": "归朝欢", "paragraphs": ["山下千林花太俗。", "山上一枝看不足。", "春风正在此花边，菖蒲自蘸清溪绿。", "与花同草木。", "问谁风雨飘零速。", "莫怨歌，夜深岩下，惊动白云宿。", "病怯残年频自卜。", "老爱遗编难细读。", "苦无妙手画於菟，人间雕刻真成鹄。", "梦中人似玉。", "觉来更忆腰如束。", "许多愁，问君有酒，何不日丝竹。"]}