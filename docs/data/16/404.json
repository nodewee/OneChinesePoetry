{"author": "辛弃疾", "period": null, "type": "词", "title": "木兰花慢", "paragraphs": ["路傍人怪问，此隐者、姓陶不。", "堪黄菊如云，朝吟暮醉，唤不回头。", "纵无酒成怅望，只东篱、搔首亦风流。", "与客朝餐一笑，落英饱便归休。", "古来尧舜有巢由。", "江海去悠悠。", "待说与佳人，种成香草，莫怨灵修。", "我无可无不可，意先生、出处有如丘。", "闻道问津人过，杀鸡为黍相留。"]}