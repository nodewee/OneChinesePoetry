{"author": "辛弃疾", "period": null, "type": "词", "title": "贺新郎", "paragraphs": ["甚矣吾衰矣。", "怅平生、交游零落，只今馀几。", "白发空垂三千丈，一笑人间万事。", "问何物、能令公喜。", "我见青山多妩媚，料青山、见我应如是。", "情与貌，略相似。", "一尊搔首东窗里。", "想渊明、停云诗就，此时风味。", "江左沈酣求名者，岂识浊醪妙理。", "回首叫、云飞风起。", "不恨古人吾不见，恨古人、不见吾狂耳。", "知我者，二三子。"]}