{"author": "赵善括", "period": null, "type": "词", "title": "念奴娇", "paragraphs": ["扬辉璧月，照层台缥缈，篷莱云气。", "玉宇清明仙语近，多少怨红愁翠。", "问我殷勤，几年尘土，依旧高标致。", "广寒别後，与谁曾共幽会。", "一日失脚人间，十常八九，底事如人意。", "狗苟蝇营真可笑，何乃比余於是。", "风月佳时，江山好处，无复怀愁悴。", "倚栏舒啸，六经时自心醉。"]}