{"author": "辛弃疾", "period": null, "type": "词", "title": "贺新郎", "paragraphs": ["濮上看垂钓。", "更风流、羊裘泽畔，精神孤矫。", "楚汉黄金公卿印，比著渔竿谁小。", "但过眼、才堪一笑。", "惠子焉知濠梁乐，望桐江、千丈高台好。", "烟雨外，几鱼鸟。", "古来如许高人少。", "细平章、两翁似与，巢由同调。", "已被尧知方洗耳，毕竟尘污人了。", "要名字、人间如扫。", "我爱蜀庄沈冥者，解门前、不使徵书到。", "君为我，画三老。"]}