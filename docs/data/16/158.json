{"author": "杨冠卿", "period": null, "type": "词", "title": "水龙吟", "paragraphs": ["渡江天马龙飞，翠华小住兴王地。", "石城锺阜，雄依天堑，鼎安神器。", "鹊楼高，建章宫阔，玉绳低坠。", "望郁葱佳气，非烟非雾，方呈瑞、璇霄际。", "貔虎云屯羽卫。", "壮金汤、更隆国势。", "天骄胆落，狼烽昼熄，玉门晏闭。", "祗谒陵园，长安□远，中兴可冀。", "笑六朝旧事，空随流水，千古恨、无人记。"]}