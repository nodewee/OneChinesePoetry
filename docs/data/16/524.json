{"author": "辛弃疾", "period": null, "type": "词", "title": "念奴娇", "paragraphs": ["君诗好处，似邹鲁儒家，还有奇节。", "下笔如神强压韵，遗恨都无毫发。", "灸手炎来，掉头冷去，无限长安客。", "丁宁黄菊，未消勾引蜂蝶。", "天上绛阙清都，听君归去，我自癯山泽。", "人道君才刚百炼，美玉都成泥切。", "我爱风流，醉中颠倒，丘壑胸中物。", "一杯相属，莫孤风月今夕。"]}