{"author": "辛弃疾", "period": null, "type": "词", "title": "水龙吟", "paragraphs": ["举头西北浮云，倚天万里须长剑。", "人言此地，夜深长见，斗牛光焰。", "我觉山高，潭空水冷，月明星淡。", "待燃犀下看，凭栏却怕，风雷怒，鱼龙惨。", "峡束□江对起，过危楼、欲飞还敛。", "元龙老矣，不妨高卧，冰壶凉簟。", "千古兴亡，百年悲笑，一时登览。", "问何人又卸，片帆沙岸，系斜阳缆。"]}