{"author": "杨冠卿", "period": null, "type": "词", "title": "贺新郎", "paragraphs": ["薄暮垂虹去。", "正江天、残霞冠日，乱鸿遵渚。", "万顷云涛风浩荡，笑整羽轮飞渡。", "问弱水、神仙何处。", "翳凤骑麟思往事，记朝元、金殿闻钟鼓。", "环佩响，翠鸾舞。", "梦中失却江南路。", "待西风、长城饮马，朔庭张弩。", "目尽青天何时到，赢得儿童好语。", "怅未复、长陵抔土。", "西子五湖归去後，泛仙舟、尚许寻盟否。", "风袂逐，片帆举。"]}