{"author": "辛弃疾", "period": null, "type": "词", "title": "山鬼谣・摸鱼儿", "paragraphs": ["问何年，此山来此，西风落日无语。", "看君似是羲皇上，直作太初名汝。", "溪上路。", "算只有、红尘不到今犹古。", "一杯谁举。", "笑我醉呼君，崔嵬未起，山鸟覆杯去。", "须记取。", "昨夜龙湫风雨。", "门前石浪掀舞。", "四更山鬼吹灯啸，惊倒世间儿女。", "依约处。", "还问我、清游杖屦公良苦。", "神交心许。", "待万里携君，鞭笞鸾凤，诵我远游赋。"]}