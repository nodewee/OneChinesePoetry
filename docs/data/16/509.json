{"author": "辛弃疾", "period": null, "type": "词", "title": "贺新郎", "paragraphs": ["路入门前柳。", "到君家、悠然细说，渊明重九。", "岁晚凄其无诸葛，惟有黄花入手。", "更西风、东篱依旧。", "斗顿南山高如许，是先生、拄杖归来後。", "山不记，何年有。", "是中不减康庐秀。", "倩西风、为君唤起，翁能来否。", "鸟倦飞还平林去，云肯无心出岫。", "剩准备、新诗几首。", "欲辨忘言当年意，慨遥遥、我去羲农久。", "天下事，可无酒。"]}