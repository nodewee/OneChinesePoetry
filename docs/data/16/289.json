{"author": "辛弃疾", "period": null, "type": "词", "title": "念奴娇", "paragraphs": ["少年握槊，气凭陵、酒圣诗豪馀事。", "缩手旁观初未识，两两三三而已。", "变化须臾，鸥飞石镜，鹊抵星桥□。", "捣残秋练，玉砧犹想纤指。", "堪笑千古争心，等闲一胜，拼了光阴费。", "老子忘机浑谩与，鸿鹄飞来天际。", "武媚宫中，韦娘局上，休把兴亡记。", "布衣百万，看君一笑沈醉。"]}