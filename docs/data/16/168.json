{"author": "辛弃疾", "period": null, "type": "词", "title": "水龙吟", "paragraphs": ["玉皇殿阁微凉，看公重试薰风手。", "高门画戟，桐阴阁道，青青如旧。", "兰佩芳空，蛾眉谁妒，无言搔首。", "甚年年却有，呼韩塞上，人争问、公安否。", "金印明年如斗。", "向中州、锦衣行昼。", "依然盛事，貂蝉前後，凤麟飞走。", "富贵浮云，我评轩冕，不如杯酒。", "待从公，痛饮八千馀岁，伴庄椿寿。"]}