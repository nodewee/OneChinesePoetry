{"author": "辛弃疾", "period": null, "type": "词", "title": "水龙吟", "paragraphs": ["断崖千丈孤松，挂冠更在松高处。", "平生袖手，故应休矣，功名良苦。", "笑指儿曹，人间醉梦，莫嗔惊汝。", "问黄金馀几，旁人欲说，田园计、君推去。", "叹息芗林旧隐，对先生、竹窗松户。", "一花一草，一觞一咏，风流杖屦。", "野马尘埃，扶摇下视，苍然如许。", "恨当年、九老图中，忘却画、盘园路。"]}