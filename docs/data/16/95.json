{"author": "王炎2", "period": null, "type": "词", "title": "念奴娇", "paragraphs": ["晓来雨过，正海棠枝上，胭脂如滴。", "桃杏不敢来比似，信是倾城倾国。", "藏韵收香，谁能描貌，阁尽诗人笔。", "从教睡去，为留银烛终夕。", "不待过了清明，绿阴结子，无处寻春色。", "簌簌轻红飞一片，便觉临风凄恻。", "莫道无情，嫣然一笑，也似曾相识。", "惜花无主，自怜身是行客。"]}