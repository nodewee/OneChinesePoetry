{"author": "辛弃疾", "period": null, "type": "词", "title": "沁园春", "paragraphs": ["甲子相高，亥首曾疑，绛县老人。", "看长身玉立，鹤般风度，方颐须磔，虎样精神。", "文烂卿云，诗凌鲍谢，笔势更右军。", "浑馀事，羡仙都梦觉，金阙名存。", "门前父老忻忻。", "焕奎阁新褒沼语温。", "记他年帷幄，须依日月，只今剑履，快上星辰。", "人道阴功，天教多寿，看到貂蝉七叶孙。", "君家里，是几枝丹桂，几树灵椿。"]}