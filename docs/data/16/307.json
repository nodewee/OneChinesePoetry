{"author": "辛弃疾", "period": null, "type": "词", "title": "归朝欢", "paragraphs": ["我笑共工缘底怒。", "触断峨峨天一柱。", "补天又笑女娲忙，却将此石投闲处。", "野烟荒草路。", "先生柱杖来看汝。", "倚苍苔，摩挲试问，千古几风雨。", "长被儿童敲火苦。", "时有牛羊磨角去。", "霍然千丈翠岩屏，锵然一滴甘泉乳。", "结亭三四五。", "会相暖热携歌舞。", "细思量，古来寒士，不遇有时遇。"]}