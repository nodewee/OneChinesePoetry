{"author": "何夢桂", "period": "宋", "type": "诗", "title": "和蛟峰先生熟睡吟", "paragraphs": ["幕蒼天，席大地，睡去不知人世事。", "覺來榻上總埃塵，口不能言睡中義。", "古今萬事晝夜同，萬八千年祇一寐。", "榮辱事，真夢裏，黄粱一枕邯鄲市。", "北窗謾說晉朝臣，周公不見吾衰矣。", "日高丈五閉柴門，不知身世華胥氏。", "不氈不被老希夷，山上白雲霞流水。", "得失事，真夢裏，鹿蕉翻覆終成戲。", "人言夜半息如雷，我縱行行還美睡。"]}