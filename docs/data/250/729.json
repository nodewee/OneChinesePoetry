{"author": "何夢桂", "period": "宋", "type": "诗", "title": "和仙詩友鶴吟", "paragraphs": ["當年隻鶴揚州去，羽衣虹裳滅烟霧。", "千年華表不歸來，來時忘却邯鄲路。", "短篷月白起酸風，天陰鬼哭戰場空。", "黄昏欲望城西東，亂山青處白雲中。", "誰解歌離騷，我自斟酌酒。", "一醉醉百年，無夢到浙右。", "插我羽翼兩臂間，頂丹蛻盡毛骨凡。", "下天上天隨君去，不與人世同悲歡。", "星星有語說未已，夕陽西去東流水。", "一聲嘹唳入蒼冥，青塚纍纍呼不起。"]}