{"author": "何夢桂", "period": "宋", "type": "诗", "title": "寄謝夾谷書隠先生四十四韻", "paragraphs": ["粵從太極分，大塊溟涬洩。", "人生於其間，三才位成列。", "人極苟不立，清寧將竭裂。", "厥初始斷鰲，萬古功卓絕。", "誰觸不周山，地摧天柱折。", "媧皇不煉石，方圓成陷缺。", "九載困懷襄，東柱至西碣。", "乘載微司空，斯民化魚鱉。", "上下三千年，世變幾更迭。", "誰與持風輪，不至人類滅。", "魯廟祠太牢，漢庭定綿蕝。", "澤國訪羊裘，東都樹名節。", "斯道無存亡，惟人善顯設。", "先後雖殊途，彼此有同轍。", "山冢摧且傾，川流沸將竭。", "托身止徬徨，勞心苦忡惙。", "時無武城偃，誰知堂下蔑。", "吏來方叫囂，我行方蹩躠。", "賓主成寇讎，樽俎化縲絏。", "楚市愧受鉗，山東羞折頞。", "無處籲旻天，甘心死岩穴。", "維北有星躔，煌煌西柄揭。", "皇帝哀不辜，分符理司臬。", "令出風霆行，章分雲漢抉。", "垂光燭幽壤，萬里悉昭晰。", "汲綆出深淵，千仞藉提挈。", "自顧此身微，天地一甕蠛。", "自笑往事非，古今一劍吷。", "鳥卵來儀羽，駿骨致汗血。", "犁然心自孚，難以口騰說。", "衣冠出藻色，詩書響木舌。", "從此公道開，起我庶士揭。", "不圖老轅申，復見人稷卨。", "蒼生在巔崖，寄命方杌隉。", "山下豺狼多，况復晝噬囓。", "皇皇倘無歸，惸惸靡遺孑。", "四海望公來，久旱望霓切。", "惟有此西人，謂私我西浙。", "永言誓澄清，且爲沃焦熱。", "次第雨八荒，寧久民望觖。", "嚴瀨有男子，苦心頭半雪。", "受恩口難言，寤歎惟契契。", "延佇羌思君，解佩願遺玦。", "遺玦不可得，采芳聊薄擷。"]}