{"author": "何夢桂", "period": "宋", "type": "诗", "title": "贈地理錢季實", "paragraphs": ["神仙地理無多訣，未用尋龍先看峽。", "次看峽內有明堂，外峽內堂垣氣結。", "交結深時垣氣牢，交結淺時垣氣洩。", "回看遠障起星峰，認得星峰是祖宗。", "祖宗派下分嫡庶，庶是旁枝嫡正龍。", "足趾未曾登絕頂，如何辨認嫡庶蹤。", "庶是旁枝爲外從，嫡子必居堂奧中。", "此是大法論嫡庶，未是窮源尋極致。", "眼前大法既能明，更看嫡枝辨臧否。", "譬如人家有嫡兒，或賢或否不易知。", "賢者起家不肖敗，嫡枝還更有妍媸。", "到此須是牢著眼，切莫泥取嫡謂奇。", "龍到成形方結穴，若不成形總虛設。", "傾欹破碎縮腫粗，雜亂擺竄瘦死絕。", "凡屬此類不勞看，認得正龍成醜拙。", "認形既真穴亦真，真形真穴自天成。", "左右必有真纏護，真案真朝無異情。", "地真氣象自然別，山必綢繆水迴折。", "葱葱鬰鬰日回環，入眼精神俱煥發。", "設從流派問源頭，定是祖宗真骨血。", "雖然龍真穴自真，或隠或顯多誤人。", "正結人人能識得，不識偏頗閃側情。", "地有怪穴無怪局，認局方知穴法精。", "毫釐之繆隔千里，萬水千山差一指。", "橫斜直曲跬步間，撼動山川泣神鬼。", "一山入脈百山隨，尺寸高低認玄秘。", "穴真節節自相符，若不相符穴是虛。", "龍真穴假禍福異，誤殺世人徒信書。", "眼力不在書紙上，泥書空畫葫蘆樣。", "掃除萬卷總虛談，收入靈犀一點間。"]}