{"author": "何夢桂", "period": "宋", "type": "诗", "title": "和耜岩讚易傳來韻", "paragraphs": ["三釜養弗違，五斗腹已饜。", "歸無買山銀，聊占白石崦。", "崦西有斗室，草色青入簾。", "有時獨悲歌，白雲低覆檐。", "心勞髮成絲，不敢開鏡奩。", "純鈎未曾試，敢謂鉛刀銛。", "行行行復止，恐爲世猜嫌。", "俯仰宇宙窄，吾姑養吾恬。", "濯髮餐沆瀣，載魄吞玉蟾。", "世味紛濁濁，食魚誰溉鬵。", "君來此山中，相逢一掀髯。", "議論不苟同，鹹酸惟梅鹽。", "探索卦爻賾，抉發天地潛。", "君思方浩浩，我足愧霑霑。", "未竟先天奧，已報歸郵籤。", "重來詰玄秘，試與君一拈。", "精神寄四聖，後學未易覘。", "堪輿物最巨，蝡動物至纖。", "雷震與風行，水潤復火炎。", "孰匪陰陽用，豈待蓍策占。", "吾身亦具足，誰能減與添。", "六畫無一辭，三才道已兼。", "大象不可名，小言徒詹詹。", "九師易已病，安得惡石砭。", "況復坐井窞，周旋類鮧鮎。", "獨以嗜成癖，食苦自謂甜。", "方此愧施孟，敢自比伊濂。", "雄玄倘猶白，墨突空不黔。", "阿誰登負丘，赤手捕長蚺。", "泠然御風至，瞪目不可瞻。", "大聲忽揮綽，皇荂俱口箝。", "竊意吾道孤，四海謀無僉。", "安知太皡虛，前奔有飛廉。", "參同合左契，機迅留無淹。", "憶昔世道衰，九侯已醢醃。", "作易爲憂患，九卦首履謙。", "子雲卒投閣，擬易空噞噞。", "君子觀遯象，惡在不惡嚴。", "心易寫不盡，恨無千丈縑。", "書空只一畫，自向筆端粘。", "君如會此意，此節真鎚鉗。", "君肯來南山，相從效比鶼。"]}