{"author": "何夢桂", "period": "宋", "type": "诗", "title": "得雨行", "paragraphs": ["萬井泉枯民徙市，誰碾火輪燒海底。", "蛇翳墮甕鞭弗靈，豐隆困卧屏翳死。", "天驅鬼格啄黔氓，神龍蓄雨不敢行。", "萬樹翠乾禾赤熛，田田兆坼龜縱橫。", "卜侯閔雨無處禱，下問三老及五更。", "爲言烏龍有聖水，絕頂一泓如鑑平。", "尋常澍雨多芳沼，頗怪年來雲氣少。", "有時掣電現光怪，或見盤空形攫矯。", "猩鼯藜藿人不經，侯往願乞水一瓶。", "得水入城甫三日，一夕載雨來江亭。", "生來不識此山狀，見說人行躡雲上。", "殷雷下界嬰兒聲，培塿千峰那可望。", "山高地迥生神靈，莫嫌潴水纔盆盎。", "鬃頭一滴落人間，平地鯨鯢生巨浪。", "世事春花與秋葉，野馬紅塵雲起滅。", "龍山萬古龍常存，年年幻變生鱗鬣。", "歛藏神用潛幽宮，畜眼草草那識龍。", "賢侯異政今魯恭，此心直與神龍通。", "吁嗟疲民隔天日，那值歲祲十六七。", "麥爛蠶死穀復饑，溝壑委填憂旦夕。", "及今雨足稻粱紅，預期一飽吹豳風。", "龍不有功歸我公，公不復有歸太空。", "誰解作頌美形容，發微抉眇聲金舂。", "老我擊壤歌山中，瓣香敬爲曾南豐。"]}