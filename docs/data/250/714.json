{"author": "何夢桂", "period": "宋", "type": "诗", "title": "知盧可菴教諭鼓歌", "paragraphs": ["崇牙樅樅，賁鼓逢逢。", "始作之以荆衡底貢之新革，試叩之以巴蜀故産之孤桐。", "雷震一聲草木拆，蠖信其屈龍起蟄。", "天地訢合萬物蘇，陽氣宣聲陰屏迹。", "矇瞍一鼓歌辟雍，始與斯民發童蒙。", "大胥再鼓徵學士，復與學者開天聰。", "當其俎豆前陳，甫掖山立。", "綴兆序位，登降終日。", "吾故鼓之以相禮，所以作爾之强力。", "乃若冠蓋孔孟，佩服程朱。", "鷄鳴而起，亦步亦趨。", "吾故鼓之以戒晨，所以覺爾之迷途。", "至若理欲昏明，義利白黑。", "夕惕不謹，日省何益。", "吾故鼓之以謹昏，所以使爾非心之必斥。", "嗚呼，鼓人職廢周禮湮，方叔入漢鼓收聲。", "舉世聵聵呼不應，千載孔堂絲竹音。", "鏜然一鼓驚雷霆，撼動天地衆耳醒。", "昌黎老死石鼓裂，愧我才薄爭奈此鼓文。"]}