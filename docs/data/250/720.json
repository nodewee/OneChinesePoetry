{"author": "何夢桂", "period": "宋", "type": "诗", "title": "和南山弟虎圖行", "paragraphs": ["高堂突兀生崇岡，於菟眼電牙磨霜。", "古言市虎人不信，誰信挾一來座傍。", "衆犬僵仆兒輩走，猛士腰弩成蹶張。", "老翁卒見亦驚怪，便欲騎取參西皇。", "乾坤戾氣産尤物，誰爲驅雷入神筆。", "古樹蕭蕭風刁刁，陰崖幽幽雲墨墨。", "橫行屭贔不畏人，弄子庭除成穴窟。", "藍田飲羽驚夜行，今乃捋鬚當白日。", "畫圖畫虎心自知，觸目或疑猶喘息。", "世間多少涪村民，毛爪未完心已易。"]}