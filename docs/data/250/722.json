{"author": "何夢桂", "period": "宋", "type": "诗", "title": "觀慈烏反哺", "paragraphs": ["有鳥有鳥名慈烏，羣兒啞啞爭相呼。", "羽毛甫集思反哺，爲報父母恩勞劬。", "民彝天理久淪斁，聞此肝膽爲昭蘇。", "禽蟲微物豈知義，烏性至孝由中孚。", "梟獍雛成軀爲裂，伯勞雛長肉已刳。", "天地生物無不仁，何至善惡相懸殊。", "禽中孝子爾烏是，世上逆子彼二雛。", "父母愛子恩罔極，子心能似父母無。", "人生誰實空桑出，爲感物類長嗟吁。", "嗟吁不足日云暮，老烏抱雛宿夜樹。"]}