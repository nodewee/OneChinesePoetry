{"author": "何夢桂", "period": "宋", "type": "诗", "title": "贈梅谷高士", "paragraphs": ["去年無方老瞿曇，授我雲門一劄禪。", "今年羽衣梅谷仙，丹法葛翁口談玄。", "無方是兄仲梅谷，誤墮凡胎投母腹。", "豈非江郎三石人，兩石飛來化雙玉。", "君今一字透鋒機，札斷三關鬼莫窺。", "掇取玄珠入蓬闕，自携靈母養嬰兒。", "寒山梨棗霜中熟，碧蓮池邊結茅屋。", "蛾眉白髮兩瀟疎，夜抱寒蟾成獨宿。", "相逢丹鼎問金砂，笑灌玉泉餐紫霞。", "崑崙瑶樹渺何許，遼海白鶴還歸家。", "歸去無方問何其，爲說此行奇更奇。"]}