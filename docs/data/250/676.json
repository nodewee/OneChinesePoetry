{"author": "何夢桂", "period": "宋", "type": "诗", "title": "和何逢原寄韻", "paragraphs": ["世界歸大壑，人事如奔淙。", "浮生萃草木，萬變成飄風。", "觸蠻兩蝸國，王侯一蟻封。", "下觀黔首愚，咄嗟書虛空。", "怒攘亦蠢蠢，羣飛何夢夢。", "失手弄刀劍，轉眼生兵戎。", "萬騎彀弓矢，千夫駕臨衝。", "原野肆尸血，道路哀離鴻。", "帥師有丈人，在師得師中。", "不辜多全活，不與羣醜同。", "師克未爲績，不殺真膚公。", "乾坤一胞與，感此重戚容。", "涿鹿始爭戰，千古開武功。", "春秋書戰伐，三復爲惙忡。", "南風鼓虞氏，吾誰與王通。", "擊磬斯已矣，荷蕢猶可宗。", "無用媿社櫟，浪出羞澗松。", "君謂叔孫智，人笑酈生庸。", "未能半分補，政墮一動凶。", "歸來友石友，相對仲與翁。", "抱神慎守一，吾欲師崆峒。"]}