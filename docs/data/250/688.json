{"author": "何夢桂", "period": "宋", "type": "诗", "title": "次山房岐絲吟韻", "paragraphs": ["南北本同歸，何人泣異岐。", "玄黄本同質，何人悲素絲。", "悲泣不自已，吾故憫翟朱。", "聖賢急救世，猶或與心違。", "二子救世心，豈願戾厥初。", "兼愛與爲我，本昧善惡幾。", "賊人視兼愛，殘忍終罔知。", "失己視爲我，流蕩返故遲。", "安得二子心，不爲世道思。", "吾將責二子，一世將焉知。"]}