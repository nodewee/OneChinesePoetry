{"author": "何夢桂", "period": "宋", "type": "诗", "title": "贈徐霞錦", "paragraphs": ["昔日山陰老魏仙，丹成飛去三千年。", "倒影滅沒不可得，誰駕玉犬驂雲駢。", "當年從事君家祖，獨向爐邊得丹譜。", "刀圭入口羽翰生，至今去作羣仙父。", "丹砂散地無人收，聚作丹霞如錦毬。", "騰騰五采狎獵起，夜半精光衝斗牛。", "問君從事適孫子，渾家住坐丹霞裏。", "夜窺璇璣落星躔，晝負丹囊踏山水。", "有時賣易掛白錢，醉卧圯橋墮雙履。", "問君何事落人間，謫業已盡當復還。", "人間處處風雨惡，不如歸去蓬萊山。", "山上朝霞猶可餐。"]}