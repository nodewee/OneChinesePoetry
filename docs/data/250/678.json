{"author": "何夢桂", "period": "宋", "type": "诗", "title": "贈術士邵易庵", "paragraphs": ["易道皆萬變，萬彙寄一易。", "大道降九流，至理散方術。", "譬猶八面窗，八方可從入。", "譬猶九達衢，九軌所由出。", "道術雖二致，殊途極歸一。", "得醫爲倉扁，得法爲軌革。", "郭氏探錦囊，甘心步璇歷。", "勿謂所執微，垂名等籍籍。", "易庵挾四技，每技探易賾。", "技分易不精，君獨精以密。", "我愧絕韋編，所得止一畫。", "一畫未爲病，錯出已什伯。", "四事君盡兼，懼君苦形役。", "持此應世間，化身須百億。"]}