{"author": "何夢桂", "period": "宋", "type": "诗", "title": "感懷追和前韻", "paragraphs": ["寒冰不附炭，圓枘豈納方。", "心同媒易合，分隔意難當。", "膏火不晝耀，夕暮長煌煌。", "松柏無春華，霜雪自蒼蒼。", "萬物何定極，百世終混茫。", "瞻彼巢林隼，胡爲水中央。", "夜夢衣雲錦，乘虬朝帝旁。", "鈞天聽未了，玄運不可常。", "百年少壯心，時醉歌并凉。", "層城閉青蛾，無處覓玄霜。", "亡羊兩得失，奚擇穀與臧。", "齒舌誰墮在，豈計彼軟剛。", "千年青銅鏡，寧爲垢損光。"]}