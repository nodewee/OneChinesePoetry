{"author": "何夢桂", "period": "宋", "type": "诗", "title": "贈相士許松坡", "paragraphs": ["天地委爾形，禍福唯所命。", "夭顔壽盜跖，窮憲富猗頓。", "陰陽氣不齊，所受各有分。", "司造秘不言，誰能作天問。", "君今挾相術，兩目烱清鏡。", "開口說是非，竊弄司造柄。", "富貴聞者喜，貧賤聞者慍。", "分定不可移，喜慍兩皆病。", "朝暮芧四三，空使衆狙競。", "安知鳩與鵬，小大各適性。", "勸君且歸休，吾方游神廷。"]}