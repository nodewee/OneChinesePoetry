{"author": "何夢桂", "period": "宋", "type": "诗", "title": "餞于高士", "paragraphs": ["狙公窮四三，羸馬疲鈎百。", "歸來南山南，掃門謝俗客。", "有客扣我扃，猿鶴驚褫魄。", "行行杖青藜，吹烟照琴冊。", "雙頄凝丹霞，秋水入瞳碧。", "極談造玄玄，對坐忘岸幘。", "山巔有老杞，枯槁無液澤。", "夜半出精怪，尚或聞犬咋。", "祇今吾喪我，誰能逐轍迹。", "一笑客出門，山空霜月白。"]}