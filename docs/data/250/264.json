{"author": "楊公遠", "period": "宋", "type": "诗", "title": "借汪路教韻題趙東麓判丞臨清堂", "paragraphs": ["結屋俯清溪，蕭然迥出奇。", "書藏千萬卷，梅浸兩三枝。", "入竹風聲細，移花日影遲。", "樂山仍樂水，何慮復何思。", "菊有陶潛逸，蘭無屈子悲。", "娛情琴上操，遣興局間棋。", "對客頻傾酒，臨流賸賦詩。", "要將閒度日，只恐道關時。", "觸目多幽致，留題總色絲。", "細吟增敬羨，貂續匪佳辭。"]}