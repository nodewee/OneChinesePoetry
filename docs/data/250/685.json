{"author": "何夢桂", "period": "宋", "type": "诗", "title": "旌表陳節婦古意", "paragraphs": ["庭隅墮缺月，慈烏驚夜啼。", "哀啼心獨苦，抱雛耿孤棲。", "孤棲不自恤，懷人在中閨。", "嫠緯織不成，撫杼羌憯悽。", "煢煢守孤兒，覆額髮未齊。", "矢心負螟蠃，兩手各持携。", "廩粟不自富，歲以粒遺黎。", "大火化劫運，終然完白圭。", "邅迴蹇吾道，三綱墜塗泥。", "鬚眉衆婦女，媿死一寡妻。", "徽名表貞節，光彩生門題。", "斲雪靈山山，濯清沙溪溪。", "三唱衛柏舟，天橫斗柄低。"]}