{"author": "何夢桂", "period": "宋", "type": "诗", "title": "蛟龍歌", "paragraphs": ["生物具角齒，每每與物抗。", "蹈阱虎以剛，觸籓羊以壯。", "世間怪物有蛟龍，三百六十蟲之長。", "神靈出噓吸，變化互來往。", "布爪層雲興，鼓鬐歘電放。", "無欲不受劉累馴，假形豈被葉公誑。", "時飛則飛潛則潛，所以隨時知得喪。", "莫道魚蝦性不靈，相依喣沫豈敢嗔。", "江濆鱣鯨久失水，聞此鼓舞咸相親。", "世無刑醢受，時非法網秦。", "然匪藉餘蔭，安能逃世人。", "亡象齒與革，亡猩血與脣。", "有身即有患，誰能無其身。", "安得此身化爲雲，隨龍上下雲無心。"]}