{"author": "何夢桂", "period": "宋", "type": "诗", "title": "誡子", "paragraphs": ["魯語誨時習，商書稱時敏。", "一字該二義，學者盍重省。", "又日新其德，成湯常自儆。", "三月不違仁，顔子獨深領。", "今日或因循，明日澡即新。", "前月或斷續，此月復即仁。", "聖賢惜分陰，於此猶兢兢。", "學者能用力，其名曰競辰。", "人有一大時，一去不復仍。", "十五入大學，明德與新民。", "二十曰弱冠，既冠責成人。", "勤怠只數年，賢愚係終身。", "過此爲失時，人不再青春。", "譬之農力穡，春耕而夏耘。", "耕耘苟失時，無復望秋成。", "父母上俱存，兄弟下無故。", "飽食無用心，白日任虛度。", "幼壯老復至，一朝忽反顧。", "對人語不了，握筆書輒誤。", "龍鱗映犬豕，面目可憎惡。", "哀哉復哀哉，追悔已遲暮。", "及此尚可圖，勉旃須早悟。"]}