{"author": "何夢桂", "period": "宋", "type": "诗", "title": "愚石歌", "paragraphs": ["大塊初分生怪石，曾與不周山作骨。", "山崩地缺天柱摧，片石耆姿轉奇崛。", "媧皇煉石補天工，化作五星成五色。", "地下爲石天上星，頑質變化生神靈。", "一朝天狼齧蝕五星隕，隕石宋野猶有光晶熒。", "何人夜負入海嶼，錯雜昆吾無覓處。", "中間塊石獨𡼭嶔，住在錦溪溪上滸。", "石潤可以硯，石文可以屏。", "贔屭或刳鼎，廉栗或劖銘。", "不然雲母與紫英，否則丹砂和空青。", "爾材於用百不適，空有千尺高稜層。", "暴流沒馬不加減，霜降石出不加增。", "火不焦，水不凝。", "刻桐扣不鳴，飲羽射不驚。", "世間至智不能化，而我安敢逃愚名。", "人聞愚惡聞智喜，君謂我愚真知己。", "築室招子願結交，更請柳溪作愚記。", "我笑己愚君更愚，世有兩愚適相值。", "江流東去夕陽西，千古相看只如此。", "當年三品不點頭，况被旁人鞭得起。"]}