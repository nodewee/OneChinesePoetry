{"author": "何夢桂", "period": "宋", "type": "诗", "title": "贈天台遇仙翁", "paragraphs": ["天台華頂飛丹霞，飛梁絕壁仙人家。", "劉郎歸去不復返，千年藥徑生蠙蛙。", "老翁家住山谷口，入山往往逢青華。", "授之長生不死藥，山頭采采札與砂。", "煉養火鼎成黄芽，日虀蔓菁飯胡麻。", "方瞳丹頰生鼎花，猶爲人世憂龍蛇。", "下遊汗漫周八遐，手持藥管青牛車。", "更資易數餘齒牙，占步禍福百不差。", "朅來訪我一舍蝸，劇談世事長吁嗟。", "我語君，君試聽，勸君不用六十四卦推天星。", "但願得君肘後之丹經，普度百萬億生靈。", "君不見安期生、李少君，一匕神樓生羽翎。", "入無間，升蒼冥。", "造物雖有數，不能囿無形。", "人人絕粒餐瓊英，免墮巔崖受苦辛。"]}