{"author": "何夢桂", "period": "宋", "type": "诗", "title": "贈徐教諭愛蘭", "paragraphs": ["朝采水中芹，莫采水中茆。", "采采不盈掬，意不在寸草。", "顧瞻爾子衿，憂思鬰中抱。", "濯江暴秋陽，豈不日杲杲。", "杲杲雖麗天，寒荄易枯槁。", "君來升文堂，鐘鼓試擊考。", "轟霆起羣蟄，沈淖頼雪澡。", "以中養不中，寬慈以爲寶。", "惟皇均降衷，三代此直道。", "迪教敦民彝，端拜謝師造。"]}