{"author": "何夢桂", "period": "宋", "type": "诗", "title": "送野塘王經歷三十韻", "paragraphs": ["世變浩無極，俯仰長吁嘻。", "人情恩與讎，相值每不期。", "邯鄲至受兵，何與魯酒醨。", "弄丸本無心，乃解兩家圍。", "懷古意未竟，傷今有餘悲。", "世無武城宰，偃室有誰歸。", "世無吳興令，牛屋奚敢辭。", "不虞涉吾地，叫囂且突隳。", "樽俎化桎梏，賓主生戎夷。", "范雎幾拉骼，蔡澤成頷頤。", "自憐還自笑，此物至奚宜。", "犁牛受鞭縶，文貍墜阱機。", "此豈物有罪，罪在角與皮。", "安之若有命，雖死無悔追。", "俄聞天際星，一夕躔次移。", "光芒照人間，是爲使者車。", "翩然下青冥，持斧衣繡衣。", "文章星斗爛，號令雷霆威。", "幕府遴高選，分遣羽檄飛。", "君來山水縣，草木生光輝。", "洗手奉三尺，不肯枉毫釐。", "登山縛虎兕，入水擒蛟螭。", "斯民久瘡痏，嫗喣以母慈。", "遂使斯道福，溥及山澤癯。", "盤水無先容，傾蓋無素知。", "南北風馬牛，何以極至斯。", "生物不言功，固匪天地私。", "寸草猶有心，那得報春暉。", "臨行持盃水，勸君重躊躇。", "爲我更持獻，端謝夾谷師。"]}