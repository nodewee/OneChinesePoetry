{"author": "何夢桂", "period": "宋", "type": "诗", "title": "慰嚴溪張君貢士", "paragraphs": ["朝日景曈曈，湛露溘已晞。", "日暮風淒淒，啼鳥失其雛。", "時邁感物化，撫事成傷悲。", "嚴溪子張子，有兒讀父書。", "年少雋且文，親顔悅以怡。", "一朝成鬼錄，登臺空望歸。", "望歸不歸來，淚盡雙目眵。", "嬴博招爾魂，忍撫游子衣。", "生子期養親，安知親哭兒。", "古傷鄧伯道，天道不可知。", "穆伯有收子，暮年良可期。"]}