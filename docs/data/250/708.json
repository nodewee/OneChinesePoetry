{"author": "何夢桂", "period": "宋", "type": "诗", "title": "和寄可庵盧教諭", "paragraphs": ["平生浪說齊諧志，杞國有天驚墮地。", "不周摧折天柱傾，咄咄古今真怪事。", "元氣不死橋運興，千古日月長懸奔。", "照見可庵一片心脾真硉兀，揮斥八極游天根。", "兩眼癡蟇不能食，坐觀蝡動自形色。", "獨吸泠風飲沆瀣，去向南溟六月息。", "不學神仙慕安期，陶潛曠達其庶幾。", "卜築前窀從與老，太行世路從顛危。", "桓魋石槨嘻未達，昭陵玉匣荒丘垤。", "東門樹檟四時青，獨對青山問明月。", "孤山梅，逋仙一去喚不回。", "三逕竹，空懷二仲人如玉。", "處士松，世無鄭老遺高風。", "何如及今收拾千岩萬壑秀，飛廉道前豐隆後。", "美人服薜带女蘿，自起傞傞舞長袖。", "得時爲鳴鳳，失時爲卧龍，且問君王乞三峰。", "百年三萬六千日，倏忽起滅天際虹。", "散髮披襟任坦率，時澆磊磈斟寒碧。", "眼高一世四海空，婢膝奴顔死人役。", "君不見烏棲曲、白紵歌，長繩不繫白日梭，時耶命耶將奈何。", "前有香山翁，後有洛陽老。", "嘉會不數逢，千載誰復道。", "蛟翁此來遊，三珠烱相照。", "憑誰畫作五老圖，著我坐隅添一笑。"]}