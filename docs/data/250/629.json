{"author": "何夢桂", "period": "宋", "type": "诗", "title": "贈唐樂天星翁", "paragraphs": ["有客傲今世，去古見是人。", "得姓遺唐譜，自號樂天民。", "毋乃香山老，重來現後身。", "問君何能解，滿口談天星。", "術高價難酬，索詩抵千金。", "我政坐詩窮，敢以窮累君。", "君謂窮不憂，詩賦樂我貧。", "不見石友死，錦帆不歛形。", "不見鄧侯餓，銅山化爲塵。", "命固受於天，誰能躍陶鈞。", "外物不可必，吾已反吾真。", "君看世上兒，疾走方紜紜。"]}