{"author": "楊公遠", "period": "宋", "type": "诗", "title": "黄山", "paragraphs": ["古今墨客兼騷客，推許黄山甲衆山。", "三十六峰層漢外，百千萬岫亂雲間。", "鍊丹帝往名長在，搗藥仙歸臼已閒。", "葉落花開人寂寂，雄鳴雌和鳥關關。", "瀑湍巖罅常飛沫，砂現崖巔未带殷。", "水畔青牛眠正穩，源頭白鹿去仍還。", "清潭易見魚翻錦，幽洞難窺豹露斑。", "著罷棋枰留嶂頂，流來桃片點溪灣。", "鸞翔弄影非無侶，鶴唳衝天豈類鷳。", "空谷伐柯樵父遠，平川喚犢牧兒頑。", "石缾傾注泉那竭，瑶草敷榮地匪慳。", "老檜絡藤纏夭矯，蒼苔蝕徑遶迴環。", "遥知衲子明空苦，應笑貪夫競觸蠻。", "斷續小橋艱跋涉，崎嶇絕磴費躋攀。", "枝頭果熟猿爭取，樹杪梢枯鵲爲刪。", "虎踞風前疑嘯吼，龍潛潭底想盤跧。", "水簾珠貫何曾捲，石室雲封底用𣡬。", "對峙容浮高聳峭，合流曹院響湲潺。", "湯泉浴起能輕骨，藥鼎餐遺可駐顔。", "勝概不窮吟不盡，一時模寫在人寰。"]}