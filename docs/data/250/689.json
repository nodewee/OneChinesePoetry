{"author": "何夢桂", "period": "宋", "type": "诗", "title": "次山房見寄韻", "paragraphs": ["懷人夜寤擗，彼美天西方。", "世變急三峽，吾道蹇兩當。", "起坐觀列緯，翕箕正煌煌。", "遊雲起碧落，反覆變白蒼。", "兩儀浩無際，萬期歸渺茫。", "感此不成寐，振衣夜未央。", "思君見梁月，忽若墮我旁。", "月明照我心，知心豈尋常。", "浩歌自起舞，宵景何蒼凉。", "墓梅萃彼鴞，葭露化爲霜。", "雞蟲兩得失，奚用論否臧。", "日月此昭質，天地吾直剛。", "願言勖本心，百世垂耿光。"]}