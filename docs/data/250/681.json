{"author": "何夢桂", "period": "宋", "type": "诗", "title": "送淳安括田省委賈都事", "paragraphs": ["白馬何方來，青絲紅錦韉。", "手持省府檄，身著從事衫。", "分麾蒞屬邑，銜命司括田。", "一見爲鸞鳳，不肯爲鷹鸇。", "視民如有疾，見客似無官。", "疲民得賈父，僻壤戴蘇天。", "群情有欲愬，百口難具宣。", "君來五閲月，熟察民顛連。", "嚴爲浙偏壘，淳在嚴萬山。", "按圖覽輿地，邑境若斗然。", "一分布阡陌，九分奠山川。", "墾畝雜沙礫，斸土見水泉。", "桑不給繭絲，農不供粥饘。", "耕鑿地力盡，租稅民用殫。", "江南享有國，錢塘餘百年。", "地偏費實浩，額外賦益繁。", "和買非正絹，茶役皆贏錢。", "民窮未忍死，上慈政令寬。", "三年輸未足，一榜逋悉蠲。", "遺黎戴白叟，尚能話興元。", "天朝大一統，地域跨八埏。", "中邦定成賦，遠氓均受廛。", "吁嗟天地仁，豈使雨露偏。", "君歸勿委蛇，禁中需牧頗。", "願言述民勞，海表同恩波。", "相彼西人好，東人爭奈何。"]}