{"author": "何夢桂", "period": "宋", "type": "诗", "title": "飯牛歌爲胡子徽作", "paragraphs": ["朝飯牛，飯牛原上草。", "夜飯牛，飯牛霜下藁。", "草香藁軟牛飽肥，黄犢跳梁犍卧噍。", "煙蓑雨笠犢鼻褌，髫齔飯牛今已老。", "有時扣角苦勞碌，人世觸蠻等雙角。", "古今名利成戰場，不似倒騎牛背樂。", "君不見齊甯戚，長夜飯牛歌白石。", "漫漫待旦骭衣單，待旦未明何嗟及。", "又不見百里奚未遇時，未遇飯牛人不知。", "平生爵祿不入心，何故要秦五羊皮。", "老翁牽牛傍流水，水不飲牛寧洗耳。", "入去山中深更深，蘆管一聲千古意。", "乾坤旦暮不曾知，那問人間榮辱事。"]}