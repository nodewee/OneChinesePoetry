{"author": "楊公遠", "period": "宋", "type": "诗", "title": "次省齋韻覓友梅索笑集不蒙見惠再借韻", "paragraphs": ["巨編藏古錦，風雅續遺音。", "雷電欲下取，辟易不敢侵。", "真趣誰領會，一如陶潛琴。", "所言正而大，詎比鄭聲淫。", "疑有造化爐，煉鐵成黄金。", "箇是絕世寶，何必問西琛。", "有時吟竹外，竹影弄清陰。", "有時歌梅邊，梅香散水沈。", "所以形之句，毋乃得之心。", "俗子敢再請，幸爾勿沈吟。"]}