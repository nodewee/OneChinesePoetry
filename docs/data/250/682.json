{"author": "何夢桂", "period": "宋", "type": "诗", "title": "感懷再和山房韻", "paragraphs": ["幽人癖好山，結屋山北方。", "於菟出繞屋，寧復劬禿當。", "岩溜晴霢霂，野燒夕燉煌。", "療饑采紫芝，不救病髮蒼。", "何人賦小山，靜聽心茫茫。", "倚歌和招隠，意長曲未央。", "夜夢衣雲錦，乘虬朝帝旁。", "鈞天聽未了，玄運不可常。", "百年少壯心，時醉歌并凉。", "層城閉青蛾，無處覓玄霜。", "亡羊兩得失，奚擇穀與臧。", "齒舌誰墮在，寧計彼軟剛。", "千古雲山高，歃泉酹嚴光。"]}