{"author": "何夢桂", "period": "宋", "type": "诗", "title": "汾陽徐祥英還家", "paragraphs": ["君不見當年原上武陵家，有人隨水覓桃花。", "桃花未落君歸去，到得重來無覓處。", "又不見石室山中一局棋，有誰採樵不知歸。", "斧柯爛盡俗緣起，歸到人間長孫子。", "君今採藥入山中，一笑相逢樽酒同。", "鳥啼花落隔人世，不知世上誰雌雄。", "令威千年化作鶴，回頭猶念舊城郭。", "城郭雖故人民非，歸去歸去遄高飛。"]}