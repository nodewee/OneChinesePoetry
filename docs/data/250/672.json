{"author": "何夢桂", "period": "宋", "type": "诗", "title": "和夾谷書隠先生寄題蛟峰石峽書院三十韻", "paragraphs": ["堪輿運玄化，萬物品彙分。", "狉狉鹿豕羣，中有五色麟。", "聖哲不出世，郊囿可能馴。", "粵從光嶽分，鴻靈咸糾紛。", "征役石漸漸，戰伐車轔轔。", "詩亡春秋作，三嘆悲聖人。", "西狩折其足，反袂那能聞。", "而况千載下，遺軼已絕塵。", "木鐸響不振，安能此身親。", "冥冥晦暮夜，高燎誰煬晨。", "縱橫紛季子，法律慘商君。", "吾道成說輻，君子歎伐輪。", "時無郢人鼻，誰運匠石斤。", "世喪道未喪，氣盛化自神。", "無道固耻穀，有道亦耻貧。", "蛟翁世耆俊，皇華重諏詢。", "次公早識面，次第以禮賓。", "廼聞抗高誼，木石將終身。", "雲間有山峽，劫火不得焚。", "石間有書室，雪迹猶未陳。", "當路風詩書，出此屋壁文。", "青青集衿風，勖爾小子勤。", "斯道未墜地，百世知所因。", "苞栩成集鴇，白茅尚包麕。", "終期人臯稷，相與帝華勳。", "中立天地極，再還風俗淳。", "願言放巢許，使得老轅申。", "吾爲混沌氏，抑爲葛天民。", "俯仰慨今古，悠悠秋復春。", "夜半舟壑移，故者誰其新。"]}