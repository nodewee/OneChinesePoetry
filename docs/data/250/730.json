{"author": "何夢桂", "period": "宋", "type": "诗", "title": "鵑啼曲", "paragraphs": ["蠶叢鱉靈兩丘土，玉壘靈關一荒莽。", "杜鵑銜哀訴千古，萬里遊魂腥血污。", "冤聲無路叫天公，吻血洒地花爲紅。", "巴江東下流無極，目斷巴山歸不得。", "此身豈是無羽翰，天梯石棧雲漫漫。", "落花冉冉江城暮，年年客夢鄉關路。", "丈夫志氣笑沐猴，安知狐死還首丘。", "沛公擊筑歌湯沐，錢王錦衣衣林木。", "寄巢生子傍他誰，衆鳥雖憐祇自悲。", "哀號力盡飛不歸，老盡遺民城郭非。"]}