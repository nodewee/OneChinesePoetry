{"author": "何夢桂", "period": "宋", "type": "诗", "title": "入夏初晴", "paragraphs": ["屏翳盜天權，豐隆據天宇。", "沴陰抗六陽，入夏苦旬雨。", "煉石無媧皇，天漏誰與補。", "羲和駕赤輪，倏覩朝旭吐。", "泥蟲起躑躅，淖羽鼓掀舞。", "倚杖擬郊行，脫屣始出戶。", "喜氣薄林巒，生意溢蘅杜。", "天公本無心，造物誰實主。", "今昔倏變化，陰晴孰吹煦。", "我欲叫蒼蒼，叩閽撾天鼓。", "蒼生在巔崖，何時脫辛苦。"]}