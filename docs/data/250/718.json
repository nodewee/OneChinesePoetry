{"author": "何夢桂", "period": "宋", "type": "诗", "title": "芸窗集畫圖", "paragraphs": ["天馬不生韓幹死，崔白翎毛落蒿里。", "虎頭妙筆夜通靈，主爵郎中羞畫史。", "楊君畫眼空四海，剩把金奩貯奇詭。", "榆關牧馬邊草秋，一騎一縱驊與騮。", "阿誰青驄嚼金勒，拔劍奔逐髯怒虬。", "提弓空捍鳴鏑盡，塵沙馬耳風颼颼。", "篔簹谷中一梢出，冷蕊相看冰雪骨。", "葵花二色空爭妍，沒骨丹青翰水墨。", "猿猱兩兩雄顧雌，獐鼠伎伎母趁兒。", "水禽並下照秋水，足踏枯荷浸蓮漪。", "人間清景能幾許，野馬戰場祇尺咫。", "芸窗一幅水沉烟，俛仰乾坤千古意。"]}