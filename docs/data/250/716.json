{"author": "何夢桂", "period": "宋", "type": "诗", "title": "希有鳥吟", "paragraphs": ["穹壤紛衆羽，固有仁不仁。", "鴞鳳雖異性，同爲陰陽根。", "惟彼希有鳥，於禽集大成。", "力可振海嶽，翂翐似無能。", "鯤鵬侈變化，比予爾何曾。", "羣鷇偃下風，舉受翼卵恩。", "萬里不足飛，千載始一鳴。", "遠之不可疏，即之不可親。", "地維缺不震，天柱拆不驚。", "安得以寵辱，而能累其身。", "世固有大物，天地間氣生。", "卑卑局耳目，夫誰識其真。", "道大固難同，安能抗世情。", "何如任毀譽，徜然忘我人。", "不諧衆人口，而諧萬世心。"]}