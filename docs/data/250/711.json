{"author": "何夢桂", "period": "宋", "type": "诗", "title": "贈星學葉冰壺", "paragraphs": ["祝融擲火驅六龍，火輪吐焰燒長空。", "彤雲掛樹凝翠歇，九根灼爛紅爐中。", "黑菟喘嘯風不起，紫蛟嗔卧潛幽宮。", "燕然山高倚絕壁，下有凌陰厚千尺。", "阿誰琢雪開瓊花，貯向玉壺寒照骨。", "層冰底下浴蠶蟲，口吐繭絲成五色。", "冰姿入火熱不焦，那識人間爍金石。", "蒼生病暍死道途，左擁右扇喚不甦。", "願化冰蠶作冰繭，上天下地成冰壺。"]}