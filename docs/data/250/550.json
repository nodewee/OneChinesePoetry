{"author": "蔡郁", "period": "宋", "type": "诗", "title": "奉寄文丞相", "paragraphs": ["嗟哉此綱常，一朝已散失。", "臣豈無賢良，君豈有慚德。", "君臣義未明，大道致閉塞。", "誰實篤忠貞，矢志不可屈。", "先生真英豪，提戈呼叱咤。", "一心收桑榆，戎行瞻黼黻。", "間關五嶺南，誓師存百粵。", "有仍田一成，足以張征伐。", "南陽戴真人，足以興漢室。", "天道豈無知，爲此冠裳惻。", "昨聞戰城南，王師奮鈇鉞。", "萬馬似群羊，鬭敗鼓聲竭。", "百年養士恩，報之在朝夕。", "多慚遲暮身，涕淚望鄉國。"]}