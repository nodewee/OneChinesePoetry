{"author": "何夢桂", "period": "宋", "type": "诗", "title": "贈方雲卿地理", "paragraphs": ["金仙頂門一隻眼，五眼通神識無限。", "雲卿留得眼一隻，眼力最高人不識。", "眼裏青囊一卷經，照破山川無遁形。", "口談禍福句句驗，人謂先生真鬼靈。", "自言好眼與人別，當年點得白龜睛上血。", "龜存雙眼我雙眼，兩眼精明光電掣。", "有時採珠撼龍宮，有時捋鬚探虎穴。", "獨眼獨眼真地仙，一角靈犀妙莫傳。", "誰知一眼二眼化千眼，笑殺時師空眼穿。"]}