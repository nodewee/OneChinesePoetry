{"author": "張鎡", "period": "宋", "type": "诗", "title": "撤移舊居小假山過桂隠", "paragraphs": ["頃年疊石規制陿，大類堆沙戲成塔。", "一株蟠桂兩穉松，便愛清陰蔓藤匝。", "階前指作嵩華樣，引賓紀詠紛酬答。", "遷巢城北倏兩期，慣有真山坐延納。", "人生最怕眼見廣，到處卑凡意難合。", "每還舊舍覺荒陋，草樹雖添漫稠雜。", "林塘移植勢定增，未成已想風煙颯。", "朝晴夕晦各異狀，倚杖閒看更鋪榻。", "園中勝賞亦甚富，此獨宜茶兼酒榼。", "載來非敢傚奇章，甲乙題朱旋塗蠟。"]}