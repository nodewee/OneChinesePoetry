{"author": "張鎡", "period": "宋", "type": "诗", "title": "種菊", "paragraphs": ["今年植菊良寡謀，叢萎滿望如田疇。", "黄深白淺欠旌別，未表勁浄專高秋。", "初移風雨連朝惡，纔到暄晴驟開却。", "鋪氈未暇坐觀嬉，携筇粗放行吟樂。", "遊蜂冶蝶撥不開，粉趐雲動鳴輕雷。", "霜前姿性本介潔，肯受浼辱寧摧頹。", "道人猶揀鮮鮮蕊，銅缾換浸重添水。", "一聲清磬曉窗深，香邊坐斷三千偈。", "歌緣酒分從束輕，正色已定十種名。", "來年自種先獻佛，不應直爲杯中物。"]}