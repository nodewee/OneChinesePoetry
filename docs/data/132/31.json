{"author": "李若水", "period": "宋", "type": "诗", "title": "夜坐瓶忽成韻作詩記之", "paragraphs": ["虛堂夜坐燈微明，家無婢子誰學笙。", "徐而得之笑絕倒，數杴爐火圍短罌。", "君勢炎炎方得計，緣底不平爲此鳴。", "詩人耳冷教坊樂，蟲歌蛙吹聊娛情。", "天公有意慰酸冷，勺水便成鸞鳳聲。", "抽牽狂緒挽不斷，呼兒漉酒飛銀觥。", "須臾火盡竟何有，枕書酣卧衰顔頳。", "尚疑魂夢带餘想，齁齁鼻息旁人驚。"]}