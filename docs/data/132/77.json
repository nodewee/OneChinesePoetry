{"author": "張鎡", "period": "宋", "type": "诗", "title": "同魏茂先潘茂洪泛湖終日", "paragraphs": ["天將奇觀留東南，波織翡翠山堆藍。", "仙廬佛剎互入望，漁篷游舫遥相銜。", "清愁閉戶孤晴色，試逐薰風領佳客。", "平生行處後杯盤，枯淡自甘先筆墨。", "放船何處芙蓉開，綠幢翠葆從天來。", "凌波生塵想遺珮，撫檻徙倚心悠哉。", "秦關將種身九尺，鬚繞茶烟閒虎戟。", "潘君高隠百不知，酒酣慷慨乾坤窄。", "空濛暮氣收斜陽，柳色轉岸參差香。", "南漪杜鵑易檜海，公子愛客邀舉觴。", "畢逋棲烏噭城上，登車攬轡歸相望。", "乘閒結伴須數來，與往不煩拘定向。"]}