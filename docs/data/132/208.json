{"author": "張鎡", "period": "宋", "type": "诗", "title": "巾車", "paragraphs": ["聽說小巾車，形模似竹輿。", "雙輪氈裹去，三壁帽開舒。", "僮矮行携硯，鬟嬌坐奉書。", "岢峩回徑處，轣{車录}度橋初。", "鶴引青莎軟，鶑看翠柳疎。", "袖爐香正噴，背榼酒多儲。", "過愛凉軒敞，停因燕館虛。", "直須教畫看，全似出塵居。", "緩駕終調鹿，忙牽莫命馿。", "只緣心蕩蕩，自到境如如。", "剩有真堪寫，時無憤可攄。", "尚慙銷粟帛，何事免繰鋤。", "命駟邀朋客，籠鵝謝里閭。", "屏星前日夢，不枉賦歸歟。"]}