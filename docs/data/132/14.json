{"author": "李若水", "period": "宋", "type": "诗", "title": "次顔博士遊紫羅洞五首  其四", "paragraphs": ["自憐無骨可封侯，漫來學省陪英遊。", "逸興未忘河朔飲，羈蹤已分周南留。", "久負雲山竟緣底，百指饑寒良坐此。", "鬢毛蒼蒼已難揀，何時却到雲山裏。", "休問歸囊金有無，采芝酌水延朝晡。", "未要學仙跨威鳳，况肯作詩嘲訓狐。", "藜杖芒鞋樂復樂，老藤懸花當羅幕。", "月明須上最高峯，橫竹一聲秋萬壑。"]}