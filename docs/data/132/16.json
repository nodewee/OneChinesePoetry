{"author": "李若水", "period": "宋", "type": "诗", "title": "謝人惠魚兔蟹", "paragraphs": ["昔時藜莧田隴頭，近時虀鹽學舍裏。", "腹不成癭腸有雷，何郎萬錢其敢企。", "當年守株披褐衣，亦嘗臨淵羨赬尾。", "餘力種黍延霜螯，計拙謀粗何足紀。", "罷官三月突無煙，兩親白頭欠甘旨。", "此身分爲饑所驅，旋秣羸驂訴知己。", "蓬萊高人愛詩客，邀坐綠齋嘗玉蟻。", "敢嫌寸祿消息遲，數品珍羞供一喜。", "秦丞相追上蔡遊，張步兵對秋風起。", "盜鄰吏部手持杯，三子風流未當鄙。", "還家掃甑洗刀砧，大飫老饕沾婢使。", "邇來送米鄰無僧，長是覆羹窮有鬼。", "區區一飽豈易得，何時檳榔澡吾耻。", "君不見魯公從人乞鹿脯，留得銀鉤照千祀。", "猶勝金馬避世人，九尺長身饑欲死。"]}