{"author": "張鎡", "period": "宋", "type": "诗", "title": "戲贈楊伯時", "paragraphs": ["楊侯相逢復見寒梅開，鬢色不带濃霜來。", "君居山縣適近我先壟，夜半應望靈氣勃鬰纏崔嵬。", "去年竹寺傾樽罍，官來急救老眼饑。", "西樞相公喜人物，搜材剔抉英雄窟。", "蒼松腴硬久陰崖，此亦鶡冠寧肯忽。", "近聞一飯蒙異恩，快劄好闕休馳奔，我詩安得達相門。", "春風後日自東起，太歲無緣只桃李。"]}