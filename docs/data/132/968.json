{"author": "張鎡", "period": "宋", "type": "诗", "title": "大滌洞留題", "paragraphs": ["我生百無能，唯工說山水。", "洞霄天一柱，真仙昔居止。", "蒼崖入九鎖，修澗清徹底。", "層林仰首看，冷霧隨步起。", "饒君俗到骨，至此換却髓。", "一亭巧當門，乃是壓澗尾。", "便教寶玉做，思之未爲侈。", "道人喜客來，先引玩清泚。", "源頭放泉出，猛噴深壑裏。", "頃刻百萬丈，寧論尺與咫。", "冰濤卷雷鼓，滂湃力未已。", "天然句滿眼，潤色謝東里。", "擬議及思惟，望風當披靡。", "回觀翠蛟語，舞字最不死。", "兩詩故自妙，似覺泉在凡。", "正須吾三人，作意共整理。", "要令石點頭，滔滔那解此。"]}