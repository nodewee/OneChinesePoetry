{"author": "李若水", "period": "宋", "type": "诗", "title": "徐太宰生日", "paragraphs": ["潭潭相府開日邊，瑞光錯落勝非煙。", "珊鞭皂帽千騎聯，袖中各有崧高篇。", "惟公妙年少比肩，筆底詞藻爭春妍。", "千佛經上名高懸，層霄未許孤鴻鶱。", "牛刀稍奏驚九天，召對紫殿席爲前。", "舌本治道如湧泉，重瞳屢矚眷予偏。", "駸駸臺省難淹延，徑躋政府持論堅。", "彼姦不容外蕃宣，寺人炎炎國柄專。", "力嘗抗之甘下遷，吾道不行乃命邅。", "豈能俯首學阿諞，青雲斜飛二十年。", "皇家累聖寶籙傳，太平推在商周先。", "金人穹帳鄰幽燕，覘我弛備紛振鞭。", "長驅近甸羅戈鋋，赤子枕藉吁可憐。", "肉食者鄙議拘攣，金帛寶玩平山巔。", "併割三鎮充垂涎，縣官聰明新位乾。", "搜舉真相窮八埏，公鎮北門惠化沿。", "左右國人皆曰賢，賜環歸來胡不遄。", "父老泣把衣裙牽，白麻疏詔光台躔。", "挈提宇宙歸陶甄，西北兩路尚控弦。", "雖有盟好數棄捐，民貧到骨瘼未痊。", "宿弊如毛費除蠲，仁祖良規人所便。", "熙豐法誤今判然，斡旋鴻鈞須至權。", "規規小手徒自纏，昔欲裕民反招愆。", "茲其時矣盍勉旃，無使治行專潁川。", "上天有意扶危顛，俾公之壽自綿綿，不須辟穀學神仙。"]}