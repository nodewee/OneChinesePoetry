{"author": "李若水", "period": "宋", "type": "诗", "title": "次顔博士遊紫羅洞五首  其三", "paragraphs": ["休著青衫謁五侯，徑覓拄杖山中遊。", "故山別來鬢毛禿，一飽累人成久留。", "碧嶂巉巉雲影底，儻得破茅甘老此。", "孤猿野鶴舊時聲，却到主人清夢裏。", "囊中試檢一錢無，但吟秀句忘朝晡。", "子夜沈沈甕無蟻，秋風策策裘非狐。", "得遂清閑貧亦樂，矯首飛鴻度天幕。", "隔溪應復有幽人，踏月相從嘯林壑。"]}