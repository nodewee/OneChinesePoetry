{"author": "張鎡", "period": "宋", "type": "诗", "title": "對雪", "paragraphs": ["漫記今年雪，先慳半月晴。", "乍飄偏有熊，猛下却無聲。", "水繞長春圃，人居不夜城。", "弄寒羣犬戲，驚曉獨鷄鳴。", "橋凍泥添滑，窗虛紙借明。", "冷妨梅早慧，高妬柳輕生。", "瀹茗嘗深鼎，臨書厭短檠。", "鵝邊鷳失素，鷗混鷺爭盟。", "日壑銀烹出，龍沙粉築成。", "歌鹽唐按譜，聚米漢談兵。", "曳履需公詔，吞氈感使旌。", "初平羊變石，白起甲填坑。", "賈舶停珠浦，朝驂萃玉京。", "駝銅誇北錄，馬瑞遇東瀛。", "雲凝情俱淡，風旋力驟獰。", "藕邊侵緯宿，酥畔比螺蟶。", "敞坐詩牋接，歡筵舞袖迎。", "緣甍方盼轉，入幌忽縈盈。", "煙滿空翔鶴，潮翻海縱鯨。", "藍田難愛寶，月窟助蜚英。", "甕罩杯誰覆，盆冰鏡不傾。", "瑶隨王粲珮，璣綴李彪纓。", "豹舄宜分色，麻衣浪擬清。", "齊腰休更舉，巴曲試煩賡。"]}