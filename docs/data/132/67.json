{"author": "張鎡", "period": "宋", "type": "诗", "title": "登城歌", "paragraphs": ["二月二十八，花開滿林鶑恰恰。", "春光誰遣插翅飛，雪色情知添鬢髮。", "暄風隨我登古城，遠樹如簇山如縈。", "一川渺瀰青鏡平，雲翳不定天疑行。", "去船住船縱復橫，日輝迸射光晶晶。", "逆聽萬古蒼蠅聲，眼穿故國喚不應。", "鼎湖龍升朝帝廷，還領舊物蘇函靈。", "維先忠烈爲列星，侍堯受命行專征。", "今上移軍復四京，實遵天時協羣情。", "不戰自可屈人兵，版圖悉更郡縣名。", "蛇荒鳥夷頒朔正，禮樂制度重修明。", "漏泉沛澤江海傾，小臣筆力鴻毛輕。", "願書詔命奔驛程，滌洗罪眚哀孤惸。", "霜露所墜皆驩盈，此意一笑從誰評。", "舊遊安期丹想成，未須遣鶴來相迎。", "我方居園學長生，後五百歲歸蓬瀛。"]}