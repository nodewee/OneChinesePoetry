{"author": "張鎡", "period": "宋", "type": "诗", "title": "宿吳江縣", "paragraphs": ["既望月輪遲未上，更深闊港喧輕浪。", "舟人慣夜自牽撐，却嫌炬火光摇晃。", "長橋千柱過頃刻，良久陰輝弄雲黑。", "漁家裹鮓縛蟹來，波繫松鱸取艱得。", "堤平步散情初適，此去垂虹纔咫尺。", "登輿風力透衣綿，俯檻波聲卷沙磧。", "商船魚貫昏煙隔，天水難分但空碧。", "三賢遠矣英爽存，來往頻年定相識。", "興亡慨嘆終何益，愚智俱爲百年客。", "劃然長嘯起蛟龍，共向吟牋飛霹靂。"]}