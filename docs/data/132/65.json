{"author": "張鎡", "period": "宋", "type": "诗", "title": "七月望煙波觀對月", "paragraphs": ["我生好奇難比論，流水古木期終身。", "卜居城隅易得趣，窗戶日與青山親。", "出門陂湖舊湮涸，連歲乃爾成奫淪。", "結亭據要雖屢賞，物景尚厭非清真。", "商飈入序才兩夕，猛雨盡洗炎歊塵。", "今晨已復暑不奈，揮汗幾欲捐衣巾。", "晚風引履到雲鏡，蕭爽意象生無垠。", "須臾從地出偉觀，光潔萬丈推冰輪。", "波明上下互發越，彌望但怪鎔黄銀。", "烟蘆窣颯雜蟲響，漁艇隠約收絲緡。", "人生何用計俗眼，强起口笑勝眉顰。", "急傾巨醆叫李白，今古不問交精神。", "相隨擬造廣寒闕，共醉更住三千春。"]}