{"author": "張鎡", "period": "宋", "type": "诗", "title": "釣臺", "paragraphs": ["絳衣騎日扶桑上，三精九縣開靈貺。", "趙梁雍代跡俱空，馮吳寇鄧勳相望。", "客星何處潛光芒，雙臺疊巘摩穹蒼。", "釣絲千丈捲烟雨，誰瞰一碧玻璃江。", "羊裘坐穩無心動，蒲輪纁幣知何用。", "故人聊爲小周旋，君房謬欲相推送。", "寥寥歲月今幾秋，山寒松吹多颼飀。", "春來日暖花氣發，極浦浪轉魚龍遊。", "先生有臺人共高，虛庭忍見生蓬蒿。", "斷碑敗壁蠹荒蘚，灌木野鳥捐枯巢。", "一朝鐘梵交雲際，簷楹改觀輝杉桂。", "非關好事取時名，此中恥但稱能吏。", "却經祠下羅清樽，試歌此詩當招魂。", "先生出兮佩蘭蓀，明璣耀旂駕瑶璠，黄麟道前翠虯奔。", "先生去兮山雲屯，玉妃金童從繽紛。", "吹簫鼓瑟聲冥冥，目斷暮靄棲遥林。"]}