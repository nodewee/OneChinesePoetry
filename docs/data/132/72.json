{"author": "張鎡", "period": "宋", "type": "诗", "title": "山堂紀實", "paragraphs": ["莓苔牆下斑斕長，烟霏谷口依稀上。", "晨輝逕奔鳥聲來，夕影屢逢蟾魄晁。", "杖拖瘦路鳴敲鏗，天台廬阜著脚行。", "中林穩置盤陀石，並坐不與孤雲爭。", "疎紅疊翠如先有，霜藤蔓緣驚蛇走。", "枝枝葉葉巧相攙，歲寒俱是論心友。", "菴前臺上晴最嘉，數杯薄酒聊隨茶。", "客來勸主主勸客，醉倒冠履從欹斜。", "且道如今誇甚處，見成不是虛排句。", "堂前新展假山詩，約齋老子堂中住。"]}