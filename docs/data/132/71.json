{"author": "張鎡", "period": "宋", "type": "诗", "title": "宿吳江華嚴院", "paragraphs": ["宿雲蔽空溪溟濛，我船曉繫紅蓼叢。", "宿雨滑道樹瀝漉，我車早轉青泥衝。", "破程約涉一舍外，遠目未快千山供。", "岸傍小店換馬去，氈裘障冷披蒙茸。", "須臾巾蓋不容展，莽莽暗霧逢逢風。", "偕行客輿屢掀簸，適值官騎來憧憧。", "刀弓負带競硉矹，驙駟𩧄驖騅騟驄。", "爭前迭進步殊窘，迫暮始望橋垂虹。", "石塘百丈捍駭浪，間有灘磧紛魚筒。", "鴉羣黑白混鷗起，帆影亂點遥波中。", "筆床茶竈住此地，得句未必慙龜蒙。", "浮圖屋老且投宿，解擔正聽黄昏鐘。", "紗籠炙燈照佛古，展席布榻便吾慵。", "酒邊紙盡莫翻寫，睡覺紅日生於東。"]}