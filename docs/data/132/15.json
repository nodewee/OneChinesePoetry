{"author": "李若水", "period": "宋", "type": "诗", "title": "次顔博士遊紫羅洞五首  其五", "paragraphs": ["金印如斗封王侯，何如爛漫江南遊。", "山能不老閱今古，雲自無心忘去留。", "我似孤松蟠澗底，斤斧之餘流落此。", "輕便却羨無根蓬，隨風直上青霄裏。", "壺中變態何所無，色色略同朝與晡。", "千里飛蠅政緣驥，百獸畏虎元非狐。", "置是休論且行樂，明月張燈天展幕。", "更持北斗𣂏酒泉，澆我胸中萬邱壑。"]}