{"author": "程卓", "period": "宋", "type": "诗", "title": "遊金焦二山", "paragraphs": ["揚子長江天際來，中流有山何壯哉。", "深根盤礴千萬丈，寸土不受雙崔嵬。", "金山屹據上流險，四面佛屋相環回。", "來帆去槳別艫舳，住僧過客煩追陪。", "排空傑閣揖滄海，海山亂點浮纖埃。", "龍潭別聳石峰巧，時立野鶴慵毰毸。", "堂頭回首指遺像，坡公印老留青煤。", "其人已去詩尚在，唱酬風月相徘徊。", "再三瞻敬下山去，縹緲又入雲濤堆。", "焦山一望祇十里，舟師駕櫓如奔雷。", "行行滉蕩呼吸頃，繫纜犖确登山隈。", "山中僧少竹木古，瘦根迸石穿莓苔。", "幽姿野態隨步出，勝處往往多樓臺。", "洪崖路轉尋瘞鶴，幾年浪打風雨摧。", "遺銘破碎石剝落，摩挲細讀心眸開。", "同行韵遠興未盡，飛仙亭上傾樽罍。", "酒酣我爲發奇絕，底須方外求蓬萊。"]}