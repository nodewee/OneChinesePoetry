{"author": "李若水", "period": "宋", "type": "诗", "title": "次顔博士遊紫羅洞五首  其二", "paragraphs": ["長藤呵路多公侯，我輩不應來宦遊。", "平生流涎向雲水，此心已往形獨留。", "黄沙霏霏烏帽底，三載長安飽嘗此。", "何如閑把一莖絲，坐釣澄江月明裏。", "採芝仙人今豈無，踏遍山腰日已晡。", "白雲可衣蘭可佩，禦寒不必思豐狐。", "人生此段差可樂，風御徑須遊六幕。", "夜深何處鳳簫聲，留得餘音傳萬壑。"]}