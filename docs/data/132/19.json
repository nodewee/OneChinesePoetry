{"author": "李若水", "period": "宋", "type": "诗", "title": "竹宮長句", "paragraphs": ["斷雲托月天南東，夢魂初下蓬萊峯。", "繞街敲金戒天曉，烏帽遡凉奔竹宮。", "神明之囿嚴且邃，踵門已覺塵凡空。", "溫溫妙友隔窗語，徐徐好日當庭紅。", "案頭書帙萬卷富，門外簾影三秋風。", "東家所慎蓋先此，小人曷敢不精衷。", "緋衣贊者趣行事，升降拜起莊微躬。", "丁東環佩衆泉咽，熒煌星斗千炬烘。", "瘦羊端笑古人細，肥馬暫逐兒曹雄。", "指日欃槍落天外，告廟還看禮更豐。"]}