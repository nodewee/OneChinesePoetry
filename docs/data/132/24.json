{"author": "李若水", "period": "宋", "type": "诗", "title": "贈陳承務", "paragraphs": ["白馬津北千里疆，郡縣交錯旗布方。", "廣平僻峙黄流旁，蓄兵萬指紅滿倉。", "守將恃才政弗臧，公掊私取貪如狼。", "扼兵之喉奪其糧，掊克帑藏資晏荒。", "羣兇叫呶計則狂，敢以寸草驕太陽。", "遂擁鷙猛爲主張，遂嚴統押分隊行。", "遂排武庫擇刃鋩，絳巾繡裳馬龍驤。", "縻執守將如驅羊，面疏隱惡衆踣傷。", "傳呼戒關戍城隍，枚計豪戶恣劫攘。", "金珠之餘重弗將，老稚踐蹂紛驚惶。", "潛掛巨索投壕牆，小斯流血大仆僵。", "或坐暗室遮屏床，或走曲巷雜病尪。", "九重聞之駭非常，急詔將士趨衡漳。", "鯨奔虎吼未就韁，擇肉而食誰敢當。", "陳侯半世耽文章，再隨計吏觀國光。", "才則有餘命不償，時吐憤氣干穹蒼。", "古人一言靖猾强，牋簡萬世名飛揚。", "誰能幽窗勘鉛黄，俯與羣蟻爭毫芒。", "乃袖空手赴賊場，吾有寸舌充劍槍。", "剖析禍福聲琅琅，儻昏不從死亦昌。", "輦錢五萬倡厥鄉，少頃倚疊平山岡。", "徽長鉤大餌鮮香，彼其喁喁果爭嘗。", "戢牙伏爪威弭藏，再拜稱謝君策良。", "徑取渠帥衆共戕，氛霾卷剝清風颺。", "萬室相賀歡聲長，微斯人兮吾俱亡。", "姓名朝夕奏未央，帝曰太守乏惠康。", "幾使赤子罹禍殃，予嘉汝節敵秋霜。", "錫之京秩厲勤王，圖厥後效吾所望。", "忠義之風久微茫，君今與古爭煌煌。", "我作此詩備遺忘，會有史筆流芬芳。"]}