{"author": "李若水", "period": "宋", "type": "诗", "title": "次顔博士遊紫羅洞五首  其一", "paragraphs": ["愛君秀句輕封侯，恨不捧杖從君遊。", "高人豈合世間著，紫羅洞邊能少留。", "我今癡坐數椽底，飽閱炎凉祇如此。", "何當一葉弄雲濤，鷗鳥請盟波影裏。", "顔郎才思天下無，亦與我輩同朝晡。", "故鄉蕭疏不堪說，秋風落日號羣狐。", "百年駸駸行且樂，不必華堂圍繡幕。", "爛醉出門霜月孤，荷鍤休隨任填壑。"]}