{"author": "張鎡", "period": "宋", "type": "诗", "title": "張戶部惠山楊梅", "paragraphs": ["嘗聞魏伯陽，鑄丹會稽山。", "功成試其徒，未欲汎與餐。", "紿言丹入口，命盡不可還。", "一人篤信道，快餌肯作難。", "翁復起諸死，携手升雲鸞。", "臨行作奇戲，留使後世看。", "聊將一粒變萬顆，擲向青林化珍果。", "彷彿芙蓉箭鏃形，澀如鶴頂紅如火。", "只隨翁字姑號陽，姓楊乃是訛偏旁。", "迄今年深少人識，地嫗山君應記得。", "木生曲直味宜酸，此獨甘香勝蜜團。", "吾宗望郎忽馳送，色映筠籃光欲動。", "想因見此列宿躔，曾遣冰壺纖指弄。", "我方水際呼清風，葛巾高掛千丈松。", "爲公摘荷盛薦酒，此樂城中那更有。"]}