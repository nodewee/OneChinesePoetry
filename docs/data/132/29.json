{"author": "李若水", "period": "宋", "type": "诗", "title": "謝劉德謙惠疊翠峰詩", "paragraphs": ["我聞劉綱古仙子，此郎無乃渠耳孫。", "平生邱壑有真趣，脫口誤與兒輩論。", "杖藜乘興繞山腹，撥碎松影尋雲根。", "一拳疏翠萬巒足，見之驚喜雙頰溫。", "挈來珍護等完璧，浸以清泚供金盆。", "窗前細看坐忘食，冷碧尚带煙嵐痕。", "斗量明珠問君買，刮我十年塵眼昏。", "莫學衛公作癡計，苛戒直欲傳後昆。", "高懷脫落萬事細，一笑付余無吝言。", "手捫心玩挽歸興，夜來清夢驚哀猿。"]}