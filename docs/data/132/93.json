{"author": "張鎡", "period": "宋", "type": "诗", "title": "病起見缾中蠟梅偶書", "paragraphs": ["南湖地勝無凡木，只說寒梅誇不足。", "四般風韻兩般高，黄如蜂蠟白如玉。", "餘品緗紅亦總嘉，早開最喜黄白花。", "去年樹下看不厭，吟興被壓空長嗟。", "今冬一病恰半月，未暇尋梅踏殘雪。", "數枝蠟蕊忽先來，吹香大慰經年別。", "道人不作羣兒癡，三嗅喚醒勝良醫。", "黄絹幼婦語難辨，一默自有無窮詩。", "此機亦似維摩老，何曾真難文殊倒。", "從茲不病是談禪，命花却爲金色仙。"]}