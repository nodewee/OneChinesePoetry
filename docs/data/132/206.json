{"author": "張鎡", "period": "宋", "type": "诗", "title": "皇太子生辰詩", "paragraphs": ["慶協丁年應，祥開甲觀雄。", "九霞光絢爛，重日彩曈矓。", "根本千齡固，元良萬口同。", "文孫覿堯法，聖子奉虞聰。", "視膳長遵度，怡顔但飭躬。", "形容歌玉粹，瞻仰見淵沖。", "象輅陳儀肅，鸞旌定制崇。", "承祧雖位震，寶儉只扉銅。", "典學勤無斁，談經異必攻。", "性天元啟闢，講席更磨礱。", "以貴釐京兆，維禋禮昊穹。", "理繁情畢見，陪祝敬彌隆。", "善政邦人洽，純誠帝賚通。", "澄源基廣大，主鬯福延洪。", "綺甪從遊盛，應劉藻思工。", "德尊謀不用，唱古和無功。", "八法誰云易，前朝論亦公。", "規模傳聖上，意韻出胸中。", "草軸方翔鳳，真題復起鴻。", "聯翩來殿戟，焜燿到門蓬。", "雨足湖山秀，秋成黍稷豐。", "菊香金錯豔，橙嫩玉垂叢。", "五學懽聲合，三宮喜氣充。", "駢蕃恩莫紀，洋溢譽無窮。", "得數多椿柏，齊年指華嵩。", "前星高拱北，少海正儲東。", "拜手羣僚集，裁詩瑞錦蒙。", "何嘗慚魯頌，自是邁豳風。", "拊迹希隨驥，馳心屬夢熊。", "三熏申善禱，小伎媿鳴蟲。"]}