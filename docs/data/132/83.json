{"author": "張鎡", "period": "宋", "type": "诗", "title": "次叔祖閣學暑中過清寒堂韻", "paragraphs": ["人材掄選何時停，高者棟負卑薪蒸。", "我家忠烈定社稷，任大豈但懲與膺。", "不毛夏渡瀘濰水，裂面夜踏滹沱冰。", "强敵坐致九頓首，和議姑隨三折肱。", "至今耆舊話曩昔，白髮相對搔鬅鬙。", "堂堂傳業翁克紹，中宸委寄恩重仍。", "禁林延閣望隆積，邊瑣輔鎮才優勝。", "知閒未數持燭照，神專端與承蜩凝。", "會堂風雲趣健步，人則父子功儕朋。", "從容中的仰文翰，仁者如射弓須弸。", "爲山簷外六月冷，興到不忍無詩登。", "袖歸鎡得正法眼，此事肯許參禪僧。"]}