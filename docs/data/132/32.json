{"author": "李若水", "period": "宋", "type": "诗", "title": "捕盜偶成", "paragraphs": ["去年宋江起山東，白晝橫戈犯城郭。", "殺人紛紛翦草如，九重聞之慘不樂。", "大書黄紙飛敕來，三十六人同拜爵。", "獰卒肥驂意氣驕，士女駢觀猶駭愕。", "今年楊江起河北，戰陣規繩視前作。", "嗷嗷赤子陰有言，又願官家早招却。", "我聞官職要與賢，輒啗此曹無乃錯。", "招降况亦非上策，政誘潛兇嗣爲虐。", "不如下詔省科繇，彼自歸來守條約。", "小臣無路捫高天，安得狂詞裨廟略。"]}