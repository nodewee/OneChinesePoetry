{"author": "張鎡", "period": "宋", "type": "诗", "title": "夜宿龍井廣福寺分韻得來字", "paragraphs": ["陽烏翅焦雲崔嵬，避熱馬轉南山隈。", "邊湖興熟厭頻往，幽討林落穿莓苔。", "澗聲引步陟層嶺，亭矗路側雙扉開。", "泓泉湛碧透坤軸，合有龍卧專風雷。", "撫欄立瞰眩奇閟，潄挹未敢持深盃。", "瘦筇趨寺更幽寂，苴補不到簷楹摧。", "老僧肅揖選凉坐，借床過夜容裴回。", "神靈變異亦喜客，跂脈現狀潛鱗鰓。", "從容瞻敬忽無靚，應憫墮世餘氛埃。", "堂中遺像成三老，英爽長在遊天垓。", "認題掃壁說前輩，今昔玩視俱悠哉。", "出門因愛月正午，桂子秋到須重來。"]}