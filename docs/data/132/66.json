{"author": "張鎡", "period": "宋", "type": "诗", "title": "題寒綠軒", "paragraphs": ["甫里先生窮到老，剩有詩文記林草。", "杞苗菊葉果何佳，自喜春風顔色好。", "現菴主人同吾張，故家文獻出大梁。", "相過肯對桂隠榻，握手書社傾肝腸。", "頃年客處東瀕海，灌畦不仰園官菜。", "小窗寒綠獨專名，實與天隨同所愛。", "所愛既同人亦同，豈較早晏時遭逢。", "極知趣尚寓小物，過眼斥鷃高飛鴻。", "閒關館舍人稀到，簷前席地聊從好。", "維杞與菊復移栽，擷可烹茶羹可芼。", "曉煙夕露清無邊，盡掃萬古紅紫緣。", "對之飲水骨亦仙，屠沽兒家休擊鮮。"]}