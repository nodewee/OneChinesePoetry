{"author": "李若水", "period": "宋", "type": "诗", "title": "開德天王臺詩", "paragraphs": ["還家十日坐井底，北風吹我上高臺。", "亭亭寒日光彩薄，幕空雲影低徘徊。", "半折老木卧崖腹，銜枯野鵲時到來。", "沙飛客眼展不盡，雉樓向我爭崔嵬。", "故人天涯雲水隔，童背酒壺聊自開。", "胸中疊砢澆不下，旁人已嘲紅滿腮。", "西湖百步水作界，北城萬瓦煙成堆。", "十年黄土涴雙足，把筇今日踏霜苔。", "登高能賦我輩事，莫惜淡墨留牆隈。", "後日重來拂石坐，山陰陳迹空自哀。"]}