{"author": "張鎡", "period": "宋", "type": "诗", "title": "贈道士張易", "paragraphs": ["道人生長清淮西，地荒戰血孤鬼啼。", "飽知濁世一朝菌，擺落羈馽全天倪。", "穿霞踏月半區宇，山水名勝隨攀躋。", "我來欣逢大條左，握手便許論刀圭。", "蕊珠七言素探討，敷析秘奧開羣迷。", "綿綿玄牝斡兩曜，夜半虛室騰虹霓。", "同居蜀客話清簡，物理返笑莊生齊。", "坳堂燭暗坐頃刻，石頭路浄緣高低。", "傾壺隨意薦巖果，不假沆瀣求交梨。", "他年相就養靈液，肯復自棄淪塵泥。", "蓬洲閬苑恣遊宴，有句更繼肩吾題。"]}