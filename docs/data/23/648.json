{"author": "韓琦", "period": "宋", "type": "诗", "title": "開泉", "paragraphs": ["先塋東北隅，有泉渤而出。", "奔跳若爨鼎，萬眼沸不一。", "始雖稍泓登，漸乃肆沕潏。", "吾嘗展祀餘，愛玩必終日。", "爰從大旱來，數歲竭如窒。", "傷哉利澤源，頓爾藏於密。", "吾今具畚鍤，試欲疏潛屈。", "開無數尺間，舊脈俄騰溢。", "涓涓力尚微，勢已舒沈鬰。", "我願天道常，不使五行失。", "均調四氣和，寒燠皆從律。", "宣其潤下功，復得霑羣物。"]}