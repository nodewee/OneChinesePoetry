{"author": "張方平", "period": "宋", "type": "诗", "title": "耳鳴", "paragraphs": ["一陽初獨嘯，兩耳遂雙鳴。", "寒谷疎鐘遠，霜空眾籟清。", "千鈴行險倦，萬鼓戰酣聲。", "瀑落山頭峻，濤翻海面平。", "風檣開大浪，曉角動嚴城。", "隴首悲凉意，蘇門曠逸情。", "鳳簫雲外過，龍笛月中橫。", "細轉繅車急，微遥扤櫓輕。", "衰殘傷老態，馳徇厭時榮。", "處世希蒙叟，觀身愧浄名。", "神明思內守，豪蕩悔平生。", "素問方家本，巢源導引精。", "早年曾有客，奇術可還嬰。", "何日開金鼎，靈丹見八瓊。"]}