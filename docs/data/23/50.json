{"author": "沈佺期", "period": "唐", "type": "诗", "title": "同工部李侍郎適訪司馬子微", "paragraphs": ["紫微降天仙，丹地投雲藻。", "上言華頂事，中問長生道。", "華頂居最高，大壑朝陽早。", "長生術何妙，童顏後天老。", "清晨朝鳳京，靜夜思鴻寶。", "憑崖飲蕙氣，過澗摘靈草。", "人非冢已荒，海變田應燥。", "昔嘗遊此郡，三霜弄溟島。", "緒言霞上開，機事塵外掃。", "頃來迫世務，清曠未云保。", "崎嶇待漏恩，怵惕司言造。", "軒皇重齋拜，漢武愛祈禱。", "順風懷崆峒，承露在豐鎬。", "泠然魏輕馭，復得散幽抱。", "柱下留伯陽，儲闈登四皓。"]}