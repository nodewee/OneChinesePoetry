{"author": "蘇舜欽", "period": "宋", "type": "诗", "title": "郡侯訪予于滄浪亭因而高會翌日以一章謝之", "paragraphs": ["荒亭俗少遊，遷客心自愛。", "繞亭植梧竹，私心亦有待。", "昨朝十騎來，䟃𧽼擁林外。", "水禽駭笳鼓，野老瞻車蓋。", "公餘喜靜境，賓至因高會。", "跋石已行厨，臨流聊褫带。", "優游鄙情通，放曠未禮殺。", "酒醇引易釂，肉美舉必嘬。", "千蹠恣食雞，二螯時把蟹。", "開顔閒善謔，傾耳得嘉話。", "暮夜歡未厭，裴回意將再。", "跋已見懵騰，跨鞍極倒載。", "明日尚狂酲，嘉貺不遑拜。"]}