{"author": "蘇舜欽", "period": "宋", "type": "诗", "title": "代人上申公祝壽", "paragraphs": ["維神祚炎曆，發藴復含靈。", "嶷爾爲人瑞，居然出相庭。", "舜門登夙望，韋氏繼先經。", "積學方開隩，當官已發硎。", "純誠貫白日，闊步上青冥。", "才力回元氣，胸懷納四溟。", "八荒歸富壽，萬象染丹青。", "懇牘辭魁柄，開藩密帝扃。", "碧旌油重潤，蒼佩玉明熒。", "輿望知難轉，王心幾不寧。", "西羌動妖孽，秦塞困羶腥。", "羽奏飛關路，兜烽照濁涇。", "裴公辭激烈，袁相涕飄零。", "天爲移文象，人思奉典型。", "歡謠塞歸路，召節下宸廷。", "勝算劇破竹，威聲如走霆。", "折衝千里定，指畫眾心醒。", "大議虛懷納，訏謨前席聽。", "玉關收舊地，廟鼎續新銘。", "復聳巖巖石，增輝兩兩星。", "川源流盛美，岳鎮敵長齡。", "有客慙才薄，區區詠德馨。"]}