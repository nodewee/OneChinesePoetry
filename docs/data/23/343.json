{"author": "張方平", "period": "宋", "type": "诗", "title": "胡生畫牛歌", "paragraphs": ["有儒落落何爲者，策驢曉到吾門下。", "鳳標高古氣深淳，詢之乃是陶唐民。", "并汾形勝太行麓，西距潼關大河曲。", "春秋戰國漢晉史，所書義勇雄俠士。", "多出三晉與秦燕，古云氣俗稟之然。", "我顱儒冠腰博带，軀幹不如腦腑大。", "曾遊兩河望王屋，不到并州心不足。", "喜君歷歷說其鄉，引我心飛過太行。", "因愛其鄉愛其人，已重其人重其文。", "文比玉溪既高爽，詩比玉川仍清新。", "胡君不但歌詩好，又工畫筆名精妙。", "畫牛百年鼻不乾，浙東獨有戴巡官。", "胡君不肯居戴後，自署名爲畫牛叟。", "忽摧兩幅教余看，回首故園心戀戀。", "我家一廛寄淮汭，往曾親把枯犂尾。", "月下歌商叩牛角，雨裏尋春坐牛背。", "長來提劔事羈遊，虛名役我荒西疇。", "見君畫得牛如活，却憶煙蓑淮汭秋。", "胡君胡君君賢者，畫得信奇宜少畫。", "勿令畫價聞於人，掩君詩價兼文價。"]}