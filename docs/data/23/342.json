{"author": "張方平", "period": "宋", "type": "诗", "title": "黄鶴篇", "paragraphs": ["黄鶴飛來兮，越滄海之無垠，標格孤高誰與羣。", "風前清嘯欲命侶，凝神翹立如含嚬。", "鷹鸇獨矜觜爪利，燕雀止爲腥羶馴。", "扃籠猶負語言巧，墮羽直爲依襟珍。", "杳杳水雲上，亦有網羅屯。", "黄鶴飛去兮，汝無戀此擾擾之塵寰。", "沖丹霄兮凌紫煙，行啄秀芝咽醴泉。", "靜棲琪樹金羽麗，閒舞瑶池菊裳鮮。", "鵷羣鳳侶久相待，休隨燕雀陪鷹鸇。"]}