{"author": "蘇舜欽", "period": "宋", "type": "诗", "title": "舟中感懷寄館中諸君", "paragraphs": ["扁舟迎春色，東下淮楚鄉。", "側身風波地，回首英俊場。", "顧我本俗材，百事無一長。", "濫迹入冊府，舉動初不皇。", "乍脫泥滓底，稍見日月光。", "峻閣鬰前起，隱嶙天中央。", "春風花竹明，曉雨宮殿凉。", "溢目盡圖史，接翼皆鸞凰。", "明窗置刀筆，大案羅縑緗。", "文字雖幼學，鈍庸今廢忘。", "不能溫舊習，考古評興亡。", "靦顔於其間，汗下如流漿。", "徒然日飽食，出入隨羣行。", "朝廷比多事，亦合强激昂。", "況有詔書在，爛然貼北牆。", "奮舌說利害，以救民膏肓。", "不然棄硯席，挺身赴邊疆。", "喋血鏖羌戎，胸膽森開張。", "彎弓射攙槍，躍馬埽大荒。", "功勳入丹青，名迹萬世香。", "是亦丈夫事，不爲鼠子量。", "數事皆不能，徒只飽腹腸。", "有如鳧鴈兒，唼喋守稻粱。", "歲月今逝矣，齒摇髮已蒼。", "於時既無益，自合早退藏。", "諸君天下選，才業吁異常。", "顧當發策慮，坐使中國强。", "蠻夷不敢欺，四海無災殃。", "莫效不肖者，所向皆荒唐。", "又不耐羞恥，但欲歸滄浪。", "濡毫備歌詠，仰首看翱翔。", "舟中稍無事，思念益以詳。", "恨無一稜田，可以足糟糠。", "出處皆未决，語默兩弗臧。", "莽不知所爲，大叫欲發狂。", "作詩寄諸君，鄙懷實所望。"]}