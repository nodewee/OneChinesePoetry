{"author": "韓琦", "period": "宋", "type": "诗", "title": "皇子誕慶五言十二韻", "paragraphs": ["聖統垂千祀，天仁覆萬方。", "思賢詠場藿，興儉緝帷囊。", "寬法均疏網，憂民甚納隍。", "畫衣期不犯，行葦見無傷。", "列廟靈潛佑，高穹意默彰。", "故教生嗣晚，欲示卜年長。", "帝夢前推吉，郊禖此報祥。", "協辰初告望，紀節正迎商。", "和氣城銅律，休符集畫堂。", "清飚來美應，瑞旭薦榮光。", "九縣歡聲沸，三都惠澤滂。", "非才塵近掖，援筆頌無疆。"]}