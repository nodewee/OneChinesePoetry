{"author": "張方平", "period": "宋", "type": "诗", "title": "門有車馬客行", "paragraphs": ["崇軒華蓋爲誰子，高閣朱扉爲誰第。", "孟公君卿善請謁，少叔王孫有權勢。", "憑凌豪氣務相傾，晚日署門復誰恚。", "君不見隆中草廬客，陽里蓆門居。", "斂翼蓬蒿下，蕭條意自如。", "觸羅向稻梁，肯隨黄口雛。", "將軍三降顧，真主六用謨。", "豈由趨逐交遊得，壯心自與功名俱。"]}