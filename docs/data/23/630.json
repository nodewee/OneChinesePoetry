{"author": "韓琦", "period": "宋", "type": "诗", "title": "康樂園", "paragraphs": ["惟人生多艱，康世豈易偶。", "服業罔不勤，樂事豈常有。", "朝家恩澤寬，宣布在封守。", "體民當有時，使得遂仁壽。", "時而無所適，是不守之咎。", "相署雖有園，狹陋日已久。", "州人歲節遊，若度一筒口。", "至則無足觀，疊跡但虛走。", "遂令歡賞心，歸去成煩嘔。", "有圃隔牙城，廣袤半百畝。", "我來闢而通，高戶敞軒牖。", "其中完廢臺，雄壯卑培塿。", "城野四望間，萬景如在手。", "疏池育蓮芰，表道植楊柳。", "糞壤悉反除，桃李換葱韮。", "成時寒食春，觀者惟恐後。", "人一變壅閼，曠若在郊藪。", "或相携以歌，或相醉以酒。", "知爲太平民，歎語競聚首。", "曰非時之康，還得此樂不。", "予因揭是名，命意安敢苟。", "凡茲屏翰賢，一境實父母。", "必與眾同樂，斯地肯藜莠。", "作詩告來者，庶可傳不朽。"]}