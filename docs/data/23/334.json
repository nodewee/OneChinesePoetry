{"author": "張方平", "period": "宋", "type": "诗", "title": "崑山初秋觀稼回縣署與同寮及示姑蘇幕府", "paragraphs": ["邑民三萬家，四邊湖海遶。", "家家勤穡事，市井商游少。", "薦歲逢水沴，饑勞何擾擾。", "我來忝撫字，見此心如搗。", "去秋僅有年，膏田尚停潦。", "今幸風雨調，皆話天時好。", "春喜鵲巢低，夏更蟬聲早。", "秧船拏參差，葑岸縈迴繚。", "藝插暮更急，車響轉清曉。", "紡筥猶掛壁，何暇張魚鳥。", "我時行近郊，小艇穿萍藻。", "渚長葭薍深，野沃𥝧稏倒。", "孺子遠餉歸，閒暇顔色飽。", "預喜省敲笞，租賦可時了。", "歸來軒館靜，曠蕩盈懷抱。", "衙退人吏散，庭廡闃窈窈。", "露篠映孤亭，風荷動幽沼。", "置身木鴈間，茲焉願終老。", "顛蹶走榮利，況余拙非巧。", "鱸膾飯紫芒，鵝脂酒清醥。", "悵然懷友生，虛齋爲誰掃。"]}