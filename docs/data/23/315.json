{"author": "張方平", "period": "宋", "type": "诗", "title": "梁甫吟與任向", "paragraphs": ["秋風吹空一橫掃，秀桐芳蕙經宵老。", "晨雞驚起窮丈夫，心骨調殘感霜草。", "獨起過君喜君在，鸘裘同就旗亭解。", "酒酣氣壯把袂歸，吾曹心過中區大。", "君不覺豐城兩龍思延平，氣凝愁紫牛間橫。", "神物際會當有時，洛陽樓上逢張卿。", "古人率自窮途起，景略執畚南陽耕。"]}