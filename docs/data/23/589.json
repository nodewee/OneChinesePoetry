{"author": "蘇舜欽", "period": "宋", "type": "诗", "title": "過池陽遊齊山洞", "paragraphs": ["城南飛橋跨青溪，度橋並轡千丈隄。", "隄窮水盡翠微出，繫馬道旁尋杖藜。", "巉巉石骨不見土，一色新削青玻瓈。", "怪巖奇壑分左右，絕頂俯睨長江低。", "當時登高插菊處，至今勝日爭提携。", "荒亭已頹斷碣仆，霜草滿地寒螿啼。", "杜郎風流杳何處，祇有茲山仍號齊。", "其間一洞景更絕，喜子曾遊知舊蹊。", "踰岡陟巘數里險，路斷忽復忘東西。", "石芒鉤衣藤罣帽，荒榛叢篠交冥迷。", "遥呼野人問不識，下趨却踏湖邊畦。", "前邊佳處似髣髴，興倦不惜重攀躋。", "徑穿蒙密得竅六，俛首匍匐藤拄臍。", "日光忽漏天宇小，所見正爾如醯雞。", "流蘇承蓋結高屋，旁入詰曲房與閨。", "卦蓍二碑史氏植，欲讀柰此苔蘚泥。", "斯人好事世亦少，挽置俛視茫無梯。", "崖間名字半磨滅，後來遊者猶堪稽。", "摸碑幸寄却細讀，我思仍欲煩鎸題。"]}