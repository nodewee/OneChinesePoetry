{"author": "韓琦", "period": "宋", "type": "诗", "title": "北嶽", "paragraphs": ["四海尊方嶽，常推朔鎮雄。", "陽爲中夏勝，陰與北胡窮。", "孕秀賢豪出，宣靈造化通。", "斗乘天位正，乾發帝基隆。", "盛畜嚴凝氣，橫障廣莫風。", "舉頭瞻峻極，危坐壓崆峒。", "殖物資坤德，栖真固坎宮。", "星躔函畢昴，祀典軼王公。", "俗仰良材富，年隨喜澤豐。", "左肱揮渤澥，右股跨獯戎。", "地險祠庭革，時平戍壘空。", "嵐光朝撲黛，寶色夜舒虹。", "有藥皆奇種，無花不異叢。", "層巔健雕鶚，怪穴老羆熊。", "肆覲儀雖闊，斯民望未充。", "何時清大漠，封牒紀宸功。"]}