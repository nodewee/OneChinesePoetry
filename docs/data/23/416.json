{"author": "蘇舜欽", "period": "宋", "type": "诗", "title": "過濠梁別王原叔", "paragraphs": ["交道今莫言，難以古義責。", "錙銖較利害，便有太行隔。", "余生性闊疎，逢人出胸膈。", "一旦觸駭機，四向盡戈戟。", "平生交遊面，化爲虎狼額。", "謗氣慘不開，中者若病疫。", "遂令老成人，坐是亦見斥。", "既出芸香署，又下金華席。", "摧辱實難任，官名亦非惜。", "罪始職于予，時情未當隙。", "今來濠水涯，日夜自羞惕。", "高風激頹波，相遇過疇昔。", "白璧露肺肝，晴雲見顔色。", "乃知天壤間，自有道義伯。", "明日又告行，吁嗟四海窄。"]}