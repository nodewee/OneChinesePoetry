{"author": "蘇舜欽", "period": "宋", "type": "诗", "title": "水輪聯句", "paragraphs": ["痛矣真源喪，紛紜物象來。", "水輪今若此，此事亦宜哉。", "上下車交輻，周旋斗轉魁。", "咸淵日微墮，仙窟月初開。", "旁柅從爲用，垂絙重亦回。", "枘多初不曉，機密暗相該。", "圃外滄浪洩，庭間霹靂摧。", "玉飛千仞表，纓挂九泉隈。", "翻覆殊難定，牽連巧自媒。", "建瓴今比速，抱甕此相哀。", "平眡曾無覺，深窺遂可猜。", "團團釋子壁，軋軋雁王臺。", "解見陶埏運，寧觀將轂推。", "造端原有發，汲用始知材。", "本異道家意，定遭怡士咍。", "轉圓非雅具，欹器有深災。", "持滿忘前監，相傾自下催。", "流風無以復，視此一裴回。"]}