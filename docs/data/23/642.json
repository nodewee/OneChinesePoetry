{"author": "韓琦", "period": "宋", "type": "诗", "title": "戊申臘寒", "paragraphs": ["朔風吹苦寒，近歲省未有。", "重裘不可禦，凍袖敢出手。", "初嚴刮面膚，漸虐摇臂肘。", "終難凌壯肌，殊易挫衰朽。", "持觴欲爲敵，病胃怯戰酒。", "茵幬通作冰，强卧安得久。", "擁鼻反收吟，其孰噤汝口。", "何心窺園池，銳意墐戶牖。", "流庸方滿塗，天不念黔首。", "吁嗟卒無奈，默坐算五九。"]}