{"author": "蘇舜欽", "period": "宋", "type": "诗", "title": "遊山", "paragraphs": ["上春遊南峯，出自閶扉西。", "崎嶇緣田塍，時又涉狹磎。", "午初至峯下，先讀爛古碑。", "僧廬頗新鮮，丹青見朝曦。", "云昔支公居，石迹有馬蹄。", "踰嶺到天平，上觀石屋危。", "蒼壁瀉白泉，對之已忘疲。", "西巖列窗戶，玲瓏漏斜暉。", "嵌然似餖飣，人力安可施。", "朝餐下木瀆，市物俗所宜。", "琴臺昔嘗遊，回首憶舊題。", "南向又渡嶺，盤屈麋鹿蹊。", "摺身趨寶華，未到聞法鼙。", "松間見廣路，平如隱金鎚。", "寺壓兩山脚，三面張屏幃。", "夜闌宿虛堂，清甚無夢思。", "西南登堯峯，俗云堯所基。", "洪川不能沒，上有萬眾棲。", "中道舍籃輿，從者亦汗衣。", "關陸巧步趨，健馬莫可追。", "自傷幹軀大，兩股酸不隨。", "巖雨灑磴滑，惟賴枯筇支。", "四顧物象殊，雖困强自持。", "竹木互支撐，小閣架險梯。", "凌晨過橫山，蹴蹋雲霞低。", "身如插翅翼，下見鴻鵠卑。", "却視眾壑林，密若薺麥齊。", "童童或行列，改春發綠翠姿。", "一方紺碧瓦，樓殿貼地飛。", "右顧萬頃湖，東與天相迷。", "日炙白煙開，風驅銀山移。", "旁過折腰塔，鐵輪盡顛墮。", "近爲震霆拔，火烈瓦甓糜。", "未知天之意，摧此將何爲。", "迤邐瞰薦福，愛此路側池。", "清無一點塵，蝦魚潛琉璃。", "寶積仰修竹，整如翠羽旗。", "稜伽屋老朽，舊聞傳者非。", "北渡千丈橋，柱裊闌傾敧。", "攬衣俯而趨，愁爲溪風吹。", "遇勝輒自留，仰嘯巾屢遺。", "永言喜謔浪，把酒先嘻嘻。", "子履閱奇怪，瞪視惟嗟咨。", "及還城中居，城人殊未知。", "自疑身被留，蹔此夢寐歸。", "紛然著鄙事，奔走爭自私。", "向者却是夢，反復又自疑。", "神明日夜往，內顧行者尸。", "何由擺塵坌，榮辱兩莫期。", "清泉與白雲，終老得自怡。"]}