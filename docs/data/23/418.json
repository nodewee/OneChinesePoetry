{"author": "蘇舜欽", "period": "宋", "type": "诗", "title": "尹子漸哀辭", "paragraphs": ["漂流江湖外，負罪氣慘悽。", "況聞故人死，驚呼不成啼。", "當案舍匕箸，緬懷大河西。", "箴言尚在耳，鏗若環珮隨。", "志氣凜已失，神魂飄何之。", "昔云死者樂，復以生爲悲。", "予知達士懷，將以二物齊。", "今也果何如，無乃往意迷。", "荆棘飽雨露，叢蘭委污泥。", "紫鸞忽腸絕，永年賊狐狸。", "天理漭難問，我意多乖暌。", "哀吟蒼山闊，注目白日低。", "不得慟寢門，雪涕江上隄。"]}