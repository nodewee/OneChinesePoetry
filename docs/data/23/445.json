{"author": "蘇舜欽", "period": "宋", "type": "诗", "title": "頂破二山詩", "paragraphs": ["此邑有頂山，下潛子母虯。", "其子去爲雨，以救鄉人憂。", "前擘窮峯開，化出百丈湫。", "後因號破山，致祠獻庶羞。", "歲來省其母，風雹六月秋。", "煙雲騰蹋去，不復經月留。", "邑民賴其靈，雖旱歲有收。", "因成兩佛宇，幽邃號勝遊。", "磵泉走鸞車，松桂擁石樓。", "夜堂人噤滲，陰壁風颼飀。", "近年返暴雨，頗亦傷田疇。", "老農務祈禱，梵唄日不休。", "常爲釋徒利，乃作生民讎。", "嗚呼二虯者，其說何悠悠。"]}