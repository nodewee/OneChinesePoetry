{"author": "韓琦", "period": "宋", "type": "诗", "title": "次韻酬滑州梅龍圖惠詩", "paragraphs": ["自昔能詩者，如公敏思稀。", "清風當世聳，大雅一時歸。", "京輔方期治，天顔此暫違。", "召棠隨有愛，庖刃不勞揮。", "吟筆閑邀戰，隣邦動怯圍。", "疲神支敗北，對景失芳菲。", "無物酬明月，何心衒晝衣。", "驚弦常跕跕，突陣正騑騑。", "溪柳柔金幄，園花爛錦幃。", "嬉遊成樂國，佳氣俯端闈。", "郢曲高難和，荆棲近莫依。", "流年傷阻闊，好夢接容輝。", "不信降旗豎，猶勝走檄威。", "可慚貂莫續，安敵虎而飛。", "窘蹙圖更郡，奔逃始見機。", "吾鄉雖甚美，無計戀柴扉。"]}