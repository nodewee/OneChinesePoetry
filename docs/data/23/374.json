{"author": "蘇舜欽", "period": "宋", "type": "诗", "title": "己卯冬大寒有感", "paragraphs": ["延川未撤警，夕烽照冰雪。", "窮邊苦寒地，兵氣相躔結。", "主將初臨戎，猛思風前發。", "朝笳吹餘哀，疊鼓暮不絕。", "淹留未見敵，愁端密如髮。", "予聞古烈士，自誓立壯節。", "丸泥封函關，長纓繫南越。", "本爲朝廷羞，寧計身命活。", "功名非與期，冊書豈磨滅。", "然由在遇專，醜類易翦伐。", "訓士無他才，賞罰在果决。", "近聞邊方奏，中覆多沈沒。", "罪者既稽誅，功者不見閱。", "雖使頗牧生，勇智當坐竭。", "或云廟堂上，與彼勢相戛。", "恐其立異勳，欻然自超拔。", "不知百萬師，寒刮膚革裂。", "關中閑誅斂，農產半匱竭。", "我欲叫上帝，願帝下明罰。", "早令黠虜亡，無爲生民孽。"]}