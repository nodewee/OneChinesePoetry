{"author": "蘇舜欽", "period": "宋", "type": "诗", "title": "黄雍於西安修水之側起佚老亭以奉親", "paragraphs": ["修水崩騰落雲端，傾入羣山自縈轉。", "山回水抱三百里，邑號西安俯千磵。", "四時夾磵花濛濛，數步行人不相見。", "但聞千珂萬馬橫陣來，石激驚湍自相濺。", "忽然瀰漫爲平川，遠近人家壓清淺。", "其間有亭號佚老，山水之間爲勝選。", "黄氏有子樂其親，締葺之勤由富善。", "蓋憂高年厭家事，力營此地欲自遣。", "親意雖知風物嘉，豈若有子常在眼。", "君胡飄飄事遠遊，手龜面黎兩足趼。", "故鄉不到已踰年，又非跼蹐牽仕宦。", "何如輕舟早還家，日對白雲奉遊宴。"]}