{"author": "韓琦", "period": "宋", "type": "诗", "title": "喜雪答趙宗道學士", "paragraphs": ["去年大雪如山積，今年大旱千里赤。", "凍民虛死麥實少，稻子空乾無一獲。", "陰陽之沴已過差，物理固知當反極。", "入冬和氣漸融怡，霈澤時時蘇土脈。", "廣莫朝來一陣寒，變作雪花紛亂坼。", "瓊樹瑶臺豁眼明，直疑誤到神仙宅。", "城中喜色與歡聲，併在高樓歌舞席。", "老農視之笑復啼，大言累歲遭兇厄。", "纔下種時雨雪多，禾稼欲成無一滴。", "此回雖有豐登兆，未信天公真愛惜。", "太守聞之亦慘顔，造化誠哉非易測。", "但願天意悔前禍，豈使吾民常慼慼。"]}