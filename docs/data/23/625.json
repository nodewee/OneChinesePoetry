{"author": "韓琦", "period": "宋", "type": "诗", "title": "甲午中秋夜不見月", "paragraphs": ["中秋待月高樓上，浮雲妬明逞頑黑。", "姮娥積貯一歲光，欲放天下不可得。", "今夕實繫天下望，未必舉世罹遮塞。", "歡明慼暗一時偏，人不咎天雲所職。", "吾問雲兮爾無心，胡爲動與人相賊。", "歲旱不能含雨來，翻於此夜濃如墨。", "吾欲獨仗倚天劔，上决重陰走姦慝。", "空中奪出黄金盤，萬宇澄然同一色。"]}