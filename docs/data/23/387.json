{"author": "蘇舜欽", "period": "宋", "type": "诗", "title": "送安素處士高文悅", "paragraphs": ["皇天稔巨憝，羌虜稽顯戮。", "廟算忽小醜，王師數傾衄。", "秦民著暴斂，慘慘生意蹙。", "賊氣愈張王，鋒銳不可觸。", "帷幄監前敗，降心問白屋。", "尺詔下中天，公車塞章牘。", "策慮盡頗牧，勇决過賁育。", "先生胸臆大，經術內自足。", "逸韻脫滓塵，素節抱冰玉。", "獨恥論兵戰，因時射君祿。", "不唯吾志乖，亦使王道局。", "放懷但文史，散髮自溪谷。", "近臣上薦書，天子渴高躅。", "旌帛三及門，不免至京轂。", "萬鍾非所好，大議戛鈞軸。", "孤鸞入紫煙，網罟安可束。", "天風萬里長，沆瀣朝滿腹。", "更期下翔集，以爲蒼生福。"]}