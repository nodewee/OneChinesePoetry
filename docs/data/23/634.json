{"author": "韓琦", "period": "宋", "type": "诗", "title": "觀胡九齡員外畫牛", "paragraphs": ["丹青之筆奪造化，能者幾何登品錄。", "蛟龍獰惡鬼神怒，更工不接時人目。", "有形之物至者稀，是否難欺眾所矚。", "絳臺胡掾文章外，偏向畫牛其好酷。", "海內馳名三十年，得者珍藏過金玉。", "老來纔始著青衫，養親不及朝家祿。", "前日野服忽相過，云訪恩知走京轂。", "微風入指未能畫，示我蠟本數十幅。", "採摭諸家百餘狀，毫端古意多含蓄。", "鬭者取力全在角，卧者稱身全在腹。", "立身髣髴精神慢，背者分數頭項促。", "行者動作皆得羣，乳者顧視真憐犢。", "當流泅戲益自在，欲渡或疑猶蓄縮。", "從容飲囓得天真，荷鞭時有童兒牧。", "或橫一笛坐牛角，便是無聲太平曲。", "江天雨雲易溟濛，風勢掀號摧古木。", "欹斜簑笠趁牛歸，蕭踈暮景煙村宿。", "奇哉胡掾老筆不可到，戴叟重生須死伏。", "吾觀諸牛之態雖盡妙，尚有所遺思未熟。", "牛於生民功最大，不畫牛功牛亦辱。", "胡君胡君聽我言，別選輕綃成巨軸。", "寫出區區耒耜勤，貴知天下由吾方食足。"]}