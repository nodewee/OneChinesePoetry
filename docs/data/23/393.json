{"author": "蘇舜欽", "period": "宋", "type": "诗", "title": "和韓三謁歐陽九之作", "paragraphs": ["予方居憂艱，胸懷積瘡刺。", "昏明走月月，慘慘絕生意。", "杜門厭過從，掩耳避時事。", "韓子我所佳，招我懃有謂。", "城南訪永叔，共可豁蒙蔽。", "是時窮陰久，泥淖沒馬鼻。", "區區不憚遠，饑渴奔高誼。", "永叔聞我來，解榻顔色喜。", "殷勤排清罇，甘酸飣果餌。", "圖書堆滿牀，措論極根柢。", "伊余昏迷中，忽若出夢寐。", "劃然毛骨開，精神四邊至。", "既歸尚泠然，數日飽滋味。", "韓子歎不足，作詩暢情義。", "爛如珊瑚鈎，光豔不可閉。", "迫余使之和，庶以同氣類。", "自顧屯鈍極，出語少姿媚。", "抉剔雖强成，徒使腸胃沸。", "永叔經術深，爛熳不可既。", "雖得終日談，百未出一二。", "倉皇逼行役，蕭颯包素志。", "不日便乖拆，安能訖精粹。", "他年老門牆，君子無我棄。"]}