{"author": "蘇舜欽", "period": "宋", "type": "诗", "title": "感興三首  其三", "paragraphs": ["瞽說聖所擇，愚謀帝不罪。", "況乎言有文，白黑時利害。", "前日林書生，自謂胸臆大。", "潛心摭世病，榮成謂可賣。", "投顙觸諫函，獻言何耿介。", "云昨見兇星，上帝下警戒。", "意若日昏㧻，出處恣蜂蠆。", "安坐弄神器，開門納珍賄。", "宗支若繫囚，親親禮日殺。", "大臣尸其柄，咋舌希龍拜。", "速速伐虎叢，無使自沈瘵。", "陛下幸察之，聰明即不壞。", "如忽賤臣言，不瞬防禍敗。", "一封朝飛入，羣目已睚眥。", "力夫暮塞門，執縛不容喟。", "十手捽其胡，如負殺人債。", "幽諸死牢中，繫灼若龜蔡。", "亦既下風指，黥而播諸海。", "長途萬餘里，一錢不得带。", "必令朝夕閒，渴饑死于械。", "從前有口者，蹜脰如氣鞴。", "獨夫已去除，易若吹糠粺。", "奈何上帝明，非德不可蓋。", "倏忽未十旬，炎官下其怪。", "乙夜紫禁中，一燎不存芥。", "天王下牀走，倉猝畏挂礙。", "連延舊寢廷，頓失若空寨。", "明朝黄紙出，大赦徧中外。", "嗟乎林書生，生命不可再。", "翻令兇惡囚，纍纍受恩貸。"]}