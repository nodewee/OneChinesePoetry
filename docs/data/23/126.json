{"author": "張方平", "period": "宋", "type": "诗", "title": "讀杜詩", "paragraphs": ["杜陵有窮老，白頭惟苦吟。", "正氣自天降，至音感人深。", "昭回切雲漢，曠眇包古今。", "萬壑入溟海，一枝成鄧林。", "掩抑鬼神泣，寂寥星月沈。", "珠憑罔象得，玉看晶采尋。", "穰穰豐年穀，磊磊殊方琛。", "病源問岐伯，兵畧須淮陰。", "流寓四方路，浩蕩平生心。", "每覽述懷篇，使我清淚淫。"]}