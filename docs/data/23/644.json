{"author": "韓琦", "period": "宋", "type": "诗", "title": "謝并帥王仲儀端明惠葡萄酒", "paragraphs": ["并門昔歲叨擁旄，公厨酒熟醺葡萄。", "公時帥謂輒馳獻，助臨軍享投芳醪。", "辱公詩答極愛重，氣骨雄健凌風騷。", "公今大鹵盛開府，我得鄉守均疲勞。", "却煩新釀遠相遺，故人義比丘山高。", "衰翁拜賜喜自酌，持杯有感生鬰陶。", "憶昨朔邊被朝寄，亭燧滅警兵鋒韜。", "時平會數景物好，齒髮未老胸襟豪。", "當筵引滿角勝負，金船灧溢翻紅濤。", "間折圓荷代舉酌，坐客駭去如奔逃。", "我乘餘勇興尚逸，直欲拍浮騰巨艘。", "此來病質極枯瘠，兩目眵淚顛無毛。", "較前飲量復何有，十分耗謝餘釐毫。", "復嬰風眩戒食味，饞口絕望霑珍螯。", "雖然公醞敢輕用，留吞藥劑傾甘膏。", "縱逢嘉客衒公貺，三爵已命緘封牢。", "錦堂風和弄弱柳，螺榭日暖烘夭桃。", "茲辰慶我重加惠，勉與父老同春遨。"]}