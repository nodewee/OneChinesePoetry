{"author": "蘇舜欽", "period": "宋", "type": "诗", "title": "哭師魯", "paragraphs": ["前年子漸死，予哭大江頭。", "今年師魯死，予方旅長洲。", "初聞尚疑惑，涕淚已不收。", "舉杯欲向口，荆棘生咽喉。", "憶初定交時，後前穆與歐。", "君顔白如霜，君語清如流。", "予年又甚少，學古眾所羞。", "君欲舉拔萃，聲耦日抉搜。", "不鄙吾學異，推尊謂前修。", "今踰二十年，迹遠心甚稠。", "後會國南門，夜談雪滿樓。", "青燈照素髮，酒闌氣益遒。", "昨君握兵柄，節制關外侯。", "予才入冊府，俄作中都囚。", "飛章立辨雪，危言動前旒。", "時雖不見省，凜凜壓眾媮。", "旋聞君下獄，六月送渭州。", "渭州舊治所，昔擁萬貔貅。", "堂中坐玉帳，堂下森蛇矛。", "令嚴山石裂，恩煦春色浮。", "釁生無根芽，眾言起愆尤。", "返來入狴犴，吏對安可酬。", "法官巧追拍，刺骨不肯抽。", "削秩貶漢東，驅迫日置郵。", "窮途無一簪，百口誰相賙。", "諸子繼死亡，清血漬兩眸。", "貿然幾喪明，憤苦結不瘳。", "君性本剛峭，安可小屈柔。", "暴罹此冤辱，苟活何所求。", "人間不見容，不若地下遊。", "又疑天憎善，專與惡報仇。", "二堅潛膏肓，眾鬼來揶揄。", "棄局奔南陽，後事得所投。", "心膽尚卓犖，精明已彌留。", "生平經緯才，蕭瑟掩一丘。", "青天自茫茫，長夜何悠悠。", "萬物孰不死，死常在嚴秋。", "君齒方盛壯，眾期樹風猷。", "二邊方橫猾，四海皆瘡疣。", "斯時忽云亡，孰爲朝廷憂。", "予方編吳氓，日自親鉏耰。", "無緣匍匐救，兀兀空悲愁。", "時思莊生言，所樂唯髑髏。", "物理不可詰，此說誠最優。"]}