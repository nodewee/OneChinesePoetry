{"author": "韓琦", "period": "宋", "type": "诗", "title": "甲午冬閱", "paragraphs": ["練士當時閱，臨高共一觀。", "勢憑朝氣銳，令入曉霜寒。", "事重三軍國，形存八陣灘。", "燒烘旗幟動，雷吼鼓鼙乾。", "畫守誰能犯，循環莫見端。", "赴谿驅稚子，飄石走驚湍。", "彈壓提封靜，周旋四野寬。", "機深天地秘，知少古今難。", "寨巧花齊出，營新月未圓。", "全師充國慎，堅卧亞夫安。", "鵝鸛行雖卷，貔貅伎要殫。", "撒韁馳鐵騎，疊箭取銀盤。", "避槊身藏鐙，揚塵足掛鞍。", "弩飛三刃劍，砲擲百星丸。", "鐃管喧歸隊，肴觴足犒餐。", "父兄人自衛，鳧藻眾胥歡。", "有志銘燕石，無勞誤漢壇。", "壯心徒內激，神武正勝殘。"]}