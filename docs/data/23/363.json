{"author": "蘇舜欽", "period": "宋", "type": "诗", "title": "慶州敗", "paragraphs": ["無戰王者師，有備軍之志。", "天下承平數十年，此語雖存人所棄。", "今歲西戎背世盟，直隨秋風寇邊城。", "屠殺熟戶燒障堡，十萬馳騁山嶽傾。", "國家防塞今有誰，官爲承制乳臭兒。", "酣觴大嚼乃事業，何嘗識會兵之機。", "符移火急蒐卒乘，意謂就戮如縛尸。", "未成一軍已出戰，驅逐急使緣嶮巇。", "馬肥甲重士飽喘，雖有弓劍何所施。", "連顛自欲墮深谷，虜騎笑指聲嘻嘻。", "一麾發伏鴈行出，山下掩截成重圍。", "我軍免胄乞死所，承制面縛交涕洟。", "逡巡下令藝者全，爭獻小技歌且吹。", "其餘鼻馘放之去，東走矢液皆淋漓。", "首無耳準若怪獸，不自媿恥猶生歸。", "守者沮氣陷者苦，盡由主將之所爲。", "地機不見欲僥勝，羞辱中國堪傷悲。"]}