{"author": "韓琦", "period": "宋", "type": "诗", "title": "答袁陟節推遊禪智寺", "paragraphs": ["春去惜餘景，偶來郊外觀。", "蕪城千古恨，一顧殊悲酸。", "荒祠枕大道，尚記吳城邗。", "遠近綠陰合，水襯紅莢殘。", "隴麥齊若剪，隨風卷波瀾。", "罷農喜有望，守臣心粗寬。", "蕭踈禪智寺，壞址不甚完。", "叢花亂芍藥，籬竹摧琅玕。", "空有亭亭柏，成行如筆端。", "供帳具朝膳，僚寀成清歡。", "小杜詩板暗，樂石曾未刊。", "乘興詣茶圃，百步登平巒。", "摘焙試烹啜，甘挹零露漙。", "午過倦微暑，堤路騰歸鞍。", "天子憂歲旱，引咎古所難。", "列郡承新詔，朝夕弗敢安。", "況此行春意，固不在遊盤。", "朝廷責吏治，莫若久其官。", "政和氣亦應，災沴無由干。", "願循三載舊，庶幾酬素餐。"]}