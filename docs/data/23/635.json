{"author": "韓琦", "period": "宋", "type": "诗", "title": "中秋對月送姚闢教授南歸", "paragraphs": ["去歲中秋安帥并，今歲中秋病守相。", "并筵極口詈浮雲，終久蟾光被遮障。", "相臺此夜天如水，露壓凉風秋氣王。", "有客軒然襟義高，直自睢陽來一訪。", "相與僚賢共茲賞，坐看玉輪從海上。", "皓色疑專白帝權，晴舒萬宇俱澄曠。", "斜漢昭回列緯繁，收縮精神烏敢放。", "有如大臣得時用，上化恢宣賢業暢。", "千官戢伏任施設，默默壞陶從巧匠。", "金波漸轉落金樽，酒色映空寒動蕩。", "一宵清景換塵寰，自得詩人難擬狀。", "時揮大白目嬋娟，意入杳冥搜絕唱。", "勿嗤幽圃陋吾邦，吾樂不知崑與閬。", "人生聚散固難必，明年此會知何向。", "相逢對月復開懷，詩筆鬭豪杯鬭量。", "不然千里起相思，百尺樓高同一望。"]}