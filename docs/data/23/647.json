{"author": "韓琦", "period": "宋", "type": "诗", "title": "孫賁書記以齊安舊文爲示感而成詠", "paragraphs": ["余兄天聖中，尚抑齊安守。", "余遭所生憂，得歸侍左右。", "孤煢獲苟存，朝夕賴誨誘。", "兄材無不宜，吏治孰可偶。", "公庭常寂然，所樂在文酒。", "臨江三四樓，次第壓城首。", "山光拂軒檻，波影撼窗牖。", "原鴒款集間，萬景皆吾有。", "兄詩豪且奇，氣燄摩星斗。", "優游預賡和，惟自愧荒醜。", "于今四十年，日月甚奔走。", "當時相聚者，十已喪八九。", "嘗爲春亭記，烏敢示不朽。", "孫君里中來，云亭廢已久。", "徒有舊文在，況足失其手。", "兄後見曾孫，弟老成衰叟。", "一身雖寵榮，百慮鎖紛糾。", "何如昔日歡，抆泣念愛友。"]}