{"author": "蘇舜欽", "period": "宋", "type": "诗", "title": "答梅聖俞見贈", "paragraphs": ["自嗟處身拙，與世嘗齟齬。", "至於作文章，實亦少精趣。", "低摧朝市間，所向觸謗怒。", "夫子興眾殊，琢飾貺佳句。", "將然紙上動，讀畢恐飛去。", "自覺異平居，恍忽忘世故。", "迥如出泥塗，熏滌失臭污。", "衣之青霞裾，飲以紫蕊露。", "輶軒駕飛黄，蹀躞上夷路。", "古貴知者稀，流俗豈足顧。", "雅意雖可珍，三復未敢報。", "退慚百不堪，尚恐君悔誤。"]}