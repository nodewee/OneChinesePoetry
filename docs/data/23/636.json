{"author": "韓琦", "period": "宋", "type": "诗", "title": "喜雪", "paragraphs": ["至和乙未夏，二麥死大旱。", "秋田不下種，熬然六月半。", "天意忽垂惻，滂澤遂瀰漫。", "九穀飽甘滋，時若被溉灌。", "一變大有年，農籍脫逋竄。", "既豐復不雨，累月病乾暵。", "驕陽發仲冬，溫氣襲閭閈。", "斂輸誠無艱，瘥癘恐莫逭。", "何期日至前，風怒陰不散。", "吹開六出花，空際自凌亂。", "徐徐失埃氛，稍稍重枝幹。", "移時平瓦隴，逮夕沒田畔。", "雖下不及尺，近歲亦稀看。", "瑞諜宜首書，他物烏足冠。", "始寤天之神，俾下不可算。", "小民徒怨咨，一顧回屯難。", "君子當信天，夷險存大觀。", "惠姦豈固然，福善終冥判。", "吾喜開吾樽，對客共歡歎。", "一病久誡飲，當席由吾斷。", "引滿且酣歌，輕凜談間扞。", "未必不因此，反得攄吾患。"]}