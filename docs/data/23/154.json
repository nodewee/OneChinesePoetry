{"author": "張方平", "period": "宋", "type": "诗", "title": "寄魯平", "paragraphs": ["平也青雲器，鄉評推孝廉。", "高懷焦尾澹，壯節湛盧銛。", "與我偏心照，論交以道詹。", "逸羣容策蹇，美盼對無鹽。", "振楫期同濟，提衡豈致嫌。", "前年稅征鞅，彌月憩衡苫。", "環堵藜爲榻，圭門席掛簷。", "未曾憂四壁，聊與醉青帘。", "且默何嘗說，雖寒不附炎。", "伏龍當自起，躍馬要誰占。", "舌在居貧樂，情親茹蓼甜。", "雅遊傷遽散，流景顧將淹。", "信斷傷秋鴈，愁多伴夜蟾。", "不堪男女淚，北望一漸漸。"]}