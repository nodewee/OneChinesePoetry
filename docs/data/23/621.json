{"author": "韓琦", "period": "宋", "type": "诗", "title": "遊開化寺", "paragraphs": ["開化得勝地，崇侈何代作。", "全山鑱佛身，萬木亙高閣。", "突然數百尺，較力陋禹鑿。", "峰巒翠環合，與寺爲郛郭。", "煙霞無四時，爲我張幄幙。", "飛泉乘空來，直在庭砌落。", "松柏森成行，鬭狀蛟龍惡。", "如整萬人陣，偏伍不敢錯。", "春芳難悉名，紅紫競灼灼。", "點綴巖壁間，圖畫曾未若。", "距城纔一舍，曠絕類霄堮。", "噫吾何自勞，日窘吏事縛。", "到官踰二朞，未克造林壑。", "引疾得鄉邦，晝錦行遂著。", "猛拋公几煩，不負真境約。", "精廬始一登，百慮已澄擴。", "徘徊延賓僚，開席盛燕酌。", "歌留嶺上雲，吹亂風前鐸。", "勿譏清賞累，粗繼東山樂。", "數刻方暫歡，俄景忽西薄。", "歸鞅下危岑，眷戀心欲却。", "何處無林泉，隔閡牽寵爵。", "終期報國家，功業效涓勺。", "連露乞骸章，不待七十削。", "歸來解朝紳，放意任衡霍。", "超然出世紛，安步適沖漠。", "山蔬充盤筵，村釀滿瓢杓。", "吾壽此其全，何必不死藥。"]}