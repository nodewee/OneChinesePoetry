{"author": "韓琦", "period": "宋", "type": "诗", "title": "晝錦堂", "paragraphs": ["古人之富貴，貴歸本郡縣。", "譬若衣錦游，白晝自光絢。", "不則如夜行，雖麗胡由見。", "事累載方冊，今復著俚諺。", "或紆太守章，或擁使者傳。", "歌樵忘故窮，滌器掩前賤。", "所得快恩仇，愛惡任驕狷。", "其志止于此，士固不足羨。", "茲予來舊邦，意弗在矜衒。", "以疾而量力，懼莫稱方面。", "抗表納金節，假守冀鄉便。", "帝曰其汝俞，建纛往臨殿。", "行路不云非，觀歎溢郊甸。", "病軀諧少休，先隴遂完繕。", "歲時存父老，伏臘潔親薦。", "恩榮孰與偕，衰劣愧獨擅。", "公餘新此堂，夫豈事飲燕。", "亦非張美名，輕薄詫紳弁。", "重祿許安閑，顧己常競戰。", "庶一視題榜，則念報主眷。", "汝報能何爲，進道確無倦。", "忠義聳大節，匪石烏可轉。", "雖前有鼎鑊，死耳誓不變。", "丹誠難悉陳，感泣對筆硯。"]}