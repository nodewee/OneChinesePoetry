{"author": "韓琦", "period": "宋", "type": "诗", "title": "來鳦", "paragraphs": ["來鳦趨社期，翩若天外至。", "徘徊大厦間，汲汲營巢意。", "中心有所託，自謂得其地。", "銜泥兩吻瘡，旦暮不少憩。", "主人愛高堂，病爾如疣贅。", "爾巢屢膚寸，長梃輒摧墜。", "胡爲不識嫌，又續前功棄。", "何處無蓬茅，自足爲生計。", "不爾卵而覆，其禍愈非細。", "予既傷爾愚，竊復探爾志。", "孜孜不忍去，欲動主人義。", "萬一憐其勤，庶獲息我類。", "臣棟既不撓，出處安且貴。", "其能無報乎，唯守信無貳。", "年年應候來，馴狎如兒稚。", "雙雙軒戶前，爲君作嘉致。", "不學君家客，去就惟勢利。", "微羽一知歸，至死不他詣。"]}