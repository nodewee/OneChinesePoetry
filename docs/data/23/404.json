{"author": "蘇舜欽", "period": "宋", "type": "诗", "title": "依韻和勝之暑飲", "paragraphs": ["九夏苦炎烈，入伏氣候惡。", "況茲大旱時，其酷甚炮烙。", "爭得羿復生，射此赤日落。", "欲擘青天開，騰身出寥廓。", "狂走無處逃，坐恐肝腦涸。", "不如以酒澆，庶可免焦爍。", "相呼坐僧居，頃刻釂百酌。", "佳瓜判青膚，熟李吸絳膜。", "尚嫌味不爽，更與冰雪嚼。", "裂耳發浩歌，解顔縱善謔。", "逕趨無何鄉，回覺萬事借。", "不知余中虛，外冷得所託。", "真氣潛遁亡，半夜忽發霍。", "嘔洩不暫停，迸筋走兩脚。", "初如巨繩纏，忽似秋蚓躍。", "委頓體不支，藜牀爲穿鑿。", "君言暑飲佳，但得一晌樂。", "艱難踰旬時，僅飲數斗藥。", "快意事皆然，遺殃慎無作。"]}