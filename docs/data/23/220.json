{"author": "張方平", "period": "宋", "type": "诗", "title": "雲", "paragraphs": ["無端聚散千形出，本是輕清一氣浮。", "終古光陰寧變壞，四時景象自遷流。", "寶華馥郁周三界，綵仗氤氳過十洲。", "遠望非煙籠鳳闕，近觀如穗起龍湫。", "餘霞映日晴相照，素練橫空晚未收。", "迥漢歸槎遥泛泛，碧天孤鶴靜悠悠。", "驚禽逸獸情無待，陣馬風檣勢莫留。", "泗水高歌增感慨，陽臺殘夢作閒愁。", "斷虹落照江城暮，澹月踈星禁省秋。", "過嶺時隨樵叟去，傍溪聊伴野僧遊。", "久陰泱漭重重積，忽霽飄零片片幽。", "待物方行嗟滯影，乘波妄觸笑虛舟。", "仙家五色隨鸞駕，海面千尋立蜃樓。", "雪意低濃傷旅館，歲朝黄潤喜農疇。", "初微觸石纔膚寸，曾不崇朝遍九州。", "生施功成讓雷雨，無心却返舊山頭。"]}