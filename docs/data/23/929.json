{"author": "韓琦", "period": "宋", "type": "诗", "title": "天章閣觀御飛白書五言十韻", "paragraphs": ["內閣門清曉，中天對邇臣。", "唐虞遺典在，河洛奧書陳。", "二聖勤勞舊，千齡矩法新。", "帝暉方咫尺，宸翰復躬親。", "鸞拂宮綃舞，花隨御筆春。", "奎光連璧府，劍影動龍津。", "今古神功絕，頒宣上意均。", "玉峯羅俎豆，黼坐拱星辰。", "魚藻符亨會，蓬瀛寄此身。", "流霞仙飲罷，又賜一杯醇。"]}