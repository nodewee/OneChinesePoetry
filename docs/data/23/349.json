{"author": "張方平", "period": "宋", "type": "诗", "title": "閒居述懷", "paragraphs": ["踈慵余本性，放曠涵天真。", "自疑姑射來，藐然太古淳。", "思與老彭游，坐閱冥靈春。", "世家守儒業，此志成越秦。", "蹭蹬湛世僞，遂與英俊羣。", "闊步處清禁，迎班趨紫宸。", "高議預時事，客氣矜要津。", "薪火不停焰，風波浩亡垠。", "釋筈前無的，將車後多塵。", "履地弗敢蹐，仰屋徒含顰。", "兼濟悼遲暮，獨善慙隱淪。", "瀝懇得嘉命，閒曹容病身。", "性以浄爲體，慵乃德之純。", "融師善知識，中散誠仁鄰。", "首慵廢冠弁，腰慵捐佩紳。", "手慵如槁枝，足慵若奇輪。", "耳目遺聲色，鼻舌忘馨辛。", "內樂極委順，中扃收精神。", "大觀齊諸物，萬化同一均。", "禍兮福所倚，名與身孰親。", "何須人林壑，自是逍遥人。"]}