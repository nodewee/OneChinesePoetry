{"author": "蘇舜欽", "period": "宋", "type": "诗", "title": "金山寺", "paragraphs": ["孤峯湧滄江，突兀臺殿積。", "驚波四面起，日夜走霹靂。", "陰壑滀風雲，陽厓產金碧。", "離披萬年樹，根抱太古石。", "修廊圍峻閣，窈窕壓山脊。", "寶像浮海來，珠纓冷光滴。", "叩闌見黿鼉，揚首意自得。", "偃蹇互出沒，日此飽餘食。", "又有翠羽禽，羣飛喜賓客。", "口銜紺蔕花，近我若相識。", "開軒心曠絕，上下無異色。", "氣象特清壯，所覽輒快適。", "予心本高灑，誤爲塵土隔。", "不知人間世，有此物外迹。", "落日將登舟，低回空自惜。"]}