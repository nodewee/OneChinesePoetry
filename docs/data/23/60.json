{"author": "張方平", "period": "宋", "type": "诗", "title": "送內閣蔡公歸闕", "paragraphs": ["豐宮周舊宅，梁國漢東關。", "尹正司留鑰，賢公出近班。", "教條推愛利，滋蔓悉除刪。", "狹野耕桑急，終年獄市閒。", "燕申鈴閣靜，榮養彩衣斑。", "治迹經綸外，陰功造化間。", "士林歸北海，人望在東山。", "一節遄趨召，西轅不可攀。", "前旌霜樹曉，候騎古河灣。", "和氣均生物，淳風復海寰。", "具瞻知可副，盛德致無艱。", "他日開鑪冶，餘功爲鑄顔。"]}