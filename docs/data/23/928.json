{"author": "韓琦", "period": "宋", "type": "诗", "title": "明堂慶成五言二十韻", "paragraphs": ["至矣君嚴父，其惟祀配天。", "明堂茲有法，路寢復申虔。", "禮簡刊前誤，圖新煥昔傳。", "乾坤隆正位，辰火協高躔。", "宗德停參侑，推尊獨大圓。", "兼崇太極坐，並享總章筵。", "節物豐秋後，齋精吉玄前。", "既祗真館駕，遂潔閟宮牷。", "泛灑輕塵失，涵濡惠澤先。", "直由誠意感，卒使祭無愆。", "翌日回清蹕，中宵儼邃延。", "一純通肸蠁，五室敞蟺蜎。", "和必流金石，馨非主豆籩。", "靈光燭窗戶，飚駕觸旄旃。", "齊酌終三薦，神釐答萬年。", "歡聲摇海嶽，瑞色變雲煙。", "餕已均庖賤，恩思被幅員。", "星雞隨敕豎，赦鶴下樓宣。", "教不煩家至，民惟視德遷。", "普天知子道，斯匪化工然。"]}