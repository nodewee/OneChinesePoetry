{"author": "蘇舜欽", "period": "宋", "type": "诗", "title": "太行道", "paragraphs": ["行行太行道，一步三太息。", "念厥造化初，春何險此極。", "左右無底壑，前後至頑石。", "高者欲作天明黨，深者疑斷地血脈。", "夜中巖下埋斗杓，日午陰壁風雪號。", "攀緣有路到絕仞，四望羣峯合沓如波濤。", "忽至逼側處，咫尺顛墜恐莫逃。", "嗟乎古昔未開時，隔絕往來人不思。", "淳源一破山岳碎，巧心遂去緣嶮巇。", "嶮巇不窮甚可畏，悼此二者亡其宜。", "天地不自嶮，嶮由人爲之。", "彼車摧輪馬傷足，中路勿歎勿慟哭。", "世上安塗故有焉，孰使汝行此道軀高軒，喪墜不收宜爾然。"]}