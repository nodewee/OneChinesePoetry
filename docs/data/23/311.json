{"author": "張方平", "period": "宋", "type": "诗", "title": "酬歐陽舍人寄題醉翁亭詩", "paragraphs": ["我本高陽徒，野性蓋踈拙。", "豈堪天子傍，命令裁機密。", "一麾出承明，猿鳥遂超逸。", "山州寂無事，氣象頗蕭瑟。", "閒尋琅邪溪，雲嵐可披拂。", "中路聞潺湲，幽亭對崷崒。", "鏘咽觸環珮，清泠泛琴瑟。", "知君多醉此，歸鞍屢突兀。", "醉中遣形骸，題名亦信筆。", "遺我溪風清，蒼顔坐髣髴。", "暝色失松竹，徘徊望寒月。", "携酒頻來游，行待山花發。"]}