{"author": "韓琦", "period": "宋", "type": "诗", "title": "寒食親拜二墳因誡子姪", "paragraphs": ["春色清且明，節盛一百五。", "寒食遵遺俗，潑火霽微雨。", "非才忝國恩，因病得吾土。", "何以知殊榮，此日奉宗祖。", "新安唯皇考，豐安則王父。", "松楸各萬株，崗勢擁城府。", "二塋相去間，近止一舍許。", "前曉揭旌牙，蠲潔具罍俎。", "芬馨達孝誠，僾若侍容語。", "禮成無一違，觀者競牆堵。", "退惟愚小子，未老膺旄斧。", "顧己胡能然，世德大門戶。", "思爲後嗣誡，永永著家矩。", "子姪聽吾言，汝各志心膂。", "汝曹生綺紈，得仕匪難苦。", "學業勤則成，富貴汝自取。", "仁睦周吾親，忠義報吾主。", "間須求便官，墳隴善完補。", "死則託二塋，慎勿葬他所。", "得從祖考游，魂魄自寧處。", "無惑葬師言，背親圖福祜。", "有一廢吾言，汝行則夷虜。", "宗族正其罪，聲伐可鳴鼓。", "宗族不繩之，鬼得而誅汝。"]}