{"author": "蘇舜欽", "period": "宋", "type": "诗", "title": "藍田悟真寺作", "paragraphs": ["旅食長安城，迴遑奔走無停行。", "清懷壯抱失素尚，胸中堆積塵土生。", "偷閒得至玉峯下，爲聞悟真之寺之嘉名。", "杖邛赤脚渡藍水，細流激激心骨清。", "仰看蒼山高峯旁，白雲明滅藏日光。", "行人遥指置寺處，正在白雲之中央。", "逡巡緣棧更險絕，攀蘿捫壁隨低昂。", "朋行咫尺乃相失，已與雲霧相翱翔。", "時聞啼鳥如吹竹，數步一休還縱目。", "行行未知高則危，下視昏煙覆平陸。", "滿巖佳樹尤樸樕，赫赤如霞間濃綠。", "是時八月初，路旁已見芬芬菊。", "貪奇戀景不知倦，側睥又復心瑟縮。", "神魂飛下大壑幽，定省移時進雙足。", "寺門高開朝日輝，丹青黯澹唐時屋。", "老僧引我周遊看，且云白氏子詩乃實錄。", "此詩疇昔予所聞，殷殷更向碑前讀。", "按言索像今無復，惟有流泉數道如車輻。", "我嫌世累欲暫居，又云此地無留宿。", "殿宇之後林莽中，日暮嘗有虎豹伏。", "鑿石龕邊崖至深，近有浮屠於此相棖觸。", "悁心宿忿兩不解，一乃顛擠死其谷。", "我聞爲之久顰蹙，此向期將避煩辱。", "不爲傷生事，爭如平地隨流俗。", "歎息回頭急出山，始覺全軀已爲福。"]}