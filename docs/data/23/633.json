{"author": "韓琦", "period": "宋", "type": "诗", "title": "答陳舜俞推官惠詩求全瓦古硯", "paragraphs": ["鄴宮廢瓦埋荒草，取之爲硯成堅好。", "求者如麻幾百年，宜乎今日難搜討。", "吾邦匠巧世其業，能辨環奇幼而老。", "隨材就器固不遺，大則梁棟細棼橑。", "必須完者始稱珍，何殊巨海尋三島。", "荆人之璧尚有瑕，夏后之璜豈無考。", "況乎此物出壞陶，千耕萬斸常翻攪。", "吾今所得不專全，祕若英瑶藉文繅。", "君詩苦擇未如意，持贈只虞咍絕倒。", "君不見鎮圭尺二瑁四寸，大小雖異皆君寶。"]}