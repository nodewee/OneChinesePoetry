{"author": "韓琦", "period": "宋", "type": "诗", "title": "眾春園", "paragraphs": ["中山雄北邊，地得要害扼。", "烽警昔未徹，民日困兵革。", "一從無事來，歷祀且半百。", "戈矛既錢鎛，比屋遂仁宅。", "人生亦自勞，營業鮮暇隙。", "誠哉百日勤，固願一日適。", "爲政本人情，三代所不易。", "漢吏稱循良，在宣布恩澤。", "茲吾治廢園，大揭眾春額。", "庶乎時節遊，使見太平迹。", "園中何所有，風物難具籍。", "方塘百畝餘，遥派逗寒碧。", "虛亭跨彩橋，孤嶼聳幽石。", "環堤柳萬株，無時張翠帟。", "移得江南天，不覺萬里隔。", "芳林灼灼花，次第錦繡坼。", "三春爛熳時，爲民開宴席。", "觀者如堵牆，士女雜城陌。", "野態得天真，靚粧非俗格。", "惟意任所如，去來何絡繹。", "多歡知有今，勝致駭非昔。", "如登老氏臺，懷抱罔不釋。", "既以休吾民，又足奉嘉客。", "清暑暨凉秋，池景尤可惜。", "紅蕖四照香，風送入絺綌。", "乘興命輕舟，縱賞緩撐刺。", "芳餌須鱠資，綠房欣手摘。", "就飲圓荷中，一當數大白。", "時見羣鷗飛，驚此紅袖拍。", "獻酬如未快，申令喜相搦。", "或見大敵怯，便可遺巾幗。", "酣戰方氣振，俄景忽晡夕。", "人笑山公歸，酩酊倒巾幘。", "誰知酩酊心，自有制勝策。"]}