{"author": "蘇舜欽", "period": "宋", "type": "诗", "title": "昇陽殿故址", "paragraphs": ["昔在開元中，此名昇陽殿。", "西通大明宮，夾道直如箭。", "至尊黄金輿，乘春日幸宴。", "翠嬪戛鐘鼓，歡呼奏新徧。", "巧舞風燕翻，妖歌露鶯囀。", "酒光射錦幄，上下花會炫。", "雕盤堆緐英，豔粉弱自戰。", "天歡日無窮，臣諫莫敢獻。", "樂極哀繼之，在理亦可見。", "胡來塞宮闕，腥羶污香薦。", "縱火寢廟平，揮戈君臣迸。", "庸嗣忽前醜，泚巢更禍亂。", "冉冉竟覆亡，返爲耕牧便。", "瓦礫雖費犂，土壤頗肥衍。", "蓋由殺人多，膏血浸漬遠。", "髑髏今成堆，皆昔燕趙面。", "每因鉏耨時，數得寶玉片。", "今秋雨澤多，穀穗密如辮。", "農惟喜豐稔，吾獨閔遷變。", "不有失德君，焉爲穡夫佃。", "大國尚如此，小人易流轉。", "道德可久長，作詩將自勸。"]}