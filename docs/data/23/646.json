{"author": "韓琦", "period": "宋", "type": "诗", "title": "善養堂", "paragraphs": ["金銅飾巨扉，其上覆高屋。", "青石鑿雙轍，其下走彫轂。", "東西翼危墉，陰以捍攻觸。", "自昔藩鎮强，尚此存遺躅。", "後守營厥居，鄆擬苦迫促。", "余來亦患之，重改敢輕速。", "會茲歲月深，朽敗鮮完木。", "一旦忽傾摧，僣迹詎可復。", "余得矯前爲，命徒墮舊筑。", "堂皇遂延袤，興寢適凉燠。", "廊廡悉舒明，瞻望快耳目。", "移樓成廣厦，面勢壓平陸。", "既忘登陟勞，又遠顛躓辱。", "外將延賓僚，內足燕親族。", "乘閑娛詩書，遇節振絲竹。", "頤真與放懷，動靜獲所欲。", "於氣貴能養，在禮思無凟。", "侯邦謹法度，是克綏遐福。", "踰制苟幸免，更久猶追戮。", "吾居已絕嫌，道義斯同育。"]}