{"author": "蘇舜欽", "period": "宋", "type": "诗", "title": "獵狐篇", "paragraphs": ["老狐宅城隅，涵養體豐大。", "不知窟穴處，草木但掩藹。", "秋食承露禾，夏飲灌園派。", "暮夜出旁舍，雞畜遭橫害。", "晚登埤堄鳴，呼吸召百怪。", "或爲嬰兒啼，或變豔婦態。", "不知幾十年，出處頗安泰。", "古語比社鼠，蓋亦有恃賴。", "邑中年少兒，耽獵若沈瘵。", "遠郊盡雉兔，近水殲鱗介。", "養犬號青鶻，逐獸馳不再。", "勇聞此老孤，取必將自快。", "縱犬索幽邃，張人作疆界。", "茲時頗窘急，迸出赤電駭。", "羣小助呼嗥，奔馳數顛沛。", "所向不能入，有類狼失狽。", "鉤牙咋巨顙，髓血相潰沫。", "喘叫遂死矣，爭觀若期會。", "何暇正丘首，腥臊滿蓬艾。", "數穴相穿通，城堞幾隳壞。", "久縱此兇妖，一旦果禍敗。", "皮爲榻上藉，肉作盤中膾。", "觀此爲之吟，書以爲警戒。"]}