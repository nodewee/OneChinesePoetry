{"author": "韓琦", "period": "宋", "type": "诗", "title": "別鎮陽監倉陳薦祕丞", "paragraphs": ["一紀帥三垂，待士敢不至。", "推誠以求應，百不得一二。", "彥升其應者，所應由道義。", "幕中六七年，始卒無少異。", "嚴霜摧萬木，老柏彌蒼翠。", "烈火熾三日，良玉自溫粹。", "奉親不可留，含笑就委吏。", "須代處洺邑，潔羞勤以遂。", "我病來相臺，去客無所覬。", "彥升兩見過，顧舊不顧利。", "言別之遠官，駑櫪飼騏驥。", "蹄齧慎勿較，所困非吾類。", "自古賢者爲，爭免不肖忌。", "坐待天衢亭，萬里觀騰轡。"]}