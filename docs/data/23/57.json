{"author": "張方平", "period": "宋", "type": "诗", "title": "升祔慶成", "paragraphs": ["明詔初發中，奉慈講升祔。", "考典下容臺，集議付近署。", "雙禮稽國章，大義推經據。", "參覆經宰司，裁定皆宸慮。", "獻后正壺儀，仍几被遺顧。", "擁佑隆帝室，清夷贊王路。", "懿主鍾景命，禖宮開慶祚。", "靈長繄發祥，熙洽本垂裕。", "蓬闕邈仙軿，柏城拱寒樹。", "別饗隔昭穆，時思怵霜露。", "陽月日上辛，齋居待清曙。", "當衙薦寶冊，夾道陳鹵簿。", "玉色儼莊栗，淵衷緬馳慕。", "端闈出翟車，黄道回天步。", "千官陪祠庭，祕祐寧神御。", "盛德配不祧，至孝始如素。", "穹厚昭精純，蕃夷入儀注。", "渙汗肆慶宥，需雲均膏飫。", "廣愛形海區，教忠憲侯度。", "下臣叨載筆，書法資典故。"]}