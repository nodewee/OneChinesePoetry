{"author": "蘇舜欽", "period": "宋", "type": "诗", "title": "往王順山值暴雨雷霆", "paragraphs": ["蒼崖六月陰氣舒，一霔淫雨如繩粗。", "霹靂飛出大壑底，烈火黑霧相奔趨。", "人皆喘汗抱樹立，紫藤翠蔓皆焦枯。", "逡巡已在天中吼，有如上帝來追呼。", "震摇巨石當道落，驚嗥時聞虎與貙。", "俄而青巔吐赤日，行到平地晴如初。", "回首絕壁尚可畏，吁嗟神怪何所無。"]}