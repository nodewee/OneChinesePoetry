{"author": "韓琦", "period": "宋", "type": "诗", "title": "榮歸堂", "paragraphs": ["非才忝四鄰，待罪涉一紀。", "妨賢得云久，不退不自耻。", "永厚復土初，疊奏犯斧扆。", "乞身臨本邦，多疾便攝理。", "帝曰吁汝琦，輔翼甚勞止。", "今俾爾榮歸，揭節治故里。", "均逸向盛辰，寵異固絕擬。", "整裝將北轅，羌釁兆西鄙。", "俄易帥感秦，旰食論所倚。", "艱難惡敢辭，奔走奉寄委。", "天聲方震揚，狡穴懼夷毀。", "欵塞械兇酋，唯幸赦狂詭。", "疆事計日寧，拙疹乘衰起。", "披誠叩上仁，再遂守桑梓。", "尫疲解劇煩，宴息良自喜。", "園池昔恢拓，顧覽盡遺軌。", "獨於北堂北，地勝失經始。", "前人欲興作，就此創基址。", "中輟如有待，命我成斯美。", "鳩材亟僝功，因陋謹增侈。", "芳林環密陰，鯨口下洹水。", "吾堂據其陽，萬象來明煒。", "匪直怡病襟，間足具賓簋。", "僚屬請吾名，在景或在己。", "吾謂夸風光，未若尊制旨。", "視榜以思報，義實晝錦比。", "或笑此翁愚，榮極尚不已。", "鄉閭得蹔休，胡自勤勤耳。", "吾曰勤雖愚，吾慮亦長矣。", "天地施大恩，報上盡螻蟻。", "終期謝貴仕，歸第保頹齒。", "吾舍與公居，相去百舉跬。", "豈無賢太守，有意待園綺。", "安車時一來，爲我此加禮。"]}