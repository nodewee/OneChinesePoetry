{"author": "蘇舜欽", "period": "宋", "type": "诗", "title": "依韻和王景章見寄", "paragraphs": ["歲律崢嶸臘候深，一天風雪卷愁陰。", "故人默默懷交意，逐客栖栖上國心。", "千里相望空盼盻，當年下吏阻追尋。", "咄嗟謗口聞高誼，披豁羈懷見雅吟。", "學道元將禦窮困，浮生何必計升沈。", "世間機穽知難避，往者圖書可自箴。", "猶得雲山開醉眼，可無俗物撓沖襟。", "鵩來閒暇何須怪，鬼見揶揄豈易禁。", "楚客留情著香草，啟期傳意入鳴琴。", "夫君自上丹霄去，莫忘雲泉寄好音。"]}