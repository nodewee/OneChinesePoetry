{"author": "蘇舜欽", "period": "宋", "type": "诗", "title": "吳越大旱", "paragraphs": ["吳越龍蛇年，大旱千里赤。", "尋常秔穄地，爛漫長荆棘。", "蛟龍久遁藏，魚鼈盡枯腊。", "炎暑發厲氣，死者道路積。", "城市接田野，慟哭去如織。", "是時西羌賊，兇燄日熾劇。", "軍須出東南，暴斂不暫息。", "復聞籍兵民，驅以教戰力。", "吳儂水爲命，舟檝乃其職。", "金革戈盾矛，生眼未嘗識。", "鞭笞血塗地，惶惑宇宙窄。", "三丁二丁死，存者亦乏食。", "寃對結不宣，衝迫氣候逆。", "二年春及夏，不雨但赫日。", "安得涼冷雲，四散飛霹靂。", "滂沱消祲癘，甘澗起稻稷。", "江波開舊漲，淮嶺發新碧。", "使我揚孤帆，浩蕩入秋色。", "胡爲泥滓中，視此久戚戚。", "長風卷雲陰，倚柂淚橫臆。"]}