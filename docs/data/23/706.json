{"author": "韓琦", "period": "宋", "type": "诗", "title": "慶曆甲申郊禮告成五言十韻", "paragraphs": ["聖饗申精意，靈心察至虔。", "因知齋次雪，爲顯祭時天。", "清廟陳豐潔，中壇致吉蠲。", "樂和來瑞物，景霽見非煙。", "卜日灰飛管，通祠火舉權。", "短茵新禮重，虛幄睟容專。", "盛美推穹昊，釐祥被幅員。", "慶成朝萬玉，霈澤謹三錢。", "有幸瞻熙事，無才列奏篇。", "爲民祈福應，親記德音宣。"]}