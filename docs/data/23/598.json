{"author": "韓琦", "period": "宋", "type": "诗", "title": "夜合", "paragraphs": ["俗人之愛花，重色不重香。", "吾今得真賞，似矯時之常。", "所愛夜合花，清芬踰眾芳。", "葉葉自相對，開斂隨陰陽。", "不慚歷草滋，獨擅堯階祥。", "得此合歡名，憂忿誠可忘。", "茸茸紅白姿，百和從風颺。", "沉水燎庭檻，薰陸紛纓裳。", "彌月固未歇，況茲夏景長。", "凡目不我貴，馥烈徒自將。", "仲尼失滅明，史遷疑子房。", "以貌不以行，舉世同悲傷。", "予欲先馨德，羣豔孰可方。", "埋饒妖牡丹，須讓花中王。"]}