{"author": "蘇舜欽", "period": "宋", "type": "诗", "title": "永叔石月屏圖", "paragraphs": ["日月行上天，下照萬物根。", "向之生榮背則死，故爲萬物生死門。", "東西兩交征，晝夜不蹔停。", "胡爲虢山石，留此皎月痕常存。", "桂樹散疎陰，有若圖畫成。", "永叔得之不能曉，作歌使我窮其原。", "或疑月入此石中，分此二曜三處明。", "或云蟾兔好溪山，逃遁出月不可關。", "浮波穴石恣所樂，嫦娥孤坐初不覺。", "玉杵夜無聲，無物來擣藥。", "嫦娥驚推輪，下天自尋捉。", "繞地掀江蹋山岳，二物驚奔不復見。", "留此玉輪之迹在青壁，風雨不可剝。", "此說亦詭異，予知未精確。", "物有無情自相感，不間幽微與高邈。", "老蚌向月月降胎，海犀望星星入角。", "彤霞爍石變靈砂，白虹貫巖生美璞。", "此乃西山石，久爲月照著。", "歲久光不滅，遂有團團月。", "寒輝籠籠出輕霧，坐對不復嗟殘缺。", "蝦蟇縱汝惡觜吻，可能食此清光沒。", "玉川子若在，見必喜不徹。", "此雖隱石中，時有靈光發。", "土怪山鬼不敢近，照之僵仆肝腦裂。", "有如君上明，下燭萬類無遁形，光豔百世無虧盈。"]}