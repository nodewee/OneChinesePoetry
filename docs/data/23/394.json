{"author": "蘇舜欽", "period": "宋", "type": "诗", "title": "城南歸值大風雪", "paragraphs": ["一夜大雪風喧豗，未明跨馬城南回。", "四方迷惑共一色，揮鞭欲進還徘徊。", "舊時崖谷不復見，縱有直道令人猜。", "低頭搶朔風，兩眼不敢開。", "時時偷看問南北，但見白羽之箭紛紛來。", "既以脂粉傅我面，又以珠玉綴我顋。", "天公似憐我貌古，巧意裝點使莫偕。", "欲令學此兒女態，免使埋沒隨灰埃。", "據鞍照水失舊惡，容質潔白如嬰孩。", "雖然外飾得暫好，自覺面目如刀裁。", "又不知胸中肝膽掛鐵石，安能柔軟隨良媒。", "世人飾詐我尚笑，今乃復見天公乖。", "應時降雪故大好，慎勿改易吾形骸。"]}