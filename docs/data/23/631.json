{"author": "韓琦", "period": "宋", "type": "诗", "title": "休逸臺", "paragraphs": ["牙城之北好大圃，中有廢臺名抱螺。", "基圓有道盤屈上，故以螺目義匪佗。", "當時興者擇地審，氣象爽塏形勢多。", "今如孤冢但荆棘，不知隳壞年幾何。", "背城人迹既罕到，往往滿歲無一過。", "我來侵圃治兵庫，得披榛莽登巍峩。", "襟懷豁若出塵外，四視天末窮纖羅。", "滿城風物聚掌上，紅芳綠樹明交柯。", "太行之下不可數，萬峯起落如翻波。", "北來州域盡平地，孰若舊鄴襟山河。", "此爲遊覽最佳處，遂施畚筑完陂陀。", "臺頭結宇尚簡樸，臺面甃甓嚴鎸磨。", "魏宮冰井久湮沒，鐵梁有四淪耕禾。", "精剛之質不少動，俚俗傳詫鄰妖訛。", "云有神物常默護，守令千百無敢拖。", "我憐古物輦而至，爲臺之柱植四阿。", "州人聞至極驚異，就臺觀者肩相摩。", "榜以休逸豈獨尚，與眾共樂乘春和。", "主人間復命賓酌，樽前隨分絃且歌。", "病來飲興直衰淺，獻酬勉强顔須酡。", "退嘗內省爾何德，爾求自逸人譏訶。", "反思吾本任忠義，日不作僞心無頗。", "君恩至厚假鄉守，正宜休此祛餘疴。", "尫孱報國未能奮，慨然倚檻空長哦。"]}