{"author": "蘇舜欽", "period": "宋", "type": "诗", "title": "楊子江觀風浪", "paragraphs": ["晚至瓜州渡，擊舟泊西灣。", "日落暴風起，大浪得縱觀。", "憑凌積石岸，吐吞天外山。", "霹靂左右作，雪灑六月寒。", "吁嗟至柔物，威壯不可干。", "若爲神龍憑，氣勢非一端。", "大艦失所操，翻覆如轉丸。", "高山雖有路，轍險馬足酸。", "居朝號安逸，重祿多憂患。", "爭得清靜交，共騎雙翔鸞。", "矯翅入赤霄，不見此險難。", "奈何蚩蚩眾，共處天壤間。", "因知古聖人，立法萬世安。", "濟川作舟梁，鑄鼎窮神姦。", "朝廷布禮度，粲粲莫可刪。", "後來漸破壞，所向行路難。", "兇邪得騁志，物命遭摧殘。", "視此念古昔，杖藜空盤桓。"]}