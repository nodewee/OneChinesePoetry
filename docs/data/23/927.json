{"author": "韓琦", "period": "宋", "type": "诗", "title": "祫享慶成五言二十韻", "paragraphs": ["大饗無先祫，精祠貴必躬。", "歷朝疑未講，曠典屬今崇。", "良月稽冬孟，容臺訪禮中。", "祀期當象閏，位向卒虛東。", "太卜諏元日，齋誠儼法宮。", "琱輿下丹地，琳館薦清衷。", "雪密人初駭，天高德自通。", "陰雲成瑞靄，凜色變和風。", "世室休嚴衛，宵衣集庶工。", "敘親昭穆正，合食簋鉶豐。", "既祼神斯格，居歆慶已蒙。", "歡欣流禹律，謦欬入堯聰。", "月射千圭白，星輝萬燎紅。", "茨歌將振作，晴旭漸曈曨。", "回蹕升端闕，羣瞻聳上穹。", "蕃釐均廟餕，惠澤泰民窮。", "孝著鉤鈐動，恩疏貫索空。", "致祥書可信，讓美意爾沖。", "此協亨嘉會，慚非輔翼功。", "唯知獻君壽，巍與二儀同。"]}