{"author": "張方平", "period": "宋", "type": "诗", "title": "過齊篇", "paragraphs": ["有叟羈窮垂白頭，潛神密理同天遊。", "朝歌鼓刀既屠紂，渭濱垂鈎來釣周。", "晚遭西伯與同載，首封東海荒營丘。", "洋洋大風僅千祀，當年固乃屠釣儔。", "世變後有薛公文，館中多坐倜儻人。", "魯連節重輕丘山，馮驩氣高微風雲。", "丈夫志義絕流俗，豈與層層雛鼠羣。", "楚漢興亡事已微，後世傾奪奚足譏。", "龍韜豹略苦迂闊，使公復生將安歸。"]}