{"author": "韓琦", "period": "宋", "type": "诗", "title": "塗次答宣徽富公書意", "paragraphs": ["臨并踰二朞，病慼居其半。", "雖以志自勉，精識奈耗亂。", "故於一道事，十六七不幹。", "貪權莫即亂，罪大孰可逭。", "納節求本邦，所幸脫誅竄。", "君仁惻至誠，亟俾賢者換。", "與公同心人，金固其利斷。", "安然解印歸，萬喜無一惋。", "爲別信宿來，書日慰愚懦。", "張瑟久不調，易調猶未斷。", "非才辱公知，處道誠一貫。", "至於措置間，在理有殊判。", "不當牽以私，經畫誤遠算。", "願公新政條，布若星日燦。", "害邊者剗除，垢俗者滌浣。", "使茲全晉民，比屋競聳觀。", "僕遠聞公爲，省過安敢憚。", "雖有好事徒，議論烏得間。"]}