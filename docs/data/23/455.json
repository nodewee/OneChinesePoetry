{"author": "蘇舜欽", "period": "宋", "type": "诗", "title": "淮上喜雨聯句", "paragraphs": ["江淮經歲旱，春暮忽然雨。", "亂點踰廣津，散灑入原土。", "萬物氣稍蘇，厲妖莫能聚。", "羣山洗故塵，紫翠坐可數。", "昏如籠纖紗，媚若隱紺縷。", "碧瓦南崦中，重疊出迥覩。", "扁舟凌空飛，白鳥入煙舞。", "遥林動新滋，顔色若可取。", "碧草弄微芳，低昂欲來語。", "緐聲過沙頭，上下謳啞櫓。", "濃澹新畫成，快愜久病愈。", "念此時多虞，豈得歲少阻。", "焦心閔疲農，虛口待香稌。", "縣吏事兇貪，氣若解縛虎。", "惟於縱誅斂，乃能奮怒武。", "青天雖云明，疑不照艱苦。", "此時忽霶霈，知有神物主。", "不然諸蒼生，性命委草莽。", "本蹷邦豈寧，皮去毛安附。", "歌此告巨公，行當視前古。"]}