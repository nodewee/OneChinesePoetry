{"author": "韓琦", "period": "宋", "type": "诗", "title": "乙巳郊禮慶成五言二十韻", "paragraphs": ["堯曆方歸聖，虞琴始就聲。", "不先惟帝饗，孰見事天明。", "穀旦諏陽復，鴻儀備吉行。", "宸襟正祗謹，陰孽忽孳萌。", "淫雨頻興陣，寒花幾墜瓊。", "多言摇改卜，上意益專精。", "宗社敷冥祐，穹蒼答至誠。", "斗收連日晦，併與祀時晴。", "待曉披閶闔，凝旒下紫清。", "真廷陳潔饌，親廟展嘉牲。", "愛旭輝黄道，非煙護綵城。", "旌旗停藻衛，鐃吹起嚴更。", "冕服祛繁飾，壇壝即自成。", "晶熒奠琮璧，和雅薦英莖。", "繼志還虛次，尊神戒側迎。", "千齡俄受胙，萬乘已旋衡。", "嶢闕層霄迥，通衢眾目傾。", "疏刑空犴獄，霈澤浹寰瀛。", "統業恢長治，生靈入太平。", "因知却徽號，傳蹟固難名。"]}