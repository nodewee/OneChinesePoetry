{"author": "韓琦", "period": "宋", "type": "诗", "title": "次韻答子淵學士", "paragraphs": ["憶昔明道初，窮冬極短晝。", "給札金鑾坡，孤拙並髦秀。", "諸公名世才，奮筆若神佑。", "蕪辭亦見收，聖造等天覆。", "子淵親契深，實出同試右。", "自茲接珍羣，軒翼羾紫宙。", "忠義必相勉，權利孰肯就。", "洞照無隱情，胸臆爛辰宿。", "宦路有亨塞，叨竊愧鄙陋。", "何時聚德星，一慰荀陳舊。"]}