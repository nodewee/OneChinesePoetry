{"author": "韓琦", "period": "宋", "type": "诗", "title": "後園寒步", "paragraphs": ["如何天地舉寒令，獨將殺氣凌邊遐。", "公園跬步亦難往，試來舉目成吁嗟。", "長空黯淡作愁色，日光似透雲還遮。", "朔風刮面不吹雪，徒擾萬竅掀黄沙。", "園中索寞不可狀，唯視眾木攢枯槎。", "有如漢將肅行陣，遠涉大漠平番家。", "貔貅凍列樹營壁，巨矛長戟何交加。", "老松一二柯葉在，外皮皴裂埋僵蛇。", "幽禽聲好久絕聽，孤城遠近號饑鴉。", "齋中酒熱忍自酌，幾何貧戶無纖麻。", "冥官持權因意惡，直欲萬類殲陰邪。", "窮嚴極烈勢未已，不知泉底生陽芽。"]}