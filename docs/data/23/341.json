{"author": "張方平", "period": "宋", "type": "诗", "title": "平臺秋", "paragraphs": ["層臺複道盤盤斜，馬頭冷光摇玉花。", "曲葆翩翩映紅日，綵旗苒苒舒晴霞。", "鏗鐘考鼓臺上宴，花間樓榭層層見。", "香霧低濛爛不收，觥籌隨酒東西轉。", "山銜半日王未醉，桂花蟾露滴濃翠。", "鼕鼕滿板敲金丸，千娥攢碧臺門閉。", "古銅青澁對秋曉，王樂不極將如老。", "孟嘗墳上牧童歌，千歲空臺長荒草。", "土花愁碧古甬平，陰夜鬼熒光擾擾。"]}