{"author": "韓琦", "period": "宋", "type": "诗", "title": "答孫植太博後園宴射", "paragraphs": ["花梢點紅芽綠茁，宴亭爽塏堋雲列。", "呼賓習射次序升，體裁人人矜㔢挃。", "六鈞力副百中藝，由基注目老羿拽。", "支左屈右何大工，象弭急收如列缺。", "須臾一鏑入鵠心，畫鼓連轟盡聲喝。", "後者審固意愈精，有時大呼劈箭筈。", "惜哉最是毫釐差，彩侯似動笴微撇。", "分明角勝各記暈，將終或爲一箭奪。", "當筵主籌令難犯，大白時舉出正罰。", "此禮自古尤所重，矍圃去留宜有別。", "五善大抵主和容，不止穿楊與穿札。", "因憶當年黠羌叛，非才誤授將軍鉞。", "帳下貔貅十萬師，力過生犀心似鐵。", "大人未許覆兇巢，飭謹封垂禦侵越。", "悍夫猛士志待騁，貯填憤氣何由洩。", "正值高秋天氣寒，塞場霜重嚴風刮。", "約束偏裨整隊兵，旌旗爍電戈矛雪。", "驅出長郊閱奇陣，離合應麾皆有節。", "次引精銳較絕技，控弦命中無虛發。", "氣豪馬健走危坡，直下千尋未嘗蹷。", "收軍校獵圍平原，犬順人呼鷹解紲。", "山麋衝軼犯勁矢，崗兔奔跳迷狡穴。", "大鵰盤空不輕搏，老狐仰視肝膽裂。", "駐鞍賞獲犒部曲，浪瀉酒車論染血。", "將軍未酣眾心醉，耳後風生鼻頭熱。", "此日淮藩奉寬詔，朱輪慢輾行春轍。", "鈴索聲沉訟牒稀，優游大可養踈拙。", "斜蒿青青鱭鱠新，公醪香重醅才撥。", "射堂對客且相娛，不妨樂事陶嘉月。", "襟懷聊與水雲閒，夢魂猶寄關山闊。", "逢辰未立赫然勳，破的求功真瑣屑。", "欲得心如外貌歡，報國之誠盡攄豁。"]}