{"author": "張方平", "period": "宋", "type": "诗", "title": "讀杜工部詩", "paragraphs": ["文物皇唐盛，詩家老杜豪。", "雅音還正始，感興出離騷。", "運海張鵬翅，追風騁驥髦。", "三春上休苑，八月浙江濤。", "璀璨開鮫室，幽深閉虎牢。", "金晶神鼎重，玉氣霽虹高。", "甲馬騰千隊，戈船下萬艘。", "吳鈎銛莫觸，羿彀巧無逃。", "遠意隨孤鳥，雄筋舉六鼇。", "曲嚴周廟肅，頌美孔圖襃。", "世亂多羣盜，天遥隔九臯。", "途窮傷白髮，行在窘青袍。", "憂國論時事，司功去諫曹。", "七哀同谷寓，一曲錦川遨。", "妻子饑寒累，朝廷戰伐勞。", "倦遊徒右席，樂善伐干旄。", "舊里歸無路，危城至輒遭。", "行吟非楚澤，達觀念莊濠。", "逸思乘秋水，愁腸困濁醪。", "耒陽三尺土，誰爲翦蓬蒿。"]}