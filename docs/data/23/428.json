{"author": "蘇舜欽", "period": "宋", "type": "诗", "title": "夏熱晝寢感詠", "paragraphs": ["盛夏日苦永，解带坐小軒。", "對案不能食，揮汗白雨翻。", "軋軋過午景，宛轉無由昏。", "偃卧一榻上，既覺復夢魂。", "恬然世慮寂，時被蒼蠅喧。", "睡味勝仙去，忽怳難具論。", "晨事如隔日，半雜夢寐言。", "人生貴壯健，及時取榮尊。", "夏禹惜寸陰，窮治萬水源。", "櫛沐風雨中，子哭不入門。", "況復庸下者，不出强趨奔。", "奈何耽晝寢，嬾惰守壞垣。", "念昔年少時，奮迅期孤騫。", "筆下驅古風，直趣聖所存。", "山子逐雷電，安肯服短轅。", "便將决渤澥，出手洗乾坤。", "文章竟誤身，大議誰周爰。", "捽首下牢獄，殗殗如孤豚。", "法吏使除籍，其過祗一飱。", "賓朋四散逐，投竄向僻藩。", "九虎口牙惡，便欲膏其蹯。", "上賴天子明，不使鉗且髠。", "此身自流浪，豈能濟元元。", "天下無所歸，泛舟旅江邨。", "春雨看秧稻，落日自灌園。", "殊鄉寡朋友，孰辨石與琨。", "卷藏經濟術，强談奉狙猿。", "閒困尚有待，不忍沈湘沅。", "大暑晝閉戶，一徑惡草緐。", "出嫌烏啅噪，行見蛇蜿蜒。", "蠹書徒盈篋，濁醪徒盈樽。", "談笑誰可共，道義孰與敦。", "終日對稚立，千里遠弟昆。", "此心既無用，不寢徒自煩。", "況茲晝景長，但厭枕簟溫。", "北窗無纖風，返見赤日痕。", "流光何輝赫，獨不照覆盆。", "會當破氛祲，血吻叫帝閽。", "爛爾正國典，曠然滌羣寃。", "姦讒囚大幽，上壓九崑崙。", "賢路自肅爽，朝政不復渾。", "萬物宇宙間，共被陽和恩。"]}