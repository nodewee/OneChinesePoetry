{"author": "蘇舜欽", "period": "宋", "type": "诗", "title": "呂公初示古詩一編因以短歌答之", "paragraphs": ["覽君古風之章句，兩謝不足以下顧。", "長江走瀾天外來，共鵠軒風日邊去。", "上有致君却敵之良策，下有逍遥傲世之真趣。", "惜乎志大名位卑，明珠投闇人疑之。", "昔時名價滿天下，此日塞默趨塵泥。", "古人但以才術喻富貴，自餘之外胡足思。", "公初之道既如此，宜乎窮約而不悲。", "媿無玉案報神藻，聊此感激成荒辭。"]}