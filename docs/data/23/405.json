{"author": "蘇舜欽", "period": "宋", "type": "诗", "title": "答宋太祝見贈", "paragraphs": ["窮冬三日雪，旅腸迫枯餓。", "不免東郭行，難效袁安卧。", "我謁故所宜，君來無乃左。", "復貺長句詩，如留萬金貨。", "恣睢莫能名，豪橫不可挫。", "怒奔時旁出，力翥復下墮。", "使人但驚絕，欲斷誰敢作。", "況君名家駒，少小聲已播。", "丈夫氣剛精，不必在長大。", "譬如利錐末，所向物已破。", "余資本滯濁，既壯困家禍。", "區區走俗格，僅若螘循磨。", "詩枯實零丁，文僻又坎坷。", "翹然當路人，顧我甚涕唾。", "雅意返願交，得無自卑涴。", "俛首已內傾，撫躬輒私賀。", "無以答高誼，胸中强搜羅。", "披豁聊短篇，安足謂酬和。", "莞爾當棄投，毋留重吾過。"]}