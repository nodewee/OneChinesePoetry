{"author": "蘇舜欽", "period": "宋", "type": "诗", "title": "城南感懷呈永叔", "paragraphs": ["春陽泛野動，春陰與天低。", "遠林氣藹藹，長道風依依。", "覽物雖蹔適，感懷翻然移。", "所見既可駭，所聞良可悲。", "去年水後旱，田畝不及犂。", "冬溫晚得雪，宿麥生者稀。", "前去固無望，即日已苦饑。", "老稚滿田野，斲掘尋鳧茈。", "此物近亦盡，卷耳共所資。", "昔云能驅風，充腹理不疑。", "今乃有毒厲，腸胃坐瘡痍。", "十有七八死，當路橫其尸。", "犬彘咋其骨，烏鳶啄其皮。", "胡爲殘良民，令此鳥獸肥。", "天豈意如此，决蕩莫可知。", "高位厭粱肉，坐論攙雲霓。", "豈無富人術，使之長熙熙。", "我今饑伶俜，閔此復自思。", "自濟既不暇，將復奈爾爲。", "愁憤徒滿胸，嶸峵不能齊。"]}