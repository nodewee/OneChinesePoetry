{"author": "蘇舜欽", "period": "宋", "type": "诗", "title": "夜中", "paragraphs": ["夜分眾諠死，耿耿抱真履。", "中君湛以寧，不爲外官使。", "七兵乘間入，攻剽勢向圮。", "主將不謀陣敵惡，蕩然失守遽藏避。", "駭浪奔騰，一刻萬里，紛紛變化無窮已。", "俄如獨繭絲，忽復滿天地。", "乳虎不受縛，狂龍難馴致。", "我思精甲，以扞異類。", "邪慝弗萌，元辟復位。", "輔以逍遥之至道，爛然光輝照無際。"]}