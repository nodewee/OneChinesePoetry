{"author": "蘇舜欽", "period": "宋", "type": "诗", "title": "觀放牐", "paragraphs": ["沈沈滄淮口，植木限眾流。", "啟閉固有時，出納千萬舟。", "眷予懷抱昏，羈別相牽鉤。", "觀此巨派注，頗覺滯悶瘳。", "喧豗怒霆起，始駭久不收。", "既前目眩轉，足縮不敢留。", "朔雪下噴薄，散爲白霧浮。", "上懸赤油幕，旁斷縹玉旒。", "恐激地軸轉，人有魚鼈憂。", "驚嗟勢力壯，孰謂此物柔。", "吾思作至監，實以處上游。", "又欲接之口，沃蕩胸中愁。", "俄然漸枯涸，哮爾空泥溝。", "渟滀既因人，開洩豈自由。", "立間見底裏，咄哉爲爾羞。"]}