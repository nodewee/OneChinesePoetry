{"author": "蘇舜欽", "period": "宋", "type": "诗", "title": "和菱磎石歌", "paragraphs": ["滁州信至詫雙石，云初得自菱水濱。", "長篇稱夸語險絕，欲使來者不復言。", "畫圖突兀亦頗怪，張之屋壁驚心魂。", "麒麟才生頭角異，混沌雖死竅鑿存。", "琅邪之郡偏且僻，得石固可駭眾觀。", "予嘗飛帆入震澤，窮探異境登龜黿。", "居民百戶石爲業，日夜采琢山不貧。", "山前森列戰白浪，猶似萬百鐵馬羣。", "雨昏浪打歲月古，千株萬穴僵復奔。", "自嗟才力本衰弱，安敢抵敵爲之文。", "況茲出產極易致，鄉俗見慣不甚尊。", "彼以至少合貴重，胡爲久棄如隱淪。", "偶逢積識見獎拔，眾目今乃稱奇珍。", "百人擁持大車載，城市觀走風濤翻。", "立於新亭面幽谷，共爲澡刷泥沙痕。", "凉泉下照嘉樹陰，翠影澄澹留煙雲。", "褒以篇章繪縑素，積歲汨沒一旦伸。", "苟非高賢獨賞激，終古棄卧於窮津。", "世人愛憎逐興廢，使我吟歎傷精神。"]}