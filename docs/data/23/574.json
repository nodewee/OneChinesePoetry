{"author": "蘇舜欽", "period": "宋", "type": "诗", "title": "寄守堅覺初二僧", "paragraphs": ["曾携舊書卷，來宿古禪林。", "方外求知性，詩中得賞音。", "爐開山夜靜，門掩雪天陰。", "杌上一寒硯，燈前三苦吟。", "韵强顔汗落，句切鬢絲侵。", "玉就還重琢，河窮更遠尋。", "穴爭探乳虎，沙獨揀良金。", "字穩天星轉，篇終海月沈。", "唱酬同記錄，得失暗規箴。", "木鐸不徇路，薰風難和琴。", "半生誰引手，中道比分襟。", "分野三吳闊，年華二紀深。", "師方傳祖印，我欲謝朝簪。", "嶺外烟嵐地，湖邊雲水心。", "情悰張翰鱠，夢想陸機禽。", "松下莓苔石，何年重訪臨。"]}