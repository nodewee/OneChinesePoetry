{"author": "韓琦", "period": "宋", "type": "诗", "title": "讀劉易春秋新解", "paragraphs": ["夫子春秋之所記，二百四十有二年。", "謹嚴之法不可犯，欲示萬世天子權。", "禮樂征伐必上出，諸侯雖大莫得專。", "周平東遷魯君隱，王綱壞裂勿復聯。", "天王所存位與號，列國自用公承傳。", "齊桓晉文無實義，挾周狥己掩大愆。", "不歸聖筆立中制，誰其當罪誰其賢。", "絲紛五傳角同異，各專門記執所偏。", "遂令學者蹈迷徑，不探元本遭羈牽。", "至於歆向父子間，亦反天性相鑱鎸。", "何休杜預范甯輩，離經附傳以臆箋。", "膏肓廢疾互譏病，雖欲針起難自痊。", "前人文字安可數，議難啾唧秋嘒蟬。", "有唐名儒陸淳者，始開奧壤窺源泉。", "我朝又得孫明復，大明聖意疏重淵。", "劉生新解最後出，了無塞礙成通川。", "所趨旨義極簡正，撐拄異論牢且堅。", "事不歸王皆不與，達經之志所以然。", "詩三百可一言蔽，曰思無邪而已焉。", "方今四海大一統，萬里號令猶君前。", "安不思危易其治，毋容僭亂生階緣。", "往持此說助邦政，坐令當扆尊如天。"]}