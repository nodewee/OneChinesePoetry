{"author": "韓琦", "period": "宋", "type": "诗", "title": "叔平學士知青州", "paragraphs": ["厭直圖書府，思爲海岱州。", "郡符分竹使，親膳潔蘭羞。", "文石輸忠密，仙山進職優。", "過家門納駟，卜地隴眠牛。", "暮霰凌羈玉，朝暾豔戟油。", "恩寬敷漢札，政善洽齊謳。", "水際春芳盛，尊中客醞浮。", "物饒三服麗，居樂五民游。", "松鬣低容宴，峯螺翠入樓。", "行聞西掖召，真賞莫淹留。"]}