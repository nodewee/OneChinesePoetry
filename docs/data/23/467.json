{"author": "蘇舜欽", "period": "宋", "type": "诗", "title": "遊南內九龍宮", "paragraphs": ["昔帝龍驤後，因池大此宮。", "蕭笳疊終日，旌仗展無窮。", "繪塑神靈集，飛潛爪角雄。", "陰軒常隱霧，暗堵亦含風。", "巨盜來移國，天王遽避戎。", "蒼黄狩巴蜀，倏忽陷河潼。", "閣殿回看遠，塵氛久見蒙。", "歸來故基在，不與往時同。", "疊瓦煙間碧，新蕖露下紅。", "波春蕩初月，沙晚發悲鴻。", "世變今無復，人愁杳莫終。", "樹穿瑶甃裂，碑碎玉樓空。", "九曲皆遺石，諸王祗斷蓬。", "興亡何足問，一一夕陽中。"]}