{"author": "張方平", "period": "宋", "type": "诗", "title": "酬范思遠", "paragraphs": ["陰陽萬變始三畫，天地大法都九疇。", "斯文濫觴日增廣，淳源已潰分千流。", "舉而錯之爲事業，典誥始勛終乎周。", "尼父將聖生無位，一王遺法存春秋。", "化成天下文之大，豈事章句矜雕鎪。", "道經戰國遂榛莽，賴漢諸儒勤耘耰。", "然其文物比三代，高曾下視雲來幽。", "唐時師匠多磊落，昌黎把鉞爲之酋。", "姬公端冕明堂位，八門四面羣小侯。", "嗟時迦老駕異說，吾儒路阻行無郵。", "可憐韓子獨强介，抗顔不爲緇黄羞。", "惟余碌碌謬庸者，蓬頭風轉萍波浮。", "出言踈闊觸忌諱，倦遊四國無人收。", "夫君家公世才傑，士林嚮景稱英游。", "是故落然來北海，登門如到神仙洲。", "貽詩旅人定交分，所期者大將安酬。", "爽如高秋望霽景，壯如拔戟逐挾輈。", "兩敦六瑚見古器，黄鍾大呂聞鳴球。", "偉哉志趣規取遠，古人之善今人仇。", "直須擺脫忽迴視，遠趨董賈爲朋儔。", "此心可以厚風俗，此文可以揚天休。", "誓將它日同利涉，我爲之楫君爲舟。"]}