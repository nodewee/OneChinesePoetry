{"author": "韓琦", "period": "宋", "type": "诗", "title": "覽資政富公新詩", "paragraphs": ["賢輔于朝廷，中外唯所用。", "中則翊萬樞，天業日以重。", "外則泰一方，君治亦云共。", "公今得淮康，大厦輟隆棟。", "惠政聊一施，萬室絕愁痛。", "獄訟不復煩，甘脆誠足奉。", "優游爲文章，六義本規諷。", "長篇燦臣軸，郵驛邈見送。", "發函捧瓊瑰，再拜喜吟誦。", "高調既古雅，奇格復豪縱。", "鈞天張廣樂，累夕駭谷夢。", "宛馬歷夷途，萬里不可控。", "李杜若復生，屈伏事非恐。", "況夫淺淺流，固莫測源洞。", "何時衮衣歸，瞻望慰民眾。", "事業追夔龍，風烈陋姚宋。", "曰賡元首歌，間助薰琴弄。", "太平告成功，郊廟形嘉頌。", "九奏人神和，舞獸而儀鳳。", "休聞狼跋詩，萬世發長慟。"]}