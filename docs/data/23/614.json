{"author": "韓琦", "period": "宋", "type": "诗", "title": "謝資政富公再以近詩見寄", "paragraphs": ["惟公之所存，致后協二典。", "當入相天子，賢業遂大展。", "萬類隨坯陶，四時無盭舛。", "如保守一藩，疢甚斥和扁。", "遂令康濟功，鬰抑未恢顯。", "寄懷吟詠間，唯以道自遣。", "公才如河源，渾渾日東演。", "洪濤奔巨海，萬里縱傾卷。", "小哉西北流，孰可議深淺。", "公思如天匠，春物歸裁剸。", "珍叢與奇葩，萬態極婉孌。", "一一得天真，倣象困雕剪。", "河源無時窮，天匠非世辨。", "湖爲每成編，遂以貺罷輭。", "裸壤本無知，安足道文冕。", "俚耳固不通，烏用奏姑洗。", "我實知公心，愛我久益腆。", "誘我進學勤，要在納諸善。", "我素荷公德，公教不敢踐。", "諷誦復宗師，夙夜以自勉。"]}