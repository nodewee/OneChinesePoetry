{"author": "蘇舜欽", "period": "宋", "type": "诗", "title": "夜聞秋聲感而成詠同鄰幾作", "paragraphs": ["八月天氣肅，萬物日已闌。", "庭前兩高桐，夜籟如哀絃。", "志士感節物，中夕耿不眠。", "起聽抱膝吟，悲烈聲相干。", "念此華葉改，想見顔色鮮。", "顧人生世間，榮悴理亦然。", "豈傷歲月速，愧無功名傳。", "少小學文章，出值用武年。", "儒官多見侮，敢爲戰士先。", "欲棄俎豆事，强習孫吳篇。", "迂鈍不可爲，屈曲性亦難。", "虛言盜祿食，實又畏上天。", "未能追世好，且樂樽酒間。", "九日近不遠，同醉黄花前。"]}