{"author": "蘇舜欽", "period": "宋", "type": "诗", "title": "贈釋祕演", "paragraphs": ["高車大馬闐上京，釋曰演者何聲名。", "當年余嘗與之語，實亦可喜無俗情。", "作詩千篇頗振絕，放意吐出吁可驚。", "不肯低心事鎸鑿，直欲淡泊趨杳冥。", "落落吾儒坐滿室，共論愨若木陷釘。", "賣藥得錢輒沽酒，日費數斗同醉醒。", "傷哉不櫛被佛縛，不爾烜赫竈名卿。", "數年不見今老矣，自說厭苦居都城。", "垂頤孤坐若癡虎，眼吻開合猶光精。", "雄心瞥起忽四顧，便擬擊浪東南行。", "開春余行可同載，相與曠快觀滄溟。"]}