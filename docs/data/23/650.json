{"author": "韓琦", "period": "宋", "type": "诗", "title": "醉白堂", "paragraphs": ["戇老新成池上堂，因憶樂天池上篇。", "樂天先識勇退早，凜凜萬世清風傳。", "古人中求尚難擬，自顧愚者孰可肩。", "但舉當時池上物，媿今之有殊未全。", "池東無廩貯餘粟，池西無亭揮五絃。", "中無高橋跨三島，下壓鼇背浮清漣。", "其間合奏散序者，童妓百指皆嬋娟。", "平無三石展湘簟，靜無雙鶴翹丁仙。", "雅無吳郡青版舫，游泛安便牢且堅。", "吾今謀退亦易足，池南大屋藏羣編。", "一車豈若萬籍富，子孫得以精覃研。", "夾堂脩竹抱幽翠，森森擁檻竿逾千。", "池中所出粗可愛，芡盤菱角紅白蓮。", "芍藥多名來江都，牡丹絕艷移洛川。", "及時花發池左右，香苞爛染朝霞鮮。", "戇老于此興不淺，間會賓屬陳芳筵。", "妖妍姬侍目嘉卉，吚啞絲竹聽流泉。", "宜城釀法亦云美，詩酒僅可追前賢。", "狂吟氣健薄霄漢，豪飲體放忘貂蟬。", "酒酣陶陶睡席上，醉鄉何有但浩然。", "人生所適貴自適，斯適豈異白樂天。", "未能得謝已知此，得謝吾樂知誰先。"]}