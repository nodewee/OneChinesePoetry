{"author": "張方平", "period": "宋", "type": "诗", "title": "題楊大年集後", "paragraphs": ["天上靈仙謫，人間秀氣涵。", "朱絃清廟瑟，美幹豫章柟。", "富艷三千牘，從容八十函。", "典純追古昔，雅正合周南。", "溫粹瓊瑶潤，滋醲稼穡甘。", "微中緘海蚌，巧處吐春蠶。", "璀璨龍宮出，精深虎穴探。", "機衡成臲尯，嵩洛入煙嵐。", "寂忍修禪智，虛柔慕史聃。", "驥轅曾未騁，鸞馭不停驂。", "巖廟登何數，承明入獨三。", "可憐經濟意，舊客記高談。"]}