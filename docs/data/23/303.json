{"author": "張方平", "period": "宋", "type": "诗", "title": "幽薊行", "paragraphs": ["昔者帝堯光宅本都冀，幽朔廼爲寰內地。", "舜肇十有二州此其一，禹服周藩有年祀。", "崆峒之英其人武，氣含陰殺樂鉦鼓。", "秦漢發吏守邊亭，世與其民扞中土。", "召伯功勤黑社傳，昭王意氣金臺古。", "我興北望涕交頤，念汝幽薊之奇士兮。", "今爲勛華光耀照四海，忍遂反衽偷生爲。", "吾民孰不願左袒，汝其共取燕支歸。"]}