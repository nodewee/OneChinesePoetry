{"author": "蘇舜欽", "period": "宋", "type": "诗", "title": "寒夜十六韻答子履見寄", "paragraphs": ["風雨夜寒新，空齋感慨頻。", "詩書窮不放，燈火靜相親。", "眺聽時懷土，低摧動畏人。", "漫書成咄咄，遠吠厭狺狺。", "念昔罹憂患，唯君共苦辛。", "漂流數千里，會合十餘旬。", "各閔傷弓翼，聊同煦沫鱗。", "誰知公冶罪，眾笑伯龍貧。", "隔絕今一水，暌離將再春。", "喜篇數爲貺，尺牘亦相珍。", "倚伏時難定，屯亨理亦循。", "劍埋猶有氣，蠖屈尚能伸。", "邦國方登俊，江湖且放神。", "不憂知在命，任重莫如身。", "白首襟期遠，青雲志業均。", "陶然任元化，慎勿損天真。"]}