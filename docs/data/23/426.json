{"author": "蘇舜欽", "period": "宋", "type": "诗", "title": "送閔永言赴彭門", "paragraphs": ["鄙性背時向，處世介且迂。", "自固以爲節，人皆指爲愚。", "少年宦京邑，與眾頗異涂。", "一朝被放棄，漂然落江湖。", "江湖信美矣，心迹抑更孤。", "永言金閨彥，器識當世無。", "機發弦上矢，辯走盤中珠。", "高風樂溪山，恥與勢利趨。", "殊科二十年，不肯仕京都。", "顧我窮悴者，一笑情相於。", "日日奉杯宴，但覺懷抱攄。", "瓊琚照坐席，內顧瓦礫粗。", "未飲心自醉，相對氣已舒。", "得忘羈旅憂，蓋以道義俱。", "雲間宿古寺，花下招歌姝。", "勝境尋已徧，賞心未嘗孤。", "璽書趣赴治，候吏擁舳艫。", "秋風卷在旆，喧喧指東徐。", "郊亭對別酒，我獨增悲吁。", "人生大塊間，氣類有萬殊。", "賢愚各有合，惟予邈無徒。", "君子誤見知，交契若勘符。", "一旦又暌索，千里成闊疎。", "期君早自奮，佐時發雄圖。", "功成速收身，單舸還東吳。", "自頭青林下，尊酒相從娛。"]}