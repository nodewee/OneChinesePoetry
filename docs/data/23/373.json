{"author": "蘇舜欽", "period": "宋", "type": "诗", "title": "蜀士", "paragraphs": ["蜀國天下險，奇怪生中間。", "有士賈其姓，抱材東入關。", "獻冊叩諫鼓，其言蔚可觀。", "願以微賤軀，一得至上前。", "掉舌滅西寇，畫地收幽燕。", "且云太平久，兵戰無人言。", "臣嘗學其法，自集數百篇。", "治亂與成敗，密然不可刪。", "三獻輒罷去，志屈心悲酸。", "將相門戶深，欲往復見攔。", "負販冒日熱，引重衝雪寒。", "羈苦輦轂下，以圖晨夕餐。", "如此三歲餘，夜夜抱膝歎。", "義者或賑給，遂復歸巴川。", "嗟乎區宇大，此徒亦已緐。", "城市與巖穴，隱默孰辨旃。", "幸得出自鬻，何惜置末班。", "吾相柄天下，處事當幾先。", "古之設爵位，蓋欲英雄躔。", "次第立名級，不使智慮閑。", "稍有才器者，必以祿仕牽。", "所患在不出，既出那棄捐。", "放蛟入大水，軀虎還深山。", "失一故無害，其類莫可攀。"]}