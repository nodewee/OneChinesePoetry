{"author": "韓琦", "period": "宋", "type": "诗", "title": "冬至前一日雪", "paragraphs": ["地下陽將復，人間氣已和。", "羣陰明數極，六出見花多。", "賀稱新年曲，歡侔故郢歌。", "同雲留紀吉，柔荔借萌科。", "起認灰飛管，堆凝素出波。", "朝盈振鷺集，隙隘白駒過。", "樹密輕黏萼，天圓細撼羅。", "潔非容物污，碎不在風搓。", "農畝經年瑞，詩家萬古魔。", "平明開慶會，綠蟻薦紅螺。"]}