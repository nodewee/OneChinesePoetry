{"author": "蘇舜欽", "period": "宋", "type": "诗", "title": "送黄莘還家", "paragraphs": ["東風摇江波，碧草日夜芳。", "藹藹春物歸，遊子思故鄉。", "黄生士林華，志業收精剛。", "步虎南山隈，氣立人獸旁。", "不步受羈轡，但欲插翅翔。", "顧亦念所親，歸心劇風檣。", "想當舍檝初，喜氣充門牆。", "晨昏奉顔色，以時薦豆觴。", "雖享萬鍾祿，此樂不可償。", "予家白日下，偶來戀滄浪。", "因君江上別，撩我歸興長。"]}