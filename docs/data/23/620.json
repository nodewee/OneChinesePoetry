{"author": "韓琦", "period": "宋", "type": "诗", "title": "謝宮師杜公寄惠草書", "paragraphs": ["公之德業天下重，四海萬物思壞罏。", "太平之策未全發，先朝請老叩帝居。", "天子只欲勵薄俗，不惜一夔從二疏。", "公持儉節出天性，下建萬世清風孤。", "歸卜睢陽旋營第，棟宇僅足容妻孥。", "自此閒燕何所樂，非絲非竹非歌壺。", "經史日與聖賢遇，參以吟詠爲自娛。", "興來弄翰尤得意，真楷之外精草書。", "因書乞得字數幅，伯英筋肉羲之膚。", "字體真渾遠到古，神馬初見八卦圖。", "精神熠熠欲飛動，鸞鳳鼓舞龍蛇攄。", "天姿瘦硬斥俗軟，狂藤束纏巖松枯。", "中含婉媚更可愛，十葩萬萼爭春敷。", "開合向背一皆好，造化欲衒天工夫。", "張旭雖顛懷素逸，較以年力非公徒。", "公今眉壽俯八十，老筆勁健自古無。", "固知大賢不世出，百福來萃相所扶。", "公之佳壻蘇子美，得公一二名已沽。", "矜奇恃儁頗自放，質之公法慙豪麤。", "乘歡捧以示僚屬，一坐聳駭歎且呼。", "便欲刻石傳不朽，荒邊匠拙無人模。", "歸來一一戒兒姪，秘重世與家諜俱。", "重巾密橐置吾室，寶護直比驪頷珠。", "神物孰敢容易探，電雹霹靂來須臾。"]}