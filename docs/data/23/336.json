{"author": "張方平", "period": "宋", "type": "诗", "title": "吳中暑雨", "paragraphs": ["澤國氣溫濕，暑候尤鬰蒸。", "矧更並江海，霖霪久相仍。", "沉陰不暫解，雲霧常昏凝。", "蛾蝶敗禾麥，鰍鱣占田塍。", "菌本出床脚，蘚痕粘杖藤。", "蝸蚓離竅竇，伸縮殊自矜。", "蛙黽聒晝夜，耳慣猶愁憎。", "漫水接河漢，寧復分淄澠。", "暑弱爲寒冒，陽微遭陰凌。", "震雷寂不發，凄風時暴興。", "孰此宰四序，令煩無威稜。", "將由列缺惰，何處閒曲肱。", "飛廉獨掀撲，公爾作陰朋。", "共力起波浪，勢且襄岡陵。", "涉古考經說，助陽義有憑。", "古典救日法，于社縈朱繩。", "置麾伐五鼓，消慝使勿勝。", "庶幾災沴革，幸獲忻穀登。", "幽齋窗戶闇，懵瞀思不澄。", "有如坐盎缶，巾羃施層層。", "疚心忝撫字，搔首徒鬅鬙。", "安得昏霾闢，坐見白日昇。"]}