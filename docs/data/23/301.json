{"author": "張方平", "period": "宋", "type": "诗", "title": "得請南臺偶書", "paragraphs": ["紫陽洞中客，水晶宮裏人。", "一念墮塵世，資本猶天真。", "擢質出流俗，抗志凌蒼旻。", "邈從逍遥遊，浩與恬漠親。", "風簫不受調，溪鳥非所馴。", "敢希古作者，尚從諸逸民。", "犬馬皆有養，況我無天倫。", "俛首遂干祿，老先稱過秦。", "流遁亡舊守，趨鏘陪薦紳。", "驕氣與矜色，湛沒四十春。", "市合先縮手，戰酣早收身。", "桑榆近頹暮，丘壑慙荒榛。", "福兮禍所伏，名者實之賓。", "雖嗟負前志，大觀亦同均。"]}