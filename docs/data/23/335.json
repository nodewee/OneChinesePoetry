{"author": "張方平", "period": "宋", "type": "诗", "title": "臨池翫游魚", "paragraphs": ["曲池秋水平，虛碧杳澄浄。", "有鰋從何來，潛據久已橫。", "鼓鬣作波浪，晴景占蘋荇。", "貪吞無遺鱗，多折脩荷柄。", "西軒因納凉，遶步恣哦詠。", "時逢橫水面，氣意殊豪勁。", "向非神守嚴，雨霧尋飛迸。", "不揆入江海，且與蛟螭競。", "暇日呼罟師，搜摝窮泥濘。", "潑剌出數尺，怒跳何健輕。", "狀醜足涎沫，刀几嫌腥硬。", "遣童放西澤，不死儻知倖。", "猶慮持私烹，誠囑煩言令。", "去去避鈎網，再獲誰爾諍。", "遂取羣小鮮，投中使沿泳。", "上游若浮空，眾沈疑落穽。", "隊行有孤出，如嫡從諸媵。", "忽散何所驚，兩合成相迎。", "銜尾既競速，依蒲亦少定。", "莊濠念逍遥，嚴溪思隱行。", "聊以貽後人，持竿助閒興。"]}