{"author": "蘇舜欽", "period": "宋", "type": "诗", "title": "感興三首  其一", "paragraphs": ["後寢藏衣冠，前廟宅神主。", "吾聞諸禮經，此制出中古。", "秦嬴蝕先法，乃復祭於墓。", "漢衣以月遊，於道蓋無取。", "宣帝尊祖廟，失制徧九土。", "孝元酌前文，一旦悉除去。", "魏帝樂銅臺，遺令置歌舞。", "昏嗣竟從之，此事狂夫阻。", "唐制益紛華，諸陵鎖嬪御。", "曠女日哀吟，於先亦奚補。", "吾朝三聖人，乘雲不可覩。", "威靈已霄漢，嗣皇念宗祖。", "繪事移天光，刻象肖神武。", "徧敕舊遊地，輸材起宮宇。", "階墄釦以金，牆壁衣之黼。", "功既即奉迎，法仗疊簫鼓。", "玩好擇珍奇，目奪不可數。", "三京佛老家，已有十數處。", "朝家雖奉先，越禮古不許。", "君不祭臣僕，父不祭支庶。", "丹楹豈非孝，聖貶甚蕭斧。", "大祀當以時，寢廟即其所。", "惜哉共儉德，乃爲侈所蠱。", "痛乎神聖姿，遂與夷爲侶。", "蒼生何其愚，瞻歎走旁午。", "賤子私自嗟，傷時淚如雨。"]}