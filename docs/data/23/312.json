{"author": "張方平", "period": "宋", "type": "诗", "title": "出京東歸招趙參", "paragraphs": ["季子揣摩佩六印，主父宦游食五鼎。", "奈何君抱縱橫才，四方漂泊無人省。", "我客在陳君逆旅，秋霖淫滯宵燈永。", "解裘命酒邀與談，蕭蕭衢路驊騮騁。", "是時泣血略相弔，我走汝南君入郢。", "今者索然來上都，陰懷一刺謀謁請。", "深閎高蓋競豪權，大浪長風獨萍梗。", "龍待雲雷無一勺，虎思林麓困窮穽。", "壯心日覺春冰消，素髮年來曉霜冷。", "季子主父昔亦爾，子參今胡懷怲怲。", "一爲齊國無立錐，一爲洛陽無二頃。", "我有弊廬濉之陽，子參良田枕清潁。", "況是伊人高枕時，明朝歸鞅同君整。"]}