{"author": "蘇舜欽", "period": "宋", "type": "诗", "title": "大風", "paragraphs": ["秋半收穫登郊原，欹側小屋愁夕眠。", "是夜大風拔樹走，吹倒南壁如崩山。", "夢中驚起但呼叫，病僕未動徒豗喧。", "驅令燃火徧照燎，瓦甓狼藉滿我前。", "披衣抱枕欲避去，去此乃是曠野田。", "況時風怒尚未息，直恐涇渭遭吹翻。", "露坐不免念禾黍，必已刮刷無完根。", "六事不和暴風作，嘗聞洪範有此言。", "昔時大風禾盡偃，上帝蓋直周公寃。", "方今天子至神聖，惟恐臣下辜其恩。", "是何此風乃震作，吹盡秋實傷元元。", "有能返風起禾者，亦足表異知所存。", "至誠皎潔固不昧，時雖今古同乾坤。"]}