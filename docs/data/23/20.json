{"author": "吳少微", "period": "唐", "type": "诗", "title": "怨歌行", "paragraphs": ["城南有怨婦，含情傍芳叢。", "自謂二八時，歌舞入漢宮。", "皇恩數流眄，承幸玉堂中。", "綠柏黃花催夜酒，錦衣羅袂逐春風。", "建章西宮煥若神，燕趙美女三千人。", "君王厭德不忘新，況羣豔冶紛來陳。", "是時別君不再見，三十三春長信殿。", "長信重門晝掩關，清房曉帳幽且閑。", "綺窗蟲網氛塵色，文軒鶯對桃李顏。", "天王貴宮不貯老，浩然含淚今來還。", "自憐春色轉晚暮，試逐佳遊芳草路。", "小腰麗女奪人奇，金鞍少年曾不顧。", "歸來誰爲夫，請謝西家婦，莫辭先醉解羅襦。"]}