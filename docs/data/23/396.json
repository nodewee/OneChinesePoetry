{"author": "蘇舜欽", "period": "宋", "type": "诗", "title": "寄富彥國", "paragraphs": ["自古猾者胡與羌，胡羌相連動朔方。", "姦謀陰就一朝發，直欲截割吾土疆。", "遣使持書至闕下，四方物論如沸湯。", "天子仄席旰未嘗，相君日暮猶廟堂。", "彥國感慨請奉使，誓將摧折其鋒鋩。", "受詔驅馬出都門，都人走觀歎且傷。", "猾胡聞風已厭伏，聚聽大議羞亂常。", "願如故約不敢妄，脫甲爭獻寶玉觴。", "旆旌威遲還上國，所至觀者如傾江。", "杖父奔蹶喜出泣，婦女聚語氣激昂。", "至尊虛懷坐赭牀，中人催入見未央。", "對久赤日下輦道，翠華影轉熏風涼。", "歸來堂上拜壽母，賓車塞破甘泉坊。", "衣塵未滌又出使，往來絕域如門牆。", "已知高賢抱器識，因時與國爲輝光。", "不煩一甲屈萬眾，以此可見才短長。", "彥國本爲廊廟器，何祗口舌平强梁。", "使之當國柄天下，夷狄豈復能猖狂。"]}