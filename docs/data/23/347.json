{"author": "張方平", "period": "宋", "type": "诗", "title": "姑蘇蔣公北池詩", "paragraphs": ["浙江湯湯，南國之紀。", "句章之鄉，居巢之里。", "天子命公，二邦更治。", "越人之嗟，吳人之喜。", "公之爲政，簡而易從。", "不嚴而威，敏以有功。", "孽不及牙，姦折其緒。", "孰施斧斤，不見鋩露。", "老稚晏起，壯服于畝。", "椸有澣衣，廥有多稌。", "公之退公，樂是北池。", "飛閣渠渠，虛廊遲遲。", "魚跳于藻，渚有鳧鷖。", "釣亭檜島，其水漣漪。", "公之退公，以豫以游。", "邦人喜公，尚無疾憂。", "邦人祝公，百祿是遒。", "匪公其私，王家之休。", "我思建官，公理眾政。", "與民最親，惟時守令。", "其有不臧，根心之螟。", "小猶蟣蝨，膚皮是營。", "於鑠有宋，一統萬方。", "千里所付，幾人曰良。", "凡領王民，守土之吏。", "有理如吳，帝道則粹。", "我歌北池，爰頌公德。", "以告後人，勿汙勿塞。"]}