{"author": "張方平", "period": "宋", "type": "诗", "title": "睢陽雙忠廟詩", "paragraphs": ["烈士趨死易，黜己下人難。", "況乃持柄位，而當功名間。", "天寶唐中圮，大盜起幽薊。", "伐鼓傾中州，意有摧枯易。", "桓桓許公遠，持節睢陽郡。", "孤壘扼賊衝，攻急勢危窘。", "張公何壯哉，雍丘以眾來。", "誓將同忠義，分持虜羹杯。", "慷慨二丈夫，感諾明悲吁。", "對舉兩手起，力與扶中區。", "空郊乘垝垣，賦鋒四周攢。", "萬夫齊一心，就死無悔顔。", "夫豈威令使，化公心如丹。", "兵盡糧餉絕，重圍氣逾烈。", "龍枯無一勺，虎騰墜窮穴。", "帳下萬金士，霽雲特雄傑。", "乞師賀蘭府，嚙指如枯蘗。", "七日哭秦庭，何謝楚臣節。", "鄰藩救不來，呱呱守埤哀。", "天胡不我弔，竟使孤城摧。", "沈痛數忠良，委骨鯨與豺。", "王師遂破賊，天王歸京國。", "持久全江淮，實由二公力。", "遺烈在宋人，食公河之津。", "我聞唐天子，命遠守宋民。", "張公何爲者，單車投遠舍。", "開門授之柄，引己出其下。", "張公仁且英，節義無與程。", "但初無睢陽，此功將安成。", "顧豈沮大節，而下張公名。", "意欲覺後來，知人爲賢明。"]}