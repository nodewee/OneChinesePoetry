{"author": "蘇舜欽", "period": "宋", "type": "诗", "title": "感興三首  其二", "paragraphs": ["在昔帝舜日，光宅闢四門。", "所賓無兇邪，德教日益敦。", "末世多濫姦，九重嚴大閽。", "扞掫主譏察，誰何辨語言。", "一關百力士，列立甃石溫。", "設官按尺籍，唱號於未昏。", "唐末稍懈怠，嘗值外使奔。", "京城兇豪兒，奮劍闖帝藩。", "狂呼嘯虎豹，便欲傾乾坤。", "賴有宰相在，不然神器翻。", "我朝講制度，門籍反不存。", "近知賤丈夫，突入犯赤軒。", "陛官未暇執，呶呶何其諠。", "祖宗創業難，慎重在後昆。", "勇夫猶重閉，況乃天子尊。", "何羅猶宜察，況乃外寇屯。", "興語一及此，舌出反自捫。", "吾家本寒微，世受朝廷恩。", "欲奏鴟鴞詩，當塗誰薦論。"]}