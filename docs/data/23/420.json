{"author": "蘇舜欽", "period": "宋", "type": "诗", "title": "奉酬公素學士見招之作", "paragraphs": ["人生交分恥苟合，貴以道義久可要。", "薄俗盈虛逐勢利，清風緜邈日已凋。", "長吟宇宙獨引領，浩浩萬古與我遥。", "安得此身有兩翅，颯然遠舉隨風飆。", "近逢公素我同好，厭憤偷俗常鬰陶。", "君方調官鎮京口，我以重罪廢本朝。", "身雖俱在大江外，不得會合煩相邀。", "秋風八月天地肅，千里明迴草木焦。", "夕霜慘烈氣節勁，激起壯思沖斗杓。", "豈如兒女但悲感，唧唧吟歎隨螳蜩。", "擬攀飛雲抱明月，欲踏海門觀怒濤。", "念君治所近不遠，江山蟠闢氣象豪。", "樓頭陰明變霞霧，檻下日夕鬭蜃蛟。", "便將一往刷滯悶，去興草茁不可薅。", "呼兒襥衣辦舟楫，一日百里豈憚勞。", "君方酒酣亦思我，奔墨紙上爲長謠。", "上言風物麗復壯，下述宴集樂且遨。", "意我羈愁正無賴，欲以此事相誇招。", "此篇筆絕墨未滲，我舟適到范老橋。", "古人千里有神會，以茲可信非相遼。", "倜然不以窮見棄，曠然不以位自驕。", "開緘朗詠毛髮竦，通夕噤痒睫不交。", "病膜誰將寶篦刮，痒背恰得仙人抓。", "長川奔渾走一氣，巨鎮截嶭上赤霄。", "又如陰雲載雷電，光怪迸漏不可包。", "驚呼歎伏已不暇，焉敢有意急其高。", "却疑欺我老困頓，故作大句來相鏖。", "近罹罪辱舌雖在，每避嫌謗口已膠。", "更遭掀攪豈不畏，欲取筆硯俱焚燒。", "既承嘉命敢無報，將吐復茹移昏朝。", "留連日日奉杯宴，殊無閒隙吟風騷。", "看君岸幘卷大白，有似巨浸吸百潮。", "賓從傾頹尚未厭，直恐潰爛腸與脬。", "神迷耳熱眼生纈，嚼盡寶墨狂酲消。", "歡流樂極古所戒，不免厭旦潛遁逃。", "還家數日却愁寂，夢中猶奉笑與嘲。", "强爲短篇答高誼，鄙事軋軋空自撓。", "覽之捧腹定絕倒，幸爲投棄無傳抄。", "相思復擬往相會，予今豈復如繫匏。", "行看雪夜景清絕，更乘逸興飛輕舠。"]}