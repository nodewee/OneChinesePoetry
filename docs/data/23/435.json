{"author": "蘇舜欽", "period": "宋", "type": "诗", "title": "送韓三子華還家", "paragraphs": ["人在天壤間，共爲氣軀逐。", "歲月自崩奔，冉冉若轉轂。", "榮樂隨雲煙，凋零共草木。", "亨屯固常物，達者安可速。", "奈何此軀骸，未免混世俗。", "前年奔大兇，況復墮手足。", "零丁旅山陽，逐熟聚衰族。", "相逢眼盡白，閉戶甘退縮。", "左丞鎮景亳，相去路重復。", "數遣令子來，十里弔荼毒。", "子華勇此行，東下甚匍匐。", "入門未及言，相向且慟哭。", "嗟我顔色枯，鬚蒼鬢又禿。", "相別始踰年，世事何反覆。", "晤言出世表，但覺白日速。", "勘書春雨靜，煮藥夜火續。", "襟懷兩澄澹，炯炯抱明玉。", "時苦外物喧，又嗟別期促。", "和風送歸帆，盎動淮氣綠。", "早寄別後篇，微吟慰孤獨。"]}