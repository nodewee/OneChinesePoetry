{"author": "蘇舜欽", "period": "宋", "type": "诗", "title": "送李冀州詩", "paragraphs": ["冠蓋傾動車馬稠，都門曉送李冀州。", "冀州綠髮三十一，𧽼𧽼千騎居上頭。", "眼如堅冰靦河月，氣勁倢鶻橫清秋。", "不爲膏粱所汩沒，直與忠義相沈浮。", "干戈未定民力屈，此行正解天子憂。", "男兒勝衣志四海，實恥坐得萬戶侯。", "斾旌明滅朔野闊，笳鼓凄斷邊風愁。", "孤雲南飛莫回首，下有慈親雙淚眸。", "自古忠孝不兩立，功名及時乃可收。", "眾人刮目看能事，著鞭無爲儒生羞。"]}