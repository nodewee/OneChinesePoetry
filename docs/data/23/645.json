{"author": "韓琦", "period": "宋", "type": "诗", "title": "安正堂", "paragraphs": ["公居胡葺爲，非事土木盛。", "湫陋必氣鬰，爽塏則神瑩。", "全魏今別都，地總北道勝。", "軺傳既旁午，牒訴亦紛競。", "惟日過目前，豈暇圖休靜。", "因仍府舍間，敝壞殊不稱。", "茲余忝帥守，上責賦荒政。", "無術濟饑流，感速賴仁聖。", "連書大有年，愁慼變謳詠。", "漸舒綏集勞，猶治淹痼病。", "頤生擇所宜，宴息務清迥。", "乘閑新此堂，庶用安吾正。", "汝正果何如，自得本天性。", "進特仗孤忠，退免全剛勁。", "內確信吾守，外一歸諸命。", "安然而處思，吾宇甚泰定。", "詩酒延嘉賓，二戰或酣醟。", "笙歌樂良辰，高郢下淫鄭。", "射圃夾羣芳，角妙資豪興。", "所適敢專享，意實在遐夐。", "繼來皆鉅公，同調決相應。", "從容坐鎮餘，浩氣端而挺。", "將寧道德淵，諒悉欣流泳。", "知不廢吾堂，是可以前慶。"]}