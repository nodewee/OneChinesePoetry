{"author": "蘇舜欽", "period": "宋", "type": "诗", "title": "送杜密學赴并州", "paragraphs": ["維帝私明哲，遥遥世可論。", "風流擅南國，文采續高門。", "才美趨賢路，名雄出帝閽。", "雍容初入幕，烜赫已開藩。", "黠吏腹心潰，疲民襦袴溫。", "讞刑曾攬轡，按俗亦飛軒。", "倚注宸襟切，淹回物論喧。", "朔區官益峻，憲府望彌尊。", "除弊朝之急，于時孰肯言。", "議高心不撓，補外眾爲冤。", "西雍新恩重，中臺故事存。", "政行殊有體，化洽密無痕。", "尺詔來丹扆，雙符換太原。", "具裝明晚野，大旆卷朝暾。", "惠愛留關輔，風威入塞垣。", "安車行急召，想望慰元元。"]}