{"author": "韓琦", "period": "宋", "type": "诗", "title": "臘日出獵近交", "paragraphs": ["悲風吼林霜草白，殺氣稜稜慘空碧。", "因畋講事比其時，況值嘉平農已隙。", "暫整和門出近郊，獵獵旌旗原燒赤。", "狩場一望天四垂，貔虎意豪猶恨窄。", "鼓動圍開翼復箕，人知部分如刀劃。", "飛刊竄伏不得暇，狡兔幸生徒奮擲。", "饑鷹眼捷翅頭健，下鞲風發無虛搦。", "鶻拳交擊或未仆，繼嗾韓盧追以咋。", "忽穿叢薄失所捕，耻焉便縱摩霄翮。", "不似寒鴟得腐鼠，傲然直視鴛雛嚇。", "烏鶉鵲雉曷足數，亦有晨風競搜索。", "其間駭獸欲陵突，焊卒爭趨矜手格。", "前驅返旆弗及舍，邱山大委虞中獲。", "翻車瀉酒犒士眾，萬刀刲肉恣燔炙。", "塞防寓令豈徒然，不在詩人刺荒癖。", "王者設官猶取眾，大姦宿猾許擒扼。", "乘時廢職莫自效，勿謂鷙鳥無全策。", "別有老狐智計巧，只就高城營窟宅。", "疑冰識扱行步穩，此日胡由見蹤跡。", "鵰兮鵰兮未得志，將軍憤懣如何釋。"]}