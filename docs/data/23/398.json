{"author": "蘇舜欽", "period": "宋", "type": "诗", "title": "檢書", "paragraphs": ["煩心思所持，屏事入小閣。", "踾撲下塵梁，侈哆張敗笈。", "雨爛百數番，蟲食三四筴。", "軒昂醉墨鬧，纖悉新書雜。", "魚子或破碎，蠶兒尚狎恰。", "快心伯長文，跋尾清臣搨。", "幼辭反知進，故句時自愜。", "墜亡多玩愛，存聚必券帖。", "疎密交及戚，前後生與𣩄。", "誨束儼父師，寒暑怖兒妾。", "謔浪笑忽還，私暱情再接。", "愴事涕涔涔，憫時歎𠴲𠴲。", "一餉誠寂寞，千里遽會合。", "遊心到句甬，開眼見苕霅。", "京華歷歷復，節物怱怱涉。", "恍爾驚異方，遁去乃幾臘。", "回頭厭襞積，舉體覺疲薾。", "東閣聊欠伸，夢斷風一颯。"]}