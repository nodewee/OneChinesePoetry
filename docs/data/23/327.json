{"author": "張方平", "period": "宋", "type": "诗", "title": "秋過琴臺懷古", "paragraphs": ["周道積衰禮義壞，夫子詠歌沂泗濱。", "宓君不齊宰單父，獨推深誠仁此民。", "彈琴燕坐澹無事，人不忍欺風化淳。", "流光逝水二千年，我稅征鞍來盤桓。", "滿屋清風氣象古，繞臺宿楚霜華寒。", "緬懷德音竟誰嗣，揮酒灑空獨長歎。", "安得長官盡愷悌，編氓父子聊相歡。"]}