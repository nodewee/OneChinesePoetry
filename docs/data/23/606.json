{"author": "韓琦", "period": "宋", "type": "诗", "title": "廣陵大雪", "paragraphs": ["淮南常歲冬猶燠，今年陰沴何嚴酷。", "黑雲漫天一月昏，大雪飛揚平壓屋。", "風力軒號助其勢，擺撼琳瑯摧凍木。", "通宵徹晝不暫停，堆積樓臺滿溪谷。", "有時造出可憐態，柳絮梨花亂紛撲。", "乘溫變化雨聲來，度日階庭恣淋漉。", "幾縈寒霰不成絲，驟集踈簷還掛瀑。", "蟄蛙得意欲跳擲，幽鷺無情成挫辱。", "罾魚江叟冰透蓑，賣炭野翁泥沒輻。", "閭閻細民誠可哀，三市不喧游手束。", "牛衣破解突無烟，餓犬聲微饑子哭。", "我聞上天主時澤，亦有常數滋農穀。", "膏潤均於一歲中，是謂年豐調玉燭。", "此來盛冬過爾多，却慮麥秋欠霑足。", "太守憂民仰天祝，願曙氛霾看晴旭。", "望晴不晴無奈何，擁被醉眠頭更縮。"]}