{"author": "蘇舜欽", "period": "宋", "type": "诗", "title": "遷居", "paragraphs": ["前歲旅淮楚，去年還上都。", "上都一歲內，前後七徙居。", "歲暮被重謫，狼狽來中吳。", "中吳未半歲，三次遷里閭。", "京師重騰移，長物動數車。", "江湖亦稍便，一舟樂有餘。", "破壞新器皿，散亡舊圖書。", "家人頗倦煩，行路亦歎呼。", "吾知人之生，天壤乃蘧廬。", "其間蹔寄寓，一世還須臾。", "縱遊極南北，所歷足自娛。", "猶恨苦濡滯，带動摧妻孥。", "安得出八極，浩與元氣俱。", "仰首羨日月，晨夕苦奔趨。", "二物本無情，亦爲氣所驅。", "況我有血肉，又生名利區。", "手足日不閑，在地無根株。", "流宕固宜矣，何必厭道塗。", "此身亦外物，安用傷羈孤。", "庸人所見狹，但以鄉井拘。", "屑屑寸粒食，何異雞在笯。", "擬隨犯斗槎，欲上浮海桴。", "寄語懷安者，嗟嗟爾何愚。"]}