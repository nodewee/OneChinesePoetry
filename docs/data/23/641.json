{"author": "韓琦", "period": "宋", "type": "诗", "title": "寄題西京致政張郎中靜居院", "paragraphs": ["休官得宴閑，理固居處靜。", "中或不自達，觸物撓天性。", "遂令優游心，反致寂寞病。", "二川有耆英，識豈斯人並。", "周才當要職，美譽著羣聽。", "氣體殊未衰，援禮請還政。", "安車得西歸，蕪沒治三徑。", "蕭然絕世紛，日以道自勝。", "以靜名厥居，內外了相稱。", "君懷本清虛，復此林泉瑩。", "君道本和樂，況有琴樽命。", "新堂闢四隅，立意尤高迥。", "夷襟造真境，友益具子令。", "藥品稽神仙，門法尚忠正。", "肌膚松菊香，庭砌芝蘭盛。", "天宜錫難老，以示君子慶。", "予亦希君者，誤寵竊機柄。", "無裨紫極尊，動有赤松興。", "報國苟錙銖，竄身違陷穽。", "雅志呈未諧，高山徒景行。"]}