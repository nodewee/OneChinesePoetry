{"author": "蘇舜欽", "period": "宋", "type": "诗", "title": "和永叔琅邪山庶子泉陽冰石篆詩", "paragraphs": ["一氣破散萬事起，獨有篆籀含其真。", "周鼓秦山壞已久，下至唐室始有人。", "宗臣轉注得天法，質雖渾厚氣乃振。", "人間所存十數處，豐疎異體世共珍。", "其中琅邪石泉記，比之他法殊不倫。", "鐵鎖關連玉鉤壯，曲處力可持萬鈞。", "復疑蛟虯植爪角，隱入翠壁蟠未伸。", "近來欲眼苦不賞，惟有風月時相親。", "紫微仙人謫此守，此地勝絕舊喜聞。", "公餘往觀領賓從，獵獵畫隼摇青春。", "遠休車騎步泉側，酌泉愛篆移朝昏。", "揮弄潺湲玩點畫，情通恍惚疑前身。", "作詩緘本遠相寄，邀我共賦意甚勤。", "昨承見教久閣筆，壓以大句尤難文。", "高風勝事日傾倒，安得身寄西飛雲。"]}