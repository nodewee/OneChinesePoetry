{"author": "蘇舜欽", "period": "宋", "type": "诗", "title": "寄題豐樂亭", "paragraphs": ["神物藏勝地，深林隱蒼峯。", "威夷渡淺嶺，愛此泉一鍾。", "古今未見賞，荒然草苔封。", "公來闢一徑，疏鑿隨指蹤。", "揮洗落塵慮，甘涼灑煩胸。", "搆亭於其間，四面開軒墉。", "名之豐樂者，此意實在農。", "使君何所樂，所樂惟年豐。", "年豐訟訴息，可使風化醲。", "遊此乃可樂，豈徒悅賓從。", "野老共歌呼，山禽相迎逢。", "把酒謝白雲，援琴對孤松。", "境清豈俗到，世路徒衝衝。"]}