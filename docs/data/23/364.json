{"author": "蘇舜欽", "period": "宋", "type": "诗", "title": "及第後與同年宴李丞相宅", "paragraphs": ["十年苦學文，出語背時向。", "策力不自知，藝圍輒掉鞅。", "薄技遭休明，一第君所唱。", "拔身泥滓底，飄迹雲霞上。", "氣和朝言甘，夢好夕魂王。", "軒眉失舊斂，舉意有新況。", "爽如秋後鷹，榮若凱旋將。", "台府張宴集，吾輩縱謔浪。", "花梢血點乾，酒面玉紋漲。", "狂歌互喧傳，醉舞迭閬伉。", "茲時實無營，此樂亦以壯。", "去去登顯涂，幸無隳素尚。"]}