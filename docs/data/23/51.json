{"author": "沈佺期", "period": "唐", "type": "诗", "title": "自昌樂郡泝流至白石嶺下行入郴州", "paragraphs": ["茲山界夷夏，天險橫寥廓。", "太史漏登探，文命限開鑿。", "北流自南瀉，羣峰回衆壑。", "馳波如電騰，激石似雷落。", "崖留盤古樹，澗蓄神農藥。", "乳竇何淋漓，苔蘚更彩錯。", "娟娟潭裏虹，渺渺灘邊鶴。", "歲杪應流火，天高雲物薄。", "金風吹綠梢，玉露洗紅籜。", "泝舟始興廨，登踐桂陽郭。", "匍匐緣修坂，穹窿曳長䋏。", "礙林阻往來，遇堰每前却。", "救艱不遑飯，畢昏無暇泊。", "濯溪寧足懼，磴道誰云惡。", "我行山水間，湍險皆不若。", "安能獨見聞，書此貽京洛。"]}