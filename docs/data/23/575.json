{"author": "蘇舜欽", "period": "宋", "type": "诗", "title": "邂逅劉公尤於平望之西聯舟夜語走筆敘意", "paragraphs": ["昔別蘋初生，離謳發清商。", "契闊幾何時，遺囀猶在梁。", "我亦宦遊者，吳會非我鄉。", "三考一瞬息，扁舟引徜徉。", "邂逅通夕語，弭棹水中央。", "淡景月照戶，遥音鴈南翔。", "攄意良未盡，詎及羅酒漿。", "子去尚千里，道路阻且長。", "嶔崎慎所歷，無令馬玄黄。"]}