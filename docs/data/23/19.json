{"author": "吳少微", "period": "唐", "type": "诗", "title": "古意", "paragraphs": ["洛陽芳樹向春開，洛陽女兒平旦來。", "流車走馬紛相催，折芳瑤華向曲臺。", "曲臺自有千萬行，重花累葉間垂楊。", "北林朝日境明光，南國微風蘇合香。", "可憐窈窕女，不作邯鄲娼。", "妙舞輕迴拂長袖，高歌浩唱發清商。", "歌終舞罷歡無極，樂往悲來長歎息。", "陽春白日不少留，紅榮碧樹無顏色。", "碧樹風花先春度，珠簾粉澤無人顧。", "如何年少忽遲暮，坐見明月與白露。", "明月白露夜已寒，香衣錦帶空珊珊。", "今日陽春一妙曲，鳳皇樓上與君彈。"]}