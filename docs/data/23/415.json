{"author": "蘇舜欽", "period": "宋", "type": "诗", "title": "滯舟", "paragraphs": ["落照滿長河，流水暖沖融。", "中有鳧鶩羣，上下隨和風。", "捕魚沒淺浦，矯翅入紫空。", "嬉遊意自得，肯顧冥冥鴻。", "伊余何所適，舟滯數見窮。", "十步九暗灘，咫尺不可通。", "獠工裂吻噪，捨檝將何從。", "巨絙挽屢斷，有如拔山峯。", "夕憂寇盜至，蹶弩映岸叢。", "徊徨但搔首，歎息無所容。", "曾無鳥禽樂，虛在人曹中。"]}