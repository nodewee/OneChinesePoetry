{"author": "沈佺期", "period": "唐", "type": "诗", "title": "辛丑歲十月上幸長安時扈從出西嶽作", "paragraphs": ["西鎮何穹崇，壯哉信靈造。", "諸嶺皆峻秀，中峯特美好。", "傍見巨掌存，勢如石東倒。", "頗聞首陽去，開坼此河道。", "磅礴壓洪源，巍峨壯清昊。", "雲泉紛亂瀑，天磴屹橫抱。", "子先呼其巔，宮女世不老。", "下有府君廟，歷載傳灑掃。", "皇明應天游，十月戒豐鎬。", "微未忝閑從，兼得事蘋藻。", "宿心愛茲山，意欲拾靈草。", "陰壑已永閟，雲竇絕探討。", "芳月期來過，迴策思方浩。"]}