{"author": "富嘉謨", "period": "唐", "type": "诗", "title": "明冰篇", "paragraphs": ["北陸蒼茫河海凝，南山闌干晝夜冰。", "素彩峨峨明月升，深山窮谷不自見。", "安知採斵備嘉薦，陰房涸冱掩寒扇。", "陽春二月朝始暾，春光潭沱度千門。", "明冰時出御至尊，彤庭赫赫九儀備。", "腰玉煌煌千官事，明冰畢賦周在位。", "憶昨沙漠寒風漲，崑崙長河冰始壯。", "漫汗崚嶒積亭障，噰噰鳴雁江上來。", "禁苑池臺冰復開，搖青涵綠映樓臺。", "豳歌七月王風始，鑿冰藏用昭物軌，四時不忒千萬祀。"]}