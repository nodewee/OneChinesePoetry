{"author": "韓琦", "period": "宋", "type": "诗", "title": "答章望之祕校惠詩求古瓦硯", "paragraphs": ["魏宮之廢知幾春，其間萬事成埃塵。", "唯有昭陽殿瓦不可壞，埋沒曠野迷荒榛。", "陶甄之法世莫得，但貴美璞踰方珉。", "數百年來取爲硯，墨光爛發波成輪。", "求之日盛得日少，片材無異圭璧珍。", "巧工近歲知眾寶，雜以假僞規錢緡。", "頭方面凸槩難別，千百未有三二真。", "我來本邦責鄴令，朝搜暮索勞精神。", "遺基壞地徧坑窟，始獲一瓦全元淳。", "蘚斑著骨尚乾翠，夜雨點漬痕如新。", "當時此復近簷溜，即以篆字花其脣。", "磨礱累日喜成就，要完舊質知無倫。", "吾才寡陋不足稱，思與好古能文人。", "好古能文今者誰，武寧祕書章表民。", "無詩尚欲兩手付，何況大雅之奏聞鏗純。"]}