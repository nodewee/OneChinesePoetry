{"author": "韓琦", "period": "宋", "type": "诗", "title": "虛心堂會陳龍圖", "paragraphs": ["余嘗愛此君，中虛外有節。", "手植數年間，萬戟競森列。", "爲堂於其中，一境遂清絕。", "雖歸臨本邦，事豈免羈紲。", "不得時相親，固負好風月。", "方將乞殘骸，就第養衰拙。", "孤懷造崑閬，直氣卷金鐵。", "終日對嬋娟，卒歲伴高潔。", "春來忘芳非，夏至失炎熱。", "秋深凌嚴霜，冬暮映積雪。", "居無一不宜，嘯傲遠塵媟。", "茲樂期誰同，實係長者轍。", "相從挹天真，共話到禪悅。", "簪籜豸冠聳，拉筍犀株折。", "乘醉卧踈影，敲玉應仙闕。", "此志吁未遂，對酒勿輕別。"]}