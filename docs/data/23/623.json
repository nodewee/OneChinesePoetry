{"author": "韓琦", "period": "宋", "type": "诗", "title": "晉祠魚池", "paragraphs": ["女郎祠下池，清瑩薄山脚。", "游鱗明鑑中，素恃神可託。", "羣嬉不畏人，似得天真樂。", "祠者常見憐，投食任爭綽。", "且疑神佑之，縱嚵安敢摸。", "達者時公攘，羹鱠陷烹斫。", "神乎所保扶，未免挫陰惡。", "何如致君人，其道本宏博。", "天下日唐虞，聲教盡薰灼。", "推此及微類，魚鱉得咸若。"]}