{"author": "張方平", "period": "宋", "type": "诗", "title": "東山吟", "paragraphs": ["我思古人兮，有東晉太傅謝公者其庶幾。", "英才乃是孔明輩，風流更覺茂弘卑。", "東山遊兮不歸，妓携手兮嬉嬉。", "晚年拂劔兮一起，爲蒼生兮安國危。", "笑言指揮兮八千師，氐秦百萬兮潰而夷。", "朝之君臣兮猶燕巢於幕上，公對枰兮解頤。", "吁嗟公之車兮逢白雞而遽止，青山空兮已而。"]}