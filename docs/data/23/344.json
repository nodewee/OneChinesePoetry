{"author": "張方平", "period": "宋", "type": "诗", "title": "勸酒行", "paragraphs": ["眾客醉歸盃席闌，有客不醉坐長嘆。", "不醉長嘆客何苦，請以眼前近事觀。", "客見南遷丁晉公，擁旄秉軸天禧中。", "昔歲羈遊客此宇，窮秋蕭索隨飛蓬。", "漸達得意忘舊困，手提國柄矜權雄。", "矜權未足俄南竄，青衫白髮窮衰翁。", "向者枯榮試回省，何異春宵夢一終。", "人事紛紜似飛絮，鐘漏聲中朝復暮。", "且脫鸘裘換酒來，與子相從醉鄉去。"]}