{"author": "李彭", "period": "宋", "type": "诗", "title": "遂初堂爲伸仲題", "paragraphs": ["長卿四壁立，寥廓無贏餘。", "子雲英妙姿，有宅纔一區。", "東山文靖公，盛德壓海隅。", "五畝幾不保，翁仲泣遺墟。", "張融貧寄傲，非水船安居。", "是皆知名士，慷慨振古無。", "隻椽與寸梠，乃爾未昜圖。", "頃年黄篾舫，赤壁藏菰蒲。", "尉曹得錢侯，孤柁吞平湖。", "自言家吴會，寧高結精廬。", "挾權彼何人，連茵列鼎徒。", "出奇斯無窮，怡顔享渠渠。", "理世無冤民，屢上黄屋書。", "竟爾完趙璧，幸免攘公羭。", "赤手縛於菟，幾發壯士疽。", "草木初無情，和氣勻噓枯。", "尋盟賀燕雀，聲樂聞鳥烏。", "獲鼎名其年，作亭題遂初。", "如公已克家，得雄必充閭。", "我居日涉園，養疴聊自娱。", "卜築頗清曠，風烟在衣裾。", "問舍經始難，覺公言不誣。", "詩成增想似，疏鐘暝虚徐。"]}