{"author": "李彭", "period": "宋", "type": "诗", "title": "三益齋", "paragraphs": ["知人實未易，定交良獨難。", "勝已謝容悦，有來期必端。", "明公邁往姿，勁氣摩諫垣。", "確訒金石貫，博極溟渤寬。", "遺經起凡例，射策凌孔鸞。", "睥睨漢庭右，言激壯士肝。", "恥作子公書，肯彈貢禹冠。", "小試不盡妙，銀章楚江干。", "抱牘鴈鶩行，欲作故時看。", "彈治非柱後，縮手心膽寒。", "何嘗擾獄事，民自以不冤。", "如卿未慚老，此語垂不刊。", "虚懷望三益，閲此賢士關。", "要須得偉人，闊步未登壇。", "拜公丈人行，攝衣許躋攀。", "反蒙補我劓，况復親芝蘭。", "會心在簡要，我言真覺煩。", "章成謝不敏，猥并勞一刪。"]}