{"author": "李彭", "period": "宋", "type": "诗", "title": "蔡州顔魯公祠", "paragraphs": ["孤雲亦羣遊，勁柏受遠托。", "烈士懷貞心，肯勞常情度。", "堂堂顔太師，立朝獨莊諤。", "太宗柱石衰，中夜懸六博。", "朝廷冠劍人，孤君資元惡。", "公當蔡州鋒，活國立然諾。", "頭顱危一葉，舌本未渠弱。", "恥爲蘇屬國，華顛圖麟閣。", "想當凶焰時，直氣森噴薄。", "廟貌存典刑，社鼓追冥漠。", "我生當昭代，何憾涕横落。", "浩歌招遊魂，白眼瞪寥廓。"]}