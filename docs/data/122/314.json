{"author": "謝薖", "period": "宋", "type": "诗", "title": "咏二疏", "paragraphs": ["辯如懸河陸大夫，不畏嫚罵談詩書。", "歸來分槖養群雛，隨從歌舞樂有餘。", "兩疏高蹈要齊驅，長揖儲君歸里閭。", "願爲羽翼還商於，豈願飛刀繪生魚。", "揮金延客以自娛，子孫勤力舊田廬。", "同時異代多不如，高明長遭鬼揶揄。", "平明爭入七香車，華屋擬用黄金塗。", "壮心雖在迫桑榆，長歌擊碎玉唾壺。", "宦成名立盍歸歟，江湖之士可胥疏。", "君不見渠家父子並轡出，東都于今粉繪寫爲圖。"]}