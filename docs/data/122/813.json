{"author": "李彭", "period": "宋", "type": "诗", "title": "宿開先", "paragraphs": ["建業未焚櫬，蓀山實靈囿。", "推輪碧眼胡，篤老勤井臼。", "草樹百經霜，往事如運帚。", "遠懷一味禪，徒酌三昧酒。", "尋源徹河漢，窈窕出幽竇。", "卧看落山腰，雙鳥起驚救。", "稍深藤蘿昏，扶蓼入徑取。", "伽陀古錄鈎，殷勤牧羊叟。", "礪角煩羸牛，外苞蘚紋皺。", "往者不可作，念切病軀痩。", "眼明逢島可，秦度復畏友。", "俯手攜阿連，冥搜逃折柳。", "竟亦不能奇，荒蕪但如舊。", "更須尋紫霄，寒廳視牛斗。"]}