{"author": "李彭", "period": "宋", "type": "诗", "title": "次閑叟見寄之韻", "paragraphs": ["王侯氣邁往，青春頗干祿。", "任俠似朱家，竄身脱冤獄。", "甘隨支遁遊，不作子公牘。", "着鞭投前地，嗜山性尤酷。", "遺民卧江漢，無心謀半菽。", "數面遂成親，開懷注醽醁。", "新聞倒青箱，讜論尊黄屋。", "禪參靈運前，庭列山陰竹。", "好乖當語離，作惡徒滿腹。", "西風掛席歸，清談渴心足。", "漢庭今側席，公道追黄鵠。", "莫作稻梁謀，營營輩鷄鶩。", "我自宴山川，坐嘯臨長谷。"]}