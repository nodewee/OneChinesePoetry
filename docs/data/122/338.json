{"author": "謝薖", "period": "宋", "type": "诗", "title": "讀荘子內篇", "paragraphs": ["經春十日雨，却掃門無車。", "伏枕夢鳴轂，淙琤行溜渠。", "端坐發深省，妙香浮素裾。", "盥濯披陳編，諷誦臨前除。", "陳編爲何誰，漆園傲吏書。", "奇辭通諔詭，空語極虚無。", "得意榮辱境，脫身憂患餘。", "胸中灌頂句，身上如意珠。", "逍遥有妙處，領略歸一途。", "塵影閱千世，風波連九區。", "投足寄其間，鼎鼎一何愚。", "儻同蓬蒿鷃，勿笑溟海魚。"]}