{"author": "李彭", "period": "宋", "type": "诗", "title": "次韻吕居仁見寄", "paragraphs": ["井銼澹疏烟，幽憂廢寒暑。", "孤雲起幽嶼，澤物猶能雨。", "殷殷空裏雷，何曾濡厚土。", "燕鴻且長饑，誰能投枉渚。", "知心不識面，公子實楚楚。", "五葉活國謀，摩挲噤不吐。", "勝日覓羊何，幽期得支許。", "才高賦雌蜺，識遠辯鼮鼠。", "蘭蓀無異縣，臭味同此舉。", "開歲欲問津，夢逐寒江櫓。"]}