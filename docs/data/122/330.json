{"author": "謝薖", "period": "宋", "type": "诗", "title": "喜汪叔野見過", "paragraphs": ["大汪權奇汗血駒，小汪連翩鸑鷟雛。", "垂頭未遇伯樂頋，覽輝将下朝陽梧。", "豈知青衫埋朽壤，更令斑髩困泥塗。", "喜君翩翩過我廬，握手借問今何如。", "若云難遂白髪志，朅來翻作青衿徒。", "急呼歡伯置座側，解顔談笑聊相娛。", "語及阿兄平日事，往往屑涕長欷歔。", "怪君長不滿六尺，高譚似是膽滿軀。", "且寬是事飲此醑，逢人但作鞏囁嚅。", "苦留君住騎勿驅，明朝酒盡爲君酤。", "更闌月落起浩嘆，四面宿鳥鳴相呼。"]}