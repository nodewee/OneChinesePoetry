{"author": "李彭", "period": "宋", "type": "诗", "title": "晚登鐘樓即事", "paragraphs": ["幽棲無熱客，地僻自鳴蛙。", "危樓一登眺，晚涼清興賖。", "疏林方寂歷，惡木半槎牙。", "五峰在北户，慰眼落玄花。", "危檣渡洲渚，暮帆收日斜。", "巒崗念徐稚，去及東吳瓜。", "雪山輕幾許，高士正浮楂。", "南州苦牢落，秋鱸寒可义。", "願懷張校尉，莫作賈長沙。", "何繇致叩叩，翠柏故啼鴉。"]}