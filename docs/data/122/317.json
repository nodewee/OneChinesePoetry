{"author": "謝薖", "period": "宋", "type": "诗", "title": "李成德復用前韻見貽亦次奉和", "paragraphs": ["蔡家筆法擅今古，楷書尤誇荔支譜。", "後來誰筆最通神，要與渠伊爲伴侣。", "只今書學貴瘦硬，弟子員闕誰可補。", "君持此几要投人，字畫不工那得取。", "山人俗書如俗馬，骨少肉多今不數。", "當君此贈恐不堪，大似無功饗鹽虎。", "新詩繼作苦難和，只賞君房妙言語。", "嗟予老矣亦懶書，留與兒曹寫時雨。"]}