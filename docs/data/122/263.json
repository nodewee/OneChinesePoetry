{"author": "張洵", "period": "宋", "type": "诗", "title": "蒙亭倡和長句", "paragraphs": ["桂林山水冠衡湘，蒙亭正在灕水傍。", "清流洄洑眩波光，高崖古木爭蒼蒼。", "下有菱荷滿橫塘，面面風來面面香。", "新詩一詠酒一觴，爽氣渾如秋氣涼。", "酒闌巖下踞胡牀，汲泉煮茗沉煙長。", "從容談笑聲瑯瑯，水光山色增輝芒。", "東山蘭亭各一方，風流兼追謝與王。", "回頭塵事皆茫茫，爲計不若行樂良。", "恨我到此情難忘，遙指白雲思故鄉。"]}