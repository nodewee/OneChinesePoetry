{"author": "李彭", "period": "宋", "type": "诗", "title": "宿歸宗贈軾老", "paragraphs": ["平生丘壑心，祇園多幽趣。", "杖藜過懸崖，投足澄百慮。", "涓涓一滴泉，湛湛三危露。", "淵源自曹溪，甘腴勝牛乳。", "諸峰羅孫寧，一一尊鼻祖。", "法筵碧眼人，家世本鄠杜。", "紫樞與黄閤，去天纔尺五。", "不爲世網嬰，粲可叶心素。", "繩牀作禪定，大音響韶濩。", "應夢先補陀，祝髪得玉斧。", "我來心眼明，意氣諧律呂。", "金地雨曼殊，天香遶巾屨。", "明當整歸鞍，天末蜚鴻度。"]}