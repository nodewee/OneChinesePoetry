{"author": "李彭", "period": "宋", "type": "诗", "title": "聽侍其雲叟琴", "paragraphs": ["君家建鄴城東頭，捲簾卧對長淮流。", "除書謗書不到耳，空洞腹中無片愁。", "白浪從高瓦棺閣，清夜無人響猿鶴。", "琴聲時復一挑之，北斗横天月將落。", "御風過我故山岑，一寫太古之清音。", "當春風動爲凄緊，波底時聞龍一吟。", "坐觀人琴成二妙，覺來形穢顔枯槁。", "伯牙袖手意有餘，請公臨流一舒嘯。"]}