{"author": "徐俯", "period": "宋", "type": "诗", "title": "畫虎行爲吉州假守蘇公作", "paragraphs": ["昔日何人畫於菟，君家獨有他家無。", "宣城老包骨已朽，紛紛俗子尚讙呼。", "大虎蹲踞小虎戲，目光注射百步外。", "名畫多聞內府收，人間豈惜千金費。", "巉巉岩岩谷中石，老樹穹枝拂秋色。", "銳頭將軍射不得，卻挂江南使君壁。", "林間一嘯四山風，麏驚狐號鳥墮空。", "不向南山隨李廣，只愁東海笑黄公。", "憶昔余頑少小時，先生教誦荆公詩。", "只今耆舊無新語，賴有廬山病可師。"]}