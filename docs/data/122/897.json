{"author": "李彭", "period": "宋", "type": "诗", "title": "七夕", "paragraphs": ["兒時聞天孫，今夕聘河鼓。", "鳴機應暫停，飛鵲橋邊渡。", "藁砧倦服箱，捨策息怨語。", "常時别經年，雪涕作零雨。", "念各非妙齡，無復啼着曙。", "癡兒去蹇拙，芳樽肴核具。", "頗憐柳柳州，文字稍誇詡。", "昔在台省時，模畫秘莫覩。", "奈何吐憤辭，投荒猶未悟。", "性與是身俱，巧拙有常度。", "何能謁以獲，詎有期而去。", "悠悠區中緣，當今愛體素。"]}