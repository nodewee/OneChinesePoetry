{"author": "李彭", "period": "宋", "type": "诗", "title": "次九弟韻", "paragraphs": ["觀山如觀畫，入眼詩輒進。", "厭則收卷之，去留情不吝。", "老境喜平夷，落紙風雨迅。", "誰能肝賢愁，虚名媒疾疢。", "屬聞殷國師，已發吴越軔。", "破竹擒諸偷，長纓收犯順。", "官軍將解嚴，胸懷俱朗潤。", "小鴈讀我詩，出語亦遒峻。", "流霞暾槁顔，如彼潮有信。", "但願吉語聞，稱觴兀斑鬢。"]}