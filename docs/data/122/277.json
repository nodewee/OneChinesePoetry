{"author": "謝薖", "period": "宋", "type": "诗", "title": "王坦夫静寄齋", "paragraphs": ["狙猴在深山，騰踔不少停。", "大龜藏神屋，縮首都無營。", "冥觀静躁異，洞見萬物情。", "吾聞子王子，總角遊帝城。", "歸來髩猶綠，閉關慕淵明。", "曲肱北窗下，風聲肅泠泠。", "夢覺忽驚起，猶疑車轂鳴。", "齋居屏萬慮，乃以靜寄名。", "是中得其趣，君門可長扃。", "倘知定能應，子冠定能纓。", "鏡以靜故明，水以静故平。", "兹言置座右，可配崔瑗銘。"]}