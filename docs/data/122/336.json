{"author": "謝薖", "period": "宋", "type": "诗", "title": "竹友軒", "paragraphs": ["畏夏苦執熱，開軒除鬱蒸。", "簷前鳥雀喧，朝旭上朱甍。", "席間裁函丈，詩書浩縱横。", "槃礴環堵間，幽獨懷友生。", "古人在黄卷，千載使我傾。", "出門窺物變，草木各鮮榮。", "青青墻東竹，見汝忽眼明。", "愛玩不能忘，移根傍軒楹。", "俯仰與竹俱，定交見深情。", "不是無朋友，此君冰玉清。", "風吹萬籟響，寒梢韻竽笙。", "我獨哦其間，詩作秋蟲鳴。", "琅玕亦有實，期汝向秋成。", "鳯凰何時來，翽翽翔我庭。"]}