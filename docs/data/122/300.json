{"author": "謝薖", "period": "宋", "type": "诗", "title": "題文與可畫竹", "paragraphs": ["我昔居西園，手植竹数箇。", "凜然如德友，節行不敢破。", "朝吟玩霜枝，夜聞蕭瑟清。", "風吹一旦忽不見，似覺塵土污人衣。", "朅來翠雲麓，日唯見山不見竹。", "雖云山氣日夕佳，尚恐無竹令人俗。", "昨得與可畫，自歸塵壁掛。", "門開風動之，如枉故人駕。", "對山看畫信不惡，何人更覓揚州鶴。"]}