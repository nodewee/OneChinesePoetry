{"author": "李彭", "period": "宋", "type": "诗", "title": "遊同安寺", "paragraphs": ["雨歇漲江急，野興聊胥疏。", "漾舟拂林表，擊汰驚飛鳬。", "雲端僧坐夏，遂造林公廬。", "猊坐演妙理，法筵滄海珠。", "舌本落雄辯，奔放懸江湖。", "巽公庭宇淨，爐煙堂晏如。", "略無客造請，杳黑耽毗盧。", "吾家大長者，惠光充太虚。", "著論役天女，寶笈負於莬。", "開圖拜遺像，悲嘆隨卷舒。", "歸來掩關卧，念冷無贏餘。", "譬如能櫜鞬，境界自于于。"]}