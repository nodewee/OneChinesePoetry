{"author": "謝薖", "period": "宋", "type": "诗", "title": "喜雨", "paragraphs": ["涉冬無一雨，玄冥阻驕陽。", "上田塵沙飛，下田蒲稗荒。", "鋤犁不入土，龍具挂壁墻。", "村居巷無井，抱甕汲長江。", "汲多恐流絕，無以飲牛羊。", "昨宵天意動，浮雲霾月光。", "洒然潤物功，洗蘇及枯楊。", "先帝劍弓冷，小臣涕淚滂。", "屬聞建中號，謳歌騰路傍。", "雨從膏澤沛，風與和氣翔。", "山林獨何幸，預喜霑稻粱。", "尚能賦時雨，激烈歌阜康。"]}