{"author": "李彭", "period": "宋", "type": "诗", "title": "芰香亭", "paragraphs": ["束髪事明主，遇合誠獨難。", "譬彼佩犢翁，穮蓘功貴完。", "明府真權奇，汗溝沫流丹。", "雅意獨當御，未享苜蓿盤。", "詔許上紫殿，占對隨孔鸞。", "底事寢不報，鼓船下風湍。", "顧兹未逢年，于我頗復安。", "治道貴清凈，稚耋家相歡。", "桁楊生木鷄，榛蕪薙西園。", "方塘毎製芰，澤畔思紉蘭。", "靈修方布席，下詔應賜環。", "勿墮逐臣淚，去躡青雲端。"]}