{"author": "李彭", "period": "宋", "type": "诗", "title": "用前韻", "paragraphs": ["離索未相逢，情親在詩軸。", "歸來兩丹楓，詩作牛腰束。", "妙語挾風霜，勁氣穿我屋。", "眼中識慈明，尊下慚小陸。", "念昔少年時，洞庭思濯足。", "援琴寫將歸，臨河歎鳴犢。", "正爾巢一枝，何勞排五鹿。", "江闊洲渚寒，微風泛時菊。", "劇談斗低昂，露草復淋漉。", "誰家酒杯寬，滿引甕頭淥。", "何知程衛尉，未暇顧藉福。", "鼓柂牽牛河，頓覺滄溟促。"]}