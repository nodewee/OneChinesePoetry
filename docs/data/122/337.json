{"author": "謝薖", "period": "宋", "type": "诗", "title": "貫時軒", "paragraphs": ["舊時王子猷，愛竹僅成癖。", "斯人向千載，論世心莫逆。", "吾軒謐竹友，寓意比三益。", "俗士舊雨來，今雨定掃迹。", "城北有陳侯，眉宇初未識。", "似聞臭味同，炯炯見胸臆。", "願言登子軒，哦句呼阿客。", "看君陰森下，玉潤映連璧。", "龍吟秋夜永，臥聽風摵摵。", "或當命柴車，獨咏此君側。", "興盡悠然反，誰能煖君席。"]}