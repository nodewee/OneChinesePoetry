{"author": "謝薖", "period": "宋", "type": "诗", "title": "次洪駒父遊明水韻", "paragraphs": ["薖也學耐辱，况負三宜休。", "頗有幼輿風，自許壑與丘。", "仙境想方丈，山形懷不周。", "如何在眼山，未暇着屐遊。", "蓊鬰明水峰，爽氣常不收。", "遜公釋門老，苦節無匹儔。", "食訖自灌畦，挈水端若抽。", "到今巾屐在，迹勝境亦幽。", "嘗評左轓賢，當從古人求。", "從政獨何有，未說賜與由。", "勸耕遍阡陌，民歌殖田疇。", "幽尋到山寺，弭節聊滯留。", "衆賓各文采，粲粲五楘輈。", "賦詩雜流麗，如柳春映溝。", "何必打兩槳，歌舞催莫愁。", "聞風我滋悅，尋勝行且謀。", "朝遊可暮返，豈曰山川悠。"]}