{"author": "李彭", "period": "宋", "type": "诗", "title": "聞蘇大養直同李子充遊雲居作此詩招之", "paragraphs": ["人心各如面，石交定難逢。", "吾觀蘇夫子，真有古人風。", "自開蔣生徑，日望求羊蹤。", "乃攜李長吉，上我歐岌峰。", "羌山落君手，稍欲吞附庸。", "練練峰上雲，蕭蕭巖際松。", "想當岸綸巾，嘯傲驚歸鴻。", "我有浣花竹，隔林聞曙鐘。", "幽禽發佳響，亦足披心胸。", "何當小休轡，一尊聊此同。"]}