{"author": "徐俯", "period": "宋", "type": "诗", "title": "游潛峰二首  其一", "paragraphs": ["昔年會稽探尚書，探得六甲開山圖。", "載之潛南天柱山，上侵霄漢下淵泉。", "真人秘語世不傳，但見絕頂蒙雲烟。", "漢武射蛟浮九江，舳艫千里來樅陽。", "築壇祈仙瞻杳茫，茂陵檜柱空青蒼。", "石牛一臥叱不起，白鹿還歸深洞裏。", "二月靈鶴有來時，洞口桃花泛流水。"]}