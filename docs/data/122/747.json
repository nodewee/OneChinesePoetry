{"author": "李彭", "period": "宋", "type": "诗", "title": "奉贈正平上座", "paragraphs": ["若人韻凝遠，天資復敦厖。", "蕭然出塵表，幽寺聽逢逢。", "劍峰極天净，懸瀑聲舂撞。", "心猿久調御，業白瑩明缸。", "殘河横曉鉢，霽霧起寒窗。", "禪餘覓佳句，鼎鼐筆能扛。", "我來孟冬月，望履塵心降。", "世紛劇羊負，是身如帝江。", "願借三峡水，一滋隴頭瀧。", "永辦桑門服，猶堪追老龐。"]}