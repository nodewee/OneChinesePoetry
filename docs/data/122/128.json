{"author": "黄伯思", "period": "宋", "type": "诗", "title": "題河南王氏所藏子敬帖", "paragraphs": ["君家大令書盈紙，筆勢翩翩趣多媚。", "雖云沓拖如少年，豈至拘攣同餘興隸。", "會稽七子五知名，此公風概尤超詣。", "太極琁題猶重書，一時凜凜標英氣。", "半袖精裓眾爭求，數幅新裙世猶貴。", "當時親遇得已難，況復傳今僅千歲。", "龍珠歸浦劍還津，此帖君藏真得地。", "才披尺許目增明，鸞跂鴻驚欲飛逝。", "硬黄響搨若傳吾，完璧摹刊願垂世。"]}