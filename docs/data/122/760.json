{"author": "李彭", "period": "宋", "type": "诗", "title": "送杲上人復往荆南", "paragraphs": ["荆州老居士，寧著進賢冠。", "似欲専一壑，其誰知孔鸞。", "蒼苔門巷秋，不許造席客。", "世無王粲流，倒屣端不惜。", "上人宣城彦，俊氣横九州。", "學道貧徹骨，與世初無求。", "馬駒大道場，屬者失宗匠。", "欲銘窣堵波，見此真漢相。", "行乞千里餘，朔風枯葉顛。", "曉踏澗下雪，暝宿天邊烟。", "赤手泛滄溟，笑此太草草。", "不爲丞相嗔，乃得照乘寶。", "歸來寂無聞，翠琰開險艱。", "精衛既填海，愚公果移山。", "力貧辦行李，復作南郡去。", "游子多苦顔，開士淡無慮。", "霜風木颼颼，便當賦式微。", "日涉望烟靄，扶笻遲來歸。"]}