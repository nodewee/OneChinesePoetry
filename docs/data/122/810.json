{"author": "李彭", "period": "宋", "type": "诗", "title": "歸來堂爲韓子蒼題", "paragraphs": ["出處無定在，閲世關盛衰。", "令德山林尊，昭代丘園非。", "達人解其趣，頗復擇所歸。", "淵明傲世故，葛巾風欹欹。", "偶隨出岫雲，戲作三徑資。", "少日辭吏去，新菊親風期。", "韓侯極簡秀，早蒙當宁知。", "未吐五色綫，小試聊補遺。", "高詠少司命，乘風載雲旗。", "一坐空無人，安能免深排。", "昨來天東壁，少欲乘泰階。", "誤隨曉星去，流落天南陲。", "得縣篁竹中，簿領頗沈迷。", "奈何訓誥筆，反用催科爲。", "度堂痛掃溉，勝氣自爾隨。", "風度窗户急，雲生梁棟遲。", "不減田園居，歸去將安之。", "窈窈青禁闥，沈沈黄金閨。", "至尊下温詔，羣公歌式微。", "行矣戒徂兩，長吟收夕霏。"]}