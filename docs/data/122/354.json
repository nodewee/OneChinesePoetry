{"author": "謝薖", "period": "宋", "type": "诗", "title": "汲古齋", "paragraphs": ["人言曲誤周郎頋，豈謂周郎真好古。", "長歌短調各風流，說盡心招及眉語。", "頗聞汲古用修綆，乃知餘事工律吕。", "君軀三尺膽如斗，欲窺唐虞探鄒魯。", "頃來長安闊畫眉，時人半額相媚嫵。", "天姿潔白惡丹鉛，獨有溪頭浣紗女。", "要知學者用心處，不追時好乃如許。", "君家有井千尺深，容我時攀轆轤否。"]}