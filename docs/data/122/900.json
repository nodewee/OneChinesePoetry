{"author": "李彭", "period": "宋", "type": "诗", "title": "夜聽從弟榮緒琴", "paragraphs": ["凉月耿茂樹，微風薄疏林。", "令弟肯過我，清夜撫鳴琴。", "妙生徽軫外，虚夷有遠心。", "哀猿山暝嘯，凝笳霜霽吟。", "胡馬驚朔吹，楚囚操南音。", "王嬙穹廬泣，校尉漢恩深。", "翻令曠士懷，數行下沾襟。", "曲中頗清壯，攫醳蠲煩淫。", "亞夫軍細柳，令嚴夜沉沉。", "我友擅丘壑，頗遭雞須侵。", "營詩貎烟靄，辭慳負幽尋。", "畫師雖無如，滄浪一蹄涔。", "藉爾山水曲，軒豁窮上岑。", "勤來商略此，勝處要同斟。"]}