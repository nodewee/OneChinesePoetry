{"author": "李彭", "period": "宋", "type": "诗", "title": "送潤上人歸宛陵", "paragraphs": ["我昔遊宣城，稚節等雛鳳。", "稍知風物奇，未解入嘲弄。", "歘爾鬢負霜，歲月雜機綜。", "唯有謝公亭，頗復到清夢。", "上人宛陵秀，禪餘喜吟諷。", "胸中淡無畦，妙覺自能種。", "偶隨歐峰雲，悠然入茅棟。", "談間無俗調，不應亭午供。", "誰云佳少年，意氣極莊重。", "别我歸故山，索我贈言送。", "鄰邦古法窟，老衲妙擒縱。", "伽黎宴湖海，名字走梁宋。", "吾其從之遊，射隼期必中。", "勿學漢陰人，終年徒抱甕。"]}