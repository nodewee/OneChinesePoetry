{"author": "李彭", "period": "宋", "type": "诗", "title": "演上人以權詩示余歸其卷演師系以長句", "paragraphs": ["花縣潘郎未白頭，下從玉局仙翁遊。", "平生四海饒次守，脫冠壞衲藏深幽。", "死生俱在天一角，句法不復陰梁州。", "眼明得此道人演，更遣權詩遮世眼。", "唤起蘄春十年夢，恍如神明還舊觀。", "黑柏蒼鷹飽欲飛，天馬銜芻方來漢。", "演翁自是塵外客，筆端秀句應無敵。", "禪餘軋軋弄鳴機，紫鳯天吳亂紅碧。", "會當載月漾舟來，盡出公家金粟尺。"]}