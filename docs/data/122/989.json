{"author": "李彭", "period": "宋", "type": "诗", "title": "北窗睡起有懷吳世南", "paragraphs": ["曩時謝仁祖，蕭散北牗下。", "捍撥響鵾絃，天際頗閒暇。", "淵明曲肱卧，餘事眼不掛。", "便欲俯羲皇，凉飈助矜詫。", "縱觀兩郎傳，明如丹青畫。", "獨于避俗翁，英姿猶可借。", "此翁多新詩，天成妙風雅。", "不從人間來，句法殆神化。", "伊予綠髪時，奮舌談王覇。", "中歲懶問津，銳意學耕稼。", "一往二十年，了不畏嘲罵。", "性初嗜清醥，病見杯勺怕。", "徑作雲窗眠，端回俗流駕。", "緬懷吳朝歌，南州滿聲價。", "虎脊天廐姿，未覆香羅帕。", "顧我迺神交，素書毎盈把。", "何時逐飛蓋，西園樂清夜。", "微吟望天末，虚懷聊空寫。"]}