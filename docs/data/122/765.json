{"author": "李彭", "period": "宋", "type": "诗", "title": "送敦詩遊臨川", "paragraphs": ["呂郎客秦淮，詩思翻秋濤。", "徐郎憩灊峰，句壓天柱高。", "相此兩公子，信是千人豪。", "叔也往從之，似欲訴不遭。", "探囊得長句，如取綏山桃。", "療饑非蒸砂，禦寒必綈袍。", "一簪未著身，所得不補勞。", "復爲饑所驅，未許學卧陶。", "窮軍敵孤客，如在皋蘭鏖。", "幾成劉文叔，須髪變二毛。", "搘笻躡草鞋，進退似桔槔。", "引領長江西，沙頭唤魚舠。", "金溪有謝侯，胸多略與韜。", "天資類文靖，貌實中郎曹。", "叔也往從之，攻愁解鞬櫜。", "毋輕歌驪駒，不復吟畔牢。", "待公稇載歸，爲我攜蒲萄。", "來賞傲霜菊，一尊澆老饕。"]}