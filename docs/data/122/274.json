{"author": "謝薖", "period": "宋", "type": "诗", "title": "靜寄齋觀文忠公墨跡", "paragraphs": ["董何呼我顛倒裳，杖藜階西過王郎。", "郎君好事初舉觴，平頭奴子舁兩囊。", "開視文書浩搶攘，其間穅秕煩播颺。", "忽驚墨妙筵有光，問誰所書曰歐陽。", "而我盥水方取将，覽之三過神色揚。", "反嗟從來見未嘗，字體遒媚笔意剛。", "公爲文章軋子長，立朝義氣凛秋霜。", "借如春蚓縈行行，亦當珍之十襲藏。", "况工字畫乃如此，銀鈎金繩粲繭紙。", "公嘗臨池墨池水，尚言如船逆風使。", "後來誰評新麗體，出公一頭子蘇子。"]}