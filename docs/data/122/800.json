{"author": "李彭", "period": "宋", "type": "诗", "title": "九日奉呈元亮兄", "paragraphs": ["窮秋風落山，歲事幾轉軸。", "蕭然四壁空，觸眼困羈束。", "我塵已生甑，兄亦未有屋。", "少也不如人，自視真陸陸。", "北阮烏賀蘭，絕影追風足。", "誰知薦圜丘，乃用繭栗犢。", "棄置勿復陳，萬事蕉夢鹿。", "渺渺天界高，宫黄著畦菊。", "能來慰艱勤，濁醪巾可漉。", "雖無熊耳杯，要自尊中淥。", "屬厭謝珍羞，無禍可當福。", "回觀夸奪兒，往往加煩促。"]}