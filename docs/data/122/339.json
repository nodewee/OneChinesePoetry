{"author": "謝薖", "period": "宋", "type": "诗", "title": "陶淵明寫真圖", "paragraphs": ["淵明歸去潯陽曲，杖藜蒲鞋巾一幅。", "陰陰老樹囀黄鶯，艶艶東籬粲霜菊。", "世紛無盡過眼空，生事不豐隨意足。", "廟廊之姿老蓬蓽，環堵蕭條僅容膝。", "大兒頑鈍懶詩書，小兒嬌癡愛梨栗。", "老妻日暮荷鋤歸，欣然一笑共蝸室。", "哦詩未遣愁肝腎，醉裏呼兒供紙筆。", "時時得句輒寫之，五言平淡用一律。", "田家酒熟夜打門，頭上自有漉酒巾。", "老農時問桑麻長，提壺挈榼來相親。", "一尊徑醉北窗臥，蕭然自謂羲皇人。", "此公聞道窮亦樂，容貌不枯似丹渥。", "儒林紛紛隨溷濁，山林高義久寂寞。", "假令九原今可作，舉公藍輿也不惡。"]}