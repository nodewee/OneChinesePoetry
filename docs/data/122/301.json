{"author": "謝薖", "period": "宋", "type": "诗", "title": "寄孫子稷", "paragraphs": ["我家大馮君，清詩跨陰何。", "尤工婕妤怨，不愧青草歌。", "後生遊其門，玉石例琢磨。", "是中知味少，莫辨白黑鵝。", "獨聞子孫子，鏘然應鸞和。", "君嘗喜其似，謂可同臼科。", "劍池佳山水，清漣映嵯峨。", "孫子居山間，新詩日吟哦。", "探囊肯投我，有篇未爲多。", "論文定何時，一醉金叵羅。", "更當期皓首，共理釣魚簑。"]}