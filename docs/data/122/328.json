{"author": "謝薖", "period": "宋", "type": "诗", "title": "有懷覺範上人", "paragraphs": ["道人心與貌俱古，哦詩不復效等伍。", "清疑仙掌露華墜，新似秋空玉鈎吐。", "要将餘事付風騷，已悟玄機窺佛祖。", "泐潭老子乳於菟，果在叢林嘯風雨。", "何當埽室祗樹園，夜看金盆聽軟語。", "我雖不是龐德公，懶駕柴車入城府。", "公如歸結白蓮社，留我山邊一廛許。"]}