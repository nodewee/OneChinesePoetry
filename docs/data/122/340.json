{"author": "謝薖", "period": "宋", "type": "诗", "title": "斸苓軒", "paragraphs": ["萬鍾辭屠羊，五鼎貪主父。", "是間多毒腊，可茹亦可吐。", "緬懷陶隱居，朝服挂神武。", "餌苓期卻老，曠蕩適林莾。", "我家城西偏，有地一廛許。", "開軒俛長松，倒影廕庭廡。", "嵌空宿龍蛇，晻曖藏霧雨。", "流脂入地脉，凝結歲月古。", "長鑱白木柄，生事聊付汝。", "想彼塵外人，遲暮肯同煮。", "但當稍兔絲，敢望擘麟脯。"]}