{"author": "李彭", "period": "宋", "type": "诗", "title": "呼酒告竭不果飲徒飲漿因次淵明述酒韻", "paragraphs": ["貧賤俯中歲，沒齒甘無聞。", "藿食屢清餓，勢與膏粱分。", "斯濫非我事，濁醪餞歸雲。", "槖饘從告竭，不廢抱皇墳。", "嘯歌夜漫漫，曜靈未能晨。", "豈非杜康絕，督郵那復馴。", "壺漿當觥飲，舉白澆余唇。", "飛霜凝暑路，調齊何殷勤。", "不堪餉親串，一笑貽文君。", "悠悠缺陷界，本無蕕與薰。", "亡于天地間，而生經緯文。", "東丘終反魯，仲淹世居汾。", "懷寶何必售，千載猶心親。", "伊優與骯髒，榮衰本同倫。"]}