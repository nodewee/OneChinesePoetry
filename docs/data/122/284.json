{"author": "謝薖", "period": "宋", "type": "诗", "title": "初夏觀園中草木", "paragraphs": ["翠葉蕃夏初，清陰勝花時。", "閉關軌長埽，步屧園屢窺。", "青青溪中蒲，移植井之湄。", "下有九節根，服食可不迷。", "往時手種桃，只今與簷齊。", "枝間有美實，少日将成蹊。", "採菊香滿襜，擷薺甘如飴。", "籜龍露新綠，椅梧長孫枝。", "觀身要若蕉，衞足當如葵。", "節憐孤筠直，惡戒蔓草滋。", "天津白玉郎，看花驚洛師。", "吾人守環堵，草木相娛嬉。", "逍遥各自適，慎勿相唐嗤。"]}