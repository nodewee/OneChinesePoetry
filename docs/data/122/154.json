{"author": "劉豫", "period": "宋", "type": "诗", "title": "登蘇門山百泉", "paragraphs": ["太行雄偉赤霄逼，枝分蘇門爲肘腋。", "孕奇產秀氣蟠鬰，涌作琉璃千頃碧。", "初疑驪龍蟄山趾，仰噴明珠飛的皪。", "忽如湘靈理新粧，大鑑開匣乍磨拭。", "峰巒倒影浸雲煙，蘋藻照沙改顔色。", "相輝一段佳風月，餘澤幾州及動植。", "昔聞隱淪有仙人，高標清與溪山敵。", "悠悠往事散浮雲，嘯有遺屋行有跡。", "我居東秦濟水南，無限泉池日親炙。", "一行作吏別經年，情思塵埃何處滌。", "雲祠因禱來憑欄，頓爽骨毛快胸臆。", "飄飄蘭舟七八客，尊俎笙簫隨分入。", "勝概紛並接不暇，恨乏魯戈延晷刻。", "歸來簿領厭沉迷，春睡每着蝶夢適。", "心約他時杖履遊，醉潄溪流枕溪石。"]}