{"author": "謝薖", "period": "宋", "type": "诗", "title": "王摩詰四時山水圖", "paragraphs": ["欲知摩詰詩中畫，桃紅柳綠皆摹寫。", "更含宿雨带春烟，一叚風光生筆下。", "欲觀摩詰畫中詩，小幅短短作四時。", "山平水遠含變態，是中有句無人知。", "此公盤礴萬物表，胸中炯炯秋空曉。", "戱磨淡墨汙絹素，世上丹青擅場少。", "何人乞與輞川圖，装成小軸四時俱。", "壁間仍題六字句，人言雙絕古今無。"]}