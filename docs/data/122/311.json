{"author": "謝薖", "period": "宋", "type": "诗", "title": "晏如堂詩", "paragraphs": ["西都執戟郎，田少家無儲。", "雖云貧賤不戚戚，著書防患何多虞。", "柴桑避俗翁，寝迹安吾廬。", "如何尚作貧士詠，更賦楚調長嗟吁。", "乃知兩賢蒿目憂世患，不如先生無目自晏如。", "朝哦詩千首，暮對酒一壺。", "木蘭能歌作行雨，但聞龐婆時誦園田居。", "閑携笻竹自索塗，醉或起舞嗔人扶。", "幅巾深衣端可畫，每嘆伯時何在無人圖。", "往日山陽徐仲車，不聞世事唯躭書。", "使君早興合堂坐，誇今弹古定自娛。", "徐能開口論事以難客，君當書空作字以曉徐。", "吾知二人可同傳，不知紬書太史今誰歟。"]}