{"author": "謝薖", "period": "宋", "type": "诗", "title": "感白髮", "paragraphs": ["吾年昔始冠，已有一髪白。", "作賦數百言，嘲罵等戱劇。", "只今尋舊作，一字不復憶。", "恍然如夢寐，了不見往迹。", "但有髩間絲，冉冉如堪織。", "南方地平濕，壮歲多老色。", "行年四十二，髪鬒那容惜。", "洗蘇将拔白，諱老嗟何益。", "一染復星星，此語記阿客。", "人生光景促，倐忽如敲石。", "詩成亦寤語，感嘆初無得。", "後應不識今，今已不識昔。"]}