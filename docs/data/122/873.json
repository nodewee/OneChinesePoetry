{"author": "李彭", "period": "宋", "type": "诗", "title": "寄劉壯輿", "paragraphs": ["曩者劉中允，懸車未華顛。", "騎牛澗谷底，終歲飽風烟。", "至今草木間，餘光發幽姸。", "秘書百鍊剛，凜凜森戈鋋。", "勁氣睨汲黯，高文儕史遷。", "當時補衮流，氣燄摩蒼天。", "一語不合意，歸來枕書眠。", "急流勇自退，已度二疏前。", "檢討少壯時，嗜學勘丹鉛。", "微官裹黄綬，雄名敵青錢。", "聊爲三徑資，未减五柳賢。", "薦書到禁闥，信史多官聮。", "仙署得董狐，筆端直如絃。", "季札嬴博垠，歸興何翩翩。", "掉頭不肯住，引帆黄篾船。", "昨來離山東，嗤點羣兒喧。", "一朝掛其冠，謗語無由宣。", "顧我牛馬走，定交良有年。", "相期實高蹈，飲潔鳴風蟬。", "雖無元龍豪，問舍仍求田。", "同採陽崗薇，共酌陰崖泉。", "來往成二老，庶使萬世傳。"]}