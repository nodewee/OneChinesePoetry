{"author": "謝薖", "period": "宋", "type": "诗", "title": "寄饒次守", "paragraphs": ["我初丱角時，聞有饒進父。", "破衣下里舍，應書不得舉。", "要是磊落人，白眼看法度。", "吹笙弹箜篌，餘事能律吕。", "市人惡少年，往往争笑侮。", "掉頭出里門，徒步大梁去。", "蒯緱謁王公，敝貂走風雨。", "十年不還鄉，無人問死所。", "客從北方來，喜氣滿眉宇。", "探懷出君詩，字字粲璣珇。", "筆蹤入顔掦，句法窺李杜。", "奇偉可畏人，我輩誰比数。", "借問從誰遊，一一英俊侣。", "我家阿夷兄，詩有春草句。", "說君不離口，恨我識君暮。", "帝城十二衢，素衣染黄土。", "食貧出無車，羈旅亦良苦。", "束書早歸來，隻雞祭墳墓。", "况聞霍将軍，尚有陳氏母。", "銅山鬱嵯峨，其下原膴膴。", "我思結茆舍，带經學農圃。", "他日如買鄰，定可連墻住。", "頗聞君卜昏，我亦未有婦。", "要如子柳子，各娶老農女。", "東市買杯杓，西市買筐筥。", "南市買綆缶，北市買甑釡。", "生理能稍稍，來往辦雞黍。", "兩家如有子，男女互嫁娶。", "從來不識面，便作平生語。", "但緣臭味同，請君莫訝許。"]}