{"author": "謝薖", "period": "宋", "type": "诗", "title": "次韻董之南見贈", "paragraphs": ["章甫不入越，夏蟲多拘時。", "生無適俗韻，舉世誰知之。", "鍾嶸不並世，無人識丘遲。", "雖有落花句，知爲何等詩。", "如逢賀賓客，方歎烏棲辭。", "我初出險語，俗子争唐嗤。", "俛眉欲從事，復恐遭文移。", "亦知適楚車，安可從北馳。", "董家名父子，平生所懷思。", "雖云識面晚，相聞已相知。", "君詩有古意，且結皓首期。", "端能啖杞菊，時復過天隨。"]}