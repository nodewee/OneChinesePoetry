{"author": "謝薖", "period": "宋", "type": "诗", "title": "次韻李成德謝人惠墨牛", "paragraphs": ["君不見八百里誇王氏駁，常敇家童瑩蹄角。", "綺襦紈袴競奢豪，臥席不安愁禍作。", "何如傳寶墨牛圖，不飾青黄如素樸。", "向來奇畫購千金，宜在蘭臺天椂閣。", "兩牛方鬬未雌雄，或奔而從或小却。", "其餘三四亦殊絕，或如虎臥鶴俛啄。", "滕王蛺蝶東丹馬，嘉陵山水青田鶴。", "如将優劣比人材，長文何必慚文若。", "人言愛畫亦一癖，被野牛羊何用貎。", "是家持論果非耶，煩君試爲評其略。"]}