{"author": "謝薖", "period": "宋", "type": "诗", "title": "碧筩", "paragraphs": ["君不見韓潮州，銀作飲醆誇工倕。", "鐫花鏤松太瑣碎，何言豪士亦爾爲。", "又不見六一翁，嘗吟鸚鵡紅螺詩。", "華堂一釂豈不樂，清歌勸酒須蛾眉。", "吾儕山人寧有此，競折圓荷爲飲器。", "細傾初作露珠圓，滿引忽驚雲液碎。", "鼻中寂寂聞妙香，舌本徐徐識真味。", "採蓮當殽花當妓，豈有登臨百金費。", "安得城西十頃塘，水光容裔暑風凉。", "時引碧筩如象鼻，仍看翠蓋立霓裳。"]}