{"author": "謝薖", "period": "宋", "type": "诗", "title": "約諸人遊羅坊觀", "paragraphs": ["陽夏吾鼻祖，人物傾九州。", "間携東山妓，文靖極風流。", "屐齒步飛磴，快哉康樂遊。", "耳孫牛馬走，闒惰無匹儔。", "但有愛山趣，尚能繼前修。", "頗厭城市塵，拘縶如楚囚。", "朅來龍泉上，杖履隨沙鷗。", "幽尋風露靜，江月動金虯。", "青山带長江，佳氣日夕浮。", "旁有列仙家，丹楼連飛樓。", "琴書静無華，竹樹煩更幽。", "約我雲霞交，兹遊及清秋。", "朱絃蕩塵襟，芳尊寫牢愁。", "道士如彌明，長頸高結喉。", "初無石鼎句，嶮怪壓劉侯。", "從渠倚壁睡，吾屬足冥搜。"]}