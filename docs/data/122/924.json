{"author": "李彭", "period": "宋", "type": "诗", "title": "錢伸仲乞静照軒詩取逸少所謂靜照在忘求云", "paragraphs": ["往者多逸想，山陰時見之。", "肯持圭組面，自塵丘壑姿。", "奇偉不少貸，確訒無纖遺。", "保全勝東山，出語曾未思。", "巢許逢稷契，何由致于斯。", "乃比石衛尉，此老端不爲。", "觀其誓墓作，豈復隨家雞。", "忘求在静照，定體發光輝。", "誰料百代下，領此無言師。", "元非折腰具，聊復尉河西。", "開軒延勝氣，不許賸客隨。", "凛然廉藺風，坐用談笑追。", "懸知杜武庫，時與河陽期。", "持觴望天末，雲樹相參差。", "直恐永和日，未能相盛衰。", "徑煩畫幽處，公莫惜鵝溪。"]}