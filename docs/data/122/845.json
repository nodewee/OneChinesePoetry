{"author": "李彭", "period": "宋", "type": "诗", "title": "赴鄰舍招", "paragraphs": ["虚舟縱逸棹，冉冉成老大。", "隨食蟲寄居，行年螘旋磨。", "來歸修水頭，視地不敢唾。", "俚言亦屢陪，灌畦常往佐。", "毎於休作時，弄筆聊頓挫。", "自謂老於斯，晏然歌楚些。", "年來尤屢空，非關學高卧。", "時節閭里歡，觴豆競繁夥。", "我獨蓬窗底，達曙發清餓。", "賴有竺乾書，開顔真自賀。", "近局可憐人，鷄黍起頹堕。", "整冠禮甚修，坐客仍虚左。", "浩歌爲之傾，樽爲歌長破。"]}