{"author": "李彭", "period": "宋", "type": "诗", "title": "聽了公孫彈琴", "paragraphs": ["商飈吹菰蒲，船官雙停槳。", "中有陳太丘，堂堂道彌廣。", "容我拜牀下，凛然增妙想。", "碧洞名家兒，侍立資開爽。", "取琴爲我彈，襟懷自恢朗。", "蘭芽弄徽絃，巖谷發佳響。", "迺翁琮璧姿，風氣日豪上。", "一言犯台鼎，放逐金波漲。", "郎君翠眉低，沉憂雜悲壯。", "滄海連三山，攫醳共消長。", "生雛有如此，十年違色養。", "推手且罷休，夕嵐横莽蒼。"]}