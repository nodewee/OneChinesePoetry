{"author": "李彭", "period": "宋", "type": "诗", "title": "寄陳無感", "paragraphs": ["憶昔悵有違，平湖拍天漲。", "公乘美滿風，乘興破巨浪。", "我歸茅屋底，念切情惝恍。", "中間忽抱瘵，此病最无妄。", "伏枕辭鳴蟬，秋風吹倚杖。", "緬懷醉夷門，歗咏真愜當。", "頗復持漫刺，曳裾謁丞相。", "曩者金石交，爲子傾家醸。", "膚清神更清，年壯思亦壯。", "蘭臺要給札，抒寫不流宕。", "讜言動主意，湛思慰人望。", "歸帆拂五老，停艫當疊嶂。", "不忘茗果期，烟扉聊一訪。"]}