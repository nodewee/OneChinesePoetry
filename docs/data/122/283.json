{"author": "謝薖", "period": "宋", "type": "诗", "title": "寄題雲臥菴", "paragraphs": ["閒居不事事，枕簟信所便。", "臥形先臥心，心静形晏然。", "複壁非不完，加以甃石堅。", "其如方寸亂，一夕嘗屢遷。", "榮寵萃一門，寧免百慮煎。", "雖有水精屏，何由得安眠。", "章葉踏謡娘，連臂在榻前。", "何如山中人，編茅臥山巔。", "白雲宿簷間，對鏡心自捐。", "我亦遺垢氛，曲肱寄林泉。", "兹菴倘壽我，一睡要經年。"]}