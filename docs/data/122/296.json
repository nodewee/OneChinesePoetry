{"author": "謝薖", "period": "宋", "type": "诗", "title": "聞彦光田舍遇火幾焚其廪", "paragraphs": ["睡龍未覺山澤枯，其誰濡幙待不虞。", "炎官弭節飛廉怒，小屋旋徹大屋塗。", "鬱攸飛空百鳥噪，煇赫照樹騰猿呼。", "綠林灰燼一瞬耳，况乃田父蝸牛廬。", "天公似惜詩人癯，約束風伯爲回車。", "百神救廪鳥工往，不待綆缶澆焚如。", "尚令太痩逢飯顆，幸未饑死同侏儒。", "怪奇敢追陸渾韻，弔賀不必參元書。", "作詩嘲誚供一笑，逢人舉似應胡盧。"]}