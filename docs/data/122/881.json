{"author": "李彭", "period": "宋", "type": "诗", "title": "别何肅之", "paragraphs": ["吾黨何水曹，明窗飽書傳。", "筆頭夢緗桃，秀句出黄絹。", "胸中萬壑冰，璧月共凝遠。", "未受沈范知，苦乏崔魏見。", "效官三徑資，立節九秋幹。", "隨牒修水濆，未減潘懷縣。", "誰知舞文吏，抱牘進鳬鴈。", "煩苛困疲民，欲作摶沙散。", "談笑罷追胥，老稚無遺患。", "春風吹城隅，花柳俱紛衍。", "胡爲動歸艎，徑去不受挽。", "病夫卧幽園，念離情莫遣。", "營詩持送君，愁雲横絕巘。"]}