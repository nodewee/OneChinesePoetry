{"author": "徐俯", "period": "宋", "type": "诗", "title": "題顔魯公畫像", "paragraphs": ["公生開元間，壯及天寶亂。", "捐軀范陽兵，竟死蔡州叛。", "其賢似魏徴，天下非貞觀。", "四帝數十年，一身逢百難。", "少時讀書史，此事心已斷。", "老來鬢髪衰，慨歎功名晚。", "嗟哉忠義徒，捷去不可緩。", "初無當年悲，只令後世歎。", "一朝絕霖雨，南畝常亢旱。", "小人計雖得，斯民蓋塗炭。", "長歌永君節，千載勇夫愞。", "敬書子張紳，庶幾古人半。"]}