{"author": "李彭", "period": "宋", "type": "诗", "title": "泛舟", "paragraphs": ["暄風吹天墟，淑景來日涉。", "繁花已舒顔，晴哢復緩頰。", "平生萬斛愁，賴此短兵接。", "俯攜諸少年，清江玩舟楫。", "波平罷牽挽，論高闢嚅囁。", "緬懷荀慈明，冰霜胸中挾。", "食貧傍人門，官學居建業。", "向來疥遂痁，性命危脫葉。", "勝遊夙昔共，大句常岌嶪。", "回頭見小雁，頗恨暮山疊。", "何當奮飛去，碧雲端可躡。"]}