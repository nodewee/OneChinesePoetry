{"author": "謝薖", "period": "宋", "type": "诗", "title": "雙蓮閣", "paragraphs": ["水芝凝露披芳塘，淺粧濃畫争煌煌。", "其間艶異不世出，連芳並蒂知何祥。", "有如一座兩殊色，盈盈植立漢昭陽。", "九回沉水不須沐，風生露洗皆生香。", "公如瑶林映紅粉，粲然一笑傾澄觴。", "故開華閣掛銀榜，大篇金薤垂琳琅。", "吾聞草木正瑞世，箑蒲扇暑芝生房。", "須煩丹青頋陸手，貎取絕艶歸明光。"]}