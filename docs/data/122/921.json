{"author": "李彭", "period": "宋", "type": "诗", "title": "夜坐食蛤蜊", "paragraphs": ["紞紞寒鼓鳴，稍稍華月上。", "蒲蓐蔽幽齋，夜鼎驚暗浪。", "但見炰蛤蜊，許事付塵坱。", "獷殻雖外緘，甘腴實天相。", "霜臍貴抱黄，雀醢誇挾纊。", "江瑶初脫柱，蠔山憐疊嶂。", "盤飱得此生，風期特高亮。", "如跨大宛兒，凡馬羞駿駔。", "嗟予鬢成絲，山林真獨往。", "會心不在遠，坐有濠濮想。"]}