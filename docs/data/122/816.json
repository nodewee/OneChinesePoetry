{"author": "李彭", "period": "宋", "type": "诗", "title": "雪夜戲玉侯", "paragraphs": ["望舒離金虎，晚雨幻玉沙。", "觸楹勢頗疾，打窗風正斜。", "西家有勝士，夢回筆生花。", "孺人近行邁，章江駐雲車。", "銀屏擁絳桃，繡帳戲蘭牙。", "暫停短轅馭，清歡春思賖。", "陋巷笑短李，柴門蓬藋遮。", "裋褐對孟光，冰柱吟劉义。", "想君獨樂時，覓句剩欲誇。", "脉脉無由語，疏林集暝鴉。"]}