{"author": "謝薖", "period": "宋", "type": "诗", "title": "次董彦孚韻兼簡之南", "paragraphs": ["大門江南英，詩名重當時。", "兒時得其藁，同輩争誦之。", "不及拜諸門，常恨生苦遲。", "只今諸孫子，籍甚皆能詩。", "大篇每投我，孰非黄絹辭。", "我詩不成句，落筆爲衆嗤。", "如人食土炭，嗜好終不移。", "君何獨賞味，與衆真異馳。", "相望巷南北，不面令我思。", "歌聲亦若哭，此意誰當知。", "阿大一門傑，相爲塵外期。", "風流竹林會，應許仲容隨。"]}