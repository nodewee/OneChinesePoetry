{"author": "謝薖", "period": "宋", "type": "诗", "title": "分韻招無逸兄得益字", "paragraphs": ["長懷烏衣遊，親姓何戚戚。", "吾曹乃其後，何不迨往迹。", "向來鴻雁影，曠若參辰隔。", "沉思不可見，佇立久悽惻。", "去年霜霰中，送别衢路側。", "今年冬風至，猶未見顔色。", "念我如楚囚，欲往終未得。", "倘能爲我來，不遠道里百。", "要觀衡茅下，有此座上客。", "新釀秋已熟，老菊寒尚拆。", "彌年心拂鬱，可以一笑釋。", "仍當戒後乘，聯翩載三益。"]}