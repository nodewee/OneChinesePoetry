{"author": "李彭", "period": "宋", "type": "诗", "title": "王生以詩見貽次韻答之生視脊中環中實仲父", "paragraphs": ["渠渠太火門，諸郎蓋當世。", "大匠無棄材，知人亦未易。", "阿戎兩雲孫，駸駸遣人畏。", "難兄江南秀，美比嘗託意。", "歘爲修文郎，不作活國士。", "令弟老數奇，禪寂甘窮顇。", "時於翰墨場，往往見高致。", "揚州故時語，弈弈好風氣。", "獨識史君顔，周禮秉早歲。", "背城幾借一，問學晚尤粹。", "相逢且班荆，十事欲九異。", "何須張女彈，端爲建康醉。", "請抛高門竿，莫反魯麟袂。", "花藥聘君湖，暄風攬春思。", "人生行樂耳，餘事栩栩寐。", "崇蘭有國香，寧以不服廢。", "雖無雙南金，可報綠綺惠。", "此豈小物哉，吾言未渠棄。"]}