{"author": "謝薖", "period": "宋", "type": "诗", "title": "讀吕居仁詩", "paragraphs": ["吾宗宣城守，詩壓顔鮑輩。", "其間警拔句，江練與霞綺。", "居仁相家子，歛退若寒士。", "學道期日損，哦詩亦能事。", "自言得活法，尚恐宣城未。", "今晨開草堂，書帙亂無次。", "探囊得君詩，疾讀過三四。", "淺詩如蜜甜，中邊本無二。", "好詩初無奇，把玩久彌麗。", "有如菴摩勒，苦盡得甘味。", "徐侯南州傑，論文極根抵。", "讀君詩卷終，曰此有餘地。", "期君高無上，二謝以平視。", "要當掣鯨魚，豈但看翡翠。"]}