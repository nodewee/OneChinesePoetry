{"author": "謝薖", "period": "宋", "type": "诗", "title": "次劉世基韻", "paragraphs": ["兒時窺豹見一斑，晚學一技千金殚。", "齋房芝草不竝秀，且餐秋菊紉春蘭。", "無心時共白雲出，忘機日對沙鷗閒。", "窮人與世各異調，敢望一唱仍三嘆。", "昨來卜居向巖邑，玉川破屋纔数間。", "朝看爽氣出遠岫，夜聽遶舍鳴清湍。", "幾回欲棹酒船去，賀老不見空稽山。", "劉郎好事肯過我，入門矯矯真翔鸞。", "平生飲客愁腐死，望君復來酒今旨。", "君如止酒要談道，同酌寒泉淨無滓。", "哦詩雖復落君後，强學猶将效矉里。", "懸知吾廬不落莫，有客同盤飯葵藿。", "已呼摻手縫錦囊，更遣長鬚具芒屩。", "相携踏遍翠雲峰，得助溪山應有作。"]}