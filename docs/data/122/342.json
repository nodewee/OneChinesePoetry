{"author": "謝薖", "period": "宋", "type": "诗", "title": "無逸病目以詩戱問", "paragraphs": ["六根無牢强，萬事有戕敗。", "丹白豈不佳，能令眼根壞。", "溪堂老居士，學道入三昧。", "空花結空果，過眼了無礙。", "偶然幻翳侵，惱此清淨界。", "道人不易得，定爲天所愛。", "恐君墮塵劫，豫比小懲戒。", "病眸點空青，勿作兒女態。", "爲君禱于天，君病立當瘥。", "未忘覷詩書，不敢窺粉黛。"]}