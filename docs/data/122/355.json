{"author": "謝薖", "period": "宋", "type": "诗", "title": "寄李商老", "paragraphs": ["所思定何方，渺然羌山麓。", "别來經一年，不寄書一幅。", "憶在元真館，與君同飲缸。", "論文久未去，夜雪打寒窗。", "明朝款君門，箯輿踏殘雪。", "尊前聽君談，意氣排凛冽。", "雪中兩相過，把酒俱留連。", "豈同剡溪去，興盡回酒船。", "今年走東吳，無復相邂逅。", "遭回行路難，歸已三月後。", "逢君所知人，頗嘗問君安。", "猶聞臥苫塊，毁棘今欒欒。", "君家所嬌兒，聞已去懷抱。", "昔我嘗見之，瑶環實娟好。", "我歸臥衡門，愁君亦如君。", "淋雨子桑病，敝冠原憲貧。", "此懷其誰語，思君何能已。", "寄聲勞苦君，兼問兩季子。"]}