{"author": "李彭", "period": "宋", "type": "诗", "title": "蒲塘道中寄懷歸宗逈中法闡法仁三僧", "paragraphs": ["窗鷄唤晨炊，轂聲轉水轍。", "出遨得會稽，辨嚴未明發。", "朔氣犯襟裾，露華襲毛髪。", "仿像滹沱河，幽事期可悦。", "旅雁起寒塘，疏林耿明月。", "挽彼歲寒姿，然萁共明滅。", "豈惟甦奚奴，政可烘履襪。", "黎明詣蕭寺，餉糜隨盥櫛。", "風廊謔談僧，蒲團尋老衲。", "堂堂大圜照，此渠親記莂。", "緬懷湯惠休，妙理頗詣絕。", "超然宴法窟，胸次包禹穴。", "闡師遠遊孫，卓卓霜下傑。", "真成一角麟，笑我緣盎鼈。", "寂子延陵秀，暉映敵冰雪。", "渥洼真龍媒，作駒已汗血。", "刮膜藉金篦，嘉言霏玉屑。", "德星毎難聚，顧兔復易缺。", "紫霄上巑岏，石鏡懸瑩澈。", "幽期不嫌頻，難遣芳歲歇。"]}