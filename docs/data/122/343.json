{"author": "謝薖", "period": "宋", "type": "诗", "title": "題戴崧石鼎聯句圖", "paragraphs": ["衡山道士熊豹姿，夜過劉生逢說詩。", "止于座隅初莫識，口不能言心自知。", "坐中清逸校書郎，新有詩聲誰過之。", "豈知老子殊不淺，可但逐鬼囚蛟螭。", "須臾指鼎出佳句，脱略凡韻生新奇。", "二生得句不敢吐，鳴聲强作秋蟲悲。", "愯如窘兔避鷹隼，懔如敗将收旌旗。", "借問舐筆摹者誰，定是盤礴真畫師。", "退之斯文有妙處，丹青寫盡初無遺。", "彌明學道如不死，應在衡山深處栖。", "端能過我挑詩敵，與君周旋吾敢辭。"]}