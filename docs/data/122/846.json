{"author": "李彭", "period": "宋", "type": "诗", "title": "題蘭亭修禊圖", "paragraphs": ["商飈吹漢皋，水滿郎官湖。", "狂策上秋興，拂塵觀畫圖。", "娟然春風面，觴詠聊歡娱。", "中有超絕人，髯髯多髭鬚。", "筆端吐奇胸，紫鳳兼天吴。", "草木方變衰，安得蘭蕙俱。", "生絹如無有，酣放間歌呼。", "可憐謝餘杭，沾醉欹坐隅。", "詩慳遭重劾，罰酒輸行厨。", "遙遙數千里，定交在須臾。", "金谷望塵友，鸞鳥何其愚。", "嗟彼許敬宗，握筆侍玉除。", "將圖來此傳，懸知不相如。", "畫中見勝韻，真欲誅姦諛。", "臨風增想像，候鴈度晴虛。"]}