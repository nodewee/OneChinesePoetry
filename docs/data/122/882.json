{"author": "李彭", "period": "宋", "type": "诗", "title": "遊資聖菴遇明光明祖首座", "paragraphs": ["久從招提遊，妙趣崖谷逈。", "自謂頗造微，何由昧斯境。", "絳氣靄秋空，白雪屯夜永。", "華屋蔭修椽，皎月浮藻并。", "壞衲逢阿師，苯尊髪垂頂。", "簡默近道要，虚夷發幽省。", "念昨分手初，霜飈虎溪冷。", "及兹再會面，老色藏秀整。", "屬予妄緣息，值子塵事屏。", "循澗意無窮，捫蘿度前嶺。"]}