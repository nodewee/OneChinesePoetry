{"author": "謝薖", "period": "宋", "type": "诗", "title": "哭董彦孚", "paragraphs": ["川流日夜去，逝者乃如此。", "平時所知人，强半今爲鬼。", "頃者哭子兄，淚積垢未洗。", "寧知少日間，俄又哭董子。", "憶昨招君談，時維六月朏。", "君方以病告，一臥不復起。", "啓手無别言，慟哭長已矣。", "初君在童丱，警敏無與比。", "讀書五行下，大父嘗竊喜。", "謂當寄門户，竟以韋布死。", "死生事亦大，誰能獨免耳。", "願沾甘露味，倘悟無生理。"]}