{"author": "李彭", "period": "宋", "type": "诗", "title": "聞官軍已破賊巢", "paragraphs": ["海內政不苛，民望罷危苦。", "劇賊藏禍心，全吴俄歗聚。", "僣號着赭黄，竊發遽如許。", "喧然大點兵，移檄插毛羽。", "推轂遣軍容，壯士皆貔虎。", "府縣調急夫，騷動煩里旅。", "富室齎金璧，細民攜婦女。", "巖谷遠遁逃，股慄畏刀鋸。", "寒儒守松楸，效死安忍去。", "南風吹捷音，破竹聞吉語。", "聖朝乾坤大，鼠輩敢予侮。", "妖氛已盪盡，和氣滿南土。", "但願勤民瘼，治安每危懼。", "昨抱心腹疴，砭劑得良愈。", "要於匕筯間，毋忘伏枕慮。", "諸公頗皋夔，臨軒跨堯禹。", "鄙夫芻蕘言，庶或資小補。", "倚松一長吟，停雲洒朝雨。"]}