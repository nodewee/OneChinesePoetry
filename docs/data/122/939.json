{"author": "李彭", "period": "宋", "type": "诗", "title": "寄甘露滅", "paragraphs": ["疵賤楚江濆，真遭女嬃罵。", "自無交吕心，從猜追信詐。", "頗耽麯米春，寒柯一壺掛。", "戲逃蘇晉禪，時赴拾遺社。", "念我眼中人，十燭九已灺。", "向來支道林，得禍不能嫁。", "解覊蜑霧中，萬事頓高謝。", "奇胸挾風濤，吐句端可怕。", "何時織錦機，緯經聊一借。", "懷哉付短章，參旗耿寒夜。"]}