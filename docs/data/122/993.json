{"author": "李彭", "period": "宋", "type": "诗", "title": "夜坐懷師川戲效南朝沈炯體", "paragraphs": ["鼠鏖觸蠻兵，客夢寒窗短。", "牛斗挂闌干，起視夜參半。", "虎頭丹青手，欲畫澀回腕。", "兔尖渴陶泓，得句亦不漫。", "龍沙懷石友，羽觴舊無算。", "蛇飛梵王壁，絡繹壯神觀。", "醉踏吳沙歸，轉眄歲月換。", "羊腸自詰曲，馳道方晏晏。", "旋攜古菱花，悟罷如冰泮。", "雞園談妙口，當我一笑粲。", "狗監浪延譽，凌雲非吾願。", "猪蹄祝汙邪，舉世良可歎。"]}