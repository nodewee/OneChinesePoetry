{"author": "謝薖", "period": "宋", "type": "诗", "title": "顔魯公祠堂", "paragraphs": ["上皇御宇無長策，牧羊奴子孤恩澤。", "銀莬分印屬兒曹，二十餘州盡陷賊。", "常山死守平原拒，公家兄弟聲名白。", "平原白首立班行，忠義凛凛真嚴霜。", "歷事四朝唯一節，當年舌舐中丞血。", "豈知丞相面如藍，貎雖夷易心巉岩。", "老臣何罪死虎口，到今誰爲祛其銜。", "臨風志士長悲吒，矧瞻遺像嚴祠下。", "未能立草迎送詞，一奠椒漿淚盈把。"]}