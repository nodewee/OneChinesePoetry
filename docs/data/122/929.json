{"author": "李彭", "period": "宋", "type": "诗", "title": "四月十八日過師賢留飲歸用前韻寄師賢", "paragraphs": ["避俗非避世，擇交欣擇鄉。", "共泛忘憂物，聽雨對胡床。", "江湖繫舴艋，夜窗燈火涼。", "論詩中鳴鏑，辭源注方塘。", "韋杜骨已朽，誰焚更生香。", "我纔肩培塿，君自粲氐房。", "玉人能曉此，藻繪已埋藏。", "破涕欲爲笑，横膺復怏怏。", "行矣勿復道，孽孤政爲祥。"]}