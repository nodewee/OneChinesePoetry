{"author": "李彭", "period": "宋", "type": "诗", "title": "陪趙傳道都護飲擬峴臺詩", "paragraphs": ["平生羊荆州，雅意垂不朽。", "登臨發浩歎，望秋怯蒲柳。", "誰知如湛者，自可弊宇宙。", "鄒郎不領略，甘言發諛口。", "奈何千載餘，卜築擬峴首。", "我來勝氣生，排霄峙山斗。", "何暇知許事，谿山攬明秀。", "都護賢王孫，爲具掃愁箒。", "晴嵐變晚靄，霞綺粲高牖。", "如開摩詰畫，妙處落杯酒。", "長嘯徙倚餘，孤鴻沒南岫。"]}