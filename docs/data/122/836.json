{"author": "李彭", "period": "宋", "type": "诗", "title": "次韻謝吴國器見贈", "paragraphs": ["眇然詩家流，誰能補其處。", "雋逸追莫還，蕪漫推不去。", "譬彼玉花虬，絕塵須善御。", "越女動鳴機，纖纖工織素。", "吴侯勇於文，鋭氣發眉宇。", "既度驊騮前，邊幅時得覩。", "寧當縛微官，一掾妙三語。", "病夫樗櫟姿，耄及那受斧。", "新詩欲招隱，便自忘勞苦。", "眷言謝心期，願公毋矯舉。"]}