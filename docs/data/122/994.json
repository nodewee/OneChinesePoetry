{"author": "李彭", "period": "宋", "type": "诗", "title": "雪晚望懷子充宗弟", "paragraphs": ["歸雲度山椒，木末留夕照。", "聮翩銜尾鴉，不復明楚調。", "安知牛尻沒，便出豐年笑。", "南阮有偉人，領略造意表。", "端憂突不煙，岑寂有餘妙。", "簡遠到安豐，邁往同逸少。", "頗教弟子員，鉛槧發清奥。", "誰可相推轂，僅自免鐫譙。", "閱月不傳音，柴門跡如掃。", "藜床還睡債，癭杯敦夙好。", "爲君短長吟，扶笻送飛鳥。"]}