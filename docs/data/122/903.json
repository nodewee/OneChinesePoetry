{"author": "李彭", "period": "宋", "type": "诗", "title": "擬古", "paragraphs": ["彼美如花人，如花復如玉。", "嫁作征人妻，别長歡日促。", "拂掠可憐粧，翠袖抱幽獨。", "飛狐驛使斷，交河無寸牘。", "春著鞏梅繁，風吹秦樹綠。", "草生森苯尊，誰能辨薋菉。", "啼裏花成子，愁間笋爲竹。", "雨滴翡翠帷，月上寒蛩褥。", "稍知狹邪遊，能忘窈窕淑。", "新人工參差，故人勤杼軸。", "慆堙爲病媒，經緯有邊幅。", "苦言餉夫君，夫君當熟復。", "告君君不知，我自蓺蘭菊。"]}