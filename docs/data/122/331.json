{"author": "謝薖", "period": "宋", "type": "诗", "title": "追和柳子厚二詩 讀書", "paragraphs": ["吾生後淵明，頗亦念黄虞。", "要知千載外，所學非殊塗。", "兀坐對聖賢，撫卷一長吁。", "彼智自明哲，惟狂益昏逾。", "一源同濫觴，派别乃差殊。", "我觀載籍中，世事何所無。", "癡人不識古，謂與古人俱。", "相望何遥遥，清都視積蘇。", "咄此不可獻，諷誦聊相愉。", "嗟哉子柳子，文章蓋群儒。", "速進自貽戚，南冠成縶拘。", "天孫不與巧，溪神亦爲愚。", "讀書雖滿腹，何曾救饑劬。", "乃知伾文輩，要路難齊驅。"]}