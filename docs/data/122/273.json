{"author": "謝薖", "period": "宋", "type": "诗", "title": "十八學士寫真圖", "paragraphs": ["虬髯少年龍鳯姿，手提一劍平九維。", "瀛洲學士十八輩，如雕虎嘯清風隨。", "到今丰姿傳粉繪，皎如琪木參瓊枝。", "秦王功高蓋天下，脫略世故容小疵。", "数公不語意有在，敬宗流輩寧何知。", "倘收王魏文學舘，事如辰嬴當早諫。", "美哉貞觀猶有恨，洗蘇衆像一長嘆。"]}