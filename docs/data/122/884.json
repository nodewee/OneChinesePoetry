{"author": "李彭", "period": "宋", "type": "诗", "title": "客有以贋銅香爐見貺者感而賦詩", "paragraphs": ["巧匠資妙手，斵泥冶金爐。", "雲雷載皤腹，金石礱慢膚。", "外質荷潤色，中扄嗟厚誣。", "巖巖金博山，水沉與之俱。", "青煙耿朱火，鬱窈凝空虚。", "香色映華觴，噴薄滿座隅。", "謬當二器間，顔泚意不舒。", "如聞厭浮僞，此物無贏餘。", "勿云識真少，爲謀良自疏。"]}