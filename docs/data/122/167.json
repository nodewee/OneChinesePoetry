{"author": "李鞉", "period": "宋", "type": "诗", "title": "三學院二首  其二", "paragraphs": ["江橫水如带，楓落山爲屏。", "高深自天險，豪邁由地靈。", "行個古道中，下馬坐郵亭。", "鶴棲必仙家，鳳儀豈堯庭。", "神仙事恍惚，誰實觀超昇。", "孫氏一時傑，父兄俱有聲。", "將軍垂紫髯，阿瞞眼亦青。", "周郎往視師，不數李與程。", "緬懷前哲人，耿耿在心扃。", "託宿就蕭寺，夢還神更清。"]}