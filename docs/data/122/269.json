{"author": "謝薖", "period": "宋", "type": "诗", "title": "賦陳虚中振芳堂", "paragraphs": ["青腰按節臨天關，幻成圭璧驚人寰。", "一朝忽起枯槁想，墮作人間冰雪顔。", "國香端擬避清絕，鳯車安得窺幽閑。", "雪中長疑肌起粟，挽住直恐乘風還。", "風流别乘似何遜，哦詩興健排江山。", "華堂燒燈呼客醉，况引玉頬依琱闌。", "廣平題賦工婉媚，杜陵索句愁飛翻。", "山人徑欲悟香寂，何當步繞横斜間。"]}