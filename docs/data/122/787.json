{"author": "李彭", "period": "宋", "type": "诗", "title": "奉酬湖陰韋深道", "paragraphs": ["淮南廢沐浴，望漢三十秋。", "丞相發蒙耳，衛青奴虜儔。", "終藉汲長孺，毅然寢陰謀。", "正人國之紀，進退繫戚休。", "鶚立聳朝著，深藏耀巖幽。", "湖陰有真隱，趣尚協滄洲。", "奇胸飽風霜，大筆森戈矛。", "急賢甚漁獵，網羅英雋收。", "終南與少室，朝暮拔其尤。", "胡爲卧江津，尚阻瞻冕旒。", "顧令繭栗犢，升禋薦圜丘。", "開軒榜獨樂，高躅追前修。", "志士遺草澤，餘波及湯流。", "益使山林尊，豪奪不可求。", "但恐赴隴書，未能逃大蒐。", "嗟余牛馬走，鬢斑年亦遒。", "烟霞入種藝，松桂助颼飀。", "書來挾妙句，眷言頗綢繆。", "乃知氣先感，臭味還相侔。", "詩成月生嶺，迴溪上明樓。"]}