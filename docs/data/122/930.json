{"author": "李彭", "period": "宋", "type": "诗", "title": "離雲居道中偶成寄微先馳恭首座", "paragraphs": ["久樂巖中趣，未覺身世拙。", "冬暖愁雲開，歲晏塵事歇。", "山靈招我遊，草木亦欣悅。", "黄松少穉羔，蒼崖對宿雪。", "山川誰斷取，擎在仇池穴。", "恭公雨花手，微公傲霜節。", "唤起隨粥魚，談餘餞山月。", "兩禪過虎溪，一笑頗清絕。", "歸來武陵春，欲向幽人說。"]}