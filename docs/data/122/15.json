{"author": "鄒浩", "period": "宋", "type": "诗", "title": "母氏安康郡太君生日三十韻", "paragraphs": ["朱明初啟節，分卦屬純乾。", "善積名門久，祥開淑質賢。", "柔儀應月呂，和氣集薫絃。", "奕世儒風藹，持家禮法傳。", "乘龍來配德，采藻助承先。", "姑耄勤朝乳，功餘繹舊編。", "卜鄰嚴子教，截髮盛賓筵。", "萱草欣多豫，鳲鳩詠不偏。", "鄉閭師肅穆，坤道信完全。", "自輟齊眉奉，尤於內典専。", "三車窺至喻，一笑悟真筌。", "榮辱忘區别，優游任衆緣。", "居常遵坦路，方寸湛澄淵。", "浩也端愚陋，身兮數仆顛。", "范滂蒙訓敕，夢得念慈憐。", "放逐清湘外，覉縻蒼桂邊。", "遙知今日燕，想見瑞爐煙。", "弟姪紛爲壽，親朋儼造前。", "焚香控南斗，極目望東阡。", "鸞鶴翔仙嶺，龜魚動樂川。", "安康符郡號，昌熾賦詩篇。", "計已聞消息，惟新獲洗湔。", "賜環叨霈澤，衣綵即歸田。", "省定深如志，生成實荷天。", "豈徒寛慮耳，必是倍歡然。", "雖阻隨行拜，猶勝避瘴眠。", "鵬摶九萬里，椿大八千年。", "就養逾曾晳，承顔繼閔騫。", "尚存誠意在，終冀夙心圓。", "永結老人好，星光盈紫躔。"]}