{"author": "李彭", "period": "宋", "type": "诗", "title": "送嗣行叟住雲巖", "paragraphs": ["昔在馮光禄，精兵伐莎車。", "大宛獻象龍，權奇天馬駒。", "朝趨不動塵，歷塊暮過都。", "銀鞍香羅帕，晞驥行坦途。", "一朝伏轅下，局趣時長吁。", "霜蹄繞羊腸，翻思在坰娛。", "復聞郭槖駝，種蓺絕代無。", "擢秀土膏動，安恬肆紆餘。", "儕流失妙理，静躁由來殊。", "木性不受觸，剥膚驗榮枯。", "柳侯爲作傳，臨民真楷模。", "嗣公武夷秀，淡然雲水徒。", "風期壓支遁，淵源從老盧。", "膏肓在巖壑，浩浩不可汙。", "屢辭公侯聘，煙霞閟團蒲。", "忽著垢墨衣，俯身蛙黽區。", "我本佛國净，示見穢土居。", "譬之噴玉姿，驤首徑崎嶇。", "雖懷萬里氣，詎可輕艱虞。", "亦如蒔卉木，涵養須敷腴。", "根節藏蠹蝎，安忍不剔除。", "名駒即商鑒，種術毋令疏。", "邾蟊或蜂蠆，三言成於菟。", "願公置坐右，愛之良不誣。", "夜窗爲長吟，霜飈響高梧。"]}