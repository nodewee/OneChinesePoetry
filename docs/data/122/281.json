{"author": "謝薖", "period": "宋", "type": "诗", "title": "復用前韻示內", "paragraphs": ["嘗聞藁砧詞，破鏡喻月半。", "爲期望夫還，頋影興婦嘆。", "乃知同室處，一笑日可玩。", "所悲孩抱中，聚沬何易散。", "嘹然唯一雛，单棲若無伴。", "撫枕中夜吁，不寐常達旦。", "藜羮具一杯，日舉天隨案。", "還勝在板屋，秪使心曲亂。", "小鬟維槁項，聊可奉擲盥。", "每觀績麻手，捷急真不緩。", "娉婷或階楇，今古同一貫。", "頗知食薇清，凛凛可立懦。", "仍甘作詩窮，烏銀以喻炭。", "行看春日暄，婦事勤繭館。", "所求亦不奢，勿遣兒號暖。", "布衾幸無恙，不换角枕粲。"]}