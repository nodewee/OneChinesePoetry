{"author": "謝薖", "period": "宋", "type": "诗", "title": "吳民載棄意堂", "paragraphs": ["此身聚沫無堅强，斧工伐性藥腐膓。", "寸田蕪穢尺宅荒，玉石落落不滿房。", "黄婆居中補四方，焦勞亦坐意所藏。", "土如磽瘠草不芳，令人槁項馘亦黄。", "世人紛紛各膏肓，我以妙語名斯堂。", "期君得意觀濠梁，從渠婪酣狠如羊。", "君自放意無何鄉，一洗痼疾生天光，漆園發藥君得嘗。"]}