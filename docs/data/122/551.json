{"author": "林靈素", "period": "宋", "type": "诗", "title": "遊天壇", "paragraphs": ["擺脫塵纓淡無欲，閑閱圖經尋岳瀆。", "林泉何處愜予心，收拾琴書將卜筑。", "崎嶇不敢千里辭，東至太行人王屋。", "先探藏花塢裏春，蟠桃畢竟何時熟。", "燕蘿故宅陽臺宮，九龍戲珠畫屏簇。", "丹井沉沉寢月明，丫髻仙童把參斸。", "昂頭貪看華蓋峰，驀然悮入紫微谷。", "上方樓閣與雲閑，金碧交輝射林麓。", "遠塵溝有遠塵人，夜半聞歌採芝曲。", "策杖窮躋瘦龍嶺，險似劍閣西向蜀。", "捫參歷井上沖冥，千劍斷崖橫獨木。", "自辰及酉腳力窮，恰到紫金堂下宿。", "再拜新嘗太乙泉，頓覺灑然消病骨。", "褰衣竟入南天門，回首乾坤小蠻觸。", "恍兮惚兮九霄間，萬頃嵐光醒醉目。", "銀座金腰玉頂寒，帝遣仙官分部屬。", "小有中藏萬里地，都壓洞大三十六。", "日精月華左右奇，黛色倚空如削玉。", "東觀大海日輪紅，西望窮邊壇影綠。", "煉丹爐下土猶香，抱出神丹知幾斛。", "巡山使者持太阿，保護神宮誰敢黷。", "王母洞深非可測，雷霆屢震蛟龍窟。", "遙指三官校勘臺，樵人幾度聞絲竹。", "抱朴巖前採藥童，手撚金芝身薜服。", "北斗平聯北斗星，自是天關通地軸。", "蔴籠藥櫃翠相連，瑞草靈苗香馥郁。", "一聲長嘯坐孤石，紫雲悠悠送黄鵠。", "箇中煞是麻姑仙，冷笑世間光景促。"]}