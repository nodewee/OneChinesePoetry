{"author": "謝薖", "period": "宋", "type": "诗", "title": "題頋凱之醉道士圖", "paragraphs": ["虎頭癡絕自不癡，丹青妙處手得之。", "石巖戱畫幼輿了，酒狂更貎黄冠師。", "一人坐睡真被酒，二人杯杓不停手。", "一人回面愁不釂，二人直視開口笑。", "上有醉墨書者誰，翰林手題獨酌詩。", "題詩真識醉時味，畫圖如寫詩中意。", "珍藏不换一斛珠，李詩頋笔今世無。"]}