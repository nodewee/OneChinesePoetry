{"author": "李彭", "period": "宋", "type": "诗", "title": "宿西林寺有先特進及先學士詩", "paragraphs": ["渡江送行人，我行亦清興。", "草木春路賖，斜斜復整整。", "獨造此寶坊，深穩庭宇静。", "複閣襯烟霞，疏林泄鐘磬。", "殘僧澀對人，短童工汲井。", "杖屨若能神，迥知兹遊勝。", "楹間盤硬語，怪底光炯炯。", "追還曾高風，熟復發深省。", "來歸十陽秋，足不踐斯境。", "猿鶴情未忘，拾松來煮茗。"]}