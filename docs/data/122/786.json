{"author": "李彭", "period": "宋", "type": "诗", "title": "奉酬蕭子植", "paragraphs": ["太丘廊廟具，活國方暢謀。", "虎豹阨九關，全軀荷靈修。", "元方開美度，奮舌同尊周。", "悠悠釋嶠雲，亭亭留海陬。", "别時閨中女，娟娟未知愁。", "小襦繡爛漫，擷草鬬新柔。", "甲子歘流電，窈窕今好逑。", "擇對得妙士，邁往氣横秋。", "既逾絕塵到，復軼黄中劉。", "屬者過我廬，並坐崖谷幽。", "高標極迥映，出語如冥捜。", "想當飽四庫，那肯事五樓。", "回首問童稚，頗有此客不。", "分攜月屢彀，好音俄見投。", "蠻牋落大句，豪潤仍清遒。", "顧兹坦腹郎，信矣百不憂。", "側聞奏雲門，總章定諮諏。", "翁當乘安車，姓名覆金甌。", "冰清遂賜環，德星聚中州。", "陋巷寡輪鞅，寒烟滿林丘。", "滌耳聽老語，餘生復何求。", "哦詩聊送似，長懷付溟鷗。"]}