{"author": "李彭", "period": "宋", "type": "诗", "title": "元夕高卧", "paragraphs": ["伊昔宅關輔，門閭萃冠蓋。", "停杯邀明月，意氣殊藹藹。", "春風墮江城，蒐獮顔鬢改。", "糞除二畝地，羊裘力薪採。", "矯首望舒圓，何由賞心在。", "烟村雜簫皷，叢祠響竽籟。", "誰能伴兒嬉，頗復償睡債。", "初驚釡鳴雷，遽作濤擣海。", "非關骨相屯，長閑荷真宰。", "吾生計已决，無勞問蓍蔡。"]}