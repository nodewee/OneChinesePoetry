{"author": "李彭", "period": "宋", "type": "诗", "title": "還日涉寄吳世良", "paragraphs": ["白珩藍田生，赤驥渥洼種。", "異産非其源，定自難入用。", "吳侯掌武孫，九鼎家世重。", "筮仕如挽强，妙手一一中。", "抱牘鳬鴈行，嚴憚安得縱。", "捐金購奇書，嗜學有餘勇。", "鄴侯空插架，而子頗成誦。", "昨日章水頭，春風吹客夢。", "開筵置清醴，落月流畫棟。", "念子不負丞，義士色爲動。", "梯山貢楛矢，效珍出銀甕。", "胡爲百僚底，歲月數賓送。", "天邊賞音意，推轂亦云衆。", "他年解組歸，三徑着求仲。"]}