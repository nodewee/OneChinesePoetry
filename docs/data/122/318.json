{"author": "謝薖", "period": "宋", "type": "诗", "title": "次韻郄子中所藏筆几", "paragraphs": ["聞君文史三冬足，家居未奏三千牘。", "明窗棐几靜無塵，筆研清幽真不俗。", "小琴承臂筆縱横，章草真行隨所欲。", "家藏敝帚将何用，時人尚作千金畜。", "此雖奇物君不惜，似把隋珠當魚目。", "小童傳觀許見貽，與君杯酒初相屬。", "吾詩戱作異香山，唐衢雖見何由哭。", "見公真玩爲君賦，銅缽聲終字盈幅。"]}