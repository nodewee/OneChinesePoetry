{"author": "李彭", "period": "宋", "type": "诗", "title": "送人遊吴", "paragraphs": ["朔風號木末，迫此歲時晏。", "驅車不停軌，客子老昏宦。", "平生蔣詡徑，求羊毎娱玩。", "持觴送落日，抵掌河宿爛。", "胡爲向吴會，雅意訪親串。", "親串者誰歟，昂昂金閨彦。", "嘘枯由涵照，要津藉推挽。", "念子赴修塗，發軔在昧旦。", "娟娟所嬌兒，嶷嶷赴門限。", "閨人密縫裳，遐征苦多綻。", "結束志千里，二事忘一眄。", "莫遣扊扅歌，愆期發長嘆。"]}