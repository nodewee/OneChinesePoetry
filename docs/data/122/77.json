{"author": "朱震", "period": "宋", "type": "诗", "title": "世綵堂", "paragraphs": ["公家王母九十餘，大父侍立垂白鬚。", "子孫還如祖妣壽，康強不用旁人扶。", "誰家高曾見五世，不比徐卿生二雛。", "聞說一門能養志，膳羞壺酒隨親意。", "畏暑黄童扇枕忙，學啼萊子斑衣戲。", "發爲碧落新除吏，兒齒童眉復駘背。", "得壽當如衛武好，著書擬邁張蒼貴。", "餌菊三公未聞道，芳泉萬斛空勞費。", "豈知安樂便延年，無意益生生自至。", "高堂大幅垂輕絹，畫出嬋娟金翠翹。", "不如畫出綵衣去，使人知德如唐堯。"]}