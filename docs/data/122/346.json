{"author": "謝薖", "period": "宋", "type": "诗", "title": "田父招飲不赴", "paragraphs": ["萬錢供食如嚼蠟，百壺載酒如飲水。", "要知自古窮達人，脱略世味皆如此。", "經旬不逢南鄰伴，曲肱聊寄北窗底。", "田父剥喙扣我門，頗應昨夜燈花喜。", "殷勤攬衣謝父老，陶令愛酒今朝止。", "伏雌可殺葵可羮，他日薄飯招鄰里。", "吾君恭儉似文帝，勿爲酒醪傷穀米。"]}