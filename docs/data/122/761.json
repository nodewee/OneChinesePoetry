{"author": "李彭", "period": "宋", "type": "诗", "title": "奉贈歸宗才首座", "paragraphs": ["五着匡山屐，三息紫霄陰。", "龔聞耶舍塔，勢吞天姥岑。", "俯窺雕鶚背，上聆鐘梵音。", "未航蕭梁葦，峻風先少林。", "靈骨化大璐，鉅名偕南金。", "松門欲牽葉，苦雨毎見臨。", "才公三衢秀，古貌又古心。", "老胡即渠是，宴坐藏幽深。", "何用登紫霄，自足披煩襟。", "我過避秦客，茗椀來相尋。", "真成虎溪笑，稍寬梁甫吟。", "衲子歎雌伏，道師非陸沉。", "世多石窟病，須下鼓山針。"]}