{"author": "謝薖", "period": "宋", "type": "诗", "title": "喜劉世基至作詩留之", "paragraphs": ["君家飛猿西，我寄躍馬北。", "躍馬望飛猿，渺若千山隔。", "十載一會面，一年三寄書。", "書中無剩語，只有問何如。", "去年秋風初，君馬秣雲臥。", "鶴立望君來，因鞭不我過。", "今年薰風後，取道凌雲來。", "解鞍愒我廬，握手慰我懷。", "胸中所藴藏，言下皆傾倒。", "挽留莫怱怱，索去還草草。", "堂有鶴髪母，室有蓬首妻。", "屋前虎豹怒，屋後鼯鼪啼。", "遠遊縱未歸，旅寓安得久。", "三年勞夢魂，一日接盃酒。", "君歸太早計，此樂未易辭。", "人事雖好乖，興盡當語離。", "壮時須摩厲，老矣但跛挈。", "荃蘭本同芳，霜雪有一節。", "君哦飛猿句，我和躍馬詩。", "它時兩相寄，抑亦慰相思。"]}