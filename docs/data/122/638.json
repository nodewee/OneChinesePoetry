{"author": "徐俯", "period": "宋", "type": "诗", "title": "成生山水畫歌", "paragraphs": ["畫水不畫濕，畫山不畫堅。", "盈尺之紙數寸管，便有江湖萬里天。", "成生貎古心亦古，造化爲工筆端取。", "玄冬起雷夏造冰，翻手作雲覆手雨。", "嶺外荒山與野水，自昔不聞傳畫史。", "只畫瀟湘與洞庭，于今却在兵戈裏。", "翠峰碧嶂鬰然來，病眼愁心次第開。", "人家浦溆扁舟渡，何日真能到一迴。"]}