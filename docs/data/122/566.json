{"author": "趙㠓", "period": "宋", "type": "诗", "title": "同雲叟道人季西弟宿祈澤寺晨起示以此詩", "paragraphs": ["道人自捲衣，欲往夫子林。", "形瘦若鸛鶴，復作鸛鶴音。", "此音久不已，擾我清靜心。", "聽爾縱好語，鼎足三竹簪。", "松扃啟虛曉，將見晨曦侵。", "霜風滿招提，出望青煙岑從君行逾年，壯我方外吟。", "會須速招隱，脫身事幽尋。", "尚爲城郭叟，愧爾壁間琴。"]}