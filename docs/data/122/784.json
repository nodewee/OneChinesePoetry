{"author": "李彭", "period": "宋", "type": "诗", "title": "和苦雨韻", "paragraphs": ["春歸已獺祭，微綠先道周。", "衡門少燈火，征夫竭乾餱。", "雨工挽九河，洊作南國憂。", "君詩形苦詞，高義薄中州。", "歌聲滿天地，宰物能聞不。", "凡今世賢知，耄及誰不偷。", "唯我與之子，炯炯定寡求。", "安得習習風，凍枿新萌抽。", "遙山滌餘靄，歸雲下巖幽。", "紫鳳會騫翥，百鳥勞喧啾。", "蒼生得税駕，王度日清休。", "醉眼眩章句，煩君爲校讎。"]}