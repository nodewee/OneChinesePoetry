{"author": "謝薖", "period": "宋", "type": "诗", "title": "同陳虚中洪駒父登擬峴臺觀水漲", "paragraphs": ["雨聲何浪浪，溪流勢洶洶。", "莽蒼兩涘間，不辨馬牛風。", "翻疑坤軸裂，渺與天河通。", "林杪露寸碧，濁浪奔蛟龍。", "櫓摇扁舟下，袖手閒篙工。", "疏烟媚晚霽，飛雲带歸鴻。", "境物復可寫，妙手無僧崇。", "登兹百尺臺，令人豁奇胸。", "罇開河南守，坐有西山洪。", "遊目託遠懷，平水念禹功。", "視河不治行，他日望兩公。", "吾儕何所樂，白着臥船篷。"]}