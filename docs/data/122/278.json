{"author": "謝薖", "period": "宋", "type": "诗", "title": "示何之忱", "paragraphs": ["往年君别去，上馬愁凛冽。", "今年見君面，揮汗驚執熱。", "吾曹雪點髩，忽忽值晚節。", "云何會心侣，乃作如許别。", "昨朝聞扣門，梳髪不暇結。", "開門問無恙，欲語聲屢咽。", "君家嬌小女，可念真玉雪。", "朝嬉繞君傍，忽作泡幻滅。", "念我溪堂老，誰能續此絕。", "嗟哉溪澗毛，瑣細不容擷。", "相逢顔未開，苦語心已折。", "吾人要解事，視世一蟻垤。", "共将煩惱緣，一付廣長舌。", "君歸数過我，不厭酒屢設。", "人生浪自苦，豈不愧前喆。"]}