{"author": "周密", "period": "宋", "type": "诗", "title": "醉後放歌", "paragraphs": ["冷風如冰月如水，夜久霜寒倚秋桂。", "酒樽已眠人未睡，閑與孤蛩各言志。", "宇宙寬閑容我輩，千古萬古同一致。", "天上人間好惡異，君子小人常倒置。", "不願建侯遊萬里，金印紅旗擁千騎。", "不願聞雞五更起，衮繡傳呼趨九陛。", "惟願擘畫千百歲，坐見無懷大庭氏。", "不須結繩與畫地，何者爲愚何者智。", "不蠶而衣不耕刈，不暑不寒春洩洩。", "有酒如江碧浮蟻，一瓢日日江頭醉。", "醉後長歌語流麗，歌聲透天天爲喜。", "賜我三元九霞珮，佩之乘風御清氣。", "虎豹遁迹鬼神避，意之所之身即至。", "竦身蜚出扶摇外，直到天宮三十二。"]}