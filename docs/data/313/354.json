{"author": "舒岳祥", "period": "宋", "type": "诗", "title": "虞美人草", "paragraphs": ["咸陽一火燒天紅，重瞳將軍帝業空。", "欲據彭城作盟主，漢王隨手定關中。", "垓下楚歌聞太晚，帳前驚起途已窮。", "當時楚士盡漢歸，只有虞兮心不離。", "悲歌泣下計何短，項王去後知屬誰。", "世傳姬死橫中道，怨魄悲魂化青草。", "年年摇曳舞春風，枝似柳條花似蓼。", "羅衣猶自作吳粧，也似美人顔色好。", "有人傳曲入絲桐，宛轉吳音泣帳中。", "試將此曲花前奏，花能起舞腰肢弓。", "但疑此事史無書，項王潰去姬何如。", "只應歌罷王自走，不爲虞兮一回首。", "死耶禽耶兩不知，流傳想像寄花枝。", "人生變化那可料，蜀王曾化爲子規。", "楚王剽悍骨肉叛，項伯私漢無親臣。", "范增怒去黥布反，生死相隨一婦人。", "呂雉前曾入楚軍，項羽還之亦有恩。", "虞死不憐王土葬，帝王豈爲兒女仁。", "道人能識此花名，老人爲造花枝曲。", "我歌此曲花當舞，更使今人淚相續。"]}