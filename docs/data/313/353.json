{"author": "舒岳祥", "period": "宋", "type": "诗", "title": "次韻和李寔父焰火行", "paragraphs": ["山樵夏斬樗櫟枝，受盡日炙兼風吹。", "天寒歲晚見功用，春透肝鬲連腰肢。", "一室暖香勝樺燭，破衲紉縫針線續。", "牀頭甕子新篘成，翁媼分虀小筵席。", "山家此樂無厭時，何須玉筍扶金巵。", "我亦平生知此味，今年此味奇更奇。", "山中低厂編錯薪，不知山外飛氛塵。", "一塵一窩榾柮老稚均，此時痛快出苦辛。"]}