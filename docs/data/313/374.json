{"author": "舒岳祥", "period": "宋", "type": "诗", "title": "桂臺", "paragraphs": ["神龍不知身變化，猶認潜鱗爲故我。", "先生曾出雨八紘，浪靜波恬歸海卧。", "先生兩處領桂臺，夢寐一生遊學舍。", "阿宜移扁就山窗，鐵畫銀鈎金鈕鏁。", "綠陰閉戶不知春，長日觀書誰覺夏。", "天上吹香遍遠山，月中散影流清夜。", "先生見扁如坐齋，隨行不用木上座。", "攀枝踏影弄猿鶴，萬事不到桂叢下。", "天下清芬是此花，世間最俗惟檀麝。", "後車還許樂天陪，吟筆更須侯喜把。", "幾人名遂不知幾，一日倉皇方淚墮。", "人知德祐不出高，豈識咸淳歸計果。", "平生一瓣桂臺香，口誦翁詩幾百過。", "舊臺何在桂凋零，日暮哀禽自相和。", "今臺喜見桂婆娑，往來不礙江鷗社。", "舊臺不見見今臺，依舊風流壓江左。", "他年人訪桂臺游，舊名更復因今播。", "月中桂樹最久長，此樹還如月輪大。"]}