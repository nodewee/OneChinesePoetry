{"author": "舒岳祥", "period": "宋", "type": "诗", "title": "借居喜杉棚成", "paragraphs": ["夏炎已云極，秋暑方自茲。", "借居面西日，午後如烹炊。", "主人愛敬客，架杉覆青枝。", "赫日辟三舍，鮮飈汎淪漪。", "高蟬亦好吟，振響流笙箎。", "夜靜明月出，疎影復陸離。", "欹枕寢桃竹，露坐冠筍皮。", "凡此暑中事，施之無不宜。", "念我逃世難，過用恐禍隨。", "昔時半山老，畏熱架條枚。", "不知公相貴，清儉諒可思。", "我本無家客，祿盡壽有遺。", "得此已厚忝，銜感以成詩。"]}