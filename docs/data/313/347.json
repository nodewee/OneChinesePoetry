{"author": "舒岳祥", "period": "宋", "type": "诗", "title": "樂神曲", "paragraphs": ["汙田稻子輸官糧，高田豆角初上場。", "楓林沉沉誰打鼓，農家報本兼祈禳。", "打鼓打鼓急打鼓，大巫邀神小巫舞。", "絳衫繡帔朱冠裳，手持鈴劍道神語。", "前年軍過雞柵空，今年一母生十雄。", "甽東種秫穫頗厚，大甑炊糍甕成酒。", "家機白布闊且長，翁媼製作新衣裳。", "再拜奠神重酌酒，男耕女桑十倍强。", "大婦小婦別有祝，生養好男房計足。", "巫公巫公告爾神，産穀不如多産銀。", "馿載馬馱車碌碌，免斫柘條行箠扑。"]}