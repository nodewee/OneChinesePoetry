{"author": "舒岳祥", "period": "宋", "type": "诗", "title": "梅花石吟", "paragraphs": ["梅花樹下梅花石，花作玉痕石鐵色。", "黄筌粉本花光枝，風吹數片尤奇特。", "何年處士橫斜句，影落寒溪印苔磧。", "又疑飛自羅浮來，花僊謫墮投蒼璧。", "或是天星下隕時，打著梅梢滅不得。", "若非曾支織女機，機上花紋相照射。", "定是荆和泣玉時，淚入璞間餘點滴。", "不然越女昔浣紗，指痕印粉難揩拭。", "荒唐詭幻不可窮，我自稽經探根極。", "傅巖人去實和羹，花落空巖餘此迹。", "花開花落幾春風，棄捐牆角真堪惜。", "携向簷前洗濯看，相對無言三太息。"]}