{"author": "舒岳祥", "period": "宋", "type": "诗", "title": "十二月初六日龜藏夜坐有感", "paragraphs": ["厲厲歲于邁，栗栗風向遒。", "老驥倦長坡，卧樵如罷牛。", "時時一長吁，慚與螻蟻儔。", "高鴻志萬里，矰繳非所憂。", "胡爲苦哀鳴，失類中道休。", "壯士今則已，偃仰搔白頭。", "讀書有分限，眼暗志未酬。", "轉蓬從風起，直上晴空遊。", "流星下至地，化石空山幽。", "升沉亦何常，念此涕淚流。"]}