{"author": "真山民", "period": "宋", "type": "诗", "title": "陳雲岫愛騎馿", "paragraphs": ["君不學少陵騎馿金華春，一生旅食長悲辛。", "又不學浪仙騎馿長安市，凄凉落葉秋風裏。", "却學雪中騎馿孟浩然，冷濕銀鐙敲吟鞭。", "梅花溪上日來往，身迹懶散人中仙。", "有時清霜松下路，松風蕭蕭馿耳豎。", "據鞍傲兀四無人，牧子騎牛相爾汝。", "勸君但騎馿，行路穩，姑徐徐。", "九折畏途鞭快馬，年來曾覆幾人車。"]}