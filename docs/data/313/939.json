{"author": "周密", "period": "宋", "type": "诗", "title": "題高彥敬山村圖卷", "paragraphs": ["我昔遊七閩，百嶺爭𡽱嶪。", "白雲漲川原，深谷如積雪。", "又游天姥岑，幽磴緣曲折。", "長林翳寒日，十里行落葉。", "轉頭五十年，遐想正愁絕。", "開圖意忽動，戃怳生內熱。", "何當駕松广，分我翠一疊。", "弁陽我所廬，見謂山水窟。", "漂零媿楸檟，歲月老薇蕨。", "平生阮遥集，足痹屐齒折。", "何當賦歸田，初志遂所愜。", "懷哉復懷哉，清夢繞林樾。"]}