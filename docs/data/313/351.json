{"author": "舒岳祥", "period": "宋", "type": "诗", "title": "生日仲素惠羊酒作此奉謝", "paragraphs": ["去年蝶軒饋羊酒，主人憐我空無有。", "座上六客皆解吟，一翁不吟開笑口。", "今年病叟蚤還山，烹雞炰鱉翁對媼。", "五男四婦六稚孫，更有曾孫依乳姆。", "往來兩載總遭荒，瓦瓶聊以挹酒漿。", "山蔬滿盤白雪白，野橘堆飣黄金黄。", "荒村得此已自足，羣奴饑啄撐空腸。", "忽聞棠谿有書至，袁詩陳賦兩輝煌。", "一松正可枯蘗比，五雛真與羣雞爭。", "舉家病瘧涉三月，一日計減一斗糧。", "留儲到此作素供，問君何爲特殺生。", "臟神見夢羊踏菜，便呼茗椀來祓禳。", "君當戒屠我辟穀，輕身與蝶同飛揚。"]}