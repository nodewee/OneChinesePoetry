{"author": "周密", "period": "宋", "type": "诗", "title": "甲戌七月二十七夜大雷雨有感", "paragraphs": ["驕陽煽餘威，熱惱若昏醉。", "邀凉卧虛櫺，頓覺景象異。", "乾坤若黟漆，相對不相視。", "雷車與電鏡，雲族撐贔屭。", "如發馬陵伏，萬弩一時至。", "如河决宣房，澎湃石崩墜。", "又如入蔡州，鵝鶩雜兵騎。", "轟騰立四海，熛怒翻九地。", "兒啼抱頭竄，婢噤移足躓。", "鳥獸相號呼，雞犬競趨避。", "隠床夜九遷，穿瓦雨如釃。", "屋老欲摧壓，危慄心惴惴。", "敬此天動威，起坐不敢寐。", "哀哉昔吾親，多病易驚悸。", "每於風雨交，擁護不少置。", "九京聞不聞，生死同一致。", "不能抱冢泣，不孝天所棄。", "漫游遠墳墓，榮親願難遂。", "作誓守松楸，或可酬此志。", "白雲起瀧岡，西望揮血淚。"]}