{"author": "王子昭", "period": "宋", "type": "诗", "title": "詠練川", "paragraphs": ["吳淞江上流來水，鴨綠粼粼漾清泚。", "東風無力藹清光，一片縠紋吹不起。", "夜來雨漲三尺深，鵁鶄鸂鶒爭浮沉。", "芹芽迸土抽白玉，柳線拂浪摇青金。", "錦袍先生乘一舸，此處恍然天上坐。", "閒聽漁郎唱棹歌，遥指奇峰三四朵。", "堤旁有人新結廬，軒窗瞰水宜幽居。", "村童喚渡去沽酒，野叟就船來買魚。", "風清月淡堪娛樂，笑掬滄浪纓可濯。", "何須尋訪武陵溪，不必思吞雲夢澤。", "下流香水正遲遲，草邊得句何新奇。", "地靈人傑萃斯景，尚傳靈運嚴維詩。", "桃花浪暖魚游處，三十六鱗欲飛舉。", "有龍若向此中蟠，早爲蒼生作霖雨。"]}