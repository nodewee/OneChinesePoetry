{"author": "舒岳祥", "period": "宋", "type": "诗", "title": "出入二嶺行", "paragraphs": ["出童公，入童公，一嶺二水分西東。", "前山萬竹入新路，新路蒼海通方蓬。", "入黄甘，出黄甘，一山二水分北南。", "北南百谷會江海，鎮亭下注南山潭。", "問君何事經二嶺，辟寇辟兵探絕境。", "青山兩路雙闕開，桑柘人煙在深井。", "迢迢橫過澄溪頭，水風激激流人影。", "籃輿落日黄泥坂，短策東風日將晚。", "深竹人家少隣並，麥苗翠被鋪平田。", "忍饑猶自念民饑，餠餌風來一飽寬。", "况今聖算窮幽遐，檢括丁口究阡陌。", "或說更戍起南氓，或議關防驅北客。", "中原隴土少人耕，何惜就寬因去窄。", "自古先王訂版圖，兵農合一如常式。", "嗚呼先王爲民定軍例，後王爲軍定民籍。", "嗚呼老儒臨風三歎息，爲國何如惜民力。"]}