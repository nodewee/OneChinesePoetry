{"author": "舒岳祥", "period": "宋", "type": "诗", "title": "稻花桑花", "paragraphs": ["稻花花中王，桑花花中后。", "餘花皆嬪妃，以色媚左右。", "稻花吹早香，風露千萬畝。", "上以奉玉食，粢盛及醴酒。", "下以飽蒼生，億兆餔其口。", "桑花雖無華，紅葚映纖手。", "皇后首親蠶，六宮承傅姆。", "天生衆裸蟲，無羽毛飛走。", "匪此皆凍死，性命安得有。", "予謂二花者，斯民之父母。", "昔予賦麥花，適當來牟候。", "未及歌二花，三花誰可後。", "請續時夏詩，以爲風化首。"]}