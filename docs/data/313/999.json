{"author": "金履詳", "period": "宋", "type": "诗", "title": "逺遊篇壽立齋", "paragraphs": ["我歌逺遊篇，西望心悠然。", "孰能爲此遊，渺渺重山川。", "和鸞車班班，珩佩聲珊珊。", "塊視幾邱陵，带視幾流泉。", "正氣凝陽剛，端操凌雲煙。", "猶將徑天地，奚獨此江山。", "黄鵠以爲御，鸞鳯以爲參。", "雲旗何揚揚，八龍亦蜿蜿。", "一舉衆山小，再馳天地寛。", "三駕跨八極，高馳閶闔間。", "正陽以爲糧，六氣以爲餐。", "金丹毓天和，玉色頩脕顔。", "俯視世蚊虻，起滅甕盎邉。", "高超凌太初，達觀真後天。", "願言膏吾車，執鞭隨兩驂。"]}