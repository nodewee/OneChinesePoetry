{"author": "舒岳祥", "period": "宋", "type": "诗", "title": "琴旨", "paragraphs": ["重露洗叢菊，長宇流哀鴻。", "瞽月入九地，啞木號太空。", "老翁中夜起，清坐尋絲桐。", "兩片乾死木，和合藏深衷。", "七絃說妙義，十指揚春風。", "自古知音者，舜文周孔公。", "四聖洗憂患，琴與易道通。", "舜處嚚傲厄，文居君臣窮。", "二叔流讒言，陳蔡靡所容。", "物外有變逆，聖道當正中。", "感此悟琴旨，瞭然古人胸。", "置琴且勿彈，待我讀易終。"]}