{"author": "舒岳祥", "period": "宋", "type": "诗", "title": "次韻袁伯長寄贈之作", "paragraphs": ["維時十月閏，收穫已登場。", "朋舊喜我至，殷勤置壺觴。", "問我何方來，憂墨見清揚。", "答言辱君問，欲報不成章。", "憶昔盜起初，堅冰由履霜。", "妖民縱愚妄，敢凌太陽光。", "賤子久客鄞，移家入新昌。", "完璞保貞吉，訓猷謀善臧。", "嶔嶇遠荆棘，瘏痡辟鋒鋩。", "五男不挾冊，四婦廢條桑。", "長孫病風攣，二孫鶴未昂。", "三孫始周晬，瘍垢浴蘭湯。", "曾孫客中産，敢擬門戶當。", "復有四女孫，包裹針線裝。", "步涉青店谿，伏莽突長槍。", "性命幸完免，翁媼扶筍將。", "回首煙焰漲，搜山發窖藏。", "家林付瓦礫，書籍罹咎殃。", "賫糧中道絕，萬事慨以慷。", "墳塋失灑掃，祖禰廢蒸嘗。", "瀼西非吾里，浣花無草堂。", "猛獸難與羣，我亦思還鄉。", "又聞來屠剡，玉石恐俱傷。", "冒暑去雪村，故里隔一岡。", "棠溪吾故茇，父老不相忘。", "昔行梅未落，今憇梅再芳。", "皇皇一年餘，兒孫幸成行。", "破屋涉寒暑，舊隠渺相望。", "越公之賢孫，訪我欲具航。", "老我日已短，公孫意何長。", "悲歌寄贈什，歌罷復徊徨。"]}