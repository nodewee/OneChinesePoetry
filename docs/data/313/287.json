{"author": "舒岳祥", "period": "宋", "type": "诗", "title": "贈醫博士范心齋", "paragraphs": ["疾病之所生，風寒燥濕毒。", "浸淫侵臟腑，脈絡起絲粟。", "有藥所不攻，鍼砭功始錄。", "有如龍潜見，巖穴通隠伏。", "又如善用兵，洞窟皆驅逐。", "毛皮與腠理，一二數可燭。", "刺俞已及髓，投穴不中肉。", "春回九地底，冰崖芽衆綠。", "范子故書生，於此見也獨。", "十年從良師，神祕卷篋櫝。", "我疑秦盧扁，垣牆能外矚。", "又疑華佗子，披臟先剖腹。", "范生何大奇，方書可無讀。", "我老目已昏，煩君爲濯滌。", "更閲十年書，細字蠅頭黑。", "與子作佳傳，當與太史續。"]}