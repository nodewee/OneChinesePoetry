{"author": "舒岳祥", "period": "宋", "type": "诗", "title": "餞歲行", "paragraphs": ["歲來沙上草頭迎，歲去梅邊雪中送。", "歲去年來不自由，我亦送迎何所用。", "人情厭舊只歡新，不道新來老却人。", "喜爲兒孫添一歲，可憐光景轉成塵。", "送君此去信悠哉，不知明日肯重來。", "宇宙無窮迷道路，追隨不見上層臺。", "蕭蕭便恐逐風散，茫茫尚想隨潮回。", "歲去怱怱不復顧，我猶留此君何處。", "非緣故歲去無情，自是新年促君去。", "送故迎新一百年，不迎不送無新故。"]}