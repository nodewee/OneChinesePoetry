{"author": "舒岳祥", "period": "宋", "type": "诗", "title": "十月五日風", "paragraphs": ["十月五日風，俗占端可驗。", "常年誰能記，兩歲入程槧。", "去年當此月，初三月未艷。", "暮下陳村莊，夜投象原店。", "道邊人未眠，山曲燈微閃。", "時經兵火餘，驚問暗窺覘。", "往扣瓜葛門，炊糜聊屬厭。", "仲叔爲豬肝，不辭口腹玷。", "回思萬馬驚，心掉舌爲舚。", "恐恐如有追，昧爽踏霜霰。", "橫山過西田，惡風吹欲阽。", "蕭蕭三兩家，逋流已先占。", "憐我是官人，枯薪許分㮇。", "時艱無沽戶，粗糲得充歉。", "我行僕忙追，趙坑石排劍。", "荒蹊陟崇岡，奔湍嚙深塹。", "有塢當中心，紙鄉家自贍。", "主人褐寬博，黄泥補茨苫。", "邀我勸我留，鋪床展伸欠。", "少婦亦解事，爐中添燄燄。", "我意自多危，岌岌急風纜。", "蓐食入雪樓，山深路猶闇。", "冰柱照層崖，霜花滑斷磡。", "山家喜客來，開門容弛擔。", "翁媼互行酌，畦菜許分鹽。", "此日氣頗舒，愁新懽得暫。", "文叔因饑寒，豆粥懷一啗。", "勞薪與鍊炭，至此成鍼砭。", "頗怪少陵妻，粉黛未忘豔。", "今辰復此日，山菴私酒釅。", "掃林三日風，紙簾垂襜襜。", "患難幾人全，生存吾已忝。", "十月五日風，艱難須在念。"]}