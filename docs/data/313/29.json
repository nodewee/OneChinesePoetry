{"author": "釋紹曇", "period": "宋", "type": "诗", "title": "贊華長老真", "paragraphs": ["華胄兮天隨故家，清名兮應菴再來。", "窮教兮佛隴精華，逃禪兮蘇州思獃。", "愛梅兮冰雪襟懷，結茅兮泉石亭臺。", "搜吟兮西湖巧裁，好客兮東閤大開。", "樂歸隠兮百鳥銜花，尸浄土兮九蓮奪胎。", "瞻遺像兮瑶林瓊樹之葩，挺孫枝兮雕梁畫棟之材。", "作是贊兮無乃繪太虛之五采，點明鏡之紛埃。"]}