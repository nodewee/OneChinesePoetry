{"author": "金履詳", "period": "宋", "type": "诗", "title": "送金簿解官歸天台五首  其二", "paragraphs": ["昔歲在東壁，紫氣踰蒼山。", "金君初筮晉，趙侯亦開藩。", "下有蓮幕友，上有師帥賢。", "渾然和氣中，砥柱屹流湍。", "使我千里民，賦政兩清安。", "益知天台高，楚波浩無邊。", "一朝别流泳，先後俱東轅。", "邦民一何孤，天意一何慳。", "舟流安底止，郡政將改弦。", "嗟我千里民，生意復茫然。"]}