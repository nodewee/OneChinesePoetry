{"author": "舒岳祥", "period": "宋", "type": "诗", "title": "孤雁", "paragraphs": ["憂心悄悄睡未能，開門看月一片冰。", "竅木相磨作鬼語，凍星入牖如螢青。", "孤雁哀號向何處，老夫掩耳不欲聽。", "爾從沙場經萬里，昔時繫書達天子。", "如今若向上林過，縱有書來誰取視。", "陰山豁處狹如門，結陣來時各有羣。", "辛苦避鷹兼避弋，前行半度後行分。", "秋水江南無所畏，老菰沉米蘆摇穗。", "鷗鳬善熟少驚猜，飲啄不爭遊且戲。", "不知何事背羣飛，欲宿無依去無疑。", "天長路杳翅流血，夜向霜凄聲轉微。", "自倚能飛無與敵，豈知天勢有違機。", "作書好報前征侶，看取悲鳴落羽時。"]}