{"author": "舒岳祥", "period": "宋", "type": "诗", "title": "春雪", "paragraphs": ["去年臘雪已四白，五白六白農夫愁。", "麥苗凍熟鋤不得，菜心僵死何時抽。", "常年梅花已爛漫，今者乾沒如拘囚。", "枯枝尚黏紅豆綠，細蘂初作蒼蠅頭。", "紛紛黄雀狡於鼠，窮閻有粟爭呼取。", "老鳶自作攫肉謀，空屋狐貍夜相聚。", "嗚呼狐貍有屋爾得居，室中居人今在無。", "或言白骨如白雪，雪亦有仁遮白骨。"]}