{"author": "舒岳祥", "period": "宋", "type": "诗", "title": "杜鵑花", "paragraphs": ["杜陵野老拜杜鵑，念渠蜀王身所變。", "我今流涕杜鵑花，爲是此禽流血濺。", "嗟哉杜宇何其愚，萬事成敗皆斯須。", "一枰黑白翻覆手，揖讓放弒皆丘墟。", "汝初一身今百億，凝滯結戀胡爲乎。", "爾生不能存社稷，死怨謝豹何區區。", "至今有子不自保，寄巢生育非良圖。", "百億禽分百億花，數若恒河沙復沙。", "此花開時此鳥至，青楓苦竹爲其家。", "錦官玉壘不可念，翠華黄屋天之涯。", "不聞十月杜鵑鳥，只見十月杜鵑花。", "何必看花與聽鳥，老夫日日自思家。"]}