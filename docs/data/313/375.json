{"author": "舒岳祥", "period": "宋", "type": "诗", "title": "十二月初一日醉歌", "paragraphs": ["常年此日正月吉，今年經閏臘月一。", "歲闌喜展一月期，勝似戈揮魯陽日。", "搔頭偶見鶩陳橫，曝背閑看蜂衙出。", "一冬妍暖三月晴，薄雪微雨麥壠青。", "平臯十畝耡溉畢，明年擬取甔石贏。", "歸耕還有新權柄，向時樵長今里正。", "弟姪推尊不敢辭，斗酒隻雞先自慶。", "牧豬釀秫待誅求，賣田買鈔博性命。", "北人自好南人惡，人事紛紛天未定。", "君不見唐任濤宋魏閑，因詩放後逢寬令。"]}