{"author": "舒岳祥", "period": "宋", "type": "诗", "title": "罪言", "paragraphs": ["匪兕匪虎吾道非，鸜之鵒之侯不歸。", "山南山北靡有定，瀼東瀼西生計微。", "頹牆宿莽露泥泥，荒田野菊秋菲菲。", "我止安息，我行安之。", "噫吁嘻！過殷墟兮麥漸漸，覽周原兮黍離離。", "黍麥之秀，黍麥之有。", "無麥無禾，不耕胡取。", "白骨兮成豀，膏肉兮成泥。", "已焉哉！想自古之如彼，匪斯今之可哀。", "死莫懲於既往，生胡保其將來。", "東溟之濱，相奪相攘。", "殺人填海，浩浩不盈。", "輪迴報復，此死彼生。", "天假手於王師，使盡殪於秦坑。", "痛臨淵而一弔，悲萬古之茫茫。"]}