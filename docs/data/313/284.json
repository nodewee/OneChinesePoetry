{"author": "舒岳祥", "period": "宋", "type": "诗", "title": "春日新浴", "paragraphs": ["白髮美青陽，新年試新浴。", "小窗潔而明，板閣密以燠。", "簾垂風絕蹊，湯煖雲升屋。", "探手酌溫凉，微微澆背腹。", "上盆頮吾面，下盆濯吾足。", "初如馬釋鞿，漸覺蟬蛻殻。", "周浹更融怡，味如書熟讀。", "澡身當去塵，洗心當脫俗。", "湛然清浄源，不遣生惡濁。", "振衣聊出門，篝煙度修竹。"]}