{"author": "舒岳祥", "period": "宋", "type": "诗", "title": "自壽", "paragraphs": ["閬風老人五十九，白頭饑凍荒山走。", "偶然脫命得生還，閭里相看驚老醜。", "今朝初度最可憐，五子三孫在眼前。", "老妻欲作無麵餠，問訊雞孃渠未肯。", "海水潮小未登魚，霜後黄柑亦自疎。", "窮人作事天不與，只有紅梅相媚嫵。", "爲渠一笑買村酤，老夫自歌稚子舞。", "明年六十更可歌，大亂不死奈我何。"]}