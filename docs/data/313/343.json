{"author": "舒岳祥", "period": "宋", "type": "诗", "title": "次韻和正仲碧蓮花", "paragraphs": ["好翁和了碧桃詠，并欲盡賦園中花。", "思遲才退句未吐，高篇已捷老柏塗。", "此花蔓生枝自勁，天水碧染雪藕紗。", "振鷺蟬聯蒼玉佩，不比掘閲紛衣麻。", "山阿幽人貞且吉，城隅靜女澹以華。", "偶然種之近蒼柏，君比兔絲疑未嘉。", "兔絲無根空托附，結子濫充方藥家。", "小兒欲以凌霄擬，一種麤俗堪歎嗟。", "碧蓮比擬最清切，好向天苑凌青霞。"]}