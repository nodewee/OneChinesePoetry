{"author": "舒岳祥", "period": "宋", "type": "诗", "title": "將別棠谿遺仲素季厚昆仲", "paragraphs": ["新交勝舊交，生別猶死別。", "饑魂散欲飛，愁腸鬰以結。", "去住誠兩難，主客新握別。", "家山杳何許，千丈高嶻嶭。", "試登黄甘望，百里見積雪。", "我甔無儲粟，我篋無重褐。", "妻孥幸團欒，忘此饑與渴。", "倚君爲大厦，顧我顔色悅。", "無家未易歸，無産難久歇。", "鄉校著我名，免在編氓列。", "麥田望有秋，桑葉行可掇。", "貰貲延餘年，空囊誰負竊。", "不敢久累君，去去春二月。", "爲我謝王戴，徽音無斷絕。"]}