{"author": "舒岳祥", "period": "宋", "type": "诗", "title": "正仲次韻謝證明亦翁之作此意佳甚不次韻爲報", "paragraphs": ["人言乍見易得好，以我觀君久更佳。", "古來善友晏平仲，顧沮孔子胡爲哉。", "不如寒拾兩相遇，撫掌吃吃笑口開。", "雖然是中有機事，笑人惡念自墮邪。", "不如見惡亦弗笑，惻然憫悟自嘆嗟。", "醉翁四十早自號，君年五十銜始題。", "好翁地位君須到，除拜甚稱何歉懷。", "他銜敘爵此敘齒，稱位不以官高低。", "他年同入隠逸傳，何須羊馬卧青苔。"]}