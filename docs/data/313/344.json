{"author": "舒岳祥", "period": "宋", "type": "诗", "title": "分龍吟", "paragraphs": ["五月二十分龍雨，今日霏微如下土。", "前日何日何霖霪，正是分龍乃如許。", "有餘不足相乘除，天道人事元非疎。", "何龍分得此鄉雨，問龍先日何處居。", "我昔遊三江五湖，江湖處處皆龍潴。", "我老歸農卧海曲，與龍爲隣無猜虞。", "一盂飽飯龍所與，一片閒雲龍所噓。", "百年地主屬老夫，龍來龍去識我無。", "神龍飲食與人異，布席欲薦寒泉蔬。", "我知雨從龍身落，有時雨過墮蝦魚。", "昔年海上親眼見，龍出滄溟騰碧虛。", "蜿蜒百丈露爪尾，黑水精靈光徹軀。", "龍兮只在人頭上，人不語龍誰語乎。", "我有一寸愚，願龍聽區區。", "一村南北異時雨，天公用意何偏枯。", "願龍溥澤均八極，東海蒼生誠可吁。"]}