{"author": "金履詳", "period": "宋", "type": "诗", "title": "題釣臺", "paragraphs": ["誰云孟氏死，吾道久無傳。", "我讀子陵書，仁義獨兩言。", "仁爲本心德，義乃制事權。", "懐輔存體用，治亂生死闗。", "迺知嚴先生，優到聖賢邊。", "歸来釣清江，夫豈長往人。", "漢道終雜霸，文叔徒幾沈。", "何如對青山，俯仰日油然。", "我来一瓣香，敬爲先生拈。", "陟彼崔嵬岡，想此仁義心。", "儼若羊裘翁，縹緲暮雲深。"]}