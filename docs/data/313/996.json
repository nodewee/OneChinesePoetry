{"author": "金履詳", "period": "宋", "type": "诗", "title": "送金簿解官歸天台五首  其四", "paragraphs": ["自從夫君来，二惠亦驂乘。", "天台本多賢，君門獨何盛。", "大兒十四齡，神氣極凝瑩。", "温然荆山璆，可續虞磬韻。", "小兒年十一，磊朗益自俊。", "壯氣已食牛，風蹄期奮迅。", "兩載辱交從，一朝随歸𩍐。", "相見復何時，相别涕其隕。", "美質不可恃，學問無窮盡。", "少小日易逾，德業須自竟。", "執手獨徊徨，愧無珠玉贈。", "歸哉各努力，教忠家有訓。"]}