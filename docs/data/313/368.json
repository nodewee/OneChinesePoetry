{"author": "舒岳祥", "period": "宋", "type": "诗", "title": "山甫畫松", "paragraphs": ["山甫作古松，意造無定本。", "枝枝藏太陰，筆筆涵混沌。", "氣吞千尺崖，猶作飛瀑滾。", "肺肝生洞壑，槎枒出隠嶙。", "奮臂盤礴餘，墨漬筆不吮。", "若人蓋天機，豈爲尋丈窘。", "胸中有磥砢，欲出不可忍。", "恐是城南樹，寫形難自隠。", "嗚呼夾山自有真松圖，朝夕左右陳座隅。", "伐薪架屋聽笙竽，好翁之計誠非疎。"]}