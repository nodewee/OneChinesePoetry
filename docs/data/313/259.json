{"author": "舒岳祥", "period": "宋", "type": "诗", "title": "寓言  其二", "paragraphs": ["昔有貴公子，聞鶴九臯禽。", "其先本胎化，棲止必瑶林。", "遣使三往聘，致之千黄金。", "清唳復善舞，節奏合瑶琴。", "日給費魚米，延之如玳簪。", "銜杯爲主壽，千歲無遐心。", "有客爲主謀，禽荒可傾國。", "此物非潔清，其志本貪冒。", "遺矢玉階陰，吞腥金塘側。", "當以禽養禽，毋令食人食。", "主人頷其言，從此成捐斥。", "蕭條風雨晨，蹭蹬霜雪夕。", "鶴將辭主去，顧視亦悽惻。", "謂客君少留，行當蹈吾迹。", "客亦慘不樂，相看淚霑臆。"]}