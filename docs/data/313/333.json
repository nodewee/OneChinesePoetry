{"author": "舒岳祥", "period": "宋", "type": "诗", "title": "蠟梅詠", "paragraphs": ["蜜蜂數日不出衙，將謂凍蟄無生涯。", "今朝起看後園樹，總將蜜蠟銜爲花。", "香作蜜香色蠟色，花瓣分明是蜂翼。", "不是案頭乾死螢，不是營營蠅止棘。", "朝陽熠熠泛崇光，黄露溶溶蜜滿房。", "柔梢不入嬋娟鬢，道韻偏宜冷淡裝。", "與梅同時喚作梅，風味甚似枝葩非。", "若將形色定品格，何得江珧比荔枝。"]}