{"author": "舒岳祥", "period": "宋", "type": "诗", "title": "次達善送趙君理韻因寄畬齋陳貴白", "paragraphs": ["杉棚已絕筆，復得雲錦書。", "况當既望後，一鏡懸空虛。", "恍然玉堂上，乘鶴來須臾。", "君健勝我健，我臞甚君臞。", "人事有離合，尺牘莫相疎。", "老驥不忘騁，老耕不忘畬。", "筆硯易乾澀，時時要喣濡。", "井汲去泥鮒，清冽用有餘。", "自君之往矣，我懷久不舒。", "久聞畬齋君，插架富名都。", "欲往鵁鶄市，讀書借其居。", "我曾見其文，鼎臠出帥初。", "何年澂齋老，道我問其途。"]}