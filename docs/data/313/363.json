{"author": "舒岳祥", "period": "宋", "type": "诗", "title": "題余文叔山間四時之樓", "paragraphs": ["輕財好事余文叔，磊落襟期端不俗。", "外方避地客來多，我亦從君借書屋。", "屋前曲徑繞淪漪，池上高樓新結束。", "一條碧澗貫虹飛，幾片青霞排闥宿。", "四時自換景自留，是中雲月無春秋。", "家家見山長在眼，處處有山堪起樓。", "不如此樓能著我，磨墨題詩樓上頭。", "主人之賢樂復樂，青山曾見此客不。"]}