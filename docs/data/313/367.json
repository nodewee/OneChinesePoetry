{"author": "舒岳祥", "period": "宋", "type": "诗", "title": "碧桃", "paragraphs": ["碧桃本是僊人花，僊人花裏飯胡麻。", "初來此樹向誰得，翠眉嬋娟萼綠華。", "世間俗桃千百數，溪谷往往蒸成霞。", "紛紛見此欲羞死，亂紅吹落污窗紗。", "陳宮露唾天水碧，粉黛欲學爭咨嗟。", "豈知僊妃作狡獪，挼花染汁便爾嘉。", "瑶池蟠桃即此種，花飛不肯污泥沙。", "實成唯許方朔喫，時時還戲王母家。"]}