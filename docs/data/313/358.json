{"author": "舒岳祥", "period": "宋", "type": "诗", "title": "守歲行", "paragraphs": ["一年辛苦歲終成，夜杵相聞曉甑香。", "缸面浮蛆初滃滃，小槽壓作春簷鳴。", "東隣麥磨連日響，餠料已具蔞牙長。", "磨刀霍霍割紅鮮，銀鬣翻光趁湖上。", "歲闌無事且招邀，隣曲披榛共來往。", "爲言今歲勝去年，來歲應須更勝前。", "去年除夜各走險，荒村千里無人煙。", "今年山舍一爐火，妻子甥孫相對坐。", "巷翁里媼在眼前，共酌瓦盆行果蓏。", "只憐舊歲去無還，惜此須臾未去間。", "多情一宿尚難別，况是相同一歲闌。", "固知無計得留駐，只怕眠中不知去。", "添燈續火甚慇懃，起寫桃符覓詩句。"]}