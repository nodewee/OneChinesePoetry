{"author": "舒岳祥", "period": "宋", "type": "诗", "title": "促纖歎", "paragraphs": ["刺刺重剌剌，唧唧復唧唧。", "只解促鬢絲，豈能催婦織。", "織亦何用催，有絲願成匹。", "今夏蠶薄收，巧手閑刀尺。", "昨下急急符，三日立稅籍。", "篋中無餘絲，紅女淚雙滴。", "汝更催不休，使我不得息。", "汝因貪與嗔，形化生股翼。", "不特登我門，又入牀下壁。", "號我夜不眠，墐戶無計塞。", "何時清霜來，堀堁同一寂。"]}