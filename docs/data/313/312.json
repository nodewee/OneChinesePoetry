{"author": "舒岳祥", "period": "宋", "type": "诗", "title": "日食", "paragraphs": ["十月初吉日，四野聞驚呼。", "停杯出門看，日食將無餘。", "有如黑漆盤，來掩白玉盂。", "自午而及申，磨盪未還初。", "父老涕泗語，便恐天眼枯。", "前年六月吉，晝日如煤塗。", "衆星爭光怪，淡月懸天衢。", "已謂畢生世，不復覩赤烏。", "須臾還舊觀，田野頓昭蘇。", "今胡久淪厄，翳昧不可祛。", "前時縉紳謂，占度不屬吳。", "分野受其咎，天道安可誣。", "以日諉敵國，不君良可吁。", "茲辰爲誰食，無路攄臣愚。", "太陽萬萬古，少待收桑榆。"]}