{"author": "舒岳祥", "period": "宋", "type": "诗", "title": "騎牛歌題厲歸真騎牛圖", "paragraphs": ["人騎馬，我騎牛。", "騎馬行大道，青絲爲轡金絡頭。", "胡衣北笠見者走，揚鞭指顧矜朋儔。", "騎牛入山谷，不覊不勒無拘束。", "我只騎牛犢自隨，母子相呼煙草綠。", "騎馬不若騎牛安，牛自肥芻馬傷穀。", "我見騎馬郎，白金入手遭鞭朴。", "何如騎牛兒，樹下高眠無寵辱。"]}