{"author": "周密", "period": "宋", "type": "诗", "title": "題高房山夜山圖爲江浙行省照磨李公略作", "paragraphs": ["郎潛暇日多冥搜，夜深獨上千尺樓。", "天回海立月正濕，風起雲涌山疑浮。", "縈青繚白互變滅，浮嵐飛霧寒颼颼。", "潛虯棲鶻聲磔磔，山鬼木客鳴呦呦。", "城中癡兒方囈語，有夢不到千山幽。", "遥岑寸碧目力遠，欲遡汗漫凌風游。", "高侯落筆萬象泣，寫出千古蒼茫愁。", "無聲詩與有聲畫，一夕異事傳南州。", "玉琴在膝酒在手，欲寫天籟無莊周。", "憑誰爲問華表鶴，城郭人民今是不。"]}