{"author": "舒岳祥", "period": "宋", "type": "诗", "title": "十二月十七日歸故園酌紅梅花下", "paragraphs": ["今年剩有冬一月，今冬先得半月春。", "留春借冬皆樂事，但苦世上無閒人。", "平臯梅花如雪浪，夜色晨光迷滉漾。", "就中紅香清且妍，風流故在海棠上。", "昨夜月明天不寒，夢中走馬來花前。", "舊時都下千金買，翻棄草莽不值錢。", "性情貴遠初厭近，久不見之端可憐。", "今朝起揀白髭鬚，未能免俗爲花娛。", "小車駊騀溪石滑，一竿掛酒懸長魚。", "無人對飲花爲伴，小奴亦解吹長管。", "花應憐我老而狂，起舞踏影月凌亂。", "老人更醉三十年，不爲酒僊即花僊。"]}