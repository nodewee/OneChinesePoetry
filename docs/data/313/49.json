{"author": "吳浚", "period": "宋", "type": "诗", "title": "中秋聯句", "paragraphs": ["棘闈受得樹凉多，耿耿孤燈奈夜何。", "後夜中秋可無月，雨工先爲洗銀河。", "中秋此去日無多，笑問青天雨若何。", "舊日仙槎應好在，西風吹送上天河。", "雨到中秋易得多，素娥爭奈漏天何。", "青天四壁漫漫夜，星魁誰人見渡河。", "雨聲釀得客愁多，欲賞清秋作計何。", "莫唱劉郎黄鶴句，西風舉目異江河。", "三台高處五雲多，如此好天良夜何。", "曾記長淮看月否，玉人何處唱西河。", "月下敲詩得句多，詩成句句敵陰何。", "夜凉不禁詩腸渴，欲作長鯨吸九河。", "風捲玄雲已不多，倚欄試問夜如何。", "玉輪擬把長繩繫，生怕孤蟾沒入河。", "月魄分它日影多，有盈有闕却緣何。", "世人錯認娑羅樹，半是青山半是河。", "孤蟾老矣閲人多，玉斧如霜不敢何。", "何似長圓如此夜，放教全影看山河。", "白鳳威遲舞態多，三郎此際意如何。", "霓裳一曲君休聽，曾引胡塵暗兩河。", "月中桂子種來多，知得天香定屬何。", "袍色明年沾柳汁，好尋年少到三河。", "乾坤清氣在梅多，梅屬能詩水部何。", "惜不移來月中種，却教疏影入秋河。", "東隅西極往來多，玉免如今奈老何。", "瑶鑑一奩塵不染，祗應夜夜浴明河。", "欄檻前山夜景多，一聲長嘯入亡何。", "露花點點明秋葉，坐到樓西斗插河。", "瓊樓玉宇更寒多，天上不知今夕何。", "誰遣銀潢傾作酒，一時澆我舌懸河。", "梯上秋旻路不多，剛風奈此浩然何。", "瑶光冷逼蕭蕭髮，一葉蓮舟穩泛河。", "桂香多處月明多，如此中秋有幾何。", "堂上文奎炯如月，修廊燈火粲星河。", "夕佳朝爽入詩多，待不吟詩可奈何。", "過却中秋有公事，莫將風月付談河。"]}