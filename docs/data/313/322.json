{"author": "舒岳祥", "period": "宋", "type": "诗", "title": "送陳用之遠遊", "paragraphs": ["流水寫清音，青山發令姿。", "左右惟所取，囊篋恒相隨。", "君遊且有日，欲訪燕趙奇。", "此行猶在眼，已作久別思。", "君如生馬駒，騰踏不可羈。", "王良施轡勒，往獻白玉墀。", "胸中二三策，和扁爲國醫。", "南士方世用，砭鍼貴適宜。", "腰間黄金印，季子何必歸。", "丈夫輕四海，吾老不可期。", "何以爲君贈，梅花千里枝。", "何以爲我報，千首紀行詩。"]}