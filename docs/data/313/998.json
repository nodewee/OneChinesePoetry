{"author": "金履詳", "period": "宋", "type": "诗", "title": "遊三峰", "paragraphs": ["九月天氣清，高飈掃虚碧。", "山色日嶙峋，山意亦寥閴。", "有来二三友，勸我振雙屐。", "問道始委蛇，陟巘轉深密。", "犖确礙微徑，藤蔓絆行色。", "岡阜出坡陀，重險更𡷾嵂。", "絕壁詫天造，石笋疑人立。", "上上復扳援，嵬嵬亦恂慄。", "摩蘚追舊題，捫蘿着新蹠。", "佝僂度﨑巖，盤薄踞危石。", "誰鑿丹臼深，碧瓦孰摶埴。", "云胡半空中，有此千載迹。", "中峰函劍氣，幽洞飛靈液。", "霏霏人間雨，往往此中出。", "陰崖採芝人，東岡並遊客。", "虚谷逺應聲，重崦近成隔。", "而我獨油然，振衣来千尺。", "川流一以眺，蒼莽浩無息。", "長風拂巾袂，太清可嘘吸。", "乃知艱險餘，始有高明極。", "益知身轉高，冥然氣超逸。", "登天信有基，昇仙豈無術。", "何當躡飛煙，高舉振長翮。", "倒景凌三光，逺觀天地窄。"]}