{"author": "舒岳祥", "period": "宋", "type": "诗", "title": "田公姥詞", "paragraphs": ["田公布衣五尺長，田姥角冠八寸强。", "平生布施不造殃，教養兒孫耕與桑。", "田公姥，生爲農家夫與婦。", "壽考百年作田祖，歲歲田頭管風雨。", "春三秋九享雞豚，环珓神靈如對語。", "田公姥，聽儂歌，看儂舞。", "使我倉有秔，使我庾有稌，使我囷有黍。", "使我富牛羊，千斯牸兮百斯牯。", "田公姥，儂肴芬芬兮儂酒湑湑，官稅既輸兮公役不煩。", "男不爲人驅，女不爲傖婦，讀書識字應門戶。"]}