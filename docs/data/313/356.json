{"author": "舒岳祥", "period": "宋", "type": "诗", "title": "憶筇竹杖詞", "paragraphs": ["筇竹杖，筇竹杖，敬齋惠我侔璆盪。", "萬里岷江下峽船，大竹一筒中貯兩。", "四明直在海東頭，我得一條長在掌。", "蛟龍已蛻脊骨全，色如黄玉中心堅。", "節圍五寸莖似筆，重如鐵石聲鏗然。", "杖兮杖兮吾與爾，曾入千巖萬壑裏。", "虎豹遠遁兮魑魅不逢，走及狙公兮追及鹿子。", "忽不見兮誰從，寧入水兮爲龍。", "或以撾馬兮其毀，不逢日暮兮山空，篁竹鬼嘯兮霧雨其濛。"]}