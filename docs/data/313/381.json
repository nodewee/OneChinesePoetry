{"author": "舒岳祥", "period": "宋", "type": "诗", "title": "解梅嘲", "paragraphs": ["昨夜鵂鶹聲婉孌，斗覺春隨呼喚轉。", "今朝檢歷知立春，屋角梅花笑初囅。", "向人带笑復含嗔，嗔我今爲異代民。", "我語梅花勿嗔笑，四海已非唐日照。", "爾花也是易姓花，憔悴荒園守空嶠。", "閬風自是可憐人，六十年來逢立春。", "安危治亂幾番見，到此三年哭斷魂。", "我是先朝前進士，賤無職守不得死。", "難學夷齊餓首陽，聊效陶潛書甲子。", "星回世換市朝新，頭白空山與鬼鄰。", "更有橫金拖紫客，臨危不死穩藏身。"]}