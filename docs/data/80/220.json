{"author": "龐藴", "period": "唐", "type": "诗", "title": "詩偈 四", "paragraphs": ["余家久住山，早已離城市。", "草屋有三間，一間長丈二。", "一間安葛五，一間塵六四。", "余家自內房，終日閒無事。", "昨因黑月二十五，初夜飲酒醉，兩人相渾雜，種種調言氣。", "余家不奈煩，放火燒屋積。", "葛五成灰燼，塵六無一二。", "有物蕩淨盡，惟餘空閑地。", "自身赤裸裸，體上無衣被。", "更莫憂盜賊，逍遙安樂睡。", "一等被火燒，同行不同利。"]}