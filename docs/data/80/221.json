{"author": "龐藴", "period": "唐", "type": "诗", "title": "詩偈 五", "paragraphs": ["出家捨煩惱，煩惱還同住。", "癡心覓福田，騃意承救度。", "十二因緣管，無繇免來去。", "依智不依識，依義不依語。", "佛心一子地，蠢動皆男女。", "平等如虛空，善惡俱無取。", "既不造天堂，誰受三塗苦。", "有無盡無餘，乘空能自度。", "神作如來身，智作如來庫。", "涌出波羅蜜，流通正道路。", "渾身加身佛，迷人自不悟。"]}