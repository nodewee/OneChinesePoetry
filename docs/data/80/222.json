{"author": "龐藴", "period": "唐", "type": "诗", "title": "詩偈 六", "paragraphs": ["八十隨形好，相有三十二。", "四諦及三乘，同一無生智。", "名爲一合相，非是人同類。", "凡夫共佛同，一體無有異。", "若論心與境，懸隔不相似。", "凡夫惟妄想，攀緣徧天地。", "常懷三毒心，損他將自利。", "佛心常慈悲，善惡無有二。", "蠢動諸衆生，心同一子地。", "六識空無生，六塵將布施。", "意根成妙覺，七識平等智。"]}