{"author": "程長文", "period": "唐", "type": "诗", "title": "獄中書情上使君", "paragraphs": ["妾家本住鄱陽曲，一片貞心比孤竹。", "當年二八盛容儀，紅牋草隸恰如飛。", "盡日閑窗刺繡坐，有時極浦採蓮歸。", "誰道居貧守都邑，幽閨寂寞無人識。", "海燕朝歸衾枕寒，山花夜落階墀溼。", "強暴之男何所爲，手持白刃向簾幃。", "一命任從刀下死，千金豈受暗中欺。", "我心匪石情難轉，志奪秋霜意不移。", "血濺羅衣終不恨，瘡黏錦袖亦何辭。", "縣僚曾未知情緒，即便教人縶囹圄。", "朱脣滴瀝獨銜冤，玉筯闌干歎非所。", "十月寒更堪思人，一聞擊柝一傷神。", "高髻不梳雲已散，蛾眉罷埽月仍新。", "三尺嚴章難可越，百年心事向誰說。", "但看洗雪出圜扉，始信白圭無玷缺。"]}