{"author": "龐藴", "period": "唐", "type": "诗", "title": "雜句 六", "paragraphs": ["無事失却心，走向門前覓。", "借問舊知識，寂絕無蹤跡。", "却歸堂上審思看，改却衆生稱心安。", "不能出外求知識，自向家中入湼槃。", "大丈夫，昔日有，今日無，家計破除盡，贖得一羣奴。", "奴婢有六人，一人有六口。", "六六三十六，常隨我前後。", "我亦不拘伊，伊亦不敢走。", "若道菩提難，菩提亦不難。", "少欲知足毛頭寬，遠離財色神自安。", "分明了見三塗苦，世上名聞不相關。"]}