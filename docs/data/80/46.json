{"author": "姚月華", "period": "唐", "type": "诗", "title": "怨詩效徐淑體", "paragraphs": ["妾生兮不辰，盛年兮逢屯。", "寒暑兮心結，夙夜兮眉顰。", "循環兮不息，如彼兮車輪。", "車輪兮可歇，妾心兮焉伸。", "雜沓兮無緒，如彼兮絲棼。", "絲棼兮可理，妾心兮焉分。", "空閨兮岑寂，妝閣兮生塵。", "萱草兮徒樹，茲憂兮豈泯。", "幸逢兮君子，許結兮殷勤。", "分香兮翦髮，贈玉兮共珍。", "指天兮結誓，願爲兮一身。", "所遭兮多舛，玉體兮難親。", "損餐兮減寢，帶緩兮羅裙。", "菱鑑兮慵啓，博鑪兮焉熏。", "整襪兮欲舉，塞路兮荆榛。", "逢人兮欲語，鞈匝兮頑嚚。", "煩冤兮憑胸，何時兮可論。", "願君兮見察，妾死兮何瞋。"]}