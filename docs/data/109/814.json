{"author": "李新", "period": "宋", "type": "诗", "title": "懷酒", "paragraphs": ["清聖濁賢莫區分，一入愁腸功等倫。", "石爐三日不舉火，麴車過門齒生津。", "松窗草玄亦已勤，好事勿謂秦無人。", "呼兒但滌牛頭爵，正恐壺榼來繽紛。", "凍消講舌流冰凘，寒破笑頰生紅雲。", "愛酒未減子猷竹，豈可一日無此君。", "謫居無田種秫米，忘懷有詩上嚢紙。", "鄰醅不隔一航水，却隔醉鄉三萬里。"]}