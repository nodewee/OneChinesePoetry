{"author": "毛滂", "period": "宋", "type": "诗", "title": "次韻葉權之", "paragraphs": ["二年錦衣城，坐悵朋游落。", "雙瞳不敢白，但向湖山著。", "頃當舍之去，眼界垂落寞。", "忽逢昔所傾，人事豈容約。", "西行追畫鷁，北首望金雀。", "斯人玉樹明，映我蒹葭惡。", "平生函牛鼎，顧可作雞臛。", "干將久在冶，宜有當槖籥。", "大器不匆匆，一飛要寥廓。", "佳哉妙五言，珠琲相磊硌。", "長城矗金墉，銛鋒露霜鍔。", "向我寧可當，倒戈爲之却。", "我生已數奇，世味寒冰薄。", "兹行聊爾耳，外物矧可略。", "所喜得公游，昏愚煩發藥。", "不重千金裘，爲公了杯酌。"]}