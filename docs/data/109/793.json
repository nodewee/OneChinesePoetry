{"author": "李新", "period": "宋", "type": "诗", "title": "打剥牡丹", "paragraphs": ["大芽如繭肥，小芽瘦如錐。", "我今取去無厚薄，不欲氣本多支離。", "綠尖墮地那復數，存者屹立珊瑚枝。", "姚黄魏紫各王后，肯許闒冗相追隨。", "姬周祧廟曾祖禰，主父强漢疏宗支。", "昔人立朝惡黨盛，敗羣雜莠何可知。", "一母宜男竟衰弱，豈有如許寧馨兒。", "吾懼生蛇爲龍禍，又畏百工無一師。", "故今披剥信老手，如與造化俱無私。", "明年春歸迺翁出，空庭還閉絕代姿。", "風雨大是遭白眼，酒炙誰復來齊眉。", "衡門一鎻略安分，幽谷待賞幾無時。", "寄根王謝自得地，燕子歸來汝莫疑。"]}