{"author": "李新", "period": "宋", "type": "诗", "title": "綺閣吟嘉州李使君命官妓段倩乞詩席上爲賦", "paragraphs": ["秋風瑟瑟吹簾旌，浪英碎玉秋渚平。", "綺閣美人抱明月，坐洒銀鈎錐畫雪。", "神情何似衛夫人，小年學歌風挽雲。", "錦囊乞句苦不早，種樹江南今亦老。", "閣中璧月閑搖空，美人巧笑開芙蓉。", "凌波莫背欄干立，捲簾但放餘霞入。", "茂陵白馬何時歸，江北楓花處處飛。"]}