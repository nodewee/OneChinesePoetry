{"author": "李新", "period": "宋", "type": "诗", "title": "送杜丞", "paragraphs": ["鴨頭未換秋谿綠，漲水吹沙亂泥玉。", "孤城雨過星斗稀，曉起爲誰歌别曲。", "江臯人散空鷗鷺，飛截長煙斷寒素。", "當年珠珮更悠悠，岸草黄花重回顧。", "細看錦嚢詩字字，杜郎生得真男子。", "太尉國風偃如草，丞相家聲清似水。", "八月涼風來，吹斷浮陰雲。", "風檣急轉望中遠，明日東苑生清芬。"]}