{"author": "毛滂", "period": "宋", "type": "诗", "title": "贈陳進士", "paragraphs": ["民生委所窮，出仕增轗軻。", "家山有蕨薇，歸足瘳饑餓。", "功名我豈敢，動若手足縛。", "太官五斗粟，飽食慚且頗。", "老胥抱文書，俾我供吏課。", "厭此將毋觀，法在恐深坐。", "舊書不得讀，掩帙充枕卧。", "朋游久益落，蹭蹬自老大。", "近乃得吾子，聽語百憂破。", "顔郎見清賞，今子傾一座。", "新詩已出人，珠玉落欬唾。", "諸生正業儒，風雅久不作。", "子意有是哉，吾道便可賀。"]}