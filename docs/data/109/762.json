{"author": "李新", "period": "宋", "type": "诗", "title": "醉中歌", "paragraphs": ["駱夫子，逢惡客，酒食未闌客呼索。", "燭花銷鑠不肯起，口縱長歌手彈拍。", "一年所得能幾許，一日散盡何所惜。", "囊無千黄金，亦無雙白璧。", "負郭二頃田，歛稅三四石。", "十九種秫穀，以助糟丘癖。", "家釀憙次道，狗竇招光逸。", "何物駱夫子，乃爾太曠生。", "始知張翰一盃酒，愈於身後名。", "駱夫子，聽歌聲，爲君留好語，伴月照江城。"]}