{"author": "李新", "period": "宋", "type": "诗", "title": "飛練歌呈宋豳州宏父", "paragraphs": ["玉娥入月雲鈎衣，素裙雪綃雲畔垂。", "三山老仙不倦舞，霓裳半在秋江舉。", "謝郎解取澄江擬，飛下高城化清泚。", "朝元環珮玉玲瓏，天風吹落人間耳。", "六月夸父暍將死，一吸瀾翻九河水。", "蟾鄉換入石泉中，古柳陰前授瓊几。", "清泉無苦多酌我，空洞麟腸已行舸。", "窮源直上翠微峰，小段參差繡嶺宮。", "歸來泉邊却張席，女頭殘月投蒼璧。"]}