{"author": "李新", "period": "宋", "type": "诗", "title": "送吳使君", "paragraphs": ["西南世家無十族，吳范生兒長食肉。", "虎頭犀骨初長成，閉門教草三千牘。", "傳來舊物凌雲筆，楷字君王無第一。", "墨池染盡俱拙人，柿葉學成幾失實。", "聞道甘棠陰已密，相共政聲同一律。", "玉壺盈尺不消冰，清峻照人常慘慄。", "歸侍安車幅巾叟，石建板輿憐白首。", "二年贏得倚欄干，醉看紅梅霜雪後。", "草玄故人偏嗜酒，試拚黄金追百斗。", "芋魁榿木的然成，丙穴郫筒依舊不。", "行舟牽挽由來有，十倍青衿折楊柳。", "未容學舍鞠園蔬，歲月用陶燕許手。", "駑驂無取休推轂，二十四蹄肥苜蓿。", "近時牙頰惜春風，吾曹易效窮途哭。"]}