{"author": "毛滂", "period": "宋", "type": "诗", "title": "寄曹子方使君", "paragraphs": ["使君未知我，得自吞氈翁。", "我未識使君，已聞伯夷風。", "十年詩卷裏，未面先從容。", "頃我客東都，寄聲謝老農。", "繡衣南州來，是爾使君公。", "爲爾掃菜色，無襦當夜縫。", "東都逆旅人，零落如霜蓬。", "一廛願爲氓，歸勢鳥脱籠。", "既登君子堂，倒戈避詩鋒。", "紫芝秀眉宇，東野凛長松。", "憐我骨硉兀，槽櫪駢兒童。", "秣以玉山禾，不置凡馬中。", "去年溪城月，使君馬如龍。", "呼我載後車，詩月相朣朧。", "朅來桑麻間，午夢回村舂。", "使君亦留犢，往聽長安鐘。", "相望渺雲海，烟雪迷西東。", "遙傳摛彩筆，秀句爭考功。", "那知古槐畔，苦語如秋蛩。", "一笑答雲山，萬事付瘖聾。", "吞舟亦失水，蚍蜉登背胸。", "拂鐘雖不錚，綴履豈所工。", "天高白虎殿，日永明光宮。", "去参鵷鷺羣，勿羡高飛鴻。"]}