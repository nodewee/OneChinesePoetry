{"author": "李新", "period": "宋", "type": "诗", "title": "送時仲西歸", "paragraphs": ["掛書牛角來東都，短小不長五尺餘。", "龍章鳯姿蘄見用，回叱關吏身無繻。", "志如秋鶚氣如虎，整束衣冠詫齊魯。", "膏油繼晷不識眠，虀鹽充腸久味苦。", "爾來試擬觀國賓，執筆四顧旁無人。", "劉蕡射策不中彀，何蕃如家知有親。", "不平豪憤四五載，虚老身姓三十春。", "杜門讀書破萬卷，終教此道淳乎淳。", "行行雪霜寒凝野，侵星據鞍跨羸馬。", "妻子評郎被褐還，玉柱機頭差不下。", "但誇舌在終可圗，肯向明時慚達者。"]}