{"author": "毛滂", "period": "宋", "type": "诗", "title": "病中獨坐", "paragraphs": ["千秋橋畔桑麻村，槐陰覆砌綠映門。", "關門誰覓病居士，掩書不讀愔不言。", "明窗養石作幽伴，蒼骨孤痩棲秋痕。", "瀟湘洞庭入眼界，念隨魚鳥蘆花根。", "端知此想無是處，聊遣幻變驅昏煩。", "請言居士往少壯，烹羊炰羔酒拍盆。", "離騷百過亦徑醉，萬事形影如空尊。", "襄陽老孟識此意，數憑楚些招其魂。", "秖今流落口吻燥，病乃乘間排吾閽。", "病多諸念反衰冷，念冷却覺丹田温。", "此田不應供喜怒，外物稂莠那可存。", "誅稂去莠要及早，俗慮可吐不可吞。", "鷄犬相聞太古末，居士中有五畝園。", "舒遲不稱子男服，要須結佩紉芳蓀。"]}