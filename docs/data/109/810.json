{"author": "李新", "period": "宋", "type": "诗", "title": "贈術士羅公弼", "paragraphs": ["陂迥山空谿水淺，騎牛信牛行自遠。", "大翁織笠六銖輕，阿母理衣簑直軟。", "短笛叫雲無曲終，年年但見巖花紅。", "何者爲榮何等辱，牛飽歸來睡亦足。", "識字無多浪得官，出門車折舟風瀾。", "當時牧牛無許事，初信人間行路難。", "羅生邂逅孤城角，細數直推期命薄。", "五福無有六極全，四字干頭三字惡。", "逆知大似他心通，元辰空亡那免窮。", "壬癸是非終可畏，收拾人情稱晚貴。", "我家幸有石田在，夢裏歸耕心未改。", "季咸再見應茫然，壺子而今藏九淵。"]}