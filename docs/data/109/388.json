{"author": "毛滂", "period": "宋", "type": "诗", "title": "贈禧上人", "paragraphs": ["此寺昔荒寒，蠧黑相撐支。", "世尊窘風雨，鐘磬出茅茨。", "吾祖過而慨，開槖爲營之。", "一旦黄金宮，突兀清江湄。", "其徒則以安，其道猶遠而。", "吾游童且白，僅乃見此禧。", "譬如蒿艾中，蔚然得江蘺。", "昻藏老鶴骨，勁瘦寒松枝。", "宴坐了無營，孤香對逶迤。", "海濤走窗檻，江雲翔屋楣。", "全收眼界勝，闃與人境辭。", "吾方迫遠游，未可分清怡。"]}