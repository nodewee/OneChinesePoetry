{"author": "毛滂", "period": "宋", "type": "诗", "title": "早春", "paragraphs": ["女夷爭名亦早計，凌寒破臘回春意。", "不待梅花送消息，細風平日先妍媚。", "野塘冰魚翻暖綠，官橋烟柳搖寒翠。", "佳人青鬢耐時節，彩幡初貼宜春字。", "唯有朱顔不我留，歲月翩翩定容易。", "柳車載窮安肯行，若華翳日何當試。", "憶昨狂心逐蝴蝶，踏月追春藉花睡。", "如今佩犢老東岡，杏花菖葉催田事。", "眼看風光搔白頭，斜陽抱來空多思。"]}