{"author": "毛滂", "period": "宋", "type": "诗", "title": "上湖守余行老", "paragraphs": ["先生吟文煩頰舌，未免諸生笑於列。", "跋前疐後誰使然，只有名多磨不滅。", "燕公策高思精壯，筆下辭華爛文纈。", "岳陽少屈何足云，自喜江山助清絕。", "墨畦筆逕久榛蕪，道山初識今文伯。", "鳯凰池畔未歸身，水晶宮裏重遊客。", "讀書不知已幾世，汲古長餘綆千尺。", "莫貪雲水供醉吟，尚有典章須粉澤。", "防風山前癡病吏，自笑著書玄尚白。", "蓬頭承甖十年事，過眼法書今霧隔。", "那知流落得依憑，天與虺隤寛轡策。", "汀洲白蘋春幾許，江南日落汀洲古。", "風光無恙似當時，猶與溪山相媚嫵。", "昔人苦吟終不盡，秪今餘秀當勤取。", "阿房賦客舊主人，試數文章猶第五。"]}