{"author": "李新", "period": "宋", "type": "诗", "title": "曉霧行", "paragraphs": ["山川蒸空氣充塞，宇宙冥冥晝昏黑。", "九州四海安在哉，出門寸步迷南北。", "赤烏觜距非不剛，執轡神人身更長。", "胡爲柔濡甘隱翳，坐令萬里無晶光。", "我欲奮袂揮霜刀，恨身無翼愁天高。", "茫然一身不可斷，力微援寡誠徒勞。", "安得長風生海邊，掃除氛穢開青天。", "葵藿傾心知所向，共看白日當空懸。"]}