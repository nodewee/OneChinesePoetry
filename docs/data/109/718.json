{"author": "李新", "period": "宋", "type": "诗", "title": "元次山作友丐予乃諺之", "paragraphs": ["罷惰嫉游手，孤獨嗟窮民。", "聾盲本定業，疥癩詎可親。", "生事自破碎，誰肯收頑嚚。", "期期依馬韀，勃勃根車塵。", "眇者道眇者，跛復有跛僎。", "蹴爾既不屑，嗟來猶發嗔。", "色驕從墦間，所與皆貴人。", "氣微仆桑下，會作山鬼鄰。", "七日不火食，自斷無此身。", "所以號道邊，時逢怛隱仁。", "子胥至瀧口，從者亦在陳。", "志鞭平王尸，弦歌杏壇春。", "不聞汩廉恥，亦豈生顰呻。", "只今趨權門，僞不如爾真。", "盃殘炙已冷，赤澤盈精神。", "舐痔嘗便溲，不怕污吻唇。", "摩足拂粒鬚，猥辱以爲申。", "軒然上車馬，氣耀無等倫。", "造請冒風雷，謁吏訶叱頻。", "嘗聞郭恕先，本是先帝臣。", "酒偶挽屠沽，謂言等縉紳。", "衣而龜紫章，解而衣結鶉。", "扶起溝中瘠，便可席上珍。", "定知節義者，以故長賤貧。", "幡然歸首陽，不厭薇蕨新。"]}