{"author": "李新", "period": "宋", "type": "诗", "title": "行路難", "paragraphs": ["君不見天上星，萬古耀虚碧。", "豈意一夕間，墮地化爲石。", "物理變化無定端，誰保人心無改易。", "憶妾江邊採白蘋，郎騎白馬渡江津。", "垂鞭停棹潛相顧，共惜當年桃李春。", "石城二月東風暮，斷腸狂絮隨郎去。", "百年誓擬同灰塵，醉指青松表情愫。", "可憐一日君心改，前日之言復誰顧。", "棄捐不待顔色衰，忍把流年坐相誤。", "還君明月珠，解妾羅襦結。", "念之空自傷，長慟與君别。", "出門望鄉關，不惜千里行。", "從人既非禮，何以見父兄。", "去住兩不可，佇立以屏營。", "此時心斷絕，始信天無情。", "野水東流去不還，憂樂翻變須臾間。", "婦人將身弗輕許，聽歌今日行路難。"]}