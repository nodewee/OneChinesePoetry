{"author": "毛滂", "period": "宋", "type": "诗", "title": "題雷峰塔南山小景", "paragraphs": ["錢塘門外西湖西，萬松深處古招提。", "孤塔昻昻據要會，湖光灔灔明巖扉。", "道人安禪日卓午，寺外湖船沸簫鼓。", "静者習静厭紛喧，游者趨歡窮旦暮。", "非喧非寂彼何人，孤山詩朋良獨清。", "世間名利不到耳，長與梅花作主盟。", "嗟我於此無一得，曾向峰前留行跡。", "天涯暮景盍歸來，坐對此圖三太息。"]}