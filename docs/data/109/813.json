{"author": "李新", "period": "宋", "type": "诗", "title": "陳蜀州", "paragraphs": ["黄鶯哺兒驚不起，蜂子飲花渴瓊蘃。", "日長燕語踏簾鈎，柳絮榆錢撲流水。", "紫霧五雲斜掛壁，夢破長庚海天碧。", "不乏當年感遇詩，定知光焰三千尺。", "細香繞熏白玉爐，長生酒滿黄金壺。", "爐煙直起射河漢，壺酒滴滴如明珠。", "祝公富貴薦公壽，夜煮振靈晨進酒。", "上皇方倚老成人，自問天翁借商叟。", "别島花深燕未闌，瀛洲春老尚餘寒。", "似聞延揖真仙侣，乞取人間不死丹。"]}