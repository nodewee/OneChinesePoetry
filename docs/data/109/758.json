{"author": "李新", "period": "宋", "type": "诗", "title": "抱璞吟", "paragraphs": ["最憐皇孫衣如鶉，嘗笑參謀衾似鐵。", "我今短褐秃無尾，窮年絮被還百結。", "朂清祗飲洛口水，祁寒欲避西山雪。", "奈何童婢生菜顔，雞肋相將伴頭屑。", "小兒窺見已么麽，自言身是西州傑。", "青天白日用意深，浮雲薄霧生愁絕。", "一夕飲水成內熱，抱璞出門望折節。", "餘光箭牖驚客眠，唤作非真應泣血。"]}