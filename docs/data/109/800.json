{"author": "李新", "period": "宋", "type": "诗", "title": "送范秉彝", "paragraphs": ["東風吹起原頭綠，墻暗萋萋芳草縟。", "舞筵輟按杜韋娘，旗亭便聽金衣曲。", "石城山下路，回首不堪顧。", "灼灼小桃燃，蕭蕭疏雨暮。", "錦岸海棠烟，重尋已四年。", "新班慶蓮幕，舊鬢愧華巔。", "市橋萬縷森森柳，玉勒錦韀快鞭走。", "故人半夜洗牛頭，望載濡唇百壺酒。", "須臾還上鹿頭嶺，道入猨猱怯分影。", "槐陰萬笏黄閣深，沙路歸來定重省。", "後生不乏樂職詩，幽處西南恐未知。", "吏部門人密無數，但慚駑馬煩鞭笞。", "天邊鴈翮已光華，試睨銀鈎看草麻。", "夜直蓬萊得歸晚，照衣金炬長飛花。", "縱鑿城南溝，常有河東鳯。", "青嶂入高吟，行臺集佳夢。", "宦遊無定居，相逢又相送。"]}