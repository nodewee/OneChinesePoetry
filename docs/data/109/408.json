{"author": "毛滂", "period": "宋", "type": "诗", "title": "和郭倅見寄", "paragraphs": ["折節何須萬夫後，蟹螯居左杯居右。", "先生老醜誰使然，天孫安能司唾嘔。", "尚無一字得三縑，何如賣之不龜手。", "與公正自一家人，公家日月余扃牖。", "每得新詩如見公，風流好在靈和柳。", "題輿那聽仲舉辭，宣室應懷賈生久。", "當年竹馬定不乏，舊雨墊巾無恙否。", "我今信手任翻羮，誰解苦心杯置肘。", "看公雋翮當在前，笑我勞驅空晚朽。", "東山掩鼻直可人，庸肯囁嚅論不偶。", "檻中搖尾未必然，試看於莵薄欄吼。"]}