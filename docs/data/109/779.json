{"author": "李新", "period": "宋", "type": "诗", "title": "歸美堂", "paragraphs": ["妙齡通籍金閨裏，三媺垂輝分鼎趾。", "君恩至重論報難，烱烱臣心罄歸美。", "太山深根蟠厚地，嵩華連鼇隆國址。", "黄河一曲一千里，初自崑崙薦繁祉。", "龍馬負出卜世圖，玉敷萬葉春有餘。", "走問南箕天永久，莫計後天難老壽。", "中和賡入頌聲中，明堂布政知無窮。", "當時五章寄天保，而今三祝增華封。"]}