{"author": "李新", "period": "宋", "type": "诗", "title": "和李卿新軒", "paragraphs": ["宦情魯酒薄，自意能久醒。", "窮年太常齋，那得有夙酲。", "將身侣記室，碧鸛趨華楹。", "誤倒名卿屣，目光如許青。", "中臺獨稱妙，九棘舊飛英。", "徊翔舜巖廊，飽見重瞳明。", "苦營便蕃歸，尚顧昔管寧。", "人言猶龍孫，去就一羽輕。", "新軒事隱几，大勝安期生。", "綠篠靜娟娟，徙倚驚流鶯。", "翠荷亂田田，小盎搖清泠。", "欲留妨召節，趣起料繁纓。"]}