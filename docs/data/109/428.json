{"author": "毛滂", "period": "宋", "type": "诗", "title": "寄曹使君", "paragraphs": ["幕中墨客隨車後，架上牙籤遮坐右。", "唯留筆研乃自鐍，豈惜車茵容吏嘔。", "青霞老去雲海深，舊遊尚見翻濤手。", "寄聲秀句風入懷，坐念清標月當牖。", "天公厚我過穆生，何止饜韓仍飫柳。", "請同韶濩公勿疑，老馬由來識途久。", "近緣嗜酒識聖賢，已付長酣無可否。", "公當紫綬日垂腰，我已秃襟時見肘。", "慕公澄撓等清濁，歎我雕污終糞朽。", "詩從子建豈易親，句語懷英那肯偶。", "清風自已入公脾，我如惡木何勞吼。"]}