{"author": "鄒浩", "period": "宋", "type": "诗", "title": "集經文爲要訣", "paragraphs": ["黄童妙音難可聞，若得三宮存玄丹。", "中有童子冥上玄，回紫抱黄入丹田。", "閉塞三關握固停，三氣右回九道明。", "恍惚之間至清靈，散化五形變萬神。", "千千百百自相連，共入太室璇璣門。", "三老同坐各有朋，高拱無爲魂魄安。", "玉笢金籥常完堅，內守堅固真之真。", "真人既至使六丁，內挾列月列宿陳。", "物物不干泰而平，百二十年猶可還。", "使人長生昇九天，上清紫霞虚皇前。"]}