{"author": "李新", "period": "宋", "type": "诗", "title": "送犢鼻褌與任敦夫", "paragraphs": ["任翁何爲窮，一性共癖左。", "不妄取芥粒，甘似西山餓。", "短褐結郭絲，犢鼻詎穿破。", "當時北阮貧，矯枉幾太過。", "肯揭長竿頭，恐亦是奇貨。", "豈惟宜躋升，抑自利頓挫。", "濟河不擷褰，秃尾正便坐。", "遲行少前跋，趨急或後簸。", "刀尺初與形，蟣蝨已相賀。", "平生馬鞍間，髀肉已稍磨。", "此既身之章，十年共起臥。", "必以狐裘易，顧我應難和。", "子賦從軍樂，城壚始煩癉。", "服之遠行邁，百步無一蹉。", "爾來玉泉老，以此勸勤怠。", "猶憶當時庾嶺前，傳衣正是普通年。", "問道未餘衣下事，寥寥千載不相傳。"]}