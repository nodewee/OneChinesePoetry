{"author": "毛滂", "period": "宋", "type": "诗", "title": "對巖桂一首寄曹使君", "paragraphs": ["玉階桂影秋綽約，天風爲捲浮雲幕。", "嬋娟醉眠水晶殿，老蟾不守餘花落。", "蒼巖忽生雲月裔，仙芬凄冷真珠萼。", "娟娟石畔爲誰妍，香露著人清入膜。", "夜深碎月寒相就，酴醾却作傷春瘦。", "弄雪仙人淡紵衣，烟裙不著鴛鴦繡。", "眼中寒香同誰惜，冷吟徑召梅花魄。", "小蠻爲洗玻瓈船，晚來秋甕葡萄碧。"]}