{"author": "李新", "period": "宋", "type": "诗", "title": "次韻答西城王尉二十韻", "paragraphs": ["自慚井底蛙，邊幅徒自飾。", "行遇南山虎，引首叩白額。", "前後履尾者，鮮不斃其側。", "長嘯激虚籟，陰風昏月夕。", "裴旻抱弱弓，蕭蕭失寒魄。", "李廣落神鏃，往往中微石。", "嗟無食虎氣，徒爾中區窄。", "半夜欲編料，當場浪呼索。", "有力但足畏，亡機尚可測。", "正將餘生輕，無乃狂病發。", "貴身非千金，保家空四壁。", "王老恰如虎，吞吐不動色。", "過口雖幸免，探穴反有得。", "祗知抱睡難，誰謂向牆迫。", "新詩來相攻，口語頗籍籍。", "遭逢摩詰後，騷雅甘伏役。", "今雖不負丞，固已愧仙職。", "願交要忘年，憎慵妨割席。", "求逐松雲飛，距容劍嶺隔。", "詩成仍屬君，南窗驚鼻息。"]}