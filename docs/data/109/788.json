{"author": "李新", "period": "宋", "type": "诗", "title": "出塞", "paragraphs": ["城頭落日黄雲起，斷草飛蓬滿千里。", "紅塵一騎踏高回，半夜驅兵渡遼水。", "馬蹄行盡關山月，燕然山下沙如雪。", "負戈淚落暗吞聲，煙隴悲笳共幽咽。", "我皇有四海，何用窮元冥。", "邊人縱戮盡，亦是吾生靈。", "先王修德懷四夷，梯航重譯歸無爲。", "不使城南征夫怨，三春折盡綠楊枝。"]}