{"author": "李新", "period": "宋", "type": "诗", "title": "武功驛留題", "paragraphs": ["霧捲馬蹄塵自起，東風送渡咸陽水。", "故園花木綠成圍，猶向關中見桃李。", "聞道春前雪最深，行人僵死薪如金。", "羲和不肯爲日馭，潛入北海分幽陰。", "長安今過何曾識，此度劉郎老於昔。", "終南入望眼長青，渭水翻波心更赤。", "只今身在選官圖，夢守么么五十餘。", "衣輕躍駿美年少，愛爾平時不讀書。"]}