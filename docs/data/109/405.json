{"author": "毛滂", "period": "宋", "type": "诗", "title": "登聞鼓詩", "paragraphs": ["九重赤塗高如天，四海黔首紛於蝝。", "衆蝝望天若無路，區區有意常能宣。", "乃知聽卑四聰達，萬里呻笑如郵傳。", "朝陽門外登聞鼓，鼓下章飛如急雨。", "一聲直墮勾陳中，誰言天門嚴九虎。", "江南小吏無技能，鼓間餬口何云補。", "僕饑馬瘦曉徐行，官曹下馬初無營。", "解衣小睡須臾散，鼓亦十日無一聲。", "疑非官家設鼓意，細問乃復知人情。", "文昌相公眼如月，坐見萬里分毫髪。", "蒼生痛癢吾一身，與汝一家無楚越。", "有求徑投家丈人，鼓面蛛塵寄蕭兀。", "亦何道業冠臯夔，民得由之初不知。", "平生胸中醫國法，盡變黄馘爲秀眉。", "力進唐虞作元氣，酲醲病酒何勞治。", "端知聽訟破癥爾，洞見五藏聊决之。", "造化昇平唯一筆，弼成堯舜垂衣日。", "墨客詩人慕響來，朱草嘉禾時一出。", "登聞終日何所聞，但聽清風頌聲溢。", "江南小吏未歸山，乞與居山相似閒。", "半饑終未免索米，飽飯亦復勝抱關。", "鼓稀有聲吏竊食，愧此無用毛髪斑。"]}