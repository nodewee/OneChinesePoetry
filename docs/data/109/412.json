{"author": "毛滂", "period": "宋", "type": "诗", "title": "次韻曹子方對雪以詩見招觀燈", "paragraphs": ["柳外東風旗影轉，身遠鳴珂心想見。", "碧瓦朱樓不夜城，走馬插花春一片。", "錦靴玉帯簇金鞍，回雪驚鴻都轉旋。", "我書細字對短檠，油盡燈昏月窺研。", "那知研節有七盤，但課舊書須百徧。", "病骨煩招愧後車，新詩乞與書團扇。", "明年相望隱侯鄉，猶共碧霄端正面。"]}