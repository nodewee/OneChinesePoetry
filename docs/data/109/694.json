{"author": "李新", "period": "宋", "type": "诗", "title": "送李能", "paragraphs": ["擷蕙仙人洲，日下舞雩歸。", "晴光闊天宇，羃羃祥煙飛。", "旦起修羊酒，來觀石麟兒。", "刮眼玉骨異，無用金絡羈。", "長楊獻賦去，英譽嵩少低。", "俯署神仙聽，親植桃花枝。", "走馬秦樹側，濯纓錦江湄。", "春深小瀛洲，西湖生綠漪。", "華堂富花氣，春酒歌白眉。", "彼美南方秀，移根天之涯。", "幽巖蔽嘉卉，芳姿長陸離。", "誰如古工師，來採窮民詩。"]}