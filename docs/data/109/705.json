{"author": "李新", "period": "宋", "type": "诗", "title": "甲午九月十七日留題太平寺", "paragraphs": ["秋飈弄寒菊，老木疏空谷。", "尫驂疲欲休，征意元未足。", "山行循桔橰，澗走數機軸。", "百年一局棋，歘爾分半局。", "當時不識字，雙鬢今定綠。", "作客寧在家，無愁亂心曲。", "結廬東城東，疏畦界明玉。", "鳴蛙等鹵部，晚食自當肉。", "豈須太樂丞，清聖貫渠竹。", "屬媼但酌酒，與媼創高躅。", "宗武但收詩，清名銷五福。", "他時尋此翁，雲深駕黄犢。"]}