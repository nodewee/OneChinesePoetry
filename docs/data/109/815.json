{"author": "李新", "period": "宋", "type": "诗", "title": "王中玉生辰", "paragraphs": ["瑤磩桂楹香霧濃，貴人罷直承明宮。", "高樓內集慶生子，酒面油膏紅復紅。", "嵩雲入洛秋容曉，水冷青洲蘭蕙小。", "露蠲仙掌生寒光，翡幄華帳飄晚涼。", "虬電蜿蜿護飈駕，吹笙子晉從天下。", "泬寥緱氏空月明，世間唯識王司稼。", "野人薦公千百壽，大椿骨健龍腰瘦。", "紫芝老艾副椒漿，請公倒盡長生酒。", "天廟明堂遲飛棟，杜宇數驚銅輦夢。", "錦城雖好不如歸，中散年來憶雙鳯。"]}