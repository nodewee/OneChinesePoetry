{"author": "毛滂", "period": "宋", "type": "诗", "title": "隋隄寫懷寄上右丞", "paragraphs": ["前年買符入函谷，歸來柴車仍露宿。", "似聞石室陳圗書，敢累山公爲題目。", "蒼梧祗覺波浪高，尺澤那知鱗尾禿。", "已將倦翮謝風雲，便擬閒身寄松竹。", "何庸復來良自嗤，聊當爾耳誰能卜。", "生長寒鄉非挾炭，老去剛膓徒仰屋。", "此日可惜那敢輕，流年已徂無計逐。", "淮山可人長好色，隨潮入落裁瞬息。", "隋堤官柳今許長，前年雪裏曾相識。", "尚有寒蜩抱殘葉，晚風凄瑟真相逼。", "斜陽更在柁樓明，孤烟已轉榆灣黑。", "濁流奔猛似欺人，前去高桅萬牛力。", "但令寸進殊不惡，行或止之那可測。", "朝廷無階亦何往，想見夔龍在君側。", "取士端須拔十五，除吏何妨論八百。", "爲郎二世疑有命，自著一生能幾屐。", "定知此意不在多，久從筆研安能擲。", "太常掌故本下才，未怪間關難射策。", "仲翁陸陸元先售，却令小苑東門後。", "人生有志將毋同，異時善舞輸長袖。", "此去誰家借蹇驢，偪仄終看飯山瘦。", "平生讀書過百紙，本是烟波釣徒爾。", "筆牀茶竈輕鼎鐘，雨笠烟蓑傲朱紫。", "如今却著從事衫，猶喜無材堪鼓吏。", "自從束帯對小兒，久妨痛飲追名士。", "會須出處今勇决，進仍不合當休矣。", "試來乞公五十犗，投竿往覓任公子。", "豈特區區守鮒鯢，更與侯生向温水。"]}