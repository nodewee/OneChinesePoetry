{"author": "吳師正", "period": "宋", "type": "诗", "title": "劉阮洞", "paragraphs": ["天台春煖蘭若馨，海榴噴血黄鳥鳴。", "風晴雨霽洞天曉，畫屏有路遊人行。", "劉郎阮郎剡溪客，結伴窮幽絕人迹。", "洞口遙聞漱玉聲，日有飄英點溪碧。", "捫蘿涉水前攀緣，瞥見勝景層巒巓。", "夭桃瑤草蔓深谷，飛樓傑閣凌青煙。", "潭上金橋跨龍背，綽約雙鸞飲潭水。", "初疑帝子別瀟湘，珠珮珊珊移玉趾。", "環姿瑋態躊躇久，熟視人間未嘗有。", "羅幙深沈邀客留，胡麻爲飯椒漿酒。", "問郎於此何當還，壺中景迥非塵寰。", "客驚遽返覓閭里，子孫雖在皆重玄。", "年華瞬息嗟浮世，往事分明如夢寐。", "相與迴尋舊路非，亂山稠疊煙雲蔽。", "我來躡屐觀遺蹤，松陰坐久曾不逢。", "野僧相引下山宿，落霞斜日林梢紅。"]}