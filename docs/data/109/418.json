{"author": "毛滂", "period": "宋", "type": "诗", "title": "謝人分寄密雲大小團", "paragraphs": ["密雲不雨西郊黑，小龍蜿蜒出朝夕。", "中有濯枝三日霖，可洗流金千里赤。", "大龍雨足意貎閒，萬里澤流纔一息。", "無心自爲百穀仰，變化風雲聊戲劇。", "一杯洗心未足言，看瀁滄溟太空濕。", "大月已圓當久照，小月未滿哉生魄。", "雨龍出此雲月間，背負青天擁霄碧。", "豈惟大旱有雲霓，解作豐年雪花白。", "黄綾袋子天上來，本是閩山早春色。", "金盤珠露猶浥封，瓊房玉芝記相識。", "朱門日上三槐梢，大官初頒萬錢食。", "松風忽響第一泉，乳花徐開練波立。", "我公胸中冰雪明，不受一塵乘間入。", "寧煩多飲氣自清，乞餘賤客猶能及。", "此客覊賤亦喜茶，老葉唯知煎若澀。", "藜羮粟飯每稱是，九天雲腴詎應得。", "舊聞作匙用黄金，擊拂要須金有力。", "家貧點茶秪匕筯，可是鬬茶還鬬墨。", "東歸得此希世珍，真同被褐而懷璧。", "筆牀茶竈下三江，欲寄殘年向泉石。", "砂缾煮湯青竹林，會有玉川來作客。"]}