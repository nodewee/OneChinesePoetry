{"author": "毛滂", "period": "宋", "type": "诗", "title": "出都寄二蘇", "paragraphs": ["近年好語開蹙額，廊廟主人還稷契。", "諸公彙進民所懷，左必提之右乃挈。", "善隨類舉皆可觀，野無遺賢静巖穴。", "石梁有客少讀書，神接前人望風烈。", "志與時違可奈何，居賤好高謀已拙。", "此身悠悠日江海，弔影行吟事酸噎。", "揣摩胸臆作西游，不成興起慚豪傑。", "賈生慟哭初亦疑，十年自覺流清血。", "三書不用即山林，將前復却何從决。", "無因名姓累吳公，咫尺天光阻羅列。", "志士惜日誠可憐，每恨平津當老節。", "子雲年少行所爲，今出秦關獨疲苶。", "郭門囓臂良感人，仲卿蓄縮翻傷别。", "叩關自鬻雖矜張，掃門願見猶摧折。", "炙手門前車馬多，排肩屢進不得徹。", "近來索米却求田，結綬彈冠非所觖。", "更令胸臆從誰開，一刺懷歸定漫滅。", "檻虎饑饞尾漫搖，水盡海鯨當蟻垤。", "誰能忍恥寄我顔，妻笑嫂欺安用舌。", "北山記憶破臘來，遠水扁舟兩愁絕。", "雲重山寒暝不開，孤帆夜落嚴陵雪。", "雷山老桐凍弦斷，不作南風相煖熱。", "一劍星昏共形影，每恐龍寒呵古鐵。", "孟嘗無炭暖置身，杜雖有指不得結。", "可憐危肩聳及耳，浩歌能復彌清冽。", "吳山忽見梅花謝，天助陽春生筆下。", "近簷呵欠面發紅，故絮賣錢不須借。", "賣錢買船更欲西，墻頭立燕留新泥。", "新開湖南接淮水，楚山翠入天低迷。", "細風平日兩媚好，嫩黄梢轉隋楊堤。", "河名已清色未改，减盡狂湍濁猶在。", "東風正和水面穗，恃賴夷猶百無殆。", "欎欎葱葱見帝臺，祥烟瑞霧真佳哉。", "元都道士種桃手，露浥風吹今總開。", "山翠柔紅亦得色，鬬妍意不相低徊。", "遊蜂上下逐蝴蝶，蜜脾未飽爭喧豗。", "幽谷黄鸝出晴昊，喬木幾遷枝葉老。", "避寒何處過雪霜，依舊飛來語音好。", "少年走馬紅塵道，繡勒錦緣金絡腦。", "窈窕花隨寶盌飛，暝旋風吹玉山倒。", "可憐窮巷無芳菲，良辰不得開懷抱。", "閉門曝背借餘暄，猶得爬搔驅虱蚤。", "逡巡迷目風沙顛，已報新花去如掃。", "乘離執衡又一時，萬物從新炎帝造。", "柳線漸長成畏日，苦菜秀時蚯蚓出。", "烟綃霧縠自直錢，故葛綻聯遮肘膝。", "凌人頒冰下霄漢，誰信朱門自無汗。", "蔗漿酪粉瑪瑙盤，牙牀角簟光凌亂。", "石梁孤客賃屋居，坐恐炊中忽麋爛。", "蚊虻噆膚俛聽爾，何苦羣鳴恣喧玩。", "生嫌蒿艾昏淚眥，寧强摑撘酸吟腕。", "墻陰壁隙又出蝎，潛致小毒猶錐鑚。", "巫師祝痛已復遭，術非驅除真亦漫。", "聽鷄起坐難飽眠，庶寛煩促須清旦。", "進不知名仍退却，既來亦好歸不惡。", "羲和鞭御向西行，出門感此梧桐落。", "淡月孤烟侵曉昏，小雨凄風動冥寞。", "且欣編簡堪卷舒，那知羞澀憂垂槖。", "鐘鼓聲沉北斗高，白日漸遠傾葵藿。", "楚歌忽斷隔黄蘆，已見金山高磊落。", "須臾崩車天上行，長幡亂舞喧簷鐸。", "蒼穹白浪兩低昻，黑蛟黄虬森噴薄。", "開帆插櫓六鼇驚，男兒信命方自若。", "吳音嘲哳來船近，共憐遠客逃溝壑。", "鳥倦知還羽翮垂，修竹茂林欣有託。", "故山茅屋良幽深，清泉瀏瀏石鑿鑿。", "蕨薇雖老芋栗甜，拾穗行歌亦云樂。", "買竿釣魚誰更哀，貰酒滌器人應謔。", "士通五經取青紫，請謝夏侯烏有此。", "捷徑須知自有塗，枉誦陳編腐牙齒。", "潼關坐息感二鳥，耿耿此心聊復爾。", "敢嗟與兄共槽櫪，但苦酸醎異便美。", "擬希鋸利效細黠，天與鈍頑難力砥。", "五斗充饑未有時，却藏手板投耘耔。", "曩聞下惠恬小官，頗怪少游甘掾史。", "曼倩俄驚備大臣，李渤諌官呼不起。", "古人去就良不同，剛成亦足稱男子。", "嗚呼乘時正阨窮，悵望臨食空投匕。", "豐山蒲牢鏗有聲，霜氣感發非擊棰。", "昌黎誘勵方循循，廣文薫炙皆名士。", "宋之善鳴挺有公，願助下風脣口哆。", "當時一到匠石前，至今人或疑杞梓。", "大廈未完公勿忘，可惜空山終朽死。", "燒桐願獻太古音，處囊請試從今始。", "燭光有餘真可待，無損公明公勿愛。"]}