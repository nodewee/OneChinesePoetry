{"author": "毛滂", "period": "宋", "type": "诗", "title": "久客", "paragraphs": ["平生故人同偪仄，近者不見雲泥隔。", "男兒命好百不憂，封侯起第如戲劇。", "我癡正亦坐命窮，眼暗頭童守書策。", "風吹破屋雪入懷，獨與蝸牛夜爭席。", "舊雨人來今不來，唯有五窮充上客。", "人生覊旅誰過我，欲歸豈惜還鄉幘。", "腹中鬱勃不耐事，何用使人輕跛瘠。", "登山未厭日月流，掩關但恐功名迫。", "讀書豈從升斗計，勞生却爲精神惜。", "不能與君爭上車，主人未必如車澤。", "但煩東風送帆脚，搖竿鼓枻三江碧。"]}