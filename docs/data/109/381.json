{"author": "毛滂", "period": "宋", "type": "诗", "title": "歲寒而春遲閏正月猶有雪三日乃消今日方晴快", "paragraphs": ["東風果來否，雪意不肯消。", "初疑寒作威，勢猛意反韶。", "玲瓏開瓊花，瑤草亦有苖。", "細觀如可人，玉立耿高標。", "華屋本無寒，錦帳裘狐貂。", "所憐小桃杏，凍蕾抱寒條。", "却看雨成花，祇憂身當樵。", "語花慎勿憂，春久屬雲翹。", "徐行意不淺，晚發必後凋。", "年年綠暗時，逮此紅芳夭。", "左提白玉壺，右把黄金蕉。", "往逐春未央，不但永今朝。", "曉來紅日暾，花信到柳橋。"]}