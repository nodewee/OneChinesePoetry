{"author": "鄒浩", "period": "宋", "type": "诗", "title": "書合論後", "paragraphs": ["華嚴佛菩薩，悲智咸徧周。", "廣開方便門，主伴互酬請。", "於無言說中，說法無數量。", "我讀誦思惟，獲從信根入。", "闇逢照世燈，病遇雪山藥。", "無價大寶珠，衣內忽然得。", "願盡未來際，滿足普賢行。", "一切導師前，一一興供養。", "一切衆生前，一一作利益。", "持經繼有人，悉冀同我願。"]}