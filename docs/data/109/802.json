{"author": "李新", "period": "宋", "type": "诗", "title": "送鞠彭山", "paragraphs": ["丹輪隨待十三州，青瑣文章汗馬牛。", "喜見錢塘山水好，卜居爲有荻花秋。", "年來遊宦無覊束，要醉海棠西入蜀。", "侯門不慣撲車塵，猶憶畫堂紅映燭。", "未易池中甘索寞，乍屈數旬聊自託。", "牛刀行割武陽城，夢魂已到天章閣。", "勸君强作岷峨客，莫念鳯凰煙景隔。", "歸家重倚望湖樓，依前水浸吳天白。"]}