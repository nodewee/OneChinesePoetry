{"author": "李新", "period": "宋", "type": "诗", "title": "南至日過鹽埧官亭", "paragraphs": ["墮衣黄楓香，着鬢青霜濕。", "江山如故人，到眼類長揖。", "客行先飛蓬，不肯擬馬立。", "時節當書雲，相將何太急。", "我本芻牧兒，家有舊蓑笠。", "勤心朱墨間，銷減耕耨力。", "欲歸倒虚囊，追赴村社集。", "傳言東鄰翁，但空西向席。", "梨栗隨所有，大白更增一。", "勿復問市朝，與翁醉終日。"]}