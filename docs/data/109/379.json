{"author": "毛滂", "period": "宋", "type": "诗", "title": "育闍黎房見秋蘭有花作", "paragraphs": ["南風吹露畦，苦菜日夜花。", "同榮有蔓草，託質多長蛇。", "邇來合蕭條，凄風寄蒹葭。", "禪房向幽寂，雲日曖庭沙。", "竹根逢小春，紫蘭茁其芽。", "造物惜鮮榮，寧肯及幽葩。", "偶出白帝恩，未必黄鍾家。", "芳馨半孤冷，蕭艾終横斜。", "譬如隱君子，悃愊初無華。", "深藏不自獻，清芬亦難遮。", "陶翁抱疏韻，對此心忻嘉。", "離騷久相從，濁酒不待賒。", "紉衣濯滄浪，援琴卧烟霞。"]}