{"author": "鄒浩", "period": "宋", "type": "诗", "title": "普融閣", "paragraphs": ["前身善財後老平，善知識處靡不到。", "十信生行回向地，等覺妙覺諸法門。", "一法門中義一句，須彌聚筆海量墨。", "亘未來際力書寫，未來可盡寫不盡。", "何况六位一切法，一一筭諭莫能及。", "老平於此不思議，第三手把龜手筆。", "一刹那間能事竟，一一微塵出經卷。", "三千世界微塵偈，一四天下微塵品。", "龍樹傳持所未會，悉在而今輪字裏。", "字字無增亦無減，四十二字誰舉偈。", "大寶蓮花忽開敷，帝網重重清浄土。", "十方三世佛菩薩，一時會集作證明。", "彌勒辨說巧稱揚，文殊師利欣按頂。", "日用縱横日日新，此身普賢身內現。", "若人欲識老平身，即是毗盧無盡藏。"]}