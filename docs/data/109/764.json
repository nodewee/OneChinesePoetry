{"author": "李新", "period": "宋", "type": "诗", "title": "送張德翁推官赴闕歌", "paragraphs": ["君不見長安城中長樂坡，坡前冠蓋肩相摩。", "十人八九送别者，我今亦吟送别歌。", "任煩應劇青山裏，下望州廛如井底。", "白雲滿眼心無塵，明月到窗詩就紙。", "山花映面春日遲，紫騮嘶去聞行期。", "年來聲韻非相知，幾屬喧啾輕薄兒。", "我歌止此不復作，更欲作歌當寄誰。"]}