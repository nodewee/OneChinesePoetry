{"author": "毛滂", "period": "宋", "type": "诗", "title": "寄程漕", "paragraphs": ["風流三老今無有，明珠雙璧公其後。", "長安初見紫微人，山陽途識生風手。", "同時蜀秀共差遲，今日吳餓付忠厚。", "吳餓欲飽談笑了，要使嘉禾出稂莠。", "紫薇賓客多雲霄，誰數諸侯牛馬走。", "黄金單盡會屠龍，白髪鬅鬙成畫狗。", "絳衣玉具無處覓，將軍縱在大夫取。", "公歸願作水衡丞，敢厭督郵辭五斗。"]}