{"author": "毛滂", "period": "宋", "type": "诗", "title": "新酒熟奉懷曹使君", "paragraphs": ["水沙卧甕青綀羃，浮蛆欲上真珠泣。", "濛漫崑山清露零，洗下雲腴和玉汁。", "小槽决决秋泉語，老盆艶艶春光濕。", "不妨力飲薦寒英，只憂秋老金膚澀。", "先生何翅七不堪，袍鞾裹縛肩骭急。", "醉鄉禮法稍寛閒，倒著接䍦猶許入。", "南樓老子冰雪腸，咳唾珠璣紛可拾。", "未許王郎見短歌，已容趙壹唯長揖。", "邇來鈴齋作禪觀，錦瑟間多山玉立。", "欲留一斗向吳興，何日南樓和月吸。"]}