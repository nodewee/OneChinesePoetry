{"author": "毛滂", "period": "宋", "type": "诗", "title": "對雪作詩未竟曹使君寄聲招飲因成篇以寄", "paragraphs": ["東風欲辭閶闔殿，未向百花枝上見。", "先拂瑤臺玉蘂叢，聯翩時落玲瓏片。", "水晶宮中清曉寒，蝴蝶窺簾輕暝旋。", "素光冷逼翠雲裘，玄冰暗結青光研。", "詩成玉屑帯冰書，興隨月繞清溪徧。", "兔園老筆生陽春，墨葩不待微和扇。", "明朝當見郢中吟，雕樽快覆鵝黄面。"]}