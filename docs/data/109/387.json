{"author": "毛滂", "period": "宋", "type": "诗", "title": "留别邵公言", "paragraphs": ["公言雅知我，良勝我自知。", "往年得爲僚，税駕清江湄。", "覺君有勝致，真率仍天資。", "定交傾盖間，快語明肝脾。", "我生七不堪，百謫將安之。", "官長笑不罵，兒童容遨嬉。", "掾舍等禪房，竹樹含幽姿。", "其間有閒味，共此非君誰。", "駕言寫予憂，欲致車已脂。", "往披五老雲，下採蒼山芝。", "翛然送日月，萬慮忽若遺。", "朅來兩溪上，邂逅寛所思。", "微風送白蘋，藻荇搖寒漪。", "水清不受釣，魚細安可騎。", "亦復可憐人，鷗鷺相委蛇。", "君豈鷗鷺羣，鵷鸞往追隨。", "所遭即定分，固有何庸麾。", "我生儻可用，豈惜山英移。", "榮華如食薺，貧賤亦嘗飴。", "顧今適當還，捃拾聊充饑。", "從君借蓑笠，破雨收江蘺。"]}