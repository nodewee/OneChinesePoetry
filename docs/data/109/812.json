{"author": "李新", "period": "宋", "type": "诗", "title": "聽王子定吹簫", "paragraphs": ["水花浸鬢根，荷葉踐衫色。", "西城王老子，豪健不可得。", "客從日沒來，鶉衣遍黄埃。", "銀盃未羽化，公餘煩一開。", "山猿供嘉果，書螢驚蠟炬。", "能持白玉簫，爲作蒼鸞語。", "涼飈助清奏，雨脚揮殘暑。", "臺邊舞鳯拍雲來，潭底吟龍撆波去。", "君不見寧王當日争門迎，三十六宮學新聲。", "玉人今夜教何處，二十四橋空月明。", "西城煙景何疏索，王子宦情殊不惡。", "有田日種黄金茅，叵奈蠧蟲搖齒脚。", "少年英氣無覊絡，浩唱高彈神自若。", "春風走馬入花林，紅日垂頭困瑤閣。", "老去腰支便矍鑠，座人那肯妨詼謔。", "飛觴得似少年時，西窗幾度燈花落。"]}