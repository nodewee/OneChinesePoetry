{"author": "毛滂", "period": "宋", "type": "诗", "title": "生日", "paragraphs": ["夜光昭清泠，璇源載圓折。", "朝陽未羽儀，五色先丹穴。", "松柏出澗壑，衆木皆禿屑。", "方其一寸青，意已傲冰雪。", "東家嬉戲時，俎豆輙羅列。", "未應須兒啼，英標固驚絕。", "公爲三朝老，氣壓萬人傑。", "經綸本帝賚，遇合非力結。", "舟成無長川，雲族有旱霓。", "東風吹扶桑，曉色開寥泬。", "平生回天手，獨佇昆吾轍。", "停鞭急節緩，揮臂層陰决。", "圖回掌中春，摩拂厚土熱。", "一身等大地，萬物小靖蛚。", "華嶽載不重，河海振不洩。", "黔黎託回命，草木恃以茁。", "造物相始終，流年難老耋。", "側聞宋鼎就，未可羽力挈。", "是乃爲公象，何但紀相烈。", "坐觀滿不溢，玉鉉無變滅。"]}