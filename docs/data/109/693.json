{"author": "李新", "period": "宋", "type": "诗", "title": "送高執中赴文州楒林", "paragraphs": ["兩眼追霜鷹，鐵石懸肺腑。", "何爲向北風，送子淚如雨。", "平生珍古交，及今未多數。", "相逢漢江曲，聊作蘋鷗聚。", "我疾子不憎，人棄子或取。", "莊舄尚資越，茅蘭植當戶。", "坐與斥鷃爭，秋蓬塌雲羽。", "嘗笑禰正平，飛毫賦鸚鵡。", "身爲机上肉，手復亂撾鼓。", "老瞞畏口實，假手待黄祖。", "早知時不容，歛板就公府。", "社櫟名散材，長年謝斤斧。", "文豹皮爲災，安所逃繒罟。", "我亦懲禰生，嚴律繩步武。", "閉門收舊學，不管脣舌腐。", "子今落窮邊，武庫泣降虜。", "過客無隻輪，捷布恐旁午。", "黑雲壓孤堞，殘月走夜麈。", "四鄰遞陰風，隔壁嘯乳虎。", "非但飲徒曠，愈覺詩思苦。", "參軍新婦賢，眉頰生媚嫵。", "慰子遠行役，舉桉頭自俯。", "已聞富書囊，到即充棟宇。", "異時寶弓劍，棄置賤如土。", "承平諸將老，誰復師尚父。", "可憐高閤生，落筆輒杕杜。", "宛然瓊瑤姿，寒光照玄圃。", "再入烏衣曲，觀者但如堵。", "襄陽佳山水，檀欒結鄰塢。", "蚤晚折簡來，爲子脫簪組。"]}