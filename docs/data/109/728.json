{"author": "李新", "period": "宋", "type": "诗", "title": "蕎麥", "paragraphs": ["神農播百穀，賜羌荍麥種。", "下子分苦甘，甘賤苦蒙寵。", "西山律候晚，春種夏苗茸。", "秋花深入雲，風浪綺霞動。", "灌溉以時節，牧放遠原隴。", "歲登蝸負歸，兔徑行錯總。", "積架連雲根，藁秸亂墟冢。", "赤莖墮釵股，黑實盈缶甕。", "銳首師郭尖，駢結友張仲。", "一身多模稜，四角腹膨腫。", "舂開鐵屑飛，磨澑塵粉凍。", "溲和陶甄手，灰火助培擁。", "劑堅眂鐵石，薄厚擬輕重。", "不問鏡月圖，行至齊眉捧。", "杵窪新炒香，揉以牛羊湩。", "不托遞炊餅，芹美思貢奉。", "來牟莫我貽，桄榔尚珍送。", "大宛來苜蓿，與爾俱闒茸。", "中都千貴人，侍食姬環拱。", "流匙滑玉粒，雕胡不在供。", "四海會萬珍，方丈無點空。", "戎獠犬豕性，真可糠粃共。", "有客飯黄粱，渾忘夢中夢。"]}