{"author": "毛滂", "period": "宋", "type": "诗", "title": "響應禱雨寄蘇文忠公", "paragraphs": ["雪意不肯休，垂垂閣雲端。", "餘煖蒸衣裘，勢作墮指寒。", "曛黄陰雨來，俄忽急雨𩆓。", "空階答簷語，跳珠上闌干。", "世尊儼無說，凍坐誰爲歡。", "蕭條僧舍影，癡兀依蒲團。", "相照憐短檠，坐恐膏油乾。", "勞生竟何如，歲月如走丸。", "七星在長劍，細事何足彈。", "尚想丘園人，慚頰時一丹。", "徘徊經屠門，飽意只自謾。", "顧惟淬牛刀，庶足厭一餐。", "不然學農圃，趁此筋力完。", "年豐得飽飯，日晏眠茅莞。", "咄嗟萬里空，俯仰百歲殫。", "行止信流坎，所遇隨足安。", "勳名片紙薄，天地如瓢簞。", "離騷幸相逢，濁酒聊自寬。", "誰與談此心，夜氣方漫漫。", "絕牆過饑鼠，翻倒爭餘殘。"]}