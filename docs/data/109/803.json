{"author": "李新", "period": "宋", "type": "诗", "title": "送菜徐安叟", "paragraphs": ["清非太常而有三百六十齋，貧似庾郎而無二十七種菜。", "日食萬錢竟虚語，不糝藜羮時可再。", "一杯瀲灧翻綠波，作客不妨窮鼎鼐。", "大兒咀嚼等太牢，小兒飲啜甘沆瀣。", "青青染腸形於色，阿騖渾無食魚態。", "聞君亦有釡轑聲，大本須煩一車載。", "何苦厲聲責妻孥，乘興可能來訪戴。"]}