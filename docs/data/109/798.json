{"author": "李新", "period": "宋", "type": "诗", "title": "冬夜有感", "paragraphs": ["蓼蟲常食苦，旅鴈自知寒。", "談士惜卷舌，將軍解愁鞍。", "雪霜滿天冬夜永，地爐無火青燈殘。", "功名富貴苦不早，一年百日紅塵道。", "西還故國無故人，憔悴少年心已老。", "讀書當許萬戶侯，豈意却作蘇秦羞。", "深取閭閻薄徒笑，魯人不識東家丘。", "吾祖謫官還舊里，灞陵亭尉猶低視。", "少卿偶作匈奴降，隴西士人慚姓李。", "由來人世輕不遇，文章第一空徒爾。", "俛出跨下何施顔，當時悔過淮陰市。", "夜深氣射青雲霄，此生早晚當乘軺。", "彈冠舉手揖豪貴，行得紫綬牢結腰。", "本是壯夫志，幾成兒女曹。", "平生重恩義，聊爲寄風騷。"]}