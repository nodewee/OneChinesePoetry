{"author": "李新", "period": "宋", "type": "诗", "title": "古興  其一", "paragraphs": ["春採中洲蘭，秋採芙蓉芳。", "芙蓉以爲衣，春蘭佩其香。", "曉織比目魚，暮織雙鴛鴦。", "裁成合歡被，副之君子堂。", "粲粲桃李姿，過時空自傷。", "漢宮專使至，羅搜窮洞房。", "長虹直軒轅，祕艷不可藏。", "平時同閨子，坐看鉛華光。", "共解明月珠，私結羅襦襠。", "出門驅車去，富貴無相忘。"]}