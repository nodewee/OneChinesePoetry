{"author": "毛滂", "period": "宋", "type": "诗", "title": "陪曹使君飲郭别乘舍夜歸奉寄", "paragraphs": ["金波灔灔梨花玉，春色兩枝嬌映肉。", "夜堂鶯燕落梁塵，秋簾風露昏銀燭。", "倦客歸來半白頭，舊約參差兩黄菊。", "新年斗酒亦徑醉，道舊驩然能五六。", "御史家兒反温克，風前玉樹何由俗。", "上客凛凛八尺身，秀在兩眉詩在腹。", "醒狂司隸醉奈何，猛雨瀾翻無軟熱。", "不嫌呼酒反勸君，要看春空雲郁郁。", "明朝寧辭一日病，清時未可三閭獨。", "倒冠落佩郭南門，長庚晱晱山簇簇。", "回頭一笑墮渺茫，卧聽桐魚喚僧粥。"]}