{"author": "李新", "period": "宋", "type": "诗", "title": "謝王司戶惠紙被", "paragraphs": ["霧中楮皮厚一尺，岷溪秋浪如藍碧。", "山僧夜抄山鬼愁，白雪千番沍墻壁。", "裁成素被劣繒綺，故人聊助蘇門癖。", "經年鼾鼻吼蝸室，睡魔已作膏盲疾。", "蕭蕭散髮臥南窗，腹稿未成空費日。", "小兒惡寐驚踏裂，村妻手線自縫密。", "幸無寒泪泣牛衣，却有春温借光逸。", "的知非布誰譏詐，沙汰襆歸安足訝。", "合歡若繡雙鴛鴦，出門便有連城價。", "世外浮華雖自許，錦爛珠光變爲土。", "落日南柯一夢回，斷雲流水無尋處。"]}