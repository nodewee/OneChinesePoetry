{"author": "李新", "period": "宋", "type": "诗", "title": "洗竹十八韻", "paragraphs": ["誰倣王郎子，庭前種修竹。", "清陰生曉雲，遠意近幽谷。", "歲久太昏翳，客來爲湔沐。", "掠地芟蒙茸，揮空除樸樕。", "碧篠惡微瑣，孤根賞幽獨。", "惟防高節傷，不厭冗材秃。", "露枝借蟬附，風榦貽鳳宿。", "筠消螻蟻驚，影淺虻蚋哭。", "減裁終瘦骨，瀟洒自空腹。", "初勞揀擇手，終入窮淡目。", "月浪細搖金，秋聲寒戛玉。", "差肩存挺直，亂眼憎拳曲。", "洞然大夫心，卓爾高士躅。", "春風雨零紅，林木霜換綠。", "長久此君操，正可起頹俗。", "山陰牛羊侵，渭濱斤斧辱。", "持君易金錢，伐盡猶不足。", "是中主人賢，不作薪藁束。"]}