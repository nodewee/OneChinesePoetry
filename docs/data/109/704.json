{"author": "李新", "period": "宋", "type": "诗", "title": "次韻", "paragraphs": ["九頂如故人，要見或可期。", "下有瓜字江，一別長相思。", "作客殊不惡，何苦獨念兹。", "吾宗此登臨，未覺鳥道危。", "白雲繚籃輿，一線歸路迷。", "且裁半隱衣，令與蠟屐宜。", "吐霧隔凡俗，勝遊那許追。", "我亦癯仙流，詎堪逋客隨。", "江山自美女，生憎鉛黛施。", "遐矚豈厭意，所遇亦復奇。", "峨峨青蟬冠，嫋嫋紫金羈。", "問公是中樂，鼠輩何與知。", "渠愛錢神論，公有山行詩。"]}