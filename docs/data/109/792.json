{"author": "李新", "period": "宋", "type": "诗", "title": "西軒雜言", "paragraphs": ["風琴牛笛難度曲，早韭晚菘誰當肉。", "筆端畫餅不得飽，汁少熬雞渾未熟。", "三年楮葉太勞力，八尺鼓圍竟空腹。", "遙遙華胄猶龍孫，皎皎白駒縶空谷。", "頭風豈無草檄愈，醬瓿正須太玄覆。", "供書小吏腕幾脱，免冠毛頴髮仍秃。", "年來軋思倒挽牛，逃虚僧社高如秋。", "乞身得此清涼國，不減人間萬戶侯。"]}