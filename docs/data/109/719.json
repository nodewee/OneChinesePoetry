{"author": "李新", "period": "宋", "type": "诗", "title": "楊村四十韻", "paragraphs": ["欻行西山隈，茄荻風颼颼。", "陰巖有積雪，竟日無行輈。", "灘聲下層簷，寫出千古愁。", "斷墟燈火光，慘月神鬼謳。", "巇岑泣哀猿，短篠驅歸牛。", "頑雲籠遠嶠，退水拓新州。", "蟾膚纍石拳，龍影臥松樛。", "顧惟衰病姿，畏作魑魅儔。", "若有負郭田，肯抱窮年羞。", "昔懷截犀堅，今成繞指柔。", "况復僻陋地，可是英俊遊。", "山祠鐘送夜，水國笛横秋。", "薄霧晨欺鬢，斜陽獨倚樓。", "眸寒碧冥鴻，葉小沙際舟。", "漁師獵魚去，數獲惟芒鯫。", "射生持虎歸，熟視俱老彪。", "時世賤兩目，東家如寇讎。", "長沙卑濕國，洛陽年少留。", "太白竄夜郎，退之謫潮州。", "才大難爲庸，不死即長囚。", "官職雖差池，志意相夷侔。", "自匪遷逐客，而有遷逐憂。", "田塍古丈人，來爲寒士謀。", "胡不近長安，遠土終悠悠。", "回語古丈人，兩泪不能收。", "從古長安兒，俠氣侵雲浮。", "十九白如瓠，危帽鉗輕褠。", "奚奴扶寶带，雜遝驂驊驑。", "飲徹金張家，醉留驌驦裘。", "又恐銀瓶欹，指撝營糟丘。", "出閣訊花童，如何爲麥麰。", "已不願學孔，何時當夢周。", "杏韀照金龜，粉葉誇銀鈎。", "緩急乘一障，夜亡狄山頭。", "掃清玉門塵，澄澈黄河流。", "如彼行道人，頗有挾此籌。", "咀嚼蘭蘅芳，蕪蘼梗其喉。", "夜光有先容，白日無暗投。", "足錢便得已，誰卜公與侯。", "歸來揮囊金，飽窮泉石幽。"]}