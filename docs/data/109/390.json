{"author": "毛滂", "period": "宋", "type": "诗", "title": "盛暑謁劉公達", "paragraphs": ["伏金避老火，遁日乾商霖。", "天地豈不寛，八荒一釡鬵。", "此身沍寒鄉，骨冷勢陸沉。", "忽疑同然灰，終得空汗襟。", "聞有不熱符，莫致癸與壬。", "平生習雲水，兩足便幽尋。", "佩紳接軫處，念往汗益浸。", "乃獨款公關，熱行犯訶吟。", "忘公鼎軸家，謂是緇帷林。", "有風静險躁，無愠煩鳴琴。", "置我弟子間，豈不容魯参。", "公如天下雨，焦卷聽雷音。", "謦欬走旱魃，噫欠停流金。", "胸中三絕編，寧獨自洗心。", "坐使人意消，煩促變清深。", "南山當朝隮，暫卷乃至今。", "萬物抱暍意，油然徯層陰。"]}