{"author": "毛滂", "period": "宋", "type": "诗", "title": "秋日書懷", "paragraphs": ["秋日吐微明，寒葉墮半碧。", "娟娟竹弄影，冉冉香引脉。", "窗明棐几凈，水石涵虚白。", "茶開睡足眼，苔上懶行屐。", "屋寒無燕雀，豈獨少賓客。", "顧我警露鶴，佇此遼天翮。", "相對雖不言，孤高比三益。", "邇來世外心，漸覺眼界窄。", "兒時喜功名，今念真戲劇。", "平生翻羮手，欲爛誰能炙。", "豈待二頃田，初無一廛宅。", "第當營糟丘，努力期百尺。", "頹然寄疏慵，坐看駒過隙。", "韓郎食不足，苦心定誰惜。", "那知落英繁，吾食豈無夕。", "舉手謝飛鳶，一鼠何勞嚇。"]}