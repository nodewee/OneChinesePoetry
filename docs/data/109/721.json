{"author": "李新", "period": "宋", "type": "诗", "title": "有酒作", "paragraphs": ["富貴日厭意，志願男子多。", "饑寒一身贅，奈此兩臂何。", "有子立參肩，於人猶負痾。", "食菜色染顔，肘露枯樹柯。", "柴門曠賓從，汝往張雀羅。", "不粒尚猶可，無酒傷天和。", "半世友孫生，斗祿才免薖。", "割腹送名酒，一飲衰頰酡。", "弱子知有酒，走戲如投梭。", "鐡也未抵醉，阿林先緩歌。", "環守獨脚銼，盃到傾長河。", "我若不飲酒，顧影已婆娑。", "仰看頽簷日，去去疾滄波。"]}