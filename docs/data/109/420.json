{"author": "毛滂", "period": "宋", "type": "诗", "title": "上曾樞密", "paragraphs": ["燕齊日暮客不歸，新豐主人豈相知。", "不須買絲繡平原，不用黄金鑄子期。", "會當酸鹹有同好，主簿且須歸祭竈。", "請見臨川太尉公，此語難爲俗人道。", "我公悅士甘如肉，萬錢供客飯脱粟。", "讀書始堪屬大事，誰論少文織薄曲。", "眼看齊相不六尺，太史猶忻事鞭策。", "胸中端正在眸子，巖電兩瞳秋漢碧。", "致君堯舜不足驚，升平本付公輩人。", "西郊濃雲含雨色，可勝枯槁懷陽春。", "門前賓客馬如蟻，誰是我公天下士。", "趦趄欲進仍厚顔，紛紛無乃遼東豕。", "蹇驢破帽棲塵坌，曳裾最晚空餘恨。", "草奏猶堪試傔人，無令歸作潛夫論。"]}