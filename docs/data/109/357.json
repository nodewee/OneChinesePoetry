{"author": "鄒浩", "period": "宋", "type": "诗", "title": "蓮華經贊", "paragraphs": ["心爲工師筆斤斧，巧取蓮花以爲材。", "願力基構次第崇，一刹那間能事畢。", "菩薩衆星佛孤月，歘然出現此土中。", "種種說法利羣生，一一慈悲大方便。", "如父誘子出火宅，如主導商移寶城。", "如雨灌溉藥品殊，花實根莖同一長。", "獲普門通靡不應，道與非道對病藥。", "過現未來佛所說，不增不減悉如是。", "寶積如來爲證明，嶪岌巍峩分半座。", "此塔彼塔兩現前，非一非二叵思議。", "誰將手擎至感慈，八萬四千真塔様。", "無礙光從無縱出，徧非非想無間處。", "疑情照脱罪垢空，同證一乘無上覺。", "有如不信視龍女，八歲何知頓成佛。", "時不待人勿後悔，速向塔前勤懴禮。"]}