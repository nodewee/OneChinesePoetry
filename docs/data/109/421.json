{"author": "毛滂", "period": "宋", "type": "诗", "title": "元度生日", "paragraphs": ["臨安有山插圓紫，公家松楸當峻峙。", "子胥濤江相向流，秦望横前爲案几。", "衆言北山絕雄勝，世當公相貴莫比。", "那知上帝賚良弼，嶽靈孕秀初萌此。", "有山如是固有人，兹雖人爲亦天理。", "公生尚少抱經綸，前無夔龍何獨似。", "胸中五經通聖人，筆端三代尊天子。", "富貴相尋蚤厭餘，功名自會非所喜。", "惟天五福不可求，與公俱生亦久矣。", "生日壽公寧免俗，强復囁嚅空可鄙。", "矧我何物可厚公，世味都如一杯水。", "古人白髪痛掃除，强飯黄精力能爾。", "公餐道腴睟在面，何待草木堅髪齒。", "願公廊廟等山林，安樂百年無此彼。", "非公自壽盖壽人，坐看同老陶唐氏。", "端如八柱屹青蒼，共承峻極何時已。"]}