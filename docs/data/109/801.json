{"author": "李新", "period": "宋", "type": "诗", "title": "送趙伯高", "paragraphs": ["北窗玩韋編，窮年見三絕。", "持文鬬時英，勝不待口舌。", "以此起門戶，鶺鴒同好音。", "何物弟兄賢，令人笑書滛。", "車中瑩連璧，世外無南金。", "當時聲名卑賈馬，嗟今位出稠人下。", "我歸政欲質經疑，禮失尚容求諸野。", "争名國寄涎蝸角，得少失多人不覺。", "渾無鈎距肖子都，大有詼諧勝方朔。", "平時出山遊錦官，馬蹄踏君門前道。", "江長舟自横，逕荒人莫掃。", "不須苦洗霜根髮，星星復出如秋草。", "龍華美酒賤如水，一酌令君變衰老。"]}