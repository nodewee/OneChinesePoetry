{"author": "李新", "period": "宋", "type": "诗", "title": "將進酒", "paragraphs": ["君不見青青河畔草，秋死嚴霜春滿道。", "又不見天邊日，薄暮入虞泉，曉來復更出。", "匆匆年光不相待，桑海由來有遷改。", "人生荏苒百年間，世上誰能駐光彩。", "秦皇漢武希長生，區區烟霧求蓬瀛。", "驪山茂陵皆蔓草，悠悠千載空含情。", "榮枯自有主，富貴不可求。", "正值百花飛似雪，如何不飲令心憂。"]}