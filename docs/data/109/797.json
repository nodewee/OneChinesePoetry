{"author": "李新", "period": "宋", "type": "诗", "title": "梓潼張孝女", "paragraphs": ["七盤小阿張孝女，廬墓三年竭酸苦。", "揚塵篩土秃指尖，墮淚漣漣等秋雨。", "領長鶴脊不勝衣，手杖半銷縗百縷。", "彼蒼者天呼不聞，那知此女行高古。", "路行多少忤逆兒，已後令人重生女。", "我哀怙恃今十年，不及增培一坏土。", "俯首廬前有愧色，劓刖情知無可補。", "問女膝行日幾曲，哀聲雖微動巖谷。", "夜燈熒熒慘苫屋，神鬼同愁鴉伴哭。"]}