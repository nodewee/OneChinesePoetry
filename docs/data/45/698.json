{"author": "趙文", "period": "宋", "type": "诗", "title": "越婦採葛苦", "paragraphs": ["采采山上葛，攀藤步巖幽。", "上山逢虎狼，下山逢獼猴。", "歸來絺綌之，藕絲香且柔。", "織成一片雲，精絕鬼工愁。", "入笥獻君王，貢職民當修。", "君王不自惜，持以奉仇讎。", "西施被服之，俱是越國尤。", "吳王抵掌笑，於越吾何憂。", "飛書益封地，謂越吾諸侯。", "嗟爾采葛伴，辛苦勿嘆愁。", "天道有乘除，苦極行當休。", "吳王沉醉姑蘇上，半夜不知吳國秋。"]}