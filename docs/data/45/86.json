{"author": "孫嵩", "period": "宋", "type": "诗", "title": "感興", "paragraphs": ["清風有佳意，逢者爲一娛。", "曾不救饑渴，政爾飄襟裾。", "凡物貴有用，論詩用則無。", "詩成亦自詠，侘傺或昭蘇。", "身名不相涉，二者如參商。", "遲其議論公，曠越百世長。", "于人已無益，離離墳草荒。", "不知史冊上，更是誰芬芳。", "猶足厲世俗，曰此有耿光。", "生前文字冗，寸札蓐荑稂。", "及後乃大行，家有星河章。", "君欲知其人，近世蘇與黄。", "夫有酷吏事，良不爲奇屯。", "俗子來吾前，有語無由伸。", "其愚正可置，而又何爲嗔。", "勿如孤竹子，宇宙生涯垠。", "匪惟狎樵牧，浩浩冥疏親。", "鳥故不亂行，獸故不亂群。", "在山爲遠志，出山爲小草。", "不足凋謝安，適可謂殷浩。", "夫亦有所懷，非必著枯槁。"]}