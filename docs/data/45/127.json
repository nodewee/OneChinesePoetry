{"author": "孫嵩", "period": "宋", "type": "诗", "title": "公無渡河", "paragraphs": ["公乎渡河不可航，年既老，智則童。", "臨流徑渡何倀倀，夫豈有急須自亡。", "前無掣，後無擠，且無跡捕至爾門，未至東市之誅磔死如牛羊。", "河流在前白日光，誰以錦覆河流黄。", "公不見河源夭矯落崑崙，懸天注地千里强。", "飛奔突入中原疆，一擊無有完堤防。", "跳蹴后土舂穹蒼，公懵視之行康莊。", "掉臂而往無褰裳，不能馭風騎氣奚爲狂。", "河之流湯湯，鯤鯨之惡未可量。", "長戈爲鰭鋸爲尾，刀崖斧窟鑱牙張。", "公其以身委饑腸，人生無難死足傷。", "以饑寒死骨猶藏，棺槨送爾松柏岡。", "何必爲河之鬼馮夷鄉，其下濁泥出無梁。", "何不相蹙公自僵，奈何乎箜篌之音河水旁。"]}