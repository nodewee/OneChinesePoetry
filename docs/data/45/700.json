{"author": "趙文", "period": "宋", "type": "诗", "title": "贈長沙譚存心", "paragraphs": ["譚君酒狂，一筆萬字不可當。", "嗟哉胡爲乎，不自貴重也而狂。", "我知君狂不得已，欲倚杯酒呵蒼蒼。", "蒼蒼不識君我識，知君胸有光怪物。", "問君今年其歲幾，四十一矣無何仕。", "光陰誕謾不可恃，我昔行年亦如此。", "相逢一醉令公喜，解劍傾囷無壯士。", "一簦獨行風雨裏，老人夜醉誰汝止。", "丈夫得志行所爲，窮即低頭教童子。", "嗟哉乾坤如此而已矣，歸來歸來歸來是。"]}