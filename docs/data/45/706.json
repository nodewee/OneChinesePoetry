{"author": "趙文", "period": "宋", "type": "诗", "title": "李士宏得薌林五老石於野人", "paragraphs": ["薌林醜石何曾醜，化爲五老如此壽。", "高低俯仰各有意，清潤堅貞皆可友。", "剜劖刻削巧戲劇，誰爲此者鴻蒙叟。", "銅盆古雅出高麗，玉筯清奇原史籀。", "向翁神遊渺何許，此物亦落何人手。", "野人得之安所用，光怪出屋驚田婦。", "天生尤物必有屬，詩老得之端不偶。", "不須拄杖穿寒雲，几案之間有廬阜。", "先生自是五山一，視真廬阜猶培塿。", "如何得此亦驚喜，便欲賦詩爲不朽。", "醉僧癡望作怪供，持此或可博升斗。", "壺中九華竟不得，坡老歎息不離口。", "仇池不借王駙馬，詩卷紛紛愁逆取。", "達人著想亦未免，何異兒童貪餠糗。", "蛾眉山高隔雲霧，此物今知屬誰某。", "世間奇寶雖可玩，鬼奪客偷誰使守。", "先生一笑付偶然，吾欲藏之無何有。"]}