{"author": "趙文", "period": "宋", "type": "诗", "title": "西江柳氏月江詩", "paragraphs": ["何人種此玻瓈橘，掛在空高寒露濕。", "秋風吹墮清泠中，驚殺神髯夜深蟄。", "钴鉧潭中豈無月，冷光長照衰羈泣。", "何如阿孫屋頭月，時時投取杯中吸。", "吸餘吐向筆墨間，紙上淋漓流月汁。", "前年劫火到詩屋，月走江寒燒不及。", "青山夜起繞皆山，滿地蘆花不堪拾。", "何時短棹釣西江，雪寒一夜無簑笠。"]}