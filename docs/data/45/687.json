{"author": "趙文", "period": "宋", "type": "诗", "title": "次韻郭梅邊湯孤松見寄", "paragraphs": ["杜門却掃馮敬通，何人載酒暖此翁。", "晝長書罷啼鳥寂，山水似我清而窮。", "山僧携來兩詩卷，筆勢迅疾如追鋒。", "漁歌風斷郭功父，碧雲暮合湯休公。", "寒梅自照太古雪，孤松壓倒妖春紅。", "一時見此光怪物，丈室忽換化人宮。", "近者重遊寶林寺，山行小辟炎毒攻。", "唱酬坐覺山鬼泣，談笑不知酒海空。", "當時分韻十五客，冠童亦有童非童。", "惜哉梅松不在眼，自與修竹爲吾宗。", "傳聞浄覺更殊勝，極欲往求三日聾。", "補天久已付昨夢，面壁更欲收奇功。", "百年金碧亦塵土，須有好語留山中。", "山中道人許我否，飽飯摩腹聽松風。"]}