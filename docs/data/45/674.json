{"author": "趙文", "period": "宋", "type": "诗", "title": "早禾田", "paragraphs": ["雨雨不肯止，倒瀉春江濤。", "可憐龍公苦，甚我行路勞。", "長陂不可涉，攀嶺如猿猱。", "忽然出夷曠，行人何滔滔。", "館定訪我友，醉我軟脚醪。", "翻思昨暮秋，有酒安可逃。", "諸少森玉立，俊秀非兒曹。", "示我近所作，亦復吹其毛。", "人生有乘除，理不差秋毫。", "豈非昨者厄，故有今者遭。", "歸來弛然卧，夢中亦陶陶。"]}