{"author": "吳浩", "period": "宋", "type": "诗", "title": "璜源宗人玨壽慶樓", "paragraphs": ["吾宗培世德，盛事褒一門。", "仰顔有壽母，俛目見子孫。", "平生青雲器，威鳳宜孤鶱。", "脫然舍榮爵，回車息深村。", "服勤養堂中，身已大父尊。", "戲綵時趨庭，奉輿日涉園。", "所至疇接武，顧見貽厥繁。", "今年結高樓，長少數憑軒。", "羣星環婺女，列象如可捫。", "雲傍檐楹飛，山鄰窗几蹲。", "往來烏鵲喜，迴互竹木蕃。", "良辰風日佳，容與同芳樽。", "循陔度雅樂，清響聞天閽。", "男兒貴恢豁，樓記聆緒言。", "穀共里人飽，書從寒士繙。", "善源深復深，河流出崑崙。", "吾頌殊未艾，玄來更瑶琨。"]}