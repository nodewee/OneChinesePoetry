{"author": "柴元彪", "period": "宋", "type": "诗", "title": "紙帳吟", "paragraphs": ["有斐楮先生，覆冒逈襟度。", "澡身清泚泉，被世軼於布。", "置之山齋中，朔風歲云暮。", "無分媚其奢，可寶色惟素。", "愧彼錦步障，榮華塵一聚。", "永此雪霜潔，不識羔羊汙。", "影橫月窗梅，香透地爐芋。", "道人何太寂，新故謾納吐。", "勿爲袁卧高，勿爲莊夢栩。", "願均燠寒心，以散隆寒沍。"]}