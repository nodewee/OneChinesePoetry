{"author": "汪宗臣", "period": "宋", "type": "诗", "title": "鴻門舞劍歌", "paragraphs": ["黑雲壓壘騅嘶風，荆軻聶政粗豪同。", "舞筵閃動青蛇影，焉知火帝生真龍。", "一劍剡剡匹夫勇，一劍翼翼隨西東。", "壯士長戈氣罥虹，掃開霾曀曦光融。", "尊前張膽不爲屈，生彘臠割吞羣兇。", "子房笑語指顧頃，奚啻脫車深淖中。", "平陽帝譜炎精動，玉蜿蜒夜當其鋒。", "秦關恍服湯武出，赤幟彌張天下雄。", "金刀赫靈漢劍奮，烏江落日楚劍空。", "美人沒草騅沒水，項莊何處鳴秋蛩。"]}