{"author": "汪宗臣", "period": "宋", "type": "诗", "title": "乙亥避地橫槎山中", "paragraphs": ["仙槎移到此，杳杳白雲根。", "石乳漏崖響，山腰界雨昏。", "徑幽盤過險，橋斷涉驚渾。", "百匝回峰曲，數家臨水村。", "芋瓜青繞屋，桑柘綠當門。", "鶻突兒迎客，龍鍾叟抱孫。", "澗舂分注沼，田穫半樊園。", "地僻衣巾古，人稀耕鑿溫。", "尚懷文杏館，且擬小桃源。", "嶺外風波別，摇頭勿復言。"]}