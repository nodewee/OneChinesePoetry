{"author": "柴元彪", "period": "宋", "type": "诗", "title": "送姪一齋游武林", "paragraphs": ["舸鷁退飛杭不魚，滄海翻覆桑田墟。", "長安草木成焦枯，黯黯落日栖平蕪。", "凄凉往事增欷歔，子長一部太史書。", "寄在名山大澤區，之子安肯侶樵漁。", "有琴一張酒一壺，胸中雲夢八九潴。", "齧雪奔電千里途，大鵬擊水九萬圖。", "十年騎鶴來上都，宮鶑陌燕相喧呼。", "回首一夢今何如，太行羊腸九折迂。", "出門欲往如攣拘，顧予老矣僕馬痡。", "甘心首陽採薇夫，之子春風曳長裾。", "西湖爲我問訊學士蘇，孤山爲我起居處士逋。", "二仙笑我猶故吾，楊柳黯淡梅花癯。", "之子此行出有車，抱材珍重如璠璵。", "青萍出匣蛟可屠，白髮倚門望不孤。", "不妨早賦歸來乎，歸來兮，老萊斑衣膝下相歡娛。"]}