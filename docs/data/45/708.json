{"author": "趙文", "period": "宋", "type": "诗", "title": "彭海月北遊", "paragraphs": ["夢跨海風出埃𡏖，萬頃瓊瑶雙履踏。", "四無畔岸水連天，兩椀琉璃自相合。", "當時我外更無人，仙聖往來班雜遝。", "恍然夢覺失清遊，正似明珠埋蚌蛤。", "十年對月心自拜，江南沙土老額塌。", "羨君持月海天遊，萬里乾坤雲一匝。", "乘槎徑到斗牛間，細語星辰相問答。", "知君此行有奇遇，直挾星書扣閶闔。", "羣仙若問青山人，白髮秋深坐蕭颯。"]}