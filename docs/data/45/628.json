{"author": "葛寅炎", "period": "宋", "type": "诗", "title": "題三易備遺", "paragraphs": ["誰鑿混沌竅，龍馬出澄淵。", "篤生羲文聖，立極先後天。", "三三羑所演，兩兩山之連。", "不假人安排，自有天渾全。", "咸陽烈焰起，斯文獨不烟。", "中更九師斸，慘於秦火然。", "言湮道隨裂，爾來千餘年。", "皇乎鉅宋興，奎聚五珠聯。", "天子圖出地，復鍾二鉅賢。", "門外儼立雪，窩中閑弄丸。", "數加一倍法，書得七分傳。", "文後不爲後，羲先不爲先。", "嗚呼中天易，鎖簧透黄軒。", "厥數則用六，是爲歸藏焉。", "觀象歷可紀，聆鳳律相宣。", "芸芸茁九地，終至碩果堅。", "薛野鳦未乳，鼎湖龍已仙。", "敦哉司徒氏，而把五教權。", "滔滔祚其海，始達溜涓涓。", "韜光夏臺出，撥亂南巢遷。", "執中亦建中，道體無些偏。", "義禮兩夾持，以此裕我昆。", "姓別取諸子，世號遽以千。", "甲庚至丁乙，天潢衍慶源。", "不幸辛也虐，竟以甲子顛。", "牝晨豔方煽，太白旗已竿。", "衣寶炎炎裏，道器俱無存。", "仁哉爾王子，獨抱祭器奔。", "想偕此書抱，器完道亦完。", "有客皓其馬，歸作周之藩。", "俾食豫土毛，一髮千鈞綿。", "不然之宋叟，胡此得坤乾。", "我知蒼蒼者，寄道於不言。", "孔也商之人，宋也商之孫。", "茫茫宇宙闊，斯道萃一門。", "粵從兩楹夢，寥寥絕韋編。", "淺者膠於卜，深者痼於玄。", "固哉房直日，誕矣雄入泉。", "八工亮圖法，百賈莊肆錢。", "皮毛太初歷，糟粕一行禪。", "天窗兩呼吸，誰契希夷眠。", "極根一動靜，誰悟溓翁圈。", "邵程又塵土，河洛空奫漣。", "翕固張之的，晦乃彰之根。", "節彼雁南蕩，氣復合真元。", "攢青華蓋卓，湛碧芙蕖妍。", "石乳膩昏雨，玉紅絢朝暾。", "孕此古心子，通身太極渾。", "香如梅月嚥，朱浥花露研。", "吉凶扣靈蔡，消長聽啼鵑。", "寂慮那三畫，遊神這一環。", "六十六十四，甲甲卦卦圓。", "仰接先天後，俯超後天前。", "中天此中興，亞康節伊川。", "問君易何在，庭草翠無邊。"]}