{"author": "趙文", "period": "宋", "type": "诗", "title": "雨行五嶺下", "paragraphs": ["天地忽晝晦，四山潑墨濃。", "而我行其間，宛如所翁龍。", "大風吹倒人，欲避無所容。", "有翼不得張，狂走急雨中。", "數里乃一息，如出鮫人宮。", "老樹道邊拜，疑我行雨工。", "過午上五嶺，攀緣入青空。", "仰視萬山巔，有氣如炊籠。", "下視田間白，云此鋤田農。", "茲行豈不苦，奇觀亦已雄。", "惜哉如此山，不與曉景逢。", "不曉韓吏部，登華哭途窮。"]}