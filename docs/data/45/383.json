{"author": "柴元彪", "period": "宋", "type": "诗", "title": "寶鏡吟", "paragraphs": ["荆山已童若耶涸，若耶可採山可鑿。", "金精少皡不敢秘，鑑坏飛就歐冶錯。", "祝融煽焰千丈芒，玄冥洗光萬里爍。", "冷侵鸞鏡影自舞，泓澈鬼神膽欲落。", "圓象曜靈絳氣浮，玉臺懸處風颼颼。", "山人一玩一心駭，毛骨竦豎難竚留。", "直徵千金就我賣，拂拭高堂向人挂。", "我行鏡中人亦行，我拜鏡中人亦拜。", "向前試問鏡中人，一我何緣有兩身。", "知是傍人知是我，一笑問君誰假真。", "人在鏡中亦一笑，惟我與君同一照。", "照人照我休照形，照出人心方是明。"]}