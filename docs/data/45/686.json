{"author": "趙文", "period": "宋", "type": "诗", "title": "題畫蟲鳥", "paragraphs": ["泥行郭索其神全，枯枝獨抱吟風仙。", "細腰追逐相後先，畫眉雙棲鬭嬋娟。", "一鳴一止俱自然，老猴如鬼踞石邊。", "遊蜂何爲過其前，水禽伺魚雙眼穿。", "久而無得倦欲眠，鸜之鵒之高樹巔。", "俯視螳臂爲垂涎，之蟲不作名利牽。", "飲啄之外何所便，人生擾擾真可憐。", "笑談對面森戈鋋，王侯螻蟻俱埃煙。", "大年未可笑小年，世間唯有蟲能天。"]}