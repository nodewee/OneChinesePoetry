{"author": "汪宗臣", "period": "宋", "type": "诗", "title": "嘲賈似道", "paragraphs": ["賈秋壑，魏公爵，台州鬼，揚州鶴。", "氣盈色驕逞才略，欺天罔人無愧怍。", "帷幄不能籌，金湯弗能作。", "費盡世間鐵，鑄此一大錯。", "關子形模賈字同，生兒德祐紀元中。", "甚慚嬰杵心莽卓，十可斬書真諤諤。", "鑼聲三下東江頭，鐵鞭一揮南海角。", "假賈僞魏至於斯，嗚呼似道道奚若。", "宋亡感激忠義多，遺臭如君梟獍惡。"]}