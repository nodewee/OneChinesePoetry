{"author": "趙文", "period": "宋", "type": "诗", "title": "昭君詞", "paragraphs": ["蜀江洗妍姿，萬里獻君王。", "君王不我幸，棄置何怨傷。", "君王要寧胡，借問誰能行。", "女伴各懼怯，畏此道路長。", "慨然欲自往，詎忍別恩光。", "倘於國有益，尚勝死空房。", "行行涉沙漠，風霜落紅妝。", "得爲胡閼氏，揣分已過當。", "單于感漢恩，邊境得安康。", "一朝所天死，掩泣涕沾裳。", "胡俗或妻母，何異豺與狼。", "仰天自引决，愛此夫婦綱。", "大忠與大義，二者俱堂堂。", "可憐千古無人說，只道琵琶能斷腸。"]}