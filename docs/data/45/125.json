{"author": "孫嵩", "period": "宋", "type": "诗", "title": "明妃引", "paragraphs": ["明妃如花顔，高出漢宮右。", "可憐君王目，但寄丹青手。", "寂寂保孤妍，悠悠成僞醜。", "坐此嫁穹廬，流落無時回。", "無時回，琵琶未闋邊笳催。", "哀絃流入千家譜，明妃只作閼支舞。", "年年猶借南來風，吹得青青一抔土。", "君不見漢家嫁得幾娉婷，不聞一一琵琶聲。", "禍起當年婁敬謬，後人獨恨毛延壽。"]}