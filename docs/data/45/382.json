{"author": "柴元彪", "period": "宋", "type": "诗", "title": "老農吟", "paragraphs": ["襏襫田家翁，矍鑠鬚眉白。", "問渠年幾許，不記年庚甲。", "自言身世居此村，三十得兒兒復孫。", "傷哉兒孫已露電，朝昏隻影空斷魂。", "生來只是種田土，田土祇今易幾主。", "鄉村成敗歷能言，英雄磨滅不知數。", "盡日壟畝力耕耘，餉饁炊舂倩比鄰。", "歸來薄暮飯牛罷，索綯織屨宵猶勤。", "吁嗟兮，既絕望乎鳩杖與糜粥，曾不見富人之哀我煢獨。", "但願年豐醉雞豚，重見太平死亦足。", "縱如顔都尉、馬伏波，老來恩寵成蹉跎。", "蟻穴一夢今如何，貧富夭壽總如此。", "我莫愁，君莫喜，好將榮辱哀樂、是非得失付與東流水。"]}