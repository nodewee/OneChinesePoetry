{"author": "趙文", "period": "宋", "type": "诗", "title": "陳清叔晚菊", "paragraphs": ["物生何用出世早，春風紅紫今枯槁。", "東籬瀟灑一枝秋，向來埋沒不如草。", "人生涉世亦如此，風雪林中要耐老。", "陳君臞然一寒素，清絕誰如叔也好。", "十年竟被先疇役，大袖高冠反顛倒。", "黄金白璧盡辭去，獨與寒花澹相保。", "問君對菊何所得，租藉半空詩富藁。", "百年芳臭終不歇，一時泯滅豈足道。", "君不見淵明對菊無一錢，千古詩名塞穹昊。"]}