{"author": "趙文", "period": "宋", "type": "诗", "title": "河之水", "paragraphs": ["河之水，深復深。", "舟以濟，猶難諶。", "被髮之叟，狂不可鍼。", "豈無一壺，水力難任。", "與公同匡牀，恨不挽公襟。", "亂流欲渡，直下千尋。", "我泣眼爲枯，我哭聲爲瘖。", "投身以從公，豈不畏胥沉。", "同歸尚可忍，獨生亦難禁。", "公死狂，妾死心。", "蛟龍食骨有時盡，惟有妾心無古今。", "河之水，深復深。"]}