{"author": "趙文", "period": "宋", "type": "诗", "title": "法壽樂歌", "paragraphs": ["西雲垂天飛流黄，寶鬘百萬隨風揚，帝居摩醯首羅鄉。", "采女如花侍帝旁，珠啼玉唾天花香，澹然神情無世妝。", "下視邢尹紛醒狂，梵唄琅琅出清吭，天庖供饌薦豆觴。", "帝飲食之壽以康，恒沙世界俱來王，天王神聖臣忠良。", "春風萬里酣耕桑，雨滴可數海可量，無有能知法壽長。", "梵天釋帝萬億歲，歲歲壽杯天下醉。"]}