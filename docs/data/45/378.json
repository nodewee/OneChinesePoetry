{"author": "柴元彪", "period": "宋", "type": "诗", "title": "和周鳳隠止酒韻", "paragraphs": ["邃古奠堪輿，狉狉羣鹿豕。", "由蒙以至需，生人飲食始。", "世值勳華初，人文日以起。", "民用非酒醴，無以供祭祀。", "遡求飲之源，日星著經史。", "禮樂所以興，寓意乎樽簋。", "不講鄉飲儀，孰序燕毛齒。", "不歌既醉篇，孰頌太平美。", "時哉世味醇，泰和其在是。", "人情縱則流，此弊何涯涘。", "魯薄攻邯鄲，商湎禍妲己。", "歌沈玉樹荒，舞罷花鈿委。", "鴆毒死宴安，惜不慎坤履。", "繁華有憔悴，高臺倏荆杞。", "恭惟崇伯子，垂訓在惡旨。", "戒荒明聖事，榷酤非所弛。", "再挽澆漓俗，追軼鴻濛軌。", "宴樂止汙杯，熙熙大庭氏。", "展也漉酒人，賦詩聊自止。", "千古獨醒魂，撫掌汨羅水。"]}