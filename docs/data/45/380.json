{"author": "柴元彪", "period": "宋", "type": "诗", "title": "同朱山長游江郎", "paragraphs": ["屭贔開天風，三峰互參峙。", "一如植躬圭，兩峰拱而侍。", "削玉石爲筆，書空雲作紙。", "嵐光動九天，翠色照千里。", "上有碧玉蓮，中有黄金鯉。", "壁界一字天，松老千年乳。", "鷹旋磨雲根，虎跑流石髓。", "禪師久入定，色相如不死。", "靈石剖鴻荒，開山自晉始。", "威顯三直神，肸蠁百世祀。", "劫風俄扇揚，梵宇忽頹圮。", "僧來自懷玉，被荆營故址。", "笙鶴宴羣仙，鐘魚飯德士。", "佳客賁而思，空谷跫然喜。", "一筇事幽討，萬象歸俯視。", "山茗澹以清，村醪薄而旨。", "對弈覆危枰，投壺響飛矢。", "盤桓蒼翠間，酬酢笑談裏。", "欹枕自逍遥，憑闌時徙倚。", "泉琴浣我心，松箏清我耳。", "廬山樂天翁，敬亭謫仙子。", "今昔雖殊時，其樂亦如此。", "留爲他日觀，歲月端可紀。"]}