{"author": "趙文", "period": "宋", "type": "诗", "title": "銅雀硯", "paragraphs": ["老瞞智計籠天下，歌舞未終銅雀夜。", "可憐用破一生心，不及當時臺上瓦。", "屑金作瓦費精神，那知身後旋成塵。", "流傳千百僅一二，付與所不知何人。", "快閣仙人諛墓得，品題更費東坡墨。", "研磨辛苦政未休，憐爾何年返真宅。", "摩挲歲月白髮生，建安七子俱彫零。", "安得春醪三萬斛，醉來快寫短歌行。"]}