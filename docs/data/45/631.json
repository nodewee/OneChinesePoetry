{"author": "李瓘", "period": "宋", "type": "诗", "title": "挂冠  其一", "paragraphs": ["古云學古斯入官，我見學易而官難。", "平生透破夢覺關，本來面目只儒酸。", "吾親不侍若爲歡，不如歸去卧林間。", "殿前三策瀝忠肝，多謝皇恩天地寬。", "戲衫卸下白衣還，扁舟飛過子陵灘。", "前修亦有逋與摶，聖世與之俱空閑。", "何物种放太厚顔，山鬼移文伐其姦。", "此行無復出閩山，休音息影谷之盤。", "今朝釃酒酹雩壇，便向錢塘門挂冠。"]}