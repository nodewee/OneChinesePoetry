{"author": "趙文", "period": "宋", "type": "诗", "title": "雙雁吟", "paragraphs": ["雲間有雙雁，弋者欲炙之。", "雁飛向南去，雖有矰𥐊將安施。", "山川悠遠霜霰苦，可憐宿食不得時。", "一雁中道死，一雁忍痛鳴且飛。", "黄雲落日天地瘦，惟有影與形相隨。", "歸來故巢亦已毀，朝吟夕怨欲訴誰。", "千古萬古多別離，唯有死者何當歸。", "嗚呼物生有情盍俱死，莫令後死空鳴悲。"]}