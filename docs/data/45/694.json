{"author": "趙文", "period": "宋", "type": "诗", "title": "羅稚川善畫作此贈之", "paragraphs": ["吾觀天地間，一一皆是畫與詩。", "渝川有二羅，畫得天地之英奇。", "大羅詩名撼湖海，小羅天機勃鬰不得已而水墨之。", "摇毫造化已破碎，灑墨元氣爲淋漓。", "嗟余老眼得一見，以手捫摸心然疑。", "問君自古畫有幾，君今此畫師者誰。", "君言我以眼爲手，天地萬物皆吾師。", "吾能得其意與理，貌取色相特其皮。", "畫成正未知似否，人人有眼誰可欺。", "譬之禪宗要透脫，戀戀祖佛寧非癡。", "作詩點出未來眼，一掃徐熙與郭熙。"]}