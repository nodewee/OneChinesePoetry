{"author": "趙文", "period": "宋", "type": "诗", "title": "行雪", "paragraphs": ["夜寒枕席跳霰珠，夜深我睡霰亦無。", "未晨僕起索炊火，怪見滿地瓊瑶鋪。", "我行至此不得止，但倚紅酒爲先驅。", "路逢十店九閉戶，苦寒正自無薪芻。", "終然著地即化去，造物何用勞工夫。", "前山欲融未融處，玉龍浮動青珊瑚。", "藤梢竹刺時點綴，寒食野花棲路隅。", "小車行雪真有益，平生看畫無此筆。"]}