{"author": "趙文", "period": "宋", "type": "诗", "title": "聽請道人念佛", "paragraphs": ["平生不喜佛，喜聽念佛聲。", "大都止六字，三誦有餘音。", "唱偈類哀切，和聲等低平。", "蟬聯未肯已，綿弱殆不勝。", "餒息僅相屬，柔吭時一鳴。", "聽茲頹闒韻，生我寂滅情。", "坐令喧競中，便欲無所爭。", "乃知象教意，妙覺在聲聞。", "俗人不解此，梵教雜歌行。", "敲鏗鼓笛奏，真與鄭衛并。", "能令婦女悅，未必佛者聽。"]}