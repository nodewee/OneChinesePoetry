{"author": "丁易東", "period": "宋", "type": "诗", "title": "田母拒金圖", "paragraphs": ["噫噓嚱，人奔奔，皆爲名利之所役，賢反愚兮明反昏。", "夜却金兮尚高潔，擇一錢兮義同頡。", "萊蕪甑中塵撲飛，懸魚老子肝似鐵。", "四公皦皦何不墨，圖中但見齊田稷。", "蠹吏虧綱勿足誇，特貌慈闈耀貞德。", "奉君本欲娛親喜，阿母怒兮驚且愧。", "若使當年一納間，那得芳名播青史。", "主聖親賢臣滌衷，公金賜嫗恩愛隆。", "非獨舍之罪不誅，昭昭淳化揚仁風。", "我披此傳重踟躕，豈獨田卿貪若斯。", "謂語今人知不知，偷安苟富誠何如。", "老萬翁，志不渝，費千金，畜此圖。", "此圖傳後世，後世重義輕金與。"]}