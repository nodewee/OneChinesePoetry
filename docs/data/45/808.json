{"author": "周才", "period": "宋", "type": "诗", "title": "遊虞山頂維摩院", "paragraphs": ["西風近重陽，青女作奇釀。", "高人事幽討，木落秋可望。", "山溪步屈曲，策以九節杖。", "林空眼界寬，雲深開法藏。", "歡迎雜鐘鼓，舞躍駭龍象。", "載酒得良友，靈山拉尋訪。", "同來八九輩，俱能尚疏曠。", "具饌擊紅鮮，折花泛新釀。", "修竹當翠袖，泉聲代清唱。", "徘徊欲盡歡，更上層巔上。", "要知本色人，方具六通相。"]}