{"author": "王鎡", "period": "宋", "type": "诗", "title": "長生草爲葉峭峰賦", "paragraphs": ["唐時呂巖叟，換骨成神仙。", "遺丹傳老樹，變化延其年。", "丹香忽融液，散入蒼崖巔。", "長生孕靈草，莖葉何鮮鮮。", "枯根掛碧落，吞吐流虛烟。", "不受水土力，不隨寒暑遷。", "誰能登雲梯，移來此簷邊。", "凡花與群木，麗質徒娟娟。", "彭澤雖愛菊，兩院荒金錢。", "濂溪空愛荷，開落秋風前。", "峭峰山中客，道眼明先天。", "一線同壽眼，萬古長綿延。", "君不見祖龍癡欲採爲藥，海山何處駕樓船。"]}