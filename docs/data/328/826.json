{"author": "喬知之", "period": "唐", "type": "诗", "title": "雜曲歌辭 定情篇", "paragraphs": ["共君結新婚，歲寒心未卜。", "相與遊春園，各隨情所逐。", "君念菖蒲花，妾感苦寒竹。", "菖花多豔姿，寒竹有貞葉。", "此時妾比君，君心不如妾。", "簪玉步河堤，妖韶援綠{𥫗/戢}。", "鳧鴈將子遊，鶯燕從雙栖。", "君念春光好，妾向春光嗁。", "君時不得意，妾棄還金閨。", "結言本同心，悲懽何未齊。", "怨咽前致辭，願得中所悲。", "人間丈夫易，世路婦難爲。", "始經天月照，終若流星馳。", "長信佳麗人，失意非蛾眉。", "廬江小吏婦，非關織作遲。", "本願長相對，今已長相思。", "復有遊宦子，結援從梁陳。", "燕居崇三朝，去來歷九春。", "誓心妾終始，蠶桑奉所親。", "歸願未克從，黃金贈路人。", "潔婦懷明義，從汎河之津。", "於今千萬年，誰當問水濱。", "更憶倡家樓，夫壻事封侯。", "去時思灼灼，去罷心悠悠。", "不憐妾歲晏，千載隴西頭。", "以茲常惕惕，百慮恆盈積。", "由來共結褵，幾人同匪石。", "故歲雕梁燕，雙去今來隻。", "今日玉庭梅，朝紅暮成碧。", "碧榮始芬敷，黃葉已[淅]瀝。", "何用念芳春，芳春有流易。", "何用重懽娛，懽娛俄戚戚。", "家本巫山陽，歸去路何長。", "敍言情未盡，采菉已盈筐。", "桑榆日映物，草色盈高岡。", "下有碧流水，上有丹桂香。", "桂枝不須折，碧流清且潔。", "贈君比芳菲，受惠常不滅。", "贈君淚潺湲，相思無斷絕。", "妾有秦家鏡，寶匣裝珠璣。", "鑑來年二八，不記易陰暉。", "妾無光寂寂，委照影依依。", "今日持爲贈，相識莫相違。"]}