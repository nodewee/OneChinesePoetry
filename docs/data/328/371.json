{"author": "王勃", "period": "唐", "type": "诗", "title": "相和歌辭 采蓮歸", "paragraphs": ["采蓮歸，綠水芙蓉衣，秋風起浪鳧雁飛。", "桂棹蘭橈下長浦，羅裙玉腕搖輕櫓。", "葉嶼花潭極望平，江謳越吹相思苦。", "相思苦，佳期不可駐。", "塞外征夫猶未還，江南采蓮今已暮。", "今已暮，摘蓮花，今渠那必盡倡家。", "官道城南把桑葉，何如江上采蓮花？蓮花復蓮花，花葉何重疊。", "葉翠本羞眉，花紅彊如頰。", "佳人不茲期，悵望別離時。", "牽花憐共蒂，折藕愛連絲。", "故情何處所？新物徒華滋。", "不惜南津交佩解，還羞北海雁書遲。", "采蓮歌有節，采蓮夜未歇。", "正逢浩蕩江上風，又值徘徊江上月。", "蓮浦夜相逢，吳姬越女何丰茸。", "共問寒江千里外，征客關山更幾重。"]}