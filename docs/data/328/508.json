{"author": "李季蘭", "period": "唐", "type": "诗", "title": "琴曲歌辭 三峽流泉歌", "paragraphs": ["妾家本住巫山雲，巫山流水常自聞。", "玉琴彈出轉寥敻，直似當時夢中聽。", "三峽流泉幾千里，一時流入深閨裏。", "巨石奔崖指下生，飛波走浪弦中起。", "初疑噴湧含雷風，又似嗚咽流不通。", "回湍曲瀨勢將盡，時復滴瀝平沙中。", "憶昔阮公爲此曲，能使仲容聽不足。", "一彈既罷復一彈，願似流泉鎮相續。"]}