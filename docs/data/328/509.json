{"author": "僧皎然", "period": "唐", "type": "诗", "title": "琴曲歌辭 風入松歌", "paragraphs": ["西嶺松聲落日秋，千枝萬葉風颼飀。", "美人援琴弄成曲，寫得松間聲斷續。", "聲斷續，清我魂，流波壞陵安足論。", "美人夜坐月明裏，含少商兮照清徵。", "風何淒兮飄飉，攪寒松兮又夜起。", "夜未央，曲何長，金徽更促聲泱泱。", "何人此時不得意，意苦弦悲聞客堂。"]}