{"author": "王翰", "period": "唐", "type": "诗", "title": "相和歌辭 蛾眉怨", "paragraphs": ["君不見宜春苑中九華殿，飛閣連連直如髮。", "白日全含朱鳥窗，流雲半入蒼龍闕。", "宮中綵女夜無事，學鳳吹簫弄清越。", "珠簾北卷待涼風，繡戶南開向明月。", "忽聞天子憶蛾眉，寶鳳銜花揲兩螭。", "傳聲走馬開金屋，夾路鳴環上玉墀。", "長樂彤庭宴華寢，三千美人曳光錦。", "燈前含笑更羅衣，帳裏承恩薦瑤枕。", "不意君心半路迴，求仙別作望仙臺。", "倉琅禁闥遙相憶，紫翠巖房晝不開。", "欲向人間種桃實，先從海底覓蓬萊。", "蓬萊可求不可上，孤舟縹緲知何往？黃金作盤銅作莖，晴天白露掌中擎。", "王母嫣然感君意，雲車雨斾欲相迎。", "飛簾觀前空怨慕，少君何事須相誤。", "一朝埋沒茂陵田，賤妾蛾眉不重顧。", "宮車晚出向南山，仙衛逶迤去不還。", "朝晡泣對麒麟樹，樹下蒼苔日漸斑。", "人生百年夜將半，對酒長歌莫長歎。", "賸知白日不可思，一死一生何足算。"]}