{"author": "李白", "period": "唐", "type": "诗", "title": "雜曲歌辭 長干行二首 一", "paragraphs": ["妾髮初覆額，折花門前劇。", "郎騎竹馬來，遶牀弄青梅。", "同居長干里，兩小無嫌猜。", "十四爲君婦，羞顏尚不開。", "低頭向暗壁，千喚不一迴。", "十五始展眉，願同塵與灰。", "常存抱柱信，豈上望夫臺。", "十六君遠行，瞿塘灩預堆。", "五月不可觸，猨鳴天上哀。", "門前遲行跡，一一生綠苔。", "苔深不能掃，落葉秋風早。", "八月蝴蝶來，雙飛西園草。", "感此傷妾心，坐愁紅顏老。", "早晚下三巴，預將書報家。", "相迎不道遠，直至長風沙。"]}