{"author": "李白", "period": "唐", "type": "诗", "title": "雜曲歌辭 少年行三首 三", "paragraphs": ["君不見淮南少年遊俠客，白日毬獵夜擁擲。", "呼盧百萬終不惜，報讐千里如咫尺。", "少年遊俠好經過，渾身裝束皆綺羅。", "蘭蕙相隨喧妓女，風光去處滿笙歌。", "驕矜自言不可有，俠士堂中養來久。", "好鞍好馬乞與人，十千五千旋沽酒。", "赤心用盡爲知己，黃金不惜栽桃李。", "桃李栽來幾度春，一回花落一回新。", "府縣盡爲門下客，王侯皆是平交人。", "男兒百年且樂命，何須徇書受貧病。", "男兒百年且榮身，何須徇節甘風塵。", "衣冠半是征戰士，窮儒浪作林泉民。", "遮莫枝根長百丈，不如當代多還往。", "遮莫姻親連帝城，不如當身自簪纓。", "看取富貴眼前者，何用悠悠身後名。"]}