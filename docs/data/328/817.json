{"author": "王勃", "period": "唐", "type": "诗", "title": "雜曲歌辭 秋夜長", "paragraphs": ["秋夜長，殊未央。", "月明白露澄清光，層城綺閣遙相望。", "遙相望，川無梁。", "北風受節鴈南翔，崇蘭委質時菊芳。", "鳴環曳履出長廊，爲君秋夜擣衣裳。", "纖羅對鳳皇，丹綺雙鴛鴦。", "調砧亂杵思自傷，思自傷，征夫萬里戍他鄉。", "鶴關音信斷，龍門道路長。", "所在天一方，寒衣徒自香。"]}