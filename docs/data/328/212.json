{"author": "吳少微", "period": "唐", "type": "诗", "title": "相和歌辭 怨歌行", "paragraphs": ["城南有怨婦，含怨倚蘭叢。", "自謂二八時，歌舞入漢宮。", "皇恩弄幸玉堂中，綠陌黃花催夜酒。", "錦衣羅袂逐春風，建章西宮煥若神。", "燕趙美女二千人，君王厭德不忘新。", "況羣豔冶紛來陳，是時別君不再見。", "三十三春長信殿，長信重門晝掩關。", "清房曉帳幽且閑，綺窗蟲網氛塵色。", "文軒鶯對桃李顏，天王貴宮不貯老。", "浩然淚隕今來還，自憐轉晚暮。", "試逐佳遊芳草路，小腰麗女奪人奇。", "金鞍少年曾不顧，歸來誰爲夫。", "請謝西家婦，莫辭先醉解羅襦。"]}