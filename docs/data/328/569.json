{"author": "劉長卿", "period": "唐", "type": "诗", "title": "雜曲歌辭 太行苦熱行", "paragraphs": ["迢迢太行路，自古稱險惡。", "千騎儼欲前，羣峯望如削。", "火雲從中起，仰視飛鳥落。", "汗馬臥高原，危旌倚長薄。", "清風何不至？赤日方煎爍。", "石露山木焦，鱗窮水泉涸。", "九重今旰食，萬里傳明略。", "諸將候軒車，元兇愁鼎鑊。", "何勞短兵接，自有長纓縛。", "通越事豈難，渡瀘功未博。", "朝辭羊腸坂，夕望貝丘郭。", "漳水斜遶營，常山遙入幕。", "永懷姑蘇下，因寄建安作。", "白雪和誠難，滄波意空託。", "陳琳書記好，王粲從軍樂。", "早晚歸漢庭，隨君上麟閣。"]}