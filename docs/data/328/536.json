{"author": "張籍", "period": "唐", "type": "诗", "title": "雜曲歌辭 傷歌行", "paragraphs": ["黃門詔下促收捕，京兆君繫御史府。", "出門無復部曲隨，親戚相逢不容語。", "辭成謫尉南海州，受命不得須臾留。", "身著青衫騎惡馬，東門之東無送者。", "郵夫防吏急喧驅，往往驚墮馬蹏下。", "長安里中荒大宅，朱門已除十二戟。", "高堂舞榭鎖管弦，美人遙望西南天。"]}