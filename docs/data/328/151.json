{"author": "李白", "period": "唐", "type": "诗", "title": "相和歌辭 來日大難", "paragraphs": ["來日一身，攜糧負薪。", "道長食盡，苦口焦脣。", "今日醉飽，樂過千春。", "仙人相存，誘我遠學。", "海陵三山，陸憩五嶽。", "乘龍上三天，飛目瞻兩角。", "授以神藥，金丹滿握。", "蟪蛄蒙恩，深媿短促。", "思填東海，彊銜一木。", "道重天地，軒師廣成。", "蟬翼九五，以求長生。", "下士大笑，如蒼蠅聲。"]}