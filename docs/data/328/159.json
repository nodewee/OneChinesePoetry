{"author": "袁朗", "period": "唐", "type": "诗", "title": "相和歌辭 飲馬長城窟行", "paragraphs": ["朔風動秋草，清蹕長安道。", "長城連不窮，所以隔華戎。", "規模惟聖作，荷負曉成功。", "鳥庭已向內，龍荒更鑿空。", "玉關塵卷靜，金微路已通。", "湯征隨北怨，舜詠起南風。", "畫野功初立，綏邊事云集。", "朝服踐狼居，凱歌旋馬邑。", "山響傳鳳吹，霜華藻瓊鈒。", "屬國擁節歸，單于款關入。", "日落寒雲起，驚沙被原隰。", "零落葉已寒，河流清且急。", "四時徭役盡，千載干戈戢。", "太平今若斯，汗馬竟無施。", "惟當事筆研，歸去草封禪。"]}