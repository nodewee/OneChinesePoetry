{"author": "韩愈", "period": "唐", "type": "诗", "title": "相和歌辭 猛虎行", "paragraphs": ["猛虎雖云惡，亦各有匹儕。", "羣行深谷間，百獸望風低。", "身食黃熊父，子食赤豹麛。", "擇肉於熊羆，肎視兔與貍。", "正晝當谷眠，眼有百步威。", "自矜無當對，氣性縱以乖。", "朝怒殺其子，暮還飧其妃。", "匹儕四散走，猛虎還孤棲。", "狐鳴門四旁，烏鵲從噪之。", "出逐猴入居，虎不知所歸。", "誰云猛虎惡，中路正悲啼。", "豹來銜其尾，熊來攫其頤。", "猛虎死不辭，但慙前所爲。", "虎坐無助死，況如汝細微。", "故當結以信，親當結以私。", "親故且不保，人誰信汝爲。"]}