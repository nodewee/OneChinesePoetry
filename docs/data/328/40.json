{"author": "白居易", "period": "唐", "type": "诗", "title": "相和歌辭 短歌行二首 二", "paragraphs": ["世人求富貴，多爲身嗜欲。", "盛衰不自由，得失常相逐。", "問君少年日，苦學將干祿。", "負笈塵中遊，抱書雪前宿。", "布衾不周體，藜茄纔充腹。", "三十登宦途，五十被朝服。", "奴溫已挾纊，馬肥初食粟。", "未敢議歡遊，尚爲名檢束。", "耳目聾暗後，堂上調絲竹。", "牙齒缺落時，盤中堆酒肉。", "彼來此已去，外餘中不足。", "少壯與榮華，相避如寒燠。", "青雲去地遠，白日終天速。", "從古無奈何，短歌聽一曲。"]}