{"author": "鮑溶", "period": "唐", "type": "诗", "title": "相和歌辭 苦戰遠征人", "paragraphs": ["征人歌古曲，攜手上河梁。", "李陵死別處，杳杳玄冥鄉。", "憶昔從此路，連年征鬼方。", "久行迷漢曆，三洗氊衣裳。", "百戰身且在，微功信難忘。", "遠承雲臺議，非勢孰敢當。", "落日弔李廣，白身過河陽。", "閑弓失月影，勞劒無龍光。", "去日始束髮，今來髮成霜。", "虛名乃閑事，生見父母鄉。", "掩抑大風歌，裴回少年場。", "誠哉古人言，鳥盡良弓藏。"]}