{"author": "李益", "period": "唐", "type": "诗", "title": "雜曲歌辭 漢宮少年行", "paragraphs": ["君不見上宮警夜營八屯，鼕鼕街鼓朝朱軒。", "玉階霜仗擁未合，少年排入銅龍門。", "暗聞弦管九天上，宮漏沈沈清吹繁。", "纔明走馬絕馳道，呼鷹挾彈通繚垣。", "玉籠金瑣養黃口，探雛取卵伴王孫。", "分曹六博快一擲，迎歡先意笑語喧。", "巧爲柔媚學優孟，儒衣嬉戲冠沐猨。", "晚來香街經柳市，行過倡市宿桃根。", "相逢杯酒一言失，回朱點白聞至尊。", "金張許史伺顏色，王侯將相莫敢論。", "豈知人事無定勢，朝歡暮戚如掌翻。", "椒房寵移子愛奪，一夕秋風生戾園。", "徒用黃金將買賦，寧知白玉暗成痕。", "持杯收水水已覆，徙薪避火火更燔。", "欲求四老張丞相，南山如天不可上。"]}