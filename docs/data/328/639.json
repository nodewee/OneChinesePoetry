{"author": "李白", "period": "唐", "type": "诗", "title": "雜曲歌辭 俠客行", "paragraphs": ["趙客縵胡纓，吳鉤霜雪明。", "銀鞍照白馬，颯沓如流星。", "十步殺一人，千里不留行。", "事了拂衣去，深藏身與名。", "閑過信陵飲，脫劒膝前橫。", "將炙啖朱亥，持觴勸侯嬴。", "三杯吐然諾，五嶽倒爲輕。", "眼花耳熱後，意氣素霓生。", "救趙揮金槌，邯鄲先震驚。", "千秋二壯士，烜赫大梁城。", "縱死俠骨香，不慙世上英。", "誰能書閣下，白首太玄經。"]}