{"author": "李白", "period": "唐", "type": "诗", "title": "相和歌辭 上留田", "paragraphs": ["行至上留田，孤墳何崢嶸。", "積此萬古恨，春草不復生。", "悲風四邊來，腸斷白楊聲。", "借問誰家地，埋沒蒿里塋。", "古老向余言，言是上留田。", "蓬科馬鬣今已平，昔之弟死兄不葬。", "他人於此舉銘旌，一鳥死，百鳥鳴，一獸死，百獸驚。", "桓山之禽別離苦，欲去迴翔不能征。", "田氏倉卒骨肉分，青天白日摧紫荆。", "交柯之木本同形，東枝顦顇西枝榮。", "無心之物尚如此，參商胡乃尋天兵。", "孤竹延陵，讓國揚名。", "高風緬邈，頹波激清。", "尺布之謠，塞耳不能聽。"]}