{"author": "元稹", "period": "唐", "type": "诗", "title": "相和歌辭 決絕[詞]三首 一", "paragraphs": ["乍可爲天上牽牛織女星，不願爲庭前紅槿枝。", "七月七日一相見，故心終不移。", "那能朝開暮飛去，一任東西南北吹。", "分不兩相守，恨不兩相思。", "對面且如此，背面當何知。", "春風撩亂伯勞語，此時拋去時。", "握手苦相問，竟不言後期。", "君情既決絕，妾意已參差。", "借如死生別，安得長苦悲。"]}