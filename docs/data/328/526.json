{"author": "李白", "period": "唐", "type": "诗", "title": "雜曲歌辭 出自薊北門行", "paragraphs": ["虜陣橫北荒，胡星曜精芒。", "羽書速驚電，烽火晝連光。", "虎竹救邊急，戎車森已行。", "明主不安席，按劒心飛揚。", "推轂出猛將，連旗登戰場。", "兵威衝絕漠，殺氣凌穹蒼。", "列卒赤山下，開營紫塞傍。", "途冬沙風緊，旌旗颯凋傷。", "[畫]角悲海月，征衣卷天霜。", "揮刃斬樓蘭，彎弓射賢王。", "單于一平蕩，種落自奔亡。", "收功報天子，行歌歸咸陽。"]}