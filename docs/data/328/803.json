{"author": "李商隱", "period": "唐", "type": "诗", "title": "雜曲歌辭 無愁果有愁曲", "paragraphs": ["東有青龍西白虎，中含福皇包世度。", "玉壺渭水笑清潭，鑿天不到牽牛處。", "騏驎踏雲天馬獰，牛山撼碎珊瑚聲。", "秋娥點滴不成淚，十二玉樓無故釘。", "推煙唾月拋千里，十番紅桐一行死。", "白楊別屋鬼迷人，空留暗記如蠶紙。", "日暮向風牽短絲，血凝血散今誰是。"]}