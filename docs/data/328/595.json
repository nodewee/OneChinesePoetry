{"author": "張籍", "period": "唐", "type": "诗", "title": "雜曲歌辭 少年行", "paragraphs": ["少年從出獵長楊，禁中新拜羽林郎。", "獨到輦前射雙虎，君王手賜黃金鐺。", "日日鬬雞都市裏，贏得寶刀重刻字。", "百里報讐夜出城，平明還在倡樓醉。", "遙聞虜到平陵下，不待詔書行上馬。", "斬得名王獻桂宮，封侯起第一日中。", "不爲六郡良家子，百戰始取邊城功。"]}