{"author": "楊巨源", "period": "唐", "type": "诗", "title": "相和歌辭 大堤曲", "paragraphs": ["二八嬋娟大堤女，開鑪相對依江渚。", "待客登樓向水看，邀郎卷幔臨花語。", "細雨濛濛溼芰荷，巴東商侶挂帆多。", "自傳芳酒涴紅袖，誰調妍妝迴翠蛾。", "珍簟華燈夕陽後，當鑪理瑟矜纖手。", "月落星微五鼓聲，春風搖蕩窗前柳。", "歲歲逢迎沙岸間，北人多識綠雲鬟。", "無端嫁與五陵少，離別煙波傷玉顏。"]}