{"author": "戎昱", "period": "唐", "type": "诗", "title": "相和歌辭 苦辛行", "paragraphs": ["且莫奏短歌，聽余苦辛詞。", "如今刀筆士，不及屠酤兒。", "少年無事學詩賦，豈意文章復相誤。", "東西南北少知音，終年竟歲悲行路。", "仰面訴天天不聞，低頭告地地不言。", "天地生我尚如此，陌上他人何足論。", "誰謂西江深，涉之固無憂。", "誰謂南山高，可以登之遊。", "險巇惟有世間路，一嚮令人堪白頭。", "貴人立意不可測，等閑桃李成荆棘。", "風塵之士深可親，心如雞犬能依人。", "悲來卻憶漢天子，不棄相如家舊貧。", "飲酒酒能散羇愁，誰家有酒判一醉，萬事從他江水流。"]}