{"author": "僧皎然", "period": "唐", "type": "诗", "title": "雜曲歌辭 苦熱行", "paragraphs": ["六月金數伏，茲辰日在庚。", "炎曦曝肌膚，毒霧昏檐楹。", "安得奮翅翮，超遙出雲征。", "不知天地心，如何匠生成。", "火德燒百卉，瑤草不及榮。", "省客當此時，忽貽懷中瓊。", "捧翫煩袂滌，嘯歌美風生。", "遲君佐元氣，調使四序平。", "中令霜不祅，火餘氣常貞。", "江南詩騷客，休吟苦熱行。"]}