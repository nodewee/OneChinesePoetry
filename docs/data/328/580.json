{"author": "李白", "period": "唐", "type": "诗", "title": "雜曲歌辭 結客少年場行", "paragraphs": ["紫燕黃金瞳，啾啾搖綠鬉。", "平明相馳逐，結客洛門東。", "少年學劒術，凌轢白猨公。", "珠袍曳錦帶，七首插吳鴻。", "由來萬夫勇，挾此生雄風。", "託交從劇孟，買醉入新豐。", "笑盡一杯酒，殺人都市中。", "羞道易水寒，從令日貫虹。", "燕丹事不立，虛沒秦帝宮。", "舞陽死灰人，安可與成功。"]}