{"author": "顧況", "period": "唐", "type": "诗", "title": "雜曲歌辭 遊子吟", "paragraphs": ["故櫪思疲馬，故巢思迷禽。", "浮雲蔽我鄉，躑躅遊子吟。", "遊子悲久滯，浮雲鬱東岑。", "客堂無絲桐，落葉如秋霖。", "艱哉遠遊子，所以悲滯淫。", "一爲浮雲詞，憤塞誰能禁。", "馳暉百年內，惟願展所欽。", "胡爲不歸歟，坐使年病侵。", "未老霜遶鬢，非狂火燒心。", "太行何艱哉？北斗不可斟。", "夜晴星河出，耿耿辰與參。", "佳人敻青天，尺素重於金。", "泬寥羣動異，眇默諸境森。", "苔衣上閑階，蜻蛚催寒砧。", "立身計幾誤，道險無容針。", "三年不還家，萬里遺錦衾。", "夢魂無重阻，離憂因古今。", "胡爲不歸歟，孤負丘中琴。", "腰下是何物？牽纏曠登尋。", "朝與名山期，夕宿楚水陰。", "楚水殊演漾，名山杳嶇嶔。", "客從洞庭來，婉孌瀟湘深。", "橘柚在南國，鴻雁遺秋音。", "下有碧草洲，上有青橘林。", "引燭窺洞穴，凌波睥天琛。", "蒲荷影參差，鳧鶴雛淋涔。", "浩歌惜芳杜，散髮輕華簪。", "胡爲不歸歟，淚下霑衣襟。", "鳶飛戾霄漢，螻蟻制鱣鱏。", "赫赫大聖朝，日月光照臨。", "聖主雖啓迪，奇人分堙沈。", "層城發雲韶，玉府鏘球琳。", "鹿鳴志豐草，況復虞人箴。"]}