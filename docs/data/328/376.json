{"author": "李白", "period": "唐", "type": "诗", "title": "相和歌辭 鳳吹笙曲", "paragraphs": ["仙人十五愛吹笙，學得崑丘彩鳳鳴。", "始聞鍊氣餐金液，復道朝天赴玉京。", "玉京迢迢幾千里，鳳笙去去無邊已。", "欲歎離聲發絳脣，更嗟別調流纖指。", "此時惜別詎堪聞，此地相看未忍分。", "重吟真曲和清吹，却奏仙歌響綠雲。", "綠雲紫氣向函關，訪道應尋緱氏山。", "莫學吹笙王子晉，一遇浮丘斷不還。"]}