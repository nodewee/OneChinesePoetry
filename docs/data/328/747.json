{"author": "李白", "period": "唐", "type": "诗", "title": "雜曲歌辭 遠別離", "paragraphs": ["遠別離，古有皇英之二女，乃在洞庭之南，瀟湘之浦。", "海水直下萬里深，誰人不言此離苦。", "日慘慘兮雲冥冥，猩猩啼煙兮鬼嘯雨。", "我縱言之將何補，皇穹竊恐不照余之忠誠。", "雷馮馮兮欲吼怒，堯舜當之亦禪禹。", "君失臣兮龍爲魚，權歸臣兮鼠變虎。", "或云堯幽囚，舜野死，九疑聯緜皆相似，重瞳孤墳竟何是。", "帝子泣兮綠雲間，隨風波兮去無還。", "慟哭兮遠望，見蒼梧之深山。", "蒼梧山崩湘水絕，竹上之淚乃可滅。"]}