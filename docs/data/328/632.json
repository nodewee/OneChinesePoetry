{"author": "李益", "period": "唐", "type": "诗", "title": "雜曲歌辭 輕薄篇", "paragraphs": ["豪不必馳千騎，雄不在垂雙鞬。", "天生俊氣自相逐，出與鵰鶚同飛翻。", "朝行九衢不得意，下鞭走馬城西原。", "忽聞燕雁一聲去，迴鞭挾彈平陵園。", "歸來青樓曲未半，美人玉色當金尊。", "淮陰少年不相下，酒酣半笑倚市門。", "安知我有不平色，白日欲顧紅塵昏。", "死生容易如反掌，得意失意由一言。", "少年但飲莫相問，此中報讐亦報恩。"]}