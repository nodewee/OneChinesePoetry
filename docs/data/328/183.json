{"author": "李白", "period": "唐", "type": "诗", "title": "相和歌辭 胡無人行", "paragraphs": ["嚴風吹霜海草彫，筋幹精堅胡馬驕。", "漢家戰士三十萬，將軍兼領霍嫖姚。", "流星白羽腰間插，劒花秋蓮光出匣。", "天兵照雪下玉關，虜箭如沙射金甲。", "雲龍風虎盡交迴，太白入月敵可摧。", "敵可摧，旄頭滅，履胡之腸涉胡血。", "懸胡青天上，埋胡紫[塞]旁。", "胡無人，漢道昌，陛下之壽三千霜。", "但歌大風雲飛揚，安得猛士兮守四方。", "胡無人，漢道昌。"]}