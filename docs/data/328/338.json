{"author": "劉禹錫", "period": "唐", "type": "诗", "title": "相和歌辭 賈客詞", "paragraphs": ["賈客無定遊，所遊惟利幷。", "眩俗雜良苦，乘時知重輕。", "心計析秋毫，搖鉤侔懸衡。", "錐刀既無棄，轉化日已盈。", "邀福禱波神，施財遊化城。", "妻約雕金釧，女垂貫珠纓。", "高貲比封君，奇貨通倖卿。", "趨時鷙鳥思，藏鏹盤龍形。", "大艑浮通川，高樓次旗亭。", "行止皆有樂，關梁似無征。", "農夫何爲者？辛苦事寒耕。"]}