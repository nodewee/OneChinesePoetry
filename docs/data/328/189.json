{"author": "白居易", "period": "唐", "type": "诗", "title": "相和歌辭 反白頭吟", "paragraphs": ["炎炎者烈火，營營者小蠅。", "火不熱真玉，蠅不點清冰。", "此苟無所受，彼莫能相仍。", "乃知物性中，各有能不能。", "古稱怨報死，則人有所懲。", "懲淫或應可，在道未爲弘。", "譬如蜩鷃徒，啾啾啅龍鵬。", "宜當委之去，寥廓高飛騰。", "豈能泥塵下，區區酬怨憎。", "胡爲作自苦，吞悲仍撫膺。"]}