{"author": "崔顥", "period": "唐", "type": "诗", "title": "雜曲歌辭 盧姬篇", "paragraphs": ["盧姬小小魏王家，綠鬢紅脣桃李花。", "魏王綺樓十二重，水精簾箔繡芙蓉。", "白玉闌干金作柱，樓上朝朝學歌舞。", "前堂後堂羅袖人，南窗北窗花發春。", "翠幌珠簾鬬弦管，一奏一彈雲欲斷。", "君王日晚下朝歸，鳴環佩玉生光輝。", "人生今日得驕貴，誰道盧姬身細微。"]}