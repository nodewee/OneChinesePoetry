{"author": "元稹", "period": "唐", "type": "诗", "title": "舞曲歌辭 冬白紵歌", "paragraphs": ["吳宮夜長宮漏款，簾幕四垂燈焰暖。", "西施自舞王自管，雪紵翻翻鶴翎散。", "促節牽繁舞腰嬾，舞腰嬾，王罷飲。", "蓋覆西施鳳花錦，身作匡牀臂爲枕。", "朝佩摐摐王晏寢，酒醒閽報門無事。", "子胥死後言爲諱，近王之臣諭王意。", "共笑越王窮惴惴，夜夜抱冰寒不睡。"]}