{"author": "太宗皇帝", "period": "唐", "type": "诗", "title": "相和歌辭 飲馬長城窟行", "paragraphs": ["塞外悲風切，交河冰已結。", "瀚海百重波，陰山千里雪。", "迥戍危烽火，層巒引高節。", "悠悠卷斾旌，飲馬出長城。", "寒沙連騎迹，朔吹斷邊聲。", "胡塵清玉塞，羌笛韻金鉦。", "絕寞干戈戢，車徒振原隰。", "都尉反龍堆，將軍旋馬邑。", "揚麾氛霧靜，紀石功名立。", "荒裔一戎衣，雲臺凱歌入。"]}