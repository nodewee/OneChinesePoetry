{"author": "虞世南", "period": "唐", "type": "诗", "title": "雜曲歌辭 結客少年場行", "paragraphs": ["韓魏多奇節，倜儻遺名利。", "共矜然諾心，各負縱橫志。", "結友一言重，相思千里至。", "綠沈明月弦，金絡浮雲轡。", "吹簫入吳市，擊筑游燕肆。", "尋源博望侯，結客遠相求。", "少年重一顧，長驅背隴頭。", "燄燄霜戈動，耿耿劒虹浮。", "天山冬夏雪，交河南北流。", "雲起龍沙暗，木落鴈行秋。", "輕生徇知己，非是爲身謀。"]}