{"author": "賈至", "period": "唐", "type": "诗", "title": "相和歌辭 燕歌行", "paragraphs": ["國之重鎮惟幽都，東威九夷制北胡。", "五軍精卒三十萬，百戰百勝擒單于。", "前臨滹沲後沮水，崇山沃野亙千里。", "昔時燕王重賢士，黃金築臺從隗始。", "倏忽興王定薊丘，漢家又以封王侯。", "蕭條魏晉爲橫流，鮮卑竊據朝五州。", "我唐區夏餘十紀，軍容武備赫萬祀。", "彤弓黃鉞授元帥，墾耕大漠爲內地。", "季秋膠折邊草腓，治兵羽獵因出師。", "千營萬隊連旌旗，望之如火忽雷馳。", "匈奴懾竄窮髮北，大荒萬里無塵飛。", "隋家昔爲天下宰，窮兵黷武征遼海。", "南風不競多死聲，鼓臥旗折黃雲橫。", "六軍將士皆死盡，戰馬空鞍歸故營。", "時遷道革天下平，白環入貢滄海清。", "自有農夫已高枕，無勞校尉重橫行。"]}