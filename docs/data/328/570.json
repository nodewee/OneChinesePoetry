{"author": "獨孤及", "period": "唐", "type": "诗", "title": "雜曲歌辭 太行苦熱行", "paragraphs": ["駟馬上太行，修途亙遼碣。", "王程無留駕，日昃未遑歇。", "請問此何時，恢台朱明月。", "長蛇稽天討，上將方北伐。", "明主命使臣，皇華得時傑。", "已忘羊腸險，豈憚溫風入。", "搖策汗滂沲，登崖思紆結。", "炎雲如煙火，溪谷將恐竭。", "晝景赩可畏，涼飆何由發？山長飛鳥墮，目極行車絕。", "趙魏方俶擾，安危俟明哲。", "歸路豈不懷，飲冰有苦節。", "會同傳檄至，疑議立談決。", "況有阮元瑜，翩翩秉書札。", "起予歌赤坂，永好踰白雪。", "維念剖竹人，無因執羈紲。"]}