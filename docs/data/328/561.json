{"author": "李白", "period": "唐", "type": "诗", "title": "雜曲歌辭 白馬篇", "paragraphs": ["龍馬花雪毛，金鞍五陵豪。", "秋霜切玉劒，落日明珠袍。", "鬬雞事萬乘，軒蓋一何高。", "弓摧宜山虎，手接泰山猱。", "酒後競風彩，三杯弄寶刀。", "殺人如翦草，劇孟同遊遨。", "發憤去函谷，從軍向臨洮。", "叱咤萬戰場，匈奴盡波濤。", "歸來使酒氣，未肯拜蕭曹。", "羞入原憲室，荒徑隱蓬蒿。"]}