{"author": "白居易", "period": "唐", "type": "诗", "title": "雜曲歌辭 長相思", "paragraphs": ["九月西風興，月冷霜華凝。", "思君秋夜長，一夜魂九升。", "二月東風來，草坼花心開。", "思君春日遲，一日腸九迴。", "妾住洛橋北，君住洛橋南。", "十五即相識，今年二十三。", "有如女蘿草，生在松之側。", "蔓短枝苦高，縈迴上不得。", "人言人有願，願至天必成。", "願作遠方獸，步步比肩行。", "願作深山木，枝枝連理生。"]}