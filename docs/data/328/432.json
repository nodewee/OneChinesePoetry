{"author": "鮑溶", "period": "唐", "type": "诗", "title": "琴曲歌辭 湘妃列女操", "paragraphs": ["有虞夫人哭虞後，淑女何事又傷離。", "竹上淚跡生不盡，寄哀雲和五十絲。", "雲和經奏鈞天曲，乍聽寶琴遙嗣續。", "三湘測測流急綠，秋夜露寒蜀帝飛。", "楓林月斜楚臣宿，更疑川宮日黃昏。", "闇攜女手殷勤言，環佩玲瓏有無間。", "終疑既遠雙悄悄，蒼梧舊雲豈難召。", "老猨心寒不可嘯，目眄眄兮意蹉跎。"]}