{"author": "虞世南", "period": "唐", "type": "诗", "title": "相和歌辭 門有車馬客行", "paragraphs": ["財雄重交結，戚里擅豪華。", "曲臺臨上路，高門抵狹斜。", "赭汗千金馬，繡轂五香車。", "白鶴隨飛蓋，朱鷺入鳴笳。", "夏蓮開劒水，春桃發露花。", "輕裙染回雪，浮蟻泛流霞。", "高談辨飛兔，摛藻握靈蛇。", "逢恩借羽翼，失路委泥沙。", "曖曖風煙晚，路長歸騎遠。", "日斜青瑣第，塵飛金谷苑。", "危弦促柱奏巴渝，遺簪墮珥解羅襦。", "如何守直道，飜使谷名愚。"]}