{"author": "駱賓王", "period": "唐", "type": "诗", "title": "雜曲歌辭 從軍中行路難二首 二", "paragraphs": ["君不見玉關塵色暗邊亭，銅鞮雜虜寇長城。", "天子按劒徵餘勇，將軍受脤事橫行。", "七德龍韜開玉帳，千里鼉鼓疊金鉦。", "陰山苦霧埋高壘，交河孤月照連營。", "連營去去無窮極，擁斾遙遙過絕國。", "陣雲朝結晦天山，寒沙夕漲迷疎勒。", "龍鱗水上開魚貫，馬首山前振鵰翼。", "長驅萬里讋祁連，分麾三命武功宣。", "百發烏號遙碎柳，七尺龍文迥照蓮。", "春來秋去移灰琯，蘭閨柳市芳塵斷。", "鴈門迢遰尺書稀，鴛被相思雙帶緩。", "行路難，誓令氛祲靜皐蘭。", "但使封侯龍額貴，詎隨中婦鳳樓寒。"]}