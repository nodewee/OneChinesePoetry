{"author": "崔顥", "period": "唐", "type": "诗", "title": "雜曲歌辭 行路難", "paragraphs": ["君不見建章宮中金明枝，萬萬長條拂地垂。", "二月三月花如霰，九重幽深君不見。", "豔彩朝含四寶宮，香風吹入朝雲殿。", "漢家宮女春未闌，愛此芳香朝暮看。", "看去看來心不忘，攀折將安鏡臺上。", "雙雙素手剪不成，兩兩紅妝笑相向。", "建章昨夜起春風，一花飛落長信宮。", "長信麗人見花泣，憶此珍樹何嗟及。", "我昔初在昭陽時，朝折暮折登玉墀。", "祗言歲歲長相對，不寤今朝遙相思。"]}