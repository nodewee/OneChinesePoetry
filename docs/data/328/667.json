{"author": "張籍", "period": "唐", "type": "诗", "title": "雜曲歌辭 車遙遙", "paragraphs": ["征人遙遙出古城，雙輪齊動駟馬鳴。", "山川無處無歸路，念君長作萬里行。", "野田人稀秋草綠，日暮放馬車中宿。", "驚麏遊兔在我傍，獨唱鄉歌對僮僕。", "君家大宅鳳城隅，年年道上隨行車。", "願爲玉鑾繫華軾，終日有聲在君側。", "門前舊轍久已平，無由復得君消息。"]}