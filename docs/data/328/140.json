{"author": "李白", "period": "唐", "type": "诗", "title": "相和歌辭 相逢行二首 一", "paragraphs": ["朝騎五花馬，謁帝出銀臺。", "秀色誰家子，雲車珠箔開。", "金鞭遙指點，玉勒近遲回。", "夾轂相借問，疑從天上來。", "憐腸愁欲斷，斜日復相催。", "下車何輕盈，飄然似落梅。", "邀入青綺門，當歌共銜杯。", "銜杯映歌扇，似月雲中見。", "相見不相親，不如不相見。", "相見情已深，未語可知心。", "胡爲守空閨，孤眠愁錦衾。", "錦衾與羅幃，纏緜會有時。", "春風正澹蕩，暮雨來何遲？願因三青鳥，更報長相思。", "光景不待人，須臾髮成絲。", "當年失行樂，老去徒傷悲。", "持此道密意，無令曠佳期。"]}