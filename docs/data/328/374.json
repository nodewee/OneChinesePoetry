{"author": "溫庭筠", "period": "唐", "type": "诗", "title": "相和歌辭 張靜婉采蓮曲", "paragraphs": ["蘭膏墜髮紅玉春，燕釵拖頸拋盤雲。", "城西楊柳向嬌晚，門前溝水波潾潾。", "麒麟公子朝天客，珮馬璫璫鐺度春陌。", "掌中無力舞衣輕，翦斷鮫綃破春碧。", "抱月飄煙一尺腰，麝臍龍髓憐嬌饒。", "秋羅拂衣碎光動，露重花多香不銷。", "鸂鶒膠膠塘水滿，綠萍如粟蓮莖短。", "一夜西風送雨來，粉痕零落愁紅淺。", "船頭折藕絲暗牽，藕根蓮子相留連。", "郎心似月月易缺，十五十六清光圓。"]}