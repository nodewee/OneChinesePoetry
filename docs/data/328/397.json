{"author": "李白", "period": "唐", "type": "诗", "title": "舞曲歌辭 白鳩辭", "paragraphs": ["鏗鳴鐘，考朗鼓。", "歌白鳩，引拂舞。", "白鳩之白誰與鄰，霜衣雪襟誠可珍。", "含哺七子能平均，食不咽，性安馴。", "首農政，鳴陽春。", "天子刻玉杖，鏤形賜耆人。", "白鷺亦白非純真，外潔其色心匪仁。", "闕五德，無司晨。", "胡爲啄我葭下之紫鱗，鷹鸇鵰鶚，貪而好殺。", "鳳皇雖大聖，不願以爲臣。"]}