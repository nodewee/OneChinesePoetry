{"author": "李賀", "period": "唐", "type": "诗", "title": "舞曲歌辭 公莫舞歌", "paragraphs": ["方花古礎排九楹，刺豹淋血盛銀甖。", "華筵鼓吹無桐竹，長刀直立割鳴箏。", "橫楣麤錦生紅緯，日炙錦嫣王未醉。", "腰下三看寶玦光，項莊掉箾攔前起。", "材官小臣公莫舞，座上真人赤龍子。", "芒碭雲瑞抱天回，咸陽王氣清如水。", "鐵樞鐵楗重束關，大旗五丈撞雙環。", "漢王今日須秦印，絕臏刳腸臣不論。"]}