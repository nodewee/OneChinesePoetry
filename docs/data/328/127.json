{"author": "李白", "period": "唐", "type": "诗", "title": "相和歌辭 鞠歌行", "paragraphs": ["玉不自言如桃李，魚目笑之卞和恥。", "楚國青蠅何太多？連城白璧遭讒毀。", "荆山長號泣血人，忠臣死爲刖足鬼。", "聽曲知甯戚，[夷]吾因小妻。", "秦穆五羊皮，買死百里奚。", "洗拂青雲上，當時賤如泥。", "朝歌鼓刀叟，虎變蟠溪中。", "一舉釣六合，逐荒營丘東。", "平生渭水曲，誰識此老翁。", "奈何今之人，雙目送征鴻。"]}