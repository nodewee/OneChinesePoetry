{"author": "李白", "period": "唐", "type": "诗", "title": "舞曲歌辭 獨漉篇", "paragraphs": ["獨漉水中泥，水濁不見月。", "不見月尚可，水深行人沒。", "越鳥從南來，胡鷹亦北度。", "我欲彎弓向天射，惜其中道失歸路。", "落葉別樹，飄零隨風。", "客無所託，悲與此同。", "羅帷舒卷，似有人開。", "明月直入，無心可猜。", "雄劒挂壁，時時龍鳴。", "不斷犀象，繡澀苔生。", "國恥未雪，何由成名。", "神鷹夢澤，不顧鴟鳶。", "爲君一擊，摶鵬九天。"]}