{"author": "鮑溶", "period": "唐", "type": "诗", "title": "雜曲歌辭 鳴雁行", "paragraphs": ["七月朔方雁心苦，聯影翻空落南土。", "八月江南陰復晴，浮雲繞天難夜行。", "羽翼勞痛心虛驚，一聲相呼百處鳴。", "楚童夜宿煙波側，沙上布羅連草色。", "月闇風悲欲下天，不知何處容棲息？楚童胡爲傷我神，爾不曾作遠行人。", "江南羽族本不少，寧得網羅此客鳥。"]}