{"author": "李白", "period": "唐", "type": "诗", "title": "雜曲歌辭 北風行", "paragraphs": ["燭龍棲寒門，光曜猶旦開。", "日月照之何不及此，惟有北風怒號天上來。", "燕山雪花大如席，片片吹落軒轅臺。", "幽州思婦十二月，停歌罷笑雙蛾摧。", "倚門望行人，念君長城苦寒良可哀。", "別時提劒救邊去，遺此虎文金髀釵。", "中有一雙白羽箭，蜘蛛結網生塵埃。", "箭空在，人今戰死不復迴。", "不忍見此物，焚之已成灰。", "黃河捧土尚可塞，北風雨雪恨難裁。"]}