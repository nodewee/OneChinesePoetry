{"author": "張紘", "period": "唐", "type": "诗", "title": "雜曲歌辭 行路難", "paragraphs": ["君不見溫家玉鏡臺，提攜抱握九重來。", "君不見相如綠綺琴，一撫一拍鳳凰音。", "人生意氣須及早，莫負當年行樂心。", "荆王奏曲楚妃歎，曲盡歡終夜將半。", "朱樓銀閣正平生，碧草青苔坐蕪漫。", "當春對酒不須疑，視目相看能幾時。", "春風吹盡燕初至，此時自謂稱君意。", "秋露萎草鴻始歸，此時衰暮與君違。", "人生翻覆何常足，誰保容顏無是非。"]}