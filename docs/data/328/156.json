{"author": "柳宗元", "period": "唐", "type": "诗", "title": "相和歌辭 東門行", "paragraphs": ["漢家三十六將軍，東方雷動橫陣雲。", "雞鳴函谷客如霧，貌同心異不可數。", "赤丸夜語飛電光，徼巡司隸眠如羊。", "當街一叱百吏走，馮敬胷中函匕首。", "兇徒側耳潛愜心，悍臣破膽皆杜口。", "魏王臥內藏兵符，子西掩袂真無辜。", "羌胡轂下一朝起，敵國舟中非所擬。", "安陵誰辨削礪功，韓國詎明深井里。", "絕咽斷骨那下補，萬金寵贈不如土。"]}