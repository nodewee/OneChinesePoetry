{"author": "柳宗元", "period": "唐", "type": "诗", "title": "雜曲歌辭 行路難三首 三", "paragraphs": ["飛雪斷道冰成梁，侯家熾炭雕玉房。", "蟠龍吐耀虎喙張，熊蹲豹擲爭低昂。", "攢巒叢崿射朱光，丹霞翠霧飄奇香。", "美人四向迴明璫，雪山冰谷晞太陽。", "星躔奔走不得止，奄忽雙燕棲虹梁。", "風臺露榭生光飾，死灰棄置參與商。", "盛時一去貴反賤，桃笙葵扇安可常。"]}