{"author": "鮑溶", "period": "唐", "type": "诗", "title": "琴曲歌辭  秋思二首 一", "paragraphs": ["胡風吹雁翼，遠別無人鄉。", "君近鴈來處，幾回斷君腸。", "昔奉千日書，撫心怨星霜。", "無書又千日，世路重茫茫。", "燕國有佳麗，蛾眉富春光。", "自然君歸晚，花落君空堂。", "君其若不然，歲晚雙鴛鴦。", "顧兔蝕殘月，幽光不如星。", "女兒晚事夫，顏色同秋螢。", "秋日邊馬思，武夫不遑寧。", "燕歌易水怨，劒舞蛟龍腥。", "風折連枝樹，水翻無蒂萍。", "立身多戶門，何必燕山銘。", "生世不如鳥，雙雙比翼翎。"]}