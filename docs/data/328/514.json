{"author": "李白", "period": "唐", "type": "诗", "title": "琴曲歌辭 山人勸酒", "paragraphs": ["蒼蒼雲松，落落綺皓。", "春風爾來爲阿誰，胡蝶忽然滿芳草。", "秀眉霜雪顏桃花，骨青髓綠長美好。", "稱是秦時避世人，勸酒相歡不知老。", "各守兔鹿志，恥隨龍虎爭。", "歘起佐太子，漢王乃復驚。", "顧謂戚夫人，彼翁羽翼成。", "歸來南山下，泛若雲無情。", "舉觴酹巢由，洗耳何獨清？浩歌望嵩嶽，意氣還相傾。"]}