{"author": "李端", "period": "唐", "type": "诗", "title": "雜曲歌辭 古別離二首 二", "paragraphs": ["與君桂陽別，令君岳陽待。", "後事忽差池，前期日空在。", "木落鴈嗷嗷，洞庭波浪高。", "遠山雲似蓋，極浦樹如毫。", "朝發能幾里，暮來風又起。", "如何兩處愁，皆在孤舟裏？昨夜天月明，長川寒且清。", "菊花開欲盡，薺菜拍來生。", "下江帆勢速，五兩遙相逐。", "欲問去時人，知投何處宿。", "空令猨嘯時，泣對湘潭竹。"]}