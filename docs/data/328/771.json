{"author": "張潮", "period": "唐", "type": "诗", "title": "雜曲歌辭 長干行", "paragraphs": ["壻貧如珠玉，壻富如埃塵。", "貧時不忘舊，富貴多寵新。", "妾本富家女，與君爲偶匹。", "惠好一何深，中門不曾出。", "妾有繡衣裳，葳蕤金縷光。", "念君貧且賤，易此從遠方。", "遠方三千里，發去悔不已。", "日暮情更來，空望去時水。", "孟夏麥始秀，江上多南風。", "商賈歸欲盡，君今尚巴東。", "巴東有巫山，窈窕神女顏。", "常恐遊此山，果然不知還。"]}