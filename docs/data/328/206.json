{"author": "鮑溶", "period": "唐", "type": "诗", "title": "相和歌辭 怨詩", "paragraphs": ["女蘿寄松柏，綠蔓花緜緜。", "三五定君婚，結髮早移天。", "肅肅羊雁禮，泠泠琴瑟篇。", "恭承采蘩祀，敢效同居賢。", "皎日不留景，良時如逝川。", "秋心還遺愛，春貌無歸妍。", "翠袖洗朱粉，碧階對綺錢。", "新人易如玉，廢瑟難爲弦。", "寄羨蕣華木，榮名香閣前。", "豈無搖落苦，貴與根蒂連。", "希君舊光景，照妾薄暮年。"]}