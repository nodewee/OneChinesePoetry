{"author": "元稹", "period": "唐", "type": "诗", "title": "雜曲歌辭 築城曲五解", "paragraphs": ["年年塞下丁，長作出塞兵。", "自從冒頓彊，官築遮虜城。", "築城須努力，城高遮得賊。", "但恐賊路多，有城遮不得。", "丁口傳父口，莫問城堅不。", "平城被虜圍，漢斸城牆走。", "因茲虜請和，虜往騎來多。", "半疑兼半信，築城猶嵯峨。", "築城安敢煩，願聽丁一言。", "請築鴻臚寺，兼愁虜出關。"]}