{"author": "李白", "period": "唐", "type": "诗", "title": "相和歌辭 白頭吟二首 一", "paragraphs": ["錦水東北流，波蕩雙鴛鴦。", "雄巢漢宮樹，雌弄秦草芳。", "寧同萬死碎綺翼，不忍雲間兩分張。", "此時阿嬌正嬌妬，獨坐長門愁日暮。", "但願君恩顧妾深，豈惜黃金將買賦。", "相如作賦得黃金，丈夫好新多異心。", "一朝將聘茂陵女，文君因贈白頭吟。", "東流不作西歸水，落花辭條歸故林。", "兔絲固無情，隨風任顛倒。", "誰使女蘿枝，而來彊縈抱。", "兩草猶一心，人心不如草。", "莫卷龍須席，從他生網絲。", "且留琥珀枕，或有夢來時。", "覆水再收豈滿杯，棄妾已去難重回。", "古時得意不相負，祗今惟見青陵臺。"]}