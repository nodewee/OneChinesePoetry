{"author": "彭汝礪", "period": "宋", "type": "诗", "title": "送吳子正赴召", "paragraphs": ["主上登前烈，宗丞用老儒。", "飲冰宵去楚，衣錦晝歸吳。", "餞別成游寺，乘歡更泛湖。", "固難逢邂逅，能復惜踟躕。", "道路春初好，山原日未晡。", "雲中山隠約，野外水縈紆。", "洒落傾賢範，荒淫看伯圖。", "故園餘壯觀，遺址入荒蕪。", "檜柏高千尺，松杉聳萬株。", "輕風花散漫，細雨草沾濡。", "簿領容休暇，形骸外縶拘。", "縱橫棋有力，禮樂酒無踰。", "一鶚沖高漢，雙輪上坦途。", "道途留絕詠，宣室得明謨。", "自昔行猶蹇，于今用可需。", "願言思本末，無用較錙銖。", "仕路誠相照，年家契自殊。", "幾成嵇叔懶，敢謂孟軻迂。", "陋學真膠柱，危蹤近跋胡。", "應須寄珠玉，方願刻肌膚。"]}