{"author": "彭汝礪", "period": "宋", "type": "诗", "title": "寄葉法曹", "paragraphs": ["參軍琢玉爲天性，靈臺一點秋江靜。", "少年勤苦取富貴，不知勤苦今爲病。", "世人喜邪疾中正，愛君與物終無競。", "圍棋坐爭百局勝，雕弓力挽六鈞勁。", "棋子勞神弓力硬，此圖養疾俱非令。", "作詩勸君今勿更，詩書自足資游泳。", "奧室重簾鎖幽徑，我不見君心怲怲。", "疾病勿憂有天命，愷悌君子神所慶。"]}