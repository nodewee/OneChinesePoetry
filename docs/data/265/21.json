{"author": "袁陟", "period": "宋", "type": "诗", "title": "再游雲居", "paragraphs": ["風吹嶺頭樹，似欲招行客。", "緣雲過絕頂，復見紫霄宅。", "平觀三百里，下視八千尺。", "隼擊九秋嚴，鵬展萬里翮。", "五老鎮相望，西岫天與敵。", "可笑培塿群，亦自矜寸碧。", "氛埃卷宇宙，雁鶩下川澤。", "既諧慧智心，若蹈聖賢域。", "危亭據中峰，回抱竦天壁。", "沈沈古帝坐，左右列夔稷。", "舉頭河漢通，直欲攀南極。", "合奏天地籟，兩耳清歷歷。", "吁嗟萬類微，胡爲競朝夕。", "安知太清上，我方適所適。", "尚思西巘路，去冬躡雙屐。", "高興挹洪厓，大句鼓天力。", "到今巖壑間，浩浩起金石。", "安得少陵翁，物外講新格。", "重來羈紲在，欲隠世累迫。", "多謝受命松，長存歲寒色。"]}