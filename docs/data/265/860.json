{"author": "彭汝礪", "period": "宋", "type": "诗", "title": "上合肥太守侍讀傅公", "paragraphs": ["肥水當時守，商岩幾代孫。", "精明應玄象，清白接靈源。", "山岳分凝重，球琳讓粹溫。", "一書開主惑，羣力破姦魂。", "萬事非吾計，孤忠自所存。", "遺聲雙禁闥，寵錫兩朱轓。", "道路生新樂，江湖洗舊民。", "澤餘沾草木，孚至及魚豚。", "不肖塵華幕，無材愧素餐。", "誤懸徐孺榻，喜上李膺門。", "簿領才傷拙，塵埃貌苦村。", "初終承至訓，老稚飲殊恩。", "遂恐徵書至，還歸近侍尊。", "蛟龍不潜隠，鵰鶚自飛翻。", "會亦懲衰弊，應須正本原。", "紀綱維盡力，狐鼠可忘言。", "鼎鼐開先烈，鹽梅及後昆。", "祇知心繾綣，不覺語真繁。"]}