{"author": "彭汝礪", "period": "宋", "type": "诗", "title": "次正夫途中蔬食韵", "paragraphs": ["昔未與公游，同志不同居。", "我寵居鳳掖，公名專石渠。", "醪醴賜上尊，膏羶給天厨。", "彭城作逐客，事事秦越殊。", "尚慚素餐詩，苦畏城旦書。", "豈能萬錢食，謬駕雙輪車。", "時時置盃盤，登眺隨所如。", "公行適在野，乃至歌無魚。", "人生一世間，百年實斯須。", "無所不可安，何獨貴紆朱。", "飲河惟滿腹，奚欠亦奚餘。", "作詩促公歸，去直承明廬。"]}