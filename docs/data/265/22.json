{"author": "袁陟", "period": "宋", "type": "诗", "title": "過金陵謁吳大帝廟", "paragraphs": ["人苦曹瞞虐，天悲漢祿終。", "山河分鼎峙，氣象發江東。", "一旦墟京洛，彌年豢幼沖。", "炎精竟灰燼，紫蓋出艨艟。", "長策資公瑾，雄才得呂蒙。", "招延師友義，繼述父兄忠。", "舊府峨雙闕，驚濤涌半空。", "風雲龍虎勢，日月帝王功。", "地力因時險，神謀與意通。", "屈伸思所濟，逆順審于衷。", "駿足嗤交貨，靈牙耀即戎。", "同盟界函谷，獨斷保蠶叢。", "定霸葵丘劣，推心建武同。", "長沙兆生讖，典午頼餘風。", "戰守遺蹤在，登臨四望中。", "陵遷成萬古，世異想群雄。", "歌舞居民祀，干戈逐虜功。", "征帆來浦外，久客愴途窮。", "精銳銷孤劍，飄零若斷蓬。", "徘徊靈廡下，暮葉亂江楓。"]}