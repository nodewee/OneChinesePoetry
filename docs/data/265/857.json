{"author": "彭汝礪", "period": "宋", "type": "诗", "title": "秋日吟二首呈諸友時在合肥作  其一", "paragraphs": ["綠髮猶年少，衰顔苦病多。", "陰寒傷物色，淫雨蠹天和。", "盃酒開寥落，靈蓍問轗軻。", "凋疏頭鬢亂，欹側齒音訛。", "苒苒時難得，紛紛日易蹉。", "荆蒿太狼藉，圭角未消磨。", "廢棄今如此，云爲竟若何。", "嗟傷仁者遠，幸望故人過。", "臘意生幽徑，春心漾綠波。", "幾時樽俎共，爛醉聽清歌。"]}