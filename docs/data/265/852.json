{"author": "彭汝礪", "period": "宋", "type": "诗", "title": "上劉推官一首", "paragraphs": ["盛旦登高第，青衫偃壯圖。", "蘭臺收碩德，蓮幙得真儒。", "江左風流敝，鄱陽習俗污。", "晨昏叢獄訟，利病倚謀謨。", "郡政頹綱整，都民舊瘼蘇。", "英聲傳士庶，清議滿江湖。", "事業人之表，機籌帝所需。", "大臣交薦擢，榮召計須臾。", "有客材無似，謀身計大迂。", "志憎時態薄，道欲古人俱。", "寓跡文章苑，棲魂典籍郛。", "傾螺思測海，擿埴强求塗。", "不見孔之卓，安知柴也愚。", "駑蹤誰警策，弱質寡持扶。", "與物睽違甚，惟公顧盼殊。", "滯頑真瓦礫，拂拭過璠璵。", "陋學慚無狀，浮名出不虞。", "見知雖鮑叔，蒙遇豈夷吾。", "朽木依刀尺，堅金屬範模。", "會須終盛賜，俾得望亨衢。"]}