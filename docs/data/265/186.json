{"author": "彭汝礪", "period": "宋", "type": "诗", "title": "自吉泛舟入贛", "paragraphs": ["我行欲從車，好風苦相招。", "謂言困行役，厭此道路遙。", "駸駸四駱馬，終日在岧嶢。", "簿書更追隨，精耗髮欲焦。", "乃復汎柏舟，錦幔蘭爲橈。", "是時春始和，暖風秀蘭苕。", "彼柳已青青，彼桃已夭夭。", "王事敢不修，我行歌且謠。", "彼不知之者，謂我士也驕。", "不知非所知，我茲以逍遙。"]}