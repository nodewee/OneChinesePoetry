{"author": "彭汝礪", "period": "宋", "type": "诗", "title": "再用前韵  其二", "paragraphs": ["夜色清如水新洗，月上燭明栖鳥起。", "灼灼其華散成綺，仙翁岸幘光明裏。", "公明如月非如燭，文華亦非花得似。", "安危自以天下任，故與衆人同笑喜。", "手折芳枝嚼紅蕊，臨池想濯滄浪水。", "芳菲肯付游人醉，知公愛民一如子。", "月盈易虧花落易，直須催促公排比。", "公看光陰去無止，欻如白駒過隙耳。"]}