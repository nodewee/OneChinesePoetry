{"author": "彭汝礪", "period": "宋", "type": "诗", "title": "暴雨", "paragraphs": ["雲如驚瀾如潑墨，萬竅怒號四山黑。", "電母摇睛嚇風伯，疾雷怒張坤軸側。", "雨如河傾如雨石，上山下山泉動脈。", "石漂木拔崖裂坼，高原立脚成大澤。", "古寺顛前後岡逼，瓦腐椽折破無壁。", "泥佛露頭水浸臆，苔錢藤蔓生金碧。", "背堂衆流如箭激，挾氣急欲投閒隙。", "衣掣脚芒看溝淢，有惻烝徒老荆棘。", "荷戈與殳甲不釋，中夕愁居晝艱食。", "我今乃敢求安席，閭閻人家水沒極。", "壯夫浮泅老者溺，高占鳥巢據猨杙。", "可憐欲走無羽翮，我起熟視惟歎息。", "斷蘗棲苴在簷額，雞飛犬跳上屋脊。", "蛟黿睥睨迷所宅，乾坤欲晴但頃刻。", "廣庭泥深猶數尺，大浪如銀沸阡陌。", "萬馬相踶轂相擊，窮民欲炊無釜鬲。", "蚯蚓在堂魚在閾，兒童捕魚不知戚。", "溪南不能過溪北，跬步如越與胡隔。", "溺者漫不見蹤跡，東村西村哭聲塞。", "手援不能淚沾臆，掩胔雖欲終何益。", "天理吁嗟杳難測，惸獨無辜不愛惜。", "葬填溪魚瘞砂礫，乃能屈折容盜賊。", "鑿險開深聽藏匿，不以血膋膏鋒鏑。", "皇天無情禍福直，昔也昭昭今也惑。", "我歌且謠寫悲惻，竹林一夜生秋色。"]}