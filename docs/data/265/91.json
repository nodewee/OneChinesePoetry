{"author": "彭汝礪", "period": "宋", "type": "诗", "title": "送范侍郎歸許昌一首", "paragraphs": ["鳳鳥蹌蹌，其羽儀儀。", "其集伊何，梧桐之枝。", "鴻飛冥冥，其翼差差。", "其止伊何，清泠之池。", "朝廷於公，夫豈不知。", "國有大疑，爰度爰咨。", "公雖家居，如在廟堂。", "國之大經，論討靡忘。", "徐徐公車，在汴之郊。", "薄言追之，以永今朝。", "汎汎公舟，在河之陰。", "薄言維之，以慰我心。", "公賜我言，我斯藏之。", "何以報之，羔羊素絲，秉德不遺。", "公飲我酒，我斯酬之。", "何以祝之，秀髮龐眉，受福無期。"]}