{"author": "彭汝礪", "period": "宋", "type": "诗", "title": "送范侍郎帥慶州得以字", "paragraphs": ["池水日夜流，日行無停軌。", "人生長道路，擾擾還如此。", "莫辭飲我酒，酒盡君且起。", "贈君雙寶劍，有言慚近俚。", "聖人之於物，愛視猶赤子。", "顧復愁不至，不知分此爾。", "誰歟較尋尺，竟未知所以。", "夷外當反內，刮毛須及裏。", "邊陲今無事，自可緩带理。", "願君宏遠業，赫赫光祖禰。"]}