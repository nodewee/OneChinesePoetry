{"author": "彭汝礪", "period": "宋", "type": "诗", "title": "次正夫相寄佳句", "paragraphs": ["朱橘大可圍，白魚闊盈尺。", "掀林擷甘芳，艤岸披的皪。", "我酒清且旨，于焉餞佳客。", "鴻飛不知遠，日暮寒雲碧。", "回瀾祇如昨，不見舟行跡。", "寄詩何遒麗，若見好顔色。", "遙想翰墨揮，波濤瀉胸臆。", "維纚遠林外，坐看晨風翼。", "萬物歸一致，知公無不適。", "人之與天地，同是爲形役。"]}