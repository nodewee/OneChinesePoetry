{"author": "彭汝礪", "period": "宋", "type": "诗", "title": "和濟叔兄書齋言志一首", "paragraphs": ["讌處重尋舊，淹留怪此身。", "是非方背俗，趨向且依仁。", "講論青瑶重，文章白日新。", "材謀强訓練，機務默經綸。", "抱策期寧漢，潜輝豈避秦。", "幽扉重蘚跡，永巷絕車轔。", "奧域爭先到，夷途約荐臻。", "方從三友益，肯顧一瓢貧。", "學以充吾志，思期惠爾民。", "如何迷要路，未得泛通津。", "雖謂神龍屈，寧慚尺蠖伸。", "廟堂方致理，巖穴肯遺人。", "自顧蓬蒿跡，終非草莽臣。", "佇期携素業，相與奉嚴宸。", "執己清成雪，謀邦銳應斤。", "力求三代治，追復在昌辰。"]}