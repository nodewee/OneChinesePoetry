{"author": "彭汝礪", "period": "宋", "type": "诗", "title": "次正夫宿留侯廟韵", "paragraphs": ["龍飛景雲從，林茂衆鳥息。", "真人翔灞上，多士生王國。", "留侯豪傑士，乃獨爲所得。", "韓亡竟不去，漢興愈厲策。", "不見馬上功，奚多幕中畫。", "眇焉視嬰布，若數百與億。", "鴻鵠已高飛，翩然斂歸翼。", "堂堂高皇業，屹立如磐石。", "始卒如公者，是不慚廟食。", "載瞻水邊祠，老檜寒更碧。"]}