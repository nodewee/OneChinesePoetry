{"author": "彭汝礪", "period": "宋", "type": "诗", "title": "察院學士灸焫連日戲作鄙句", "paragraphs": ["截艾作炷大如椽，三日徹夜燒丹田。", "心腹生火口生烟，皮毛潤澤骨骼堅。", "舍杖趨走脚輕儇，赫如渥丹顔色鮮。", "五十六歲如少年，顧我一生百迍邅。", "病多未老先華顛，欲灸自量無罪愆。", "一切久矣付諸緣，三月人家花欲燃。", "陽春水色碧於天，更欲載公青翰船。", "喚取佳人舞繡筵，一飲一斗醉不眠。", "不怕世人笑逃禪，火中自會生金蓮。", "作詩問公奚若旃，肌肉忍自投戈鋋。", "亶顧厥後勤著鞭，萬事悉置心超然。", "服食不須求汞鉛，公名已自列諸仙。"]}