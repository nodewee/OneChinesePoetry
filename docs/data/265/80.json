{"author": "彭汝礪", "period": "宋", "type": "诗", "title": "和亶甫夜字", "paragraphs": ["雪輕不自持，風急更相借。", "仙人集蓬島，鴻鵠雲中下。", "飛騰障空虛，細碎穿隙罅。", "光明入幽室，晃耀不知夜。", "苦寒爲公飲，酒盡解貂貰。", "盤蔬起鄉思，披綿問鵝鮓。", "浮生夙何緣，今昔同官舍。", "才調稍迫促，每羨公優暇。", "草玄入幽微，曾不解嘲駡。", "文衡委輕重，事亦宗伯亞。", "我愚實未稱，得友還自詫。", "兩驂萬里心，雙璧連城價。", "塵土難淹留，雲霄看高跨。"]}