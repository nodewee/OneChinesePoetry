{"author": "彭汝礪", "period": "宋", "type": "诗", "title": "自謝", "paragraphs": ["瘠田歷水旱，畎畝多荒蕪。", "良農爲鋤耰，不歲成膏腴。", "瘦木僵風雪，枝幹皆蟠迂。", "良工試刻斲，不日成盤盂。", "在人雖不肖，蒙教當自殊。", "重念賤子庸，僅同流俗愚。", "學不達本原，行行無廉隅。", "九思失孔戒，三省忘曾模。", "背道而妄行，輕言以招辜。", "一身旅焚巢，衆目睽張弧。", "奔馳今逝矣，玷圭可磨乎。", "晝寢過甚微，聖門斥弗誅。", "于今底荒唐，較彼尤昏逾。", "尚頼君子仁，爲包小人蒙。", "未即遠方屏，止于鳴鼓攻。", "過愆苟不滌，憂慮環無窮。", "歸來訟醜跡，自欲鞭微躬。", "父母遣汝來，期爾才德豐。", "親友壯爾行，思爾事業充。", "不沿仁義流，反扇偷惰風。", "固宜衆人歸，詎可多雷同。", "猶願追已往，從此圖令終。", "庶幾謝顔子，自誓規繆公。", "敢期白日光，重照幽谷中。", "驅除困蒙吝，震蕩迷復凶。", "作詩代負荆，鄙誠實悾悾。"]}