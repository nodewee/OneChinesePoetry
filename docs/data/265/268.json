{"author": "彭汝礪", "period": "宋", "type": "诗", "title": "遊西山", "paragraphs": ["我少及長從公游，我今老矣公白頭。", "淵明彭澤不歸去，太史周南方滯留。", "愛山興與精神聚，形骸自笑縻珪組。", "欲騎馬去陟彼砠，空羨鴻飛在于渚。", "西山第一列洞天，別有日月無歲年。", "洪崖已成丹竈藥，瑶池每賦白雲篇。", "嘒嘒蟬噪竹枝露，斑斑豹宿顛崖霧。", "伯兮伯兮歸勿遽，人間旱歲須霖雨。", "秋雨辛勤開菊花，春風取次生蘭芽。", "我雖調公不敢易，龍駒會去超胡沙。"]}