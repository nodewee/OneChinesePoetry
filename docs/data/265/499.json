{"author": "彭汝礪", "period": "宋", "type": "诗", "title": "上留守侍讀生辰", "paragraphs": ["素節于今傑，青春此日生。", "地還坤德重，天給露華清。", "鴻鵠飛昭曠，騏驎瑞太平。", "雲浮朱檻細，星入畫圖明。", "簪紱師先進，旒綖望老成。", "千齡逢盛際，萬里起修程。", "客獻南山頌，人期北戶榮。", "學高才稱副，仁厚福兼并。", "香薦芝蘭秀，詩言犬馬誠。", "祝公比松柏，早晚席台衡。"]}