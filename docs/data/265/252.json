{"author": "彭汝礪", "period": "宋", "type": "诗", "title": "送許屯田", "paragraphs": ["君嘗治浮梁，德愛均父母。", "黎明令一出，百里無敢侮。", "黠吏竄狐鼠，惠愛沾農畝。", "浮梁巧燒瓷，顔色比瓊玖。", "因官射利疾，衆喜君獨不。", "父老爭嘆息，此事古未有。", "君嘗速我飲，漓薄祇村酒。", "君舉長滿觴，我畏不濡口。", "京師晚相值，相笑俱老醜。", "我欲提君名，四方爲奔走。", "君立掉頭去，自謝吾無取。", "移舟去都門，待水三月久。", "不一詣權貴，掛席隨南斗。", "廬陵據艱險，獄訟成淵藪。", "君以一目視，無惡亦無苟。", "三年最課上，坐冠江西部。", "我來君及瓜，欲薦嗟掣肘。", "有才使如君，未見終不售。", "即聽宣室詔，莫愛潮陽守。"]}