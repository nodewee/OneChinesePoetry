{"author": "彭汝礪", "period": "宋", "type": "诗", "title": "六月自西城歸", "paragraphs": ["駕言將西征，呼僕問行李。", "吾行無所苟，雖遠親則喜。", "癡兒不知事，飲血淚如水。", "憶昨唐許邊，逋逃聚蜂蟻。", "巔崖寄巢穴，絕險不可邇。", "撲滅無先幾，捕督誤詔旨。", "是時寡妻病，吾計或可止。", "君曰無妾私，促裝勉行矣。", "妾病雖云危，姑慈有足恃。", "是身如浮雲，永訣或此始。", "一馬纔登途，渠魁頭掛市。", "猶虞未寧歸，走訃忽在耳。", "羈栖二十年，粱肉飽有幾。", "單車行四方，歲月幾萬里。", "私居乃如寄，方此還之彼。", "愛君能知分，嗜苦同甘旨。", "誓欲相厥成，完百無一毀。", "中流即我棄，我恨無涯涘。", "家貧未能去，顧惜尚壯齒。", "含愁復于行，嗜祿祇自鄙。", "悠悠涉清漢，欲往轅更柅。", "滄浪照顔面，不與舊相似。", "蓬鬢生雪霜，龜胸點泥滓。", "驕陽恰中伏，旱魃方哆侈。", "山川惜陰雨，我稼病未起。", "高堂蔽重簾，捉扇衣屢褫。", "乃茲趨長途，登降遍峛崺。", "簡書况有限，暮晚未擔弛。", "山名初外朝，岌嶪超衆巋。", "晴天出萬象，擾擾誰經記。", "濫觴一拳多，結構五丸累。", "蛟龍跨鴻濛，殿閣聳碨礧。", "或植如劍戟，或覆如釜錡。", "或視而錯愕，或行而迤邐。", "或大而無當，或立而不倚。", "干平七峰老，秀拔匪衆比。", "耆舊今所貴，瞻言但擎跽。", "馬息聯八疊，培塿看岡屺。", "籃轝勞攀牽，卒餓弗克仔。", "肺聲幾成雷，背汗欲濡軌。", "吾疲尚能徒，走驟托杖履。", "豈不有林木，日晝方如燬。", "曉行怯霧露，夜涉愁蛇虺。", "屋頹茇窮閻，魚餒飯乾米。", "田功微粱稻，圃學蕃麻枲。", "截筒戶割漆，剝楮人抄紙。", "千楓立青冥，萬竹秀披靡。", "時時得流泉，濯溉移日晷。", "清音有可樂，往往中宮徵。", "孰謂彼房陵，千家住清泚。", "神仙隠九室，綽約如處子。", "安眠費春秋，官爵棄敝屣。", "寶公浮杯來，宴坐有舊址。", "甘雨隨衆緣，凶年作蕃祉。", "欲游嗟不遑，悵望祇懸企。", "東西更多山，小大或億秭。", "未經夏禹鑿，想待愚公徙。", "橫梯險相聯，曲棧危半阺。", "避就爲俛眉，循緣或顛趾。", "女媧高第一，僅去天尺咫。", "黎明登其顛，星宿可俯視。", "扶桑出曉日，洞徹及表裏。", "丘陵雜繭栗，草木浮糠粃。", "補天聞故老，豈或有此理。", "天之於空虛，一大器而已。", "物或有不完，補之非天恥。", "酒觴薦明誠，感嘆至橫涕。", "留停仰媯墟，欲至更逶迤。", "烟嵐相薰蒸，闇黯常及巳。", "雜民久薰陶，頑吏傲鞭箠。", "令人愧滿面，虞舜昔居此。", "商洛不十舍，惄焉想黄綺。", "奔馳浪南北，僶俛慚祿仕。", "紛紛昨夜夢，慈母倚門竢。", "願騎雙鴻鵠，更挾四騄駬。", "言乘溪上舟，出宿城邊址。", "峰巒欲飛去，峭拔陵天委。", "神奇雜鬼怪，巧絕非劂剞。", "龍盤秦世松，玉滴堯時髓。", "波瀾雜雲霧，莽蒼在隠几。", "平生貪幽勝，短槳行復艤。", "一灘復一磧，却望無首尾。", "嶄嶄邊傍石，出沒競譎詭。", "細垂一絲縷，大作十虎兕。", "衝撞非雷霆，震蕩岸欲圮。", "黿鼉不能游，蛟蜃得所恀。", "懸流落千仞，急疾過發矢。", "浮生真如葉，轉足見生死。", "篙工相號呼，熟視但如砥。", "謂予且從陸，厥計亦非是。", "吾生自有分，纖悉不在己。", "緬思濠上魚，載顧山梁雉。", "未能脫韁鎖，可恨譏鑪錘。", "孔臥弗煖席，禹行尚乘櫑。", "所慚一無補，虛冒恩私被。", "夜凉泛明月，不寐對瀟灑。", "鳳林莽何處，草木秀嶷嶷。", "槎頭縮項鯿，不減河魴美。", "習池今可游，尊酒慰勞只。", "鴻雁杳未來，將詩寄雙鯉。"]}