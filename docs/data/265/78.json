{"author": "彭汝礪", "period": "宋", "type": "诗", "title": "雪夜飲分題得雪字", "paragraphs": ["顛風夜號花木折，平明階前三尺雪。", "誰家羌笛落早梅，中夜南樓對明月。", "苦寒侵人毛髮縮，厭厭夜飲腸內熱。", "公才奔放欲萬里，應恨低徊受羈紲。", "一巢安穩身自在，生涯却羨鳲鳩拙。", "人生所值俱所樂，萬事悠悠無可說。", "偶有名酒須盡醉，醉輒題詩如靖節。", "君不見萬卒征南凱未旋，戎衣雖厚冷如鐵。"]}