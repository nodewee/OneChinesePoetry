{"author": "彭汝礪", "period": "宋", "type": "诗", "title": "送穎叔帥臨洮", "paragraphs": ["風如疾雷雹如芋，積雪如丘壅道路，蔣侯車馳挽不住。", "見說西人復嘯聚，目視陰山欲飛去。", "蔣侯文如江海注，一决萬里無盡處。", "筆落在紙成雲霧，氣吞雲夢八九數。", "力轉丘山縛螭虎，終日笑言公不怒。", "三軍號令成樽俎，羌戎膽落汗流跗，邊人乃至歌五袴。", "昔誇禁中得頗牧，今見南陽稱召杜。", "前席宣室疑已暮，勒功燕然無可慕。", "歸來遍作人間雨，杕杜吾當爲君賦。"]}