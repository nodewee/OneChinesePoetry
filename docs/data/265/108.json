{"author": "彭汝礪", "period": "宋", "type": "诗", "title": "再用前韵呈察院學士", "paragraphs": ["真人養真如養源，道士耕道如耕田。", "吐納日月踏雲烟，牢如金石齒牙堅。", "捷如猨猱身體儇，沐浴露霧甚榮鮮。", "受命一萬有千年，既安且樂無迴邅。", "後人好惡紛倒顛，湎淫蠱惑作罪愆。", "墮落世網縛塵緣，愛河流轉業火燃。", "猗公淡泊其得天，泛泛乘世如虛船。", "精神采色照四筵，老鶴飲露夜不眠。", "戲笑中有第三禪，凈不著水花如蓮。", "酬酢不停奚敏旃，賦詩馬上橫殳鋋。", "不放祖生先着鞭，北方灸焫自古然。", "其力十百倍凡鉛，功成不數飲中仙。"]}