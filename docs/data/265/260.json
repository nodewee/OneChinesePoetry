{"author": "彭汝礪", "period": "宋", "type": "诗", "title": "長蘆阻風", "paragraphs": ["縱目江南路，繫船淮上村。", "長蘆雲作陣，高柳石爲根。", "浪逐江風急，潮連海水渾。", "雪霜千騎散，鉦鼓萬兵屯。", "蒲藻魚游處，泥沙鳥篆痕。", "參差鄰畫舫，咫尺想空門。", "貝葉有秘語，韋編無近言。", "漫瞻雙去翼，空飾兩朱轓。", "好在彌天釋，何如炙輠髠。", "濁清羅酒斝，南北看風幡。", "敬信無非事，精微詎可論。", "孤忠天未棄，尚合辱垂恩。"]}