{"author": "彭汝礪", "period": "宋", "type": "诗", "title": "晨起祠先農道中", "paragraphs": ["更闌燭花低，呼童起視夜。", "問夜如何其，露落月未謝。", "皇帝共神明，朝燕或爲罷。", "多儀禮有敬，少怠刑無赦。", "今茲先農饗，上意在耕稼。", "駕言投明起，不敢私安暇。", "馬蹄踏冰雪，霧露溼鞍馬。", "寒林月中影，十里開圖畫。", "燈火望壇場，冠裳出次舍。", "鏘洋響金石，馨香紛彝斝。", "百年禮樂中，萬事無雜霸。", "昏冥久塵土，今日聞韶夏。", "心知至誠通，自可膏澤下。", "清風吹菽麥，綠陰密桑柘。", "人家實倉廩，得以時婚嫁。", "四夷共安富，兵偃祭類禡。", "山川百神寧，天子樂無假。", "敢後秋冬報，還見擊鼓御。", "顧予真缺然，何以補漏罅。", "尚堪逐農樵，擊壤歌聖化。"]}