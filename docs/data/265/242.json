{"author": "彭汝礪", "period": "宋", "type": "诗", "title": "送蔣司勳赴河北漕使", "paragraphs": ["於皇時宋，治定百年。", "朝廷肅雍，以有多賢。", "蔣侯孔碩，克明其德。", "其立嶷嶷，其嚴翼翼。", "英考是擢，以司邦直。", "彼富貴不仁，人則憚之，侯曰吾治之。", "彼孤有幼，人則侮之，侯曰吾綏之。", "竄逐流落，江湖東南。", "侯曰行哉，義豈吾慚。", "皇帝思之，擢使于閩。", "于淮于江，治績升聞。", "皇帝曰咨，朕寵爾勤。", "俾相爾攸宜，莫如河朔。", "往都漕事，以謀以度。", "侯拜稽首，受命不敢居。", "言秣其馬，言脂其車。", "其馬騑騑，雖疾而儀。", "其車軒軒，既博且閑。", "蔣侯歸止，覲于天子。", "天子是喜，曰朕有賢卿士。", "明明蔣侯，政事文章。", "以明以將，當至廟堂，奚止河一方。", "汝礪作詩，式贈其行。", "俾人詠歌，以永厥聲。"]}