{"author": "彭汝礪", "period": "宋", "type": "诗", "title": "送君宜之臨城簿二首  其一", "paragraphs": ["人之與萬物，異名而同體。", "貴賤何以殊，知與不知爾。", "知之莫如學，學莫如修己。", "汝學自有得，願言惟不已。", "不已須自到，不到由中止。", "請觀爲田者，日夜服耒耜。", "久之田自熟，其入須倍蓰。", "至于耕耘廢，稂莠敗穈芑。", "常時不用力，畬穫終無幾。", "予與爾知田，肆言聊及此。"]}