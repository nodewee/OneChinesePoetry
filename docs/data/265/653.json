{"author": "彭汝礪", "period": "宋", "type": "诗", "title": "持正率和諸太一宮詩", "paragraphs": ["上方憂樂共元元，祠宇知非泥故言。", "真室轉臨雙闕近，清壇還拱五神尊。", "光輝散燭光華旦，動植歸藏厚載坤。", "旗出荆旛威震疊，馬來龍種瑞便蕃。", "溶溶遠水浮仙島，苒苒晴霞近紫垣。", "畫像百靈朝閟宇，制名千福徧重門。", "壺中日永春長在，洞口雲深晝亦昏。", "但祝君王千萬歲，人心無以報隆恩。"]}