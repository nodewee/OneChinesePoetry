{"author": "彭汝礪", "period": "宋", "type": "诗", "title": "次儀父春日草韵一首", "paragraphs": ["一室浮塵外，重門翠嶺坳。", "愧非南土秀，輒繼竹林交。", "共喜逢佳節，狂遊過碧郊。", "綠垂溪柳線，紅舞野花梢。", "歷亂禽相語，芊茸草漸包。", "賞心須載酒，席地不誅茆。", "野眺幽歡入，羈窮舊恨拋。", "川原真勝境，雞黍亦嘉餚。", "清唱溪泉激，虛談佩玉敲。", "醉腸波浩蕩，銳氣虎炰烋。", "天子今堯舜，吾門豈許巢。", "亨途行决矣，何必俟占爻。"]}