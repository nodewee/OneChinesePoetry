{"author": "裴煜", "period": "宋", "type": "诗", "title": "峴山", "paragraphs": ["襄陽有佳山，名著無如峴。", "嘗休賢達足，我獨愧未踐。", "君侯把麾符，政暇興不淺。", "命車極登臨，旌旆隨谷轉。", "心思羊鉅平，息樹宜勿剪。", "于今戴清風，整整如冠冕。", "高碑本墮泪，雨漬至苔蘚。", "廟祠委榛蕪，奚勸千載善。", "馳章動天聽，口以功烈侔。", "果聞帝曰俞，恢宇明祭典。", "哦詩序其事，筆銳犀可剸。", "景無一髮遺，粲若丹青展。", "乃知覽觀時，非止在游衍。", "聲氣異代同，美從江漢顯。"]}