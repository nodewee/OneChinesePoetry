{"author": "彭汝礪", "period": "宋", "type": "诗", "title": "與甯節推游聘君亭邂逅廣漢同游分題得聘字", "paragraphs": ["漢衰至桓靈，王室既不競。", "豪杰死黨錮，奸嬖偷權柄。", "娟娟彼孺子，德譽南州盛。", "耕稼以自食，羞詣安車聘。", "彼非硜硜者，而欲爲奇行。", "未能比禹稷，夫豈慙蘧甯。", "我登斯亭上，悠悠發幽興。", "高山知仰止，池水不可泳。", "魚戲芙蓉花，鳬雜參差荇。", "嗟嘆之不足，俛仰成諷詠。"]}