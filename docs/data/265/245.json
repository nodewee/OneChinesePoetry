{"author": "彭汝礪", "period": "宋", "type": "诗", "title": "蔣穎叔以廣陵詩見贈次其韵", "paragraphs": ["久病乘秋足寒熱，欲巢高木藏營窟。", "衰遲不是富貴人，便合買田投印紱。", "荆溪大士簡我詩，坐覺闇室陰雲披。", "垢盡清明入兩目，憂忘喜樂生中脾。", "緘縢扃鐍欲自私，不知半夜揚清輝。", "兒童怪駭私問我，謂予藴玉藏珠顆。", "輶車近說足遐觀，烟霞日夜生毫端。", "樓臺縹緲雲中寺，衆馬不前君獨至。", "却躋雙林跋提水，更登百丈大雄山。", "游淮已擅中秋夜，落帽須分九日天。", "茱萸準擬樓頭會，終朝把酒千峰對。", "杖藜徙倚望八荒，孤鴻飛出青雲外。"]}