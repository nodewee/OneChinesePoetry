{"author": "彭汝礪", "period": "宋", "type": "诗", "title": "和君時弟韵", "paragraphs": ["流火退縮金盛强，郊原日夜生寒凉。", "梨垂栗皺橙柚香，田家笑語炊黄粱。", "山水秀徹摇秋光，重岩細菊斑斑黄。", "萬象呈露無遯藏，時和歲豐辰亦良。", "脂車與子游上方，吐論縱橫氣軒昂。", "書帙羅列圖畫張，睥睨孔孟窺虞唐。", "偃息道奧緣禪床，苒苒定看移星霜。"]}