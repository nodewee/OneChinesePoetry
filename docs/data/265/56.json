{"author": "楊蟠", "period": "宋", "type": "诗", "title": "初冬同晤賢二師登映發亭望會稽", "paragraphs": ["我有二林侶，相邀步寒日。", "超然人外遊，下見衆山出。", "木葉落已靜，乾坤欠蕭瑟。", "浮雲當空翻，慘慘百鳥沒。", "欲辨越中岸，青烟易爲失。", "山川何寂寥，宮闕猶彷彿。", "誰是古來者，念之難再述。", "功名隨塵埃，豈復有其骨。", "今我二三子，永爲傲時物。", "篇章逢太平，窈窕坐天末。", "生理本無固，願言從此畢。", "登臨望前人，世事安敢忽。"]}