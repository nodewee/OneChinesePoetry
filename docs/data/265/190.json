{"author": "彭汝礪", "period": "宋", "type": "诗", "title": "觀畫", "paragraphs": ["少時馳驅走四方，馬足遍踏無邊疆。", "北踰崦嵫薄扶桑，遠陟羊腸上太行。", "歷參涉昴捫亢房，蕩舟溟渤浮河潢。", "五湖彭蠡窺沅湘，蛟龍出沒鱗鬣蒼。", "大浪震疊鐘鼓撞，怒蜃結搆珠瑶光。", "游魚鰷鱨鱣鮪魴，鸂鶒沉浮旅鴐鶬。", "大鵬一飛凌鷫鸘，中林荃蕙雜蘭菖。", "妖紅曼綠艷靚粧，回溪曲覆秀篔簹。", "老松怪柏號風霜，桂丹楓赤橘柚黄。", "閬風仙人醉瓊漿，前旆虹蜺騎鳳皇。", "雲臺曲璧絡奇璜，縹緲天樂非宮商。", "我欲從之匪暇遑，昨朝圖畫紛開張。", "睥睨舊游心惚慌，南嶺赤日西玄霜。", "愁雲不開雨雪雱，變化倏忽無經常。", "隆樓傑閣鬰相望，遠峰截嵲插雕梁。", "商人騎馬兒牧羊，牛車魚艇浮纖芒。", "蒼鵝無聲浴滄浪，熟視却顧疑騰驤。", "驊騮奚爲棄路傍，骨骼雖老終軒昂。", "重陽籬菊開煌煌，怪見桃杏爭芬芳。", "梅花一枝忽自折，半籬彷彿聞幽香。", "文陛網戶綠綺窗，中有美人豈媖媓。", "流珠蛺蝶金鴛鴦，一盼少年猶斷腸。", "蓬萊宮中日月長，世界凡閱幾炎凉。", "悠悠彼樂未遽央，棋局未知誰子强。", "龐眉老僧坐道場，手捉拂子據繩床。", "似達至理言慮亡，惟我知彼真荒唐。", "乃知畫工匪其良，倒置高下翫陰陽。", "鬼神醜怪不能藏，咫尺千里無準量。", "屈折海岱留縑緗，物象涕泣愁斧戕。", "貴家欲得心奔忙，背錦軸玉紅綈囊。", "君亦愛之未能忘，苟不溺心奚所妨。", "我今與公陟高岡，坐視四海超八荒。", "圖史羅列耀文章，前有唐虞上羲皇。", "左右孔孟從莊揚，朝莫見之心肅莊。", "議論興廢評否臧，卑陋不肯數漢唐。", "廣莫之野無何鄉，我與子樂奚其將。"]}