{"author": "楊蟠", "period": "宋", "type": "诗", "title": "平南謠", "paragraphs": ["海南山似刀，溪惡如發弩。", "溪山毒烟中人骨，水有蛟蜃陸豺虎。", "蠻人傜賊行若飛，縱火劫民殺官府。", "溪中之水漲赤血，山頭積屍變成土。", "經年鬥戰兵已窮，磔將屠城不可數。", "官家發軍救死國，萬里歡喜得時雨。", "誅擒凶黨功德高，海水一清奏歌舞。", "山非無險，水非無阻。", "有地不城，城亦不武。", "將民赤肉致戈戟，口不能言心自苦。"]}