{"author": "彭汝礪", "period": "宋", "type": "诗", "title": "方城與君時相別遇雨因寄是詩", "paragraphs": ["五更赤晴平旦雨，愁雲不開風勁怒。", "霰雹夜落大如芋，日月不出愁烏兔。", "兄曰嗟予季行役，道阻且修日云暮。", "泥深一尺水交注，僕肩不任馬蹄駐。", "一車十牛不能御，晨征忽忽立乘遽。", "恐汝悲啼不還顧，昔知爲快今知誤。", "恨不赭陽一月住，人生百年惟所遇。", "曲折萬變皆歸數，乾坤與人同寄寓。", "擾擾眼前皆細故，慎勿動心悲景露。", "九阪王陽猶叱馭，平明天晴卷雲霧。", "驊騮安穩行道路，一日千里如跬步。"]}