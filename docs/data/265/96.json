{"author": "彭汝礪", "period": "宋", "type": "诗", "title": "次韵堯民同年", "paragraphs": ["飛雪鱠長鯨，浮蛆醱新酒。", "故人不我過，絕壁頻回首。", "北岡無斷絕，參錯紛燕豆。", "觸目事斬新，愴懷治平舊。", "龍飛第一牓，四百如蘭友。", "勁氣沮金石，高文爛星斗。", "我衰也久矣，彫落幾無有。", "未去真厚顔，欲歸猶掣肘。", "盤根發餘刃，想見敏捷手。", "江河被郛郭，雲霧生戶牖。", "顧瞻良集易，歎息幽期後。", "興到詩輒成，吾窮久箝口。"]}