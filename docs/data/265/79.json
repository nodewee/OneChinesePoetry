{"author": "彭汝礪", "period": "宋", "type": "诗", "title": "和深之飲字", "paragraphs": ["窮陰方欲歸，故故作凝凜。", "乾坤幾日雪，晝作宵還甚。", "寒威鎮氛沴，和氣生豐稔。", "君子有酒食，健啖亦豪飲。", "虀鹽本吾味，笑此已多品。", "芬芳臭如蘭，爛熳文似錦。", "夜闌燭花低，更轉鳥聲噤。", "私飲樂已湛，情話言尤審。", "駑才負荷重，終夕無安寢。", "樓頭鐘幾聲，展轉屢欹枕。"]}