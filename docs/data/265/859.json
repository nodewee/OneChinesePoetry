{"author": "彭汝礪", "period": "宋", "type": "诗", "title": "在合肥幕中有作", "paragraphs": ["幕府開雄盛，朋游望俊髦。", "雙松鬭冰雪，一鶚出蓬蒿。", "春雨吟花蒂，秋霜擘蟹螯。", "山川留翰墨，天地入風騷。", "感慨驚多變，微生病一號。", "酒巵餘寂淡，詩筆惠英豪。", "憂思生心腑，塵埃上鬢毛。", "簿書今日困，道路此身勞。", "小雨開濡滯，清飈散鬰陶。", "小亭山可見，由此欲登高。"]}