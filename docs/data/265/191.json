{"author": "彭汝礪", "period": "宋", "type": "诗", "title": "答蜀公謝寄酒", "paragraphs": ["彼酒孰爲之，湛然若天成。", "爲之非草草，纖悉中度程。", "其香匹幽蘭，色不減瓊英。", "采采白菊花，亦酌潭水清。", "潭水取之源，擇菊廢枝莖。", "我將饗明神，乃獨以其精。", "千里馳寄公，非將解公酲。", "祝公百年壽，多益不爲盈。", "想公初飲時，瑩徹顔微赬。", "幽吟倚巖石，緩步睨層城。", "爰聞在陰鶴，載嘆出谷鶑。", "我聞至人心，萬物莫足攖。", "存亡漫憂喜，泛然若無情。", "此理公得之，奚藉醪醴并。"]}