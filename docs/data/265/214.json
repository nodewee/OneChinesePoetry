{"author": "彭汝礪", "period": "宋", "type": "诗", "title": "送甯秀才過溪口占", "paragraphs": ["邂逅吾所樂，爰復惜分携。", "繫帆且少留，聊慰吾所思。", "嗟我行老矣，志意非昔時。", "鬢毛黑如漆，種種今如絲。", "譬如七年牛，力乏氣亦衰。", "囁嚅食青芻，欲往脚自遲。", "愛子齒未壯，骨骼超等夷。", "軒昂宇宙間，萬里惟所之。", "舉足我即到，寧復論華夷。", "行矣尚勉旃，卒慰吾所期。"]}