{"author": "彭汝礪", "period": "宋", "type": "诗", "title": "和叔宜弟  其一", "paragraphs": ["悠悠白雲飛，戚戚感我情。", "白雲行四方，顧我豈憚行。", "投袂起番水，荷擔指宜城。", "所懷再踰秋，計以頃刻成。", "遠裝有書帙，貧囊無金籯。", "馬羸半徒步，僕瘦復兼程。", "天寒雪頻飛，山阻路少平。", "林端虎豹跡，驛後豺狼聲。", "我行有所懷，雖壯如孩嬰。", "入門旅愁破，侍席春風生。", "丁寧道懷感，惻怛一坐傾。", "我今授汝記，汝當以孝名。", "孝能事其親，榮亦及乃兄。", "乃兄久衰矣，山川倦遐征。", "歸與治爾田，我歸耦而耕。"]}