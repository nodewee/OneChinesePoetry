{"author": "彭汝礪", "period": "宋", "type": "诗", "title": "倒押前韵", "paragraphs": ["幽齋置圖史，相與樂清辰。", "世路寬鞿靮，心茅得斧斤。", "圭蓬思魏闕，寤寐想楓宸。", "困阨孟東野，羈窮朱買臣。", "惠時空有策，知己尚無人。", "跡退心猶銳，時窮道益伸。", "鳳潜傾帝閣，龍蟄望天津。", "業負青雲器，寧期白屋民。", "第增材德富，休笑室家貧。", "蓽戶此時隠，金門異日臻。", "世途雖晏晏，邊寇尚轔轔。", "邂逅得歸漢，箴規當借秦。", "安危歸指畫，可否屬經綸。", "力振朝綱弊，期增治具新。", "致君儒者事，康世士之仁。", "蓄極符亨矣，無羞困辱身。"]}