{"author": "彭汝礪", "period": "宋", "type": "诗", "title": "寄君時", "paragraphs": ["豈不有性靈，稍可學操縵。", "公私足憂責，耗蠹幾大半。", "馳驅寢食廢，真自殘軀幹。", "叔兮識至理，真僞不可亂。", "讀書老不輟，夜坐頻達旦。", "特立無倚著，剛嚴實予憚。", "歲時有多少，每復愁分散。", "顧瞻鶺鴒飛，俛仰發浩歎。", "安得桑麻田，穀粟粗可飯。", "晨昏侍萱堂，綵服何粲粲。", "箴切庶寡尤，詩書恣娛玩。", "相從不相離，如彼鴻與雁。"]}