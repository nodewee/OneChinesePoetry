{"author": "彭汝礪", "period": "宋", "type": "诗", "title": "答趙溫甫見謝茶甌韵", "paragraphs": ["我昔曾涉昌江濱，故人指我觀陶鈞。", "龐眉老匠矜捷手，爲我百轉雕輿輪。", "鎸刓刻畫走風雨，須臾萬態增鮮新。", "盤龍飛鳳滿日月，細花密葉生瑶珉。", "輕浮兒女愛奇崛，舟浮輦運傾金銀。", "我盂不野亦不文，渾然美璞含天真。", "光沉未入世人愛，德潔誠爲天下珍。", "朅來東江欲學古，喜聽英傑參吾倫。", "謹持清白與子共，敢因泥土邀仁恩。", "空言見復非所欲，再拜謝子之殷勤。"]}