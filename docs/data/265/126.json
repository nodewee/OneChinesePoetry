{"author": "彭汝礪", "period": "宋", "type": "诗", "title": "再用前韵  其一", "paragraphs": ["朝日薰酣晨露洗，中林入夜幽香起。", "燭與花明月影中，月和燭照花陰裏。", "光華混雜不可認，刻畫雖工難比似。", "燭偏月下花亦別，疏影橫從俱可喜。", "使君白頭衰久矣，空惜流年去如水。", "作詩與花雪羞恥，多材自屬佳公子。", "青春九十今能幾，不當祇作常時比。", "莫令俗事一關心，可厭浩歌頻到耳。"]}