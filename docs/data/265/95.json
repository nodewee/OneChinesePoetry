{"author": "彭汝礪", "period": "宋", "type": "诗", "title": "和執中游山", "paragraphs": ["峨峨楚山前，屹屹樊堞後。", "汗漫清漢左，蜿蜒大堤右。", "雷霆沸波瀾，龍虎臥岡阜。", "春風無偏陂，潤澤到藜莠。", "日月有底急，匆匆似奔走。", "樂哉城南游，矧復得智叟。", "橫踰路東頭，縱踏山北口。", "逶迤陟嶔崟，莽蒼度林藪。", "巍亭立青冥，隠几見十部。", "崖石險欲落，參差露妍醜。", "沉深開殿閣，闕穴得圈臼。", "尚或埋泥塗，誰能斬薪槱。", "法海惟我汎，禪關與君叩。", "清泉給醍醐，一飲失塵垢。", "丹鳳杳不來，瞻想更搔首。", "潭潭谷中寺，花木照堂坳。", "樓閣守岧嶢，敧危貼星斗。", "白雲雜香霧，終日在戶牖。", "有沼旱不枯，金蓮豈凡偶。", "不見白馬至，似聞蒼龍吼。", "一雨作豐年，歡愉逮雞狗。", "稅車高陽池，遺事問黄耉。", "歎息當世士，所懷自非苟。", "方醉白接䍦，寧貴朱組綬。", "拭目墮淚碑，徘徊想忠厚。", "河內借寇恂，南陽祠杜母。", "彼惟一純誠，名等天地久。", "愛君所志遠，堯舜望高后。", "談經破小辯，獨自持綱紐。", "德愛在章貢，甘棠不枯朽。", "邅迴久荆楚，白髮嗟未偶。", "軒昂更自拔，怵惕非人咎。", "寧甘凍饑死，不一變厥守。", "吾惟人間世，所遇皆所授。", "生死等夢幻，可能憬然否。", "譬猶二人奕，日夜競勝負。", "紛紛置黑白，畢竟一何有。", "但願山下水，盡作杯中酒。", "時時與君醉，獨與造化友。", "忠臣不忘君，不問在畎畝。"]}