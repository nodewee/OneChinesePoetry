{"author": "彭汝礪", "period": "宋", "type": "诗", "title": "答同舍游凝祥池", "paragraphs": ["仙宮神靈之所宅，樓閣倚天一千尺。", "先生好游猶挾冊，藜莧不慚吾鼎食。", "凝祥池頭三月春，腰金騎狨多貴人。", "天邊五岳烟霞闊，海上三山雨露新。", "蛺蝶能飛燕能舞，鳳凰在雲鴻在渚。", "仙人驂鸞入雲霧，寂寂不聞青鳥語。", "洞天落日晚沉沉，漁舟縹緲桃源深。", "紅玉坐看花著子，青雲行見葉成陰。", "疾雷怒飛風雨急，瘦馬不行歸旆濕。", "投閒一日須一來，歲時變化猶呼吸。"]}