{"author": "袁陟", "period": "宋", "type": "诗", "title": "奉和", "paragraphs": ["客意正索寞，詩筒江際來。", "一聞清玉韵，如見翠屏開。", "磅礴雲霄外，騰凌鸞鳳迴。", "仙源朝露蔽，乳竇夜風豗。", "九月已冰霰，三時無沴災。", "徒均南畝澤，應老鄧林材。", "岌岌聳天柱，巖巖尊國台。", "高名皆禍爾，真賞豈然哉。", "紫蓋欹松蔓，青錢點石苔。", "神虬潛夭矯，皓鶴舞毰毸。", "采藥蕃芝朮，尋花有杏梅。", "丹臺今窅窅，蒼壁古嵬嵬。", "絕頂飛泉落，平崖枯柏摧。", "勢堪卑蔣霍，名不假劉雷。", "釋子安生計，幽人足隠媒。", "雲中認旛剎，漢上醉觥罍。", "蓽戶方窮阨，籃軒阻奉陪。", "耳愁塵事入，心怯歲華催。", "已作五噫咏，元非三傑才。", "先將丘壑意，模寫寄春臺。"]}