{"author": "彭汝礪", "period": "宋", "type": "诗", "title": "口占和君時", "paragraphs": ["吾生有窮通，吾志不可衰。", "飄飄如浮雲，富貴我何爲。", "我今樂不淺，我歌爾其隨。", "譬猶富者家，畜聚不可訾。", "怡怡任天真，何害爲偲偲。", "人惟學不學，高下成雲泥。", "是非惟所求，萬物豈我私。", "君看鑑中明，不隠嫫母媸。", "君病本自無，吾藥奚所施。", "惟作日新銘，與汝同爲規。"]}