{"author": "范純仁", "period": "宋", "type": "诗", "title": "次韵曼叔見寄", "paragraphs": ["予生三十愚且惷，樂善自許人難雙。", "前年杞城拜夫子，似處幽蔀逢明釭。", "交情期與道義久，第愧蟻蛭臨崆㟅。", "兵厨得酒不自飲，携挈過我盈尊缸。", "追遊頗縱山水樂，凉風皓月臨溪矼。", "長歌高嘯助清景，徹曙未肯回艂艭。", "別來節物皆一換，秋風憀慄陵疏窗。", "韓庵幽蓮墮紅粉，崔榭密竹森雲幢。", "過從往往臻靜默，兀坐終日如枯憙。", "得君新詩成杼軸，目未窮紙心先降。", "指摘萬象無不到，發慮百中如甘逄。", "搜情引思勉欲和，畎溜豈合追湍瀧。", "念君懷道滯山邑，誰者肉食居高龐。", "方今明聖締堂搆，采拔材榦恢鴻厖。", "長松偃蹇卧澗谷，梓匠誰與來扶扛。", "入登明堂柱九室，氣象凜凜尊家邦。", "復使天下貴儒術，頌聲千載長錚淙。"]}