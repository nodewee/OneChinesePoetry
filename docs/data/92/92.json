{"author": "吳處厚", "period": "宋", "type": "诗", "title": "遊沃洲山真封院", "paragraphs": ["幼年曾讀樂天碑，及壯亦覽高僧傳。", "聞有沃洲風景佳，脚未能到心空羨。", "近至新昌披縣圖，此山乃在吾廐圈。", "想像時時掛夢魂，欲一遊之念無便。", "夜來人報天姥雪，今日趁晴初出縣。", "酸風瞥瞥吹我鬚，寒氣稜稜刮人面。", "半膝短衫翻以輕，獨脚小轎快而健。", "不知路入幽澗長，但覺山隨白雲轉。", "靠昏投宿梅林村，侵卯便過真封院。", "新霜滑澾行李難，一步一拄一回眩。", "養馬坡前秋草黄，駿骨已埋無復見。", "放鶴峰頭樹影孤，鶴不來歸雲漫漫。", "入門觸物皆荒凉，塵几蠹經三五卷。", "餓鴉叫噪繞生臺，野雀毰毸集寒殿。", "老杉千尺惟空腔，猶有枯藤半縈纏。", "憶昔江左全盛時，十有八人皆俊彥。", "或吟或嘯或遨嬉，不覺回頭垂纓弁。", "林泉耽味久成癖，魚鳥留連老忘倦。", "前有道猷後法潛，錫杖卓泉堅志願。", "晚則道林經構之，左右前後遂完繕。", "煙霞一窟直幾錢，買醭商量價何賤。", "聚徒數百日高談，供有香花齋有麵。", "歲時浸久山浸荒，種粟燒畬耕掘遍。", "茂林髠𩯝無幾存，莽蕩周回空一片。", "惟餘溪水清汪灣，百匹秋光瀉寒練。", "古今興廢盡如斯，欲去使人還戀戀。"]}