{"author": "范純仁", "period": "宋", "type": "诗", "title": "寄趙大觀度支", "paragraphs": ["上天生賢傑，有意康斯民。", "六十不大用，徒勞何足云。", "堂堂趙夫子，德與往哲鄰。", "嘗冠獬豸冠，血面嬰龍鱗。", "身輕秋葉危，大典虞湮淪。", "予時忝同僚，附驥願亦伸。", "自爾均出處，荏苒十四春。", "不肖罷蜀使，迂謬衆所髕。", "君獨憐其心，撫勞意益親。", "特枉廉按車，再宿驂行塵。", "愧無管氏才，蒙此鮑叔仁。", "蒼皇摻袂去，分老江湖濱。", "前年易邊麾，揖君東都門。", "君方領部使，迎遇謂可頻。", "不作旬浹別，各走西征輪。", "後前數舍間，音旨徒相聞。", "到官但引領，莫覿綦與巾。", "道大果難合，稅冕寧逡巡。", "投劾勇自丐，就養歸丘樊。", "君志固爲得，我懷誰與論。", "命駕適千里，茲義古所敦。", "有守念繫匏，空望南山雲。"]}