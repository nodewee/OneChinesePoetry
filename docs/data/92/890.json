{"author": "沈遘", "period": "宋", "type": "诗", "title": "五言和楊樂道省中述懷", "paragraphs": ["少小學書史，頗知道所存。", "功名謂陳迹，古人不復論。", "既困乃干澤，羽翼何翩翻。", "初登羣玉府，猶接文字言。", "晚落司會廷，始從俗吏煩。", "朱墨事勾校，笞榜窮奸諼。", "終日坐當案，曾不聞休番。", "舊學泯不講，舊志茲益昏。", "中悼素尚違，仰愧前修尊。", "去之未云果，蕩爾何當返。", "覽君自警作，使我忘囂袢。", "友道久寥闊，期君於此敦。"]}