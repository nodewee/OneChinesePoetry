{"author": "沈遘", "period": "宋", "type": "诗", "title": "杭州燕思閣分題四首 七言得胡龏馬", "paragraphs": ["古來畫馬爲世貴，前有韓幹後胡龏。", "幹之所圖獨御蚤，鑄金有式易爲好。", "龏閱衆馬兼漢胡，遂窮能事絕代無。", "陰山七騎實龏造，傳之至今爲畫寶。", "筆端神妙難盡譽，會見真馬騰在圖。", "真馬今人亦何識，但愛幹馬肥且澤。", "後世復有伯樂生，丹青雖渝尚典刑。"]}