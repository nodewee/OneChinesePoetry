{"author": "范純仁", "period": "宋", "type": "诗", "title": "梁貺之惠酒分餉張伯常朝議", "paragraphs": ["黄衣健卒肩乘壺，口傳好語無緘書。", "爲言八使致新釀，赤泥翠籠來兵厨。", "軫予官冷乏斟酌，補助不足均贏餘。", "殷勤拜貺興不淺，對月開縢露華滿。", "金波瀉出紫玉瓶，珠光飛入琉璃醆。", "獨酌雖甘少遺味，懷友思賢動深意。", "走送城西詩酒家，珠玉琅琅發清思。", "李白一斗詩百篇，劉伶一石高七賢。", "吏部興來卧甕邊，賀公眼花井底眠。", "乃知醉鄉路安穩，華胥有國無圻畛。", "願君愷樂游其間，千秋萬歲歡難泯。"]}