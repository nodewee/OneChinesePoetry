{"author": "沈遘", "period": "宋", "type": "诗", "title": "五言城北別親友", "paragraphs": ["朝出北門道，後車何轟轟。", "顧皆我親友，送我胡中行。", "置酒古寺堂，勸酌紛縱橫。", "飲闌眎四坐，悄若意弗平。", "試問坐上客，客言安敢承。", "謂我自慷慨，固無兒女情。", "幸當無事時，奚忽爲北征。", "憐我不受辱，往拜單于營。", "憂我衰病餘，跋涉萬里程。", "二者所不堪，奈何誰使令。", "我笑謂坐客，我豈徇利名。", "仕既不得已，王命方丁寧。", "上羞傅介子，下愧蘇子卿。", "第結匈奴心，以保先帝盟。", "惓惓謝親友，敢辭釂餘觥。"]}