{"author": "沈遘", "period": "宋", "type": "诗", "title": "五言沈沔天隠樓", "paragraphs": ["吳會富山水，吳興盛人物。", "風流自南朝，德譽世不沒。", "吾宗州之望，譜序遠且蕃。", "煌煌全盛時，冠蓋充里門。", "吾廬兩溪旁，足跡遠城市。", "宛自仙者居，胡然人間世。", "自我登羣玉，十年未得歸。", "秋風東南望，悵息欲下飛。", "軒軒吾宗子，自少慕奇偉。", "仕意一不如，去之若泥滓。", "起樓臨孤墅，自以天隠名。", "超焉謝朋友，於茲寄生平。", "我初聞以疑，今迺送而喜。", "出處亦何常，要之不苟爾。", "俗化日以薄，士路令人哀。", "吾黨多狂簡，不知所以裁。", "子歸慎厥修，先之以廉讓。", "風行自田閭，來者知所尚。", "庶幾吾州士，禮義世弗虧。", "庶幾吾宗門，長爲衆表儀。", "毋獨矜汝名，母獨行乎怪。", "鳥獸非所群，山林固何頼。", "吾雖縻於此，亦若與子遊。", "勔哉其無悶，勿爲至人羞。"]}