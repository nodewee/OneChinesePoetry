{"author": "范純仁", "period": "宋", "type": "诗", "title": "會師宰", "paragraphs": ["憶昨相逢際，風喧洛城春。", "芳菲供愁眼，衣袂偕京塵。", "艱難各之適，會合寧逡巡。", "君歸來何時，我約赴無因。", "自此還相望，渴臆生埃塵。", "晚歲留故丘，山村寂無鄰。", "落日送樵牧，蒼烟起荆榛。", "季弟自城至，開顔慰天倫。", "遽言長者車，相過止來晨。", "茲遇出意表，俟迎屢冠巾。", "寒途馬歷歷，幽扉犬狺狺。", "野夫競走報，似能喜佳賓。", "空堂揖顔色，和氣相氤氳。", "開尊共燈燭，笑語何諄諄。", "朝遊禹門寺，暮歷清伊濱。", "危龕儼金像，遠波舒翠鱗。", "石樓最清絕，就宿同禂茵。", "灘聲夜逾急，天然謝韶鈞。", "閒淡盡物理，至樂還天真。", "人生足羈束，此會尤難頻。", "所期道義心，白首長相親。"]}