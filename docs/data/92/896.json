{"author": "沈遘", "period": "宋", "type": "诗", "title": "五言送許當通判泉州", "paragraphs": ["我昔溫陵行，始初得許侯。", "溫陵故佳勝，况從吉士游。", "日月雖無幾，所樂良綢繆。", "歸來十載間，再見朝王州。", "故人重相遇，尊酒更勸酬。", "歡意我已衰，壯心君益遒。", "君顔反更少，我但未白頭。", "乃知中都勞，豈若江湖優。", "嗟哉石渠客，有似魚被鈎。", "何不斷去之，未知所從流。", "羨君翩然歸，春風帆畫舟。", "錦衣鄉治中，弩矢驅道周。", "舊廬何光輝，高堂薦甘羞。", "仕者固應爾，自餘信悠悠。", "送君喜寧已，顧我愧莫收。", "幸君謝友朋，我志無所求。"]}