{"author": "沈遘", "period": "宋", "type": "诗", "title": "七言和君倚景靈行", "paragraphs": ["東城大道何逶迤，中直清廟表六扉。", "右臨景靈秘館之翼翼，左带相國浮圖之巍巍。", "道旁第舍多赩赫，車無停輪馬交策。", "風塵勃鬰千丈高，素衣化緇雙眥塞。", "南阡窮巷我所居，上下省戶兩歲餘。", "病軀羸乘實厭畏，每趨徑路宮城隅。", "宮牆倚空背環極，隠嶙樓臺露金碧。", "朝霞夕照天半明，牆下行人徒眩惑。", "我嘗入謁得縱觀，威容物采嚴且完。", "鸞車歲歲躬獻享，孝思肸蠁通神歡。", "重門設衛日常闔，靈境那令世人雜。", "但見長松怪石列若屏，突兀陰森兩遮匝。", "我家東南滄海涯，乘時偶來觀德輝。", "歸飛故隠自有期，何必於此空歎欷。"]}