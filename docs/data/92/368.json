{"author": "范純仁", "period": "宋", "type": "诗", "title": "陳東父示及新文", "paragraphs": ["世德鍾良士，爽氣橫清秋。", "公才輔經術，文價伏時流。", "近從計廷召，斬爲梁苑遊。", "京都利名地，趨謁先公侯。", "高情遠俗尚，壯麗資冥搜。", "清尊破旅顔，黄菊迎歸舟。", "佳藻盈大軸，遺我蠲窮愁。", "正聲和群心，明珠炫雙眸。", "詞高不可繼，惠重終可酬。", "愧君樂善懷，行義愚當脩。"]}