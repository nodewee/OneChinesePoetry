{"author": "黄履", "period": "宋", "type": "诗", "title": "次韵酬提舉林彥伯見贈", "paragraphs": ["一篇遺我價十州，累幅溢目如星稠。", "清時名遂事高尚，啟期三樂消百憂。", "嗟余與公晚相值，讀此始歎真詩流。", "辭嚴義篤起余興，白雲遶筆窗前遊。", "乍如無鹽燭青鏡，顧視西子知狂羞。", "又如午夜按長劍，恍惚不辨明珠投。", "爲公聊敘我來幸，皇華相厚如相酬。", "民淳事簡稱迂拙，閱月偶諧庭今修。", "因尋遺跡共登覽，乘醉賡詠馳如郵。", "王襄宣布豈足頌，愧公直欲昭旂旒。"]}