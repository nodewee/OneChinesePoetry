{"author": "范純仁", "period": "宋", "type": "诗", "title": "同成都尹吳仲庶運判韓持正會飲", "paragraphs": ["宦遊鮮寧居，未定即奔走。", "踰年官岷峨，較昔已云久。", "所喜風物繁，聯職多舊友。", "平生道義心，相期各白首。", "公餘事招尋，談笑共尊酒。", "時方積雨歇，凉氣生戶牖。", "紅蘂照平池，蒼烟羃高柳。", "清歡正蕭散，離思已紛糾。", "後遇復何鄉，此樂能再不。", "念初撫遐氓，力薄顔亦厚。", "飽歷風波危，僅脫虎狼口。", "何當掛塵冠，杖屨醉林藪。", "俯仰適所願，榮利亦何有。", "世故浩難必，逍遥慕莊叟。"]}