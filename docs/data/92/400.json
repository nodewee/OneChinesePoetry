{"author": "范純仁", "period": "宋", "type": "诗", "title": "賈文元生日", "paragraphs": ["寶運興王國，真賢降帝庭。", "乾坤深毓粹，河嶽共儲靈。", "慶澤貽謀遠，光華變世丁。", "精心該古學，夷步涉僊扃。", "虎變騰彪蔚，鵬飛絕窈冥。", "畋占渭濱兆，夢肖傅巖形。", "姬旦興周典，桓榮授漢經。", "四聰延啟沃，百辟仰儀刑。", "金節臨全魏，天聲震北溟。", "仁恩宣雨露，威令肅風霆。", "玉壘兼前好，黄樞冠舊廳。", "出封仍衮職，開國直龍廷。", "樂育先儒學，憂勤察訟囹。", "談賓延白屋，衛劍匣青萍。", "體貌師臣貴，功名史筆青。", "朝廷方倚重，民物傒圖寧。", "大厦容棲翼，洪鍾謝寸莛。", "徒能繼輿頌，傾意祝遐齡。"]}