{"author": "沈遘", "period": "宋", "type": "诗", "title": "五言天台山送僧象微歸山", "paragraphs": ["吾聞天台久，嘗讀興公賦。", "茲爲東南鎮，神靈之所據。", "奇挺究萬狀，嵩岱不足語。", "頗疑說過夸，特爲辭之嫭。", "象微迺州民，能識山之故。", "從容試爲問，聊得一二疏。", "赤城建霞標，上與牛斗附。", "萬有八千丈，矗若天一柱。", "瀑布發高源，飛流翻四注。", "雪霜浮虛空，晦明亂朝莫。", "巖足多丹石，光華燦寶璐。", "楢溪百餘仞，欲濟毛骨怖。", "九折凌峻梁，五界窮幽路。", "芝蘭散奇草，松桂羅嘉樹。", "祥風吹白雲，飄然若可御。", "幽閟足龏怪，纖悉難畢具。", "凡跡古不到，神物陰自護。", "傳聞昔人說，中有洞天處。", "是名不死墟，衆真所游聚。", "玉堂敞金庭，碧林列瑶圃。", "有能從而求，得之迺仙去。", "斯言寧可信，良非吾所慕。", "吾志本丘壑，久已失厥趣。", "誰言石渠客，乃甚轍中鮒。", "秋風日已高，歸心浩欲騖。", "茲山宿所愛，送爾緬東顧。", "吾廬因爾卜，伻來審繪素。"]}