{"author": "范純仁", "period": "宋", "type": "诗", "title": "累約舍弟純禮以職事未至", "paragraphs": ["落葉猶同飛，寒鳥猶竝枝。", "我汝獨何負，不得長相隨。", "偶爲細累拘，跬步成天涯。", "後日更遠適，會合信難期。", "尚願家國寧，且作千日離。", "悠悠百年間，幾別顔即衰。", "從宦非我志，功名徒自欺。", "誰言干寸祿，坐使手足違。", "逐末背本心，得一萬已遺。", "我汝粗有識，此事良同悲。", "安得長洲田，清水稻百畦。", "將汝入故廬，親戚坐成圍。", "幼弟就文史，長兄近砭醫。", "孝謹奉諸宗，祭祀潔四時。", "此外逐風月，對酌白酒巵。", "畢世爲善人，不負生育慈。", "斯志儻未遂，終爲路人嗤。"]}