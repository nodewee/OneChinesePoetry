{"author": "范純仁", "period": "宋", "type": "诗", "title": "和君實微雨書懷韵", "paragraphs": ["老畏風光速，閒知日晷添。", "惜春逢雨急，病酒與愁兼。", "採蘂蜂須涇，銜泥燕觜黏。", "水聲淙曲沼，花氣遞疏簾。", "墜絮柔鋪徑，高梧翠倚簷。", "清伊照窗碧，少室插雲尖。", "老蔓蛇難蟄，殘紅火不炎。", "邀朋擬白社，取友盡蒼髯。", "饌具雖真率，賓儀去謹嚴。", "主公紆繡衮，詞伯玩書籤。", "陶冶恩唯舊，葭莩契偶霑。", "尊崇儲峻嶽，高潔仰孤蟾。", "社稷勳無敵，軻雄學不厭。", "威聲傳異域，名姓到窮閻。", "賓主均歡愛，鄉閭化靜恬。", "應憐孤客志，粗守小官廉。", "饑頼監河粟，貧無遺盜縑。", "清朝慚祿薄，豐歲喜魚占。", "識暗妨時用，心愚以古潛。", "狂歌忘皓首，醉眼怯青帘。", "東閣容疏放，西都慰佇瞻。", "酬詩常愧拙，負弈固非謙。", "久玷題評末，深蒙道義漸。", "虛舟不復繫，所向可無嫌。"]}