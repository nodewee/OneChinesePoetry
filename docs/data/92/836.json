{"author": "黄履", "period": "宋", "type": "诗", "title": "次韵全玉遊永慶寺觀陳井", "paragraphs": ["西北有招提，洒然塵垢外。", "茲遊久未遑，欣與高軒會。", "邃室儼圖畫，危亭隠松檜。", "逍遥步荒徑，蓊密拂輕蓋。", "開冬含餘清，幽律驚爽籟。", "行行轉城隅，亭午雲容晦。", "六朝三百秋，覽迹增悲慨。", "金輿成寒灰，簪笏散煙靄。", "龍沈景陽井，欄刻惟存戒。", "更餘三品石，默默冷相對。", "我視此邦傾，如魚自中潰。", "民財盡錙銖，民命輕草芥。", "三閣與十賓，積累成大憝。", "昔人賦黍離，摇摇發行邁。", "偶來牽我思，已涉南榮誡。"]}