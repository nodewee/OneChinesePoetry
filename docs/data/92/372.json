{"author": "范純仁", "period": "宋", "type": "诗", "title": "久雨", "paragraphs": ["季夏德陽盛，炎赫恢洪鑪。", "俄然積陰來，直掩造化樞。", "蒸雲滿乾坤，澍雨傾江湖。", "晝夜不停灑，動植寧得蘇。", "深虞墊地軸，遂恐沈日車。", "火官弛權綱，朱鳥憂沾濡。", "薰風阜民物，反逢怒飈驅。", "川盈浩無津，龍卧埋深淤。", "晦霧擁城門，驚瀾起康衢。", "雖經禹力勤，尚畏赤子魚。", "叢蘭委泥滓，祥木掩蒿蕪。", "罅漏生廣厦，浸淫矧吾廬。", "澀蘚上明鏡，蠹腐盈縑書。", "牆茨漸衣繡，網蟲競纓珠。", "螺蚓恣緣繞，蛙黽爭讙呼。", "幽人志自苦，陰處情難舒。", "憂頹詎安席，避溺思乘桴。", "安得赤帝悟，却使政令敷。", "盡屏沴祲昏，大明升震隅。", "六合仰清光，九州免淪胥。", "四序各有主，一物長歡娛。"]}