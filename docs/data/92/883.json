{"author": "沈遘", "period": "宋", "type": "诗", "title": "七言送何中復赴高陵簿", "paragraphs": ["昔初送君向秦關，君時失意多悲嘆。", "今來送君復西去，君懷新命多歡語。", "別君重見凡四年，顔色如故氣軒軒。", "文章學問益老富，卓然遠致信可賢。", "長安古都今大府，并護關西諸節度。", "邇臣元老來後先，賢士大夫還而聚。", "君持利器往從之，當能一發胸中奇。", "莫嗟須臾廷下屈，我有鎡基又乘時。", "君家湘衡萬餘里，十年遠遊何所事。", "高車駟馬終當歸，努力無爲故人恥。"]}