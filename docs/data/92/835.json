{"author": "黄履", "period": "宋", "type": "诗", "title": "次韵和正仲遊華嚴此君亭", "paragraphs": ["邂逅相遇三詩翁，適我願兮江之東。", "每乘高興即同賦，矧值修竹華嚴宮。", "迫窮收棄勢相遠，交我以淡情何重。", "古來金石論賢達，應求本自聲氣同。", "清晨登此亭，亭前羅層峰。", "浮雲開白日，金影升珠櫳。", "高標不逐四時變，翠色可奪千葩紅。", "一日無此君，子猷嘯詠已不濃。", "清風颯然至，淵明喜動羲人容。", "化龍况是葛陂杖，待鳳幸列朝陽桐。", "伶倫裁嶰谷，律呂因雌雄。", "太和尚可致天地，煩想豈特疏心胸。", "下逮漢蔡邕，取椽製笛柯亭中。", "與夫皮爲冠兮葉爲酒，皆自荆陽之貢東南之美兮，冒霜停雪拂景雲而縈惠風。", "吾曹對此但欲適清樂，不學渭川之人兮資千畝以敵萬鍾。"]}