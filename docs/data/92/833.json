{"author": "黄履", "period": "宋", "type": "诗", "title": "次韵和全玉九日同遊清凉寺過高齋", "paragraphs": ["秋雁三山度，晨雞五點號。", "節逢黄菊秀，庵陟白雲高。", "共泛忘憂物，聊停好善旌。", "論心如淡水，得句勝連鼇。", "事簡曹參市，民熙李耳牢。", "感辰資友露，乘暇集賓蒿。", "嶺鬰青牛氣，潮翻白鷺濤。", "清時豐遠覽，故國喜相遭。", "笑整龍山帽，閑追老鵲艘。", "少陵懷北闕，靖節傲東臯。", "傅亮吟登館，劉伶醉捧糟。", "行藏雲出岫，物我海容舠。", "支鶴鳴沖漢，莊魚靜樂濠。", "日斜車轉鹿，風勁服添羔。", "愛景重鋪席，窮歡更賦毛。", "臂珍牛渚蟹，池溢馬臺醪。", "霸氣卑蝸角，塵機息兔毫。", "斷金心內固，挫物筆端豪。", "烏府風雲器，皇華柱石曹。", "吾衰亦何幸，拭目歎風騷。"]}