{"author": "范純仁", "period": "宋", "type": "诗", "title": "遊嵩山與王弱翁聯句", "paragraphs": ["靈境中天秀，雄名古到今。", "位尊朝列嶽，勢重壓千岑。", "靜鎖神僊宅，高盤宇宙心。", "孤棱標日月，絕仞倚戈鐔。", "彩棟靈祠邃，層壇凈剎深。", "民祈傳覡語，國祀致君忱。", "碑古苔生字，堂虛畫蠹金。", "山呼曾薦壽，神降即爲霖。", "事怪塗山石，形端玉女砧。", "峰巒排翠玉，灘瀨潄鳴琴。", "蕙帳人誰繼，金泥迹可尋。", "唐經藏寶妙，魏殿想鑾音。", "雲作他方雨，松連別院陰。", "谷泉長浸斗，頂路欲捫參。", "探穴魂潛動，捫蘿力不禁。", "箕熊分蟻垤，伊洛認蹄涔。", "鳥道樵夫去，龍潭驛使臨。", "衆僊停羽駕，昔帝儼宸襟。", "選勝先看記，乘危可作箴。", "天門開四極，樹品冠雙林。", "靈藥看苗劚，香醪挈榼斟。", "道宮庭不掃，學館突無黔。", "壠麥風摇浪，溪淙石聳簪。", "雜花春爛熳，老木夜蕭森。", "夕照河光接，晴嵐塔影侵。", "深崖藏積雪，虛壑響幽禽。", "溪月寒澄霽，巖烟暮杳沈。", "寺橋橫螮蝀，禪磬擊璆琳。", "拂壁題新字，逢僧舉舊吟。", "疲驂何處解，高閣在崎嶔。"]}