{"author": "沈遘", "period": "宋", "type": "诗", "title": "五言送余良孺大監致仕歸鄉", "paragraphs": ["士有逢辰泰，榮名四十期。", "更持使者節，數建守臣麾。", "清懿推朝品，慈良號吏師。", "修塗方自致，壯志未容衰。", "雅尚先知止，歸心浩若馳。", "君恩寵年至，監尹峻官儀。", "緩带金鱗重，安輿紫綬垂。", "達尊傾我里，盛觀聳當時。", "擺落公門事，逍遥野老嬉。", "維應愛玉體，五福保期頤。"]}