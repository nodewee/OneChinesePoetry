{"author": "黄通", "period": "宋", "type": "诗", "title": "麻姑山一首贈陳仲父賢良兼泰伯先生", "paragraphs": ["麻姑山直斗牛角，形勝擁斷東南隅。", "五百年來畜英氣，特爲吾宋生真儒。", "李姓覯名泰伯字，風骨古秀飄髯鬚。", "其人於世少似者，無乃稷契荀孟徒。", "自傷出處苦奇剝，不得寸祿遮妻孥。", "歸來築室郡北郭，反關唯作文字娛。", "先生之門足高第，中間仲父有輩無。", "曾繼先生列科舉，簡編滿載三十車。", "先生不遇子亦退，高文懿行夸江湖。", "麻源谷口田數頃，歲計取足無贏餘。", "生涯俯就隠意决，便棄城邑廬郊墟。", "上有慈親享甘旨，下有子弟森庭除。", "平生胸臆渺溟渤，惟學虞卿窮著書。", "平生志氣薄雲漢，惟學子陵閒釣魚。", "每當春秋社時候，萬象瀟洒神仙居。", "巖花野卉照几席，溪風谷靄清襟裾。", "先生乘興或還往，殺雞炊黍開尊壺。", "共評古今正經史，不知口角清涎濡。", "名教果有如是樂，彥輔之言誠豈誣。", "蓮社竹谿詫高逸，究竟未免歸狂愚。", "爭如仲父與泰伯，相樂以道情愉愉。", "文酒逢迎二十載，一日不見已爲疏。", "松門大開俗不到，水雲軒檻空清虛。", "仰愛二友嗟不與，欲別仙墅猶踟躕。"]}