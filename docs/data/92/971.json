{"author": "沈遘", "period": "宋", "type": "诗", "title": "次韵和鞠顔叔游山", "paragraphs": ["吏案方無事，朋游出近山。", "相從得所好，終日有餘閑。", "棄置形骸外，逍遥宇宙間。", "谷風吹淅淅，澗水濯潺潺。", "灌木開雲蔭，餘花散錦班。", "輕輿留石步，短棹下湖灣。", "古寺群峰合，孤洲萬竹環。", "紫鱗驚躍起，白羽倦飛還。", "對酒忘塵事，臨流見病顔。", "支離真可笑，光景信難攀。", "且共隤然醉，誰知是閉關。"]}