{"author": "范純仁", "period": "宋", "type": "诗", "title": "北遊寄崔象之", "paragraphs": ["塵埃都門路，羸馬復北首。", "徘徊孤客心，厭此行役久。", "秋雲結層陰，風葉下高柳。", "解鞍止孤館，斜雨入戶牖。", "愁懷寫長川，時運付杯酒。", "回念宇宙間，無一真我有。", "功名聖賢事，世味俗自厚。", "行心弗愧天，安俟傳不朽。", "偶爲細故牽，還成浪奔走。", "矧庇吾族繁，折腰仰五斗。", "營營百年內，此累難遽否。", "田廬儻其完，尚可歸老醜。", "人事固莫定，此志誠不苟。", "誦言成短章，聊以告吾友。"]}