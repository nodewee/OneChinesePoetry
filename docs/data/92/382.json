{"author": "范純仁", "period": "宋", "type": "诗", "title": "題楊希元朝議南軒", "paragraphs": ["卜居俯澗瀍，開軒面嵩洛。", "迥占西都勝，高據北邙脚。", "千門凝紫烟，群峰參碧落。", "神臯勢回抱，天闕誰開鑿。", "朝陽麗金碧，半空橫殿閣。", "灘聲夜潺湲，雲氣暮慘錯。", "春花敷爛錦，夏木成翠幄。", "三川披畫圖，八極開綷幕。", "曾無登涉勤，坐享仁智樂。", "主人富才識，大隠當城郭。", "早解郡印還，勇脫官檢縛。", "清心對萬景，真趣絕外鑠。", "可笑學神僊，妄意向寥廓。"]}