{"author": "沈遘", "period": "宋", "type": "诗", "title": "五言蓬萊山送徐仲微赴蓬萊令", "paragraphs": ["渤海三神山，蓬萊隠嵯峨。", "仙人桂葉舟，浮矣明月波。", "驚塵不可到，飛鳥不能過。", "世人但傳聞，欲往爲奈何。", "胡然古荒王，甘心事欺詑。", "於今禱祠跡，往往存山阿。", "當時燕齊間，方士肩相摩。", "遺俗頗淪胥，官不嚴禁訶。", "子去爲邑尹，施舍各有科。", "茲實繫教化，無宜反媕婀。", "平生學詩書，仁術嘗切磋。", "毋曰百里小，民人豈不多。", "誰當之武城，敢復聞弦歌。"]}