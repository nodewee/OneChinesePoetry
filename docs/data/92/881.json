{"author": "沈遘", "period": "宋", "type": "诗", "title": "七言送沈景休知常州", "paragraphs": ["疊鼓翻波汴流響，雙旌照地秋日晴。", "蘭陵使君下齋舸，都門送客冠蓋傾。", "使君去從金馬署，顔朱髮漆意氣橫。", "十年待詔困囊粟，千騎乞得專名城。", "城居雖小地迺大，物衆力薄俗喜爭。", "惠窮遷暴各有術，從來治者難其平。", "使君才勇固自許，一州詎足煩神明。", "從容談笑期月爾，坐聽道路傳能聲。", "教行民服已無事，乘時豫樂與衆并。", "惠山荆溪兩秀絕，丹轂畫隼當春行。", "還有歌詩寫高興，賓客誰許從唱賡。"]}