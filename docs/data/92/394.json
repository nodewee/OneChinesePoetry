{"author": "范純仁", "period": "宋", "type": "诗", "title": "龍門行", "paragraphs": ["皇圖經野臨中天，北有大河南陸渾。", "陸渾之下伊之源，直走關塞侵山根。", "此山不斷亙坤軸，逆爲汝海波濤翻。", "忽焉天意有不測，疈開峽口流如吞。", "長波萬練卷空過，貫都會洛風霆奔。", "崖岸相嶔竦天闕，此號鑿龍爲禹門。", "石道盤紆入幽邃，杉松隠映皆祇園。", "下窺朝市但塵土，不與人世同囂喧。", "天章閣老真相嗣，詔委北陲嚴國藩。", "前騶驅弩聊盤桓，憑高置酒臨巖軒。", "是月嘉平臘將盡，春風料峭煙霾昏。", "圭陰表日景漸正，玉沙透水波先溫。", "杳杳端闈照宸極，壯以崤函周轘轅。", "超然宴覽動咨歎，坐預國論慚冥煩。", "乃知公旦卜洛意，根本繫時亡與存。", "法宮在今宜有制，上憲太微尊至尊。", "乘杓布政朝萬玉，莫如洛宅當乾坤。", "三陵氣象貫星野，慶雲祚百雲來孫。", "豈唯設險御諸夏，亦以捍患安元元。", "爲於可爲事乃濟，器大重遷咸有言。", "賤臣幽退冒及此，願對上前圖籍論。"]}