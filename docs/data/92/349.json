{"author": "鄧潤甫", "period": "宋", "type": "诗", "title": "道中詠懷奉寄利州馮允南使君", "paragraphs": ["交印夔人國，分襟汴水隄。", "十年難會合，一夢頓乖暌。", "官序潘生拙，詩文庾信齊。", "諸公多汲引，憲府屢提携。", "不肯乘驄馬，那能出寶雞。", "安恬輕世味，灑落見天倪。", "照物聰明决，爲邦聞望躋。", "笑談清岸獄，暇豫勸耕犁。", "不忍爲鉤距，何嘗設町畦。", "燕堂傳夜燭，遊轂碾春泥。", "衆服題鸚鵡，疇將食駃騠。", "草黄思隼擊，梧碧值鸞棲。", "欲問無來使，開編有舊題。", "君方安玉壘，予亦遠金閨。", "地隔江波闊，書傳鳥翼稽。", "豈知雙鬢白，相見兩當西。", "內顧微他技，殊私牧遠黎。", "辭親愁不斷，叱馭意空迷。", "吳苑飛雲杳，春城北斗低。", "南山千里雪，劍閣萬盤溪。", "夜宿星邊驛，朝行石上谿。", "深疑窺地軸，高駭躡天梯。", "看岫時欹帽，聽泉或杖藜。", "蕭蕭黄葉下，裊裊冷猿啼。", "蜀道無艱險，人心漫慘悽。", "永懷持從橐，遥想綴朝圭。", "直北瞻天日，征西疊鼓鼙。", "相期郡齋冷，清話看揮犀。"]}