{"author": "李常", "period": "宋", "type": "诗", "title": "醉眠亭", "paragraphs": ["陶公醉眠野中石，君醉輒眠舍後亭。", "人知醉眠盡以酒，不知身醉心常醒。", "衆人清晨未嘗飲，已若醉夢心冥冥。", "淫名嗜利到窮老，有耳亦不聞雷霆。", "醉石雖頑委山側，苔昏日剝誰與扃。", "牧童樵叟亦能指，卒以陶令垂千齡。", "危簷弱棟倚荒渚，海霧江雨穿疏櫺。", "勿謂幽亭易摧折，勉事偉節同明星。"]}