{"author": "馬雲", "period": "宋", "type": "诗", "title": "重建羊侯祠和王原叔句", "paragraphs": ["漢水舒舒山崇崇，岧然峴首稱清雄。", "南方强吳恃割據，選命儒將登元戎。", "太康以來千餘載，荆州遺愛思羊公。", "江山襟带號形勝，藉此因成輔晉功。", "公謂高賢事迹異，視之閑暇無匆匆。", "測知當日登臨意，景物亦與今朝同。", "新就峰巔作亭舍，面勢豁若凌烟虹。", "蒼蒼雲木望不盡，浩蕩古意深何窮。", "盤回小徑至釣石，俯視凝碧相連通。", "叢篁森束林蓊鬰，又從其下興祠宮。", "迅湍急瀨鳴湱湱，濃嵐翠靄霏濛濛。", "晦晴氣象隨變易，朝昏萬狀殊初終。", "閣老分符二千石，旟竿刻隼車畫熊。", "管內民租絕逋負，里社歌鼓歡年豐。", "府門晝扃官事退，時引賓佐嬉其中。", "崖條嶺蔓雜丹白，澗花滿眼羅青紅。", "磴道迤邐陟縈屈，飄若巾屨騰秋空。", "豈獨遊觀樂閑燕，圖樹佳政希前風。", "經由粗得究本末，强顔模寫慚非工。", "音辭鄙俚雖一唱，下詞寒苦無怡融。"]}