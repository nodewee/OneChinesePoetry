{"author": "沈遘", "period": "宋", "type": "诗", "title": "和江鄰幾送文丞相還游普安院", "paragraphs": ["擾擾市朝士，一身衆役該。", "官曹畏職業，人事煩往來。", "朝出被風雨，莫還衝塵埃。", "竟歲長若此，何時能休哉。", "適聞丞相行，巾車城西隈。", "冠蓋盛出送，車馬相喧豗。", "吾有四君子，約言共追陪。", "烏躔轉背午，歸來倦支骸。", "道旁有精舍，聊茲釋鞍彍。", "殿閣鬰四合，高明絕纖灰。", "曲池含清波，魚鳥中沿洄。", "禁園直南望，參差隠樓臺。", "秋風肅衆物，野氣日夕佳。", "幽趣坌來會，俗紛頓可推。", "高情緬山水，劇語雜譏詼。", "清賞何以娛，一枰聊爲開。", "豈徒事爭决，要且資歡咍。", "謂言坐上客，茲樂那易諧。", "城中苦多事，况復日月催。", "功名未有立，壯志先欲摧。", "幸時得閒暇，一出紓吾懷。", "此言固可結，此願惟恐乖。", "須臾夕照下，欲起姑徘徊。", "攬轡更留顧，餘興無窮涯。"]}