{"author": "沈遘", "period": "宋", "type": "诗", "title": "代人進南郊禮成", "paragraphs": ["宋德承天序，郊丘必以時。", "先期發明詔，戒日具多儀。", "閟館嚴真祖，清宮謹大祠。", "孝思追祖考，禋祀致神祇。", "三聖同升侑，群靈罔弗祗。", "聲文更舊律，鼎鬲列親規。", "禮樂榮觀洽，雲雷慶澤施。", "歡聲充有截，盛事極無遺。", "皇祚千齡永，成能萬世宜。", "臣心奚以答，歌頌一毫釐。"]}