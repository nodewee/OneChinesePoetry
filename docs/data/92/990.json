{"author": "沈遘", "period": "宋", "type": "诗", "title": "五言信武殿", "paragraphs": ["匈奴昔南牧，先帝躬濯征。", "旌旗從天下，龍虎百萬兵。", "元臣坐帷幄，大將當鼓鉦。", "黄蓋臨城樓，城下萬歲聲。", "卷起黄河波，飄入單于營。", "單于膽先破，犬羊亂縱橫。", "大黄殪賢王，京觀封鯢鯨。", "甘雨洗原野，清風掃羶腥。", "王師奏凱歸，殘胡稽顙盟。", "於今五十載，北塞維蠶耕。", "黎民亦何知，但見原廟成。", "下臣方奉使，過謁慓若驚。", "威神敢云測，尚冀通精誠。"]}