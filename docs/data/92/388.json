{"author": "范純仁", "period": "宋", "type": "诗", "title": "次韵景仁寄君實决樂議之作", "paragraphs": ["餘生苦多難，所向招詆讕。", "前年失二子，悲腸劇刳剜。", "悸魂念職守，憂患何瀰漫。", "叫閽輒自陳，聞者爲辛酸。", "朝恩俯從欲，幸忝留司官。", "薄廩霑甑釜，尚愧遠祖丹。", "西都多巨公，賢哲羅衣冠。", "親炙挹高義，朝夕陪清歡。", "蒹葭倚白玉，蟻蛭對層巒。", "肴羞屢陳列，桃梨煩雕鑽。", "翰林壺冰潔，祕殿朱繩端。", "遠識固莫測，確論宜不刊。", "立行皆表的，析埋亡髀髖。", "從容及議樂，辯論生酒闌。", "相圃衆如堵，楚戰惴旁觀。", "辭鋒奮銛利，學海翻波瀾。", "解带拒班輸，登壇劫齊桓。", "焚舟却魏武，火牛快田單。", "守義若據險，持說侔執干。", "當仁不相讓，食馬幾及肝。", "聽者如餒人，得味皆珍餐。", "折衷無聖師，簡編闕且殘。", "誰能置輕重，愈見制作難。", "兩家難未解，宜僚徒弄丸。", "辨璞待炎火，知松須歲寒。", "善教已乃孚，大器久始完。", "人雖不我合，留俾後世看。", "行道匪彊聒，賢藴寧遽殫。", "用舍繫所逢，明哲固能安。", "樂天復知命，頤養資廣胖。"]}