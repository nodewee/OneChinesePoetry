{"author": "沈遘", "period": "宋", "type": "诗", "title": "謝王勝之行部浙東還示詩", "paragraphs": ["雒陽貴公子，才氣蓋九州。", "言從承明觀，出治東諸侯。", "繡衣自天下，龍節橫江浮。", "威聲雷霆發，惠澤河漢流。", "簿領謝俗吏，清談揖前修。", "三月初行部，飛帆絕潮頭。", "諸山嶙嶙出，委蛇轉前騶。", "衆川淙淙來，方洋放扁舟。", "仁智得所好，逍然忘百憂。", "歷訪寧憚遠，窮探詎辭幽。", "高懷期康樂，遯跡嘉遠游。", "從容顧賓從，此樂復有不。", "長歌裁大句，從者誰敢酬。", "歸來特示我，明珠知闇投。", "我本丘樊士，久巳失厥謀。", "終無考槃刺，但有伐檀羞。", "庶幾不遠復，未愧公閱休。"]}