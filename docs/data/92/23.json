{"author": "劉敞", "period": "宋", "type": "诗", "title": "雜詩效阮步兵", "paragraphs": ["浮雲泱鬱，迨天未雨。", "習習和風，長我稷黍。", "乾道變化，羣龍以序。", "元首永康，股肱是輔。", "其輔惟何，惟伊及呂。", "其康惟何，惟堯及禹。", "我食既豐，我衣惟楚。", "無有後艱，既歌且舞。", "我徂何往，于彼淮濱。", "俯玩其流，清波磷磷。", "扶搖起鷴，四海揚塵。", "孰能高蹈，獨潔其身。", "衆人惑惑，賢者葆真。", "獨寐寤歌，忘我賤貧。"]}