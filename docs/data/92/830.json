{"author": "黄履", "period": "宋", "type": "诗", "title": "次韵和正仲燕保寧覽輝遊崇勝鳳臺", "paragraphs": ["霜晨飲保寧，亭午遊崇勝。", "兩寺連一崗，相遠亦相映。", "登臨目所擊，今古坐可證。", "重輕歎吳鼎，白黑昭晉乘。", "山空霸氣滅，花草埋幽徑。", "松孤不易立，修竹無衰盛。", "徘徊鳳凰臺，默默揆所稱。", "虞恩動植被，周道乾坤正。", "儀韶與鳴岐，如影隨形憑。", "宋文三十年，陳迹俛仰竟。", "因公肆筆題，發我悲秋興。", "鄙哉草間活，起自青衣偵。", "弱嗣弛嚴訓，元嘉僅澄靜。", "鳳兮何德衰，來貽後人訂。", "微幹生巨枝，雖有理亦橫。", "非類心必殊，同聲始相應。", "邇來王蜀朝，攻殺日靡定。", "而彼四靈物，迭出如爲佞。", "因知德未臻，不足稱符命。", "已矣勿復陳，杯中醉賢聖。"]}