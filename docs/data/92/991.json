{"author": "沈遘", "period": "宋", "type": "诗", "title": "五言道中見新月寄內", "paragraphs": ["離別始十日，已若十歲長。", "行行見新月，淚下不成行。", "念我一身出，萬里使臨湟。", "王命不得辭，上馬猶慨慷。", "一日不見君，中懷始徊徨。", "我行朔方道，風沙雜冰霜。", "朱顔最先黧，綠髪次第蒼。", "腰带減舊圍，衣巾散餘香。", "郵亭苦夜永，燈火寒無光。", "獨歌使誰和，孤吟詎成章。", "輾轉不得寐，感極還自傷。", "思君知何如，百語不一詳。", "胡雁方南飛，玉音未可望。", "願君愛玉體，日看庭樹芳。", "欲知歸期蚤，東風弄浮陽。"]}