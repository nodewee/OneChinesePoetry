{"author": "范純仁", "period": "宋", "type": "诗", "title": "暑雨", "paragraphs": ["暑候積隆暵，驕陽變重陰。", "朱靈弛綱權，蒸鬰資霖淫。", "驚聲遞洶洶，密脚羅森森。", "階除垂玉霤，朝暮無停音。", "脩虹掛明带，奔雲仆危岑。", "雷電收震耀，曦光久潛沈。", "老火不復炎，飈迓柔金。", "大道瀉溪壑，窮巷多汙涔。", "朝泥涴羸屐，夜氣凌疏衾。", "腐耳帖朱檻，美實墮青林。", "蛙黽生意氣，螻蚓相謳吟。", "嘉穀失耘耨，坐忍萊莠侵。", "白屋生罅漏，工女停機紝。", "庭圃亦蕪蔓，誰能辨藁芩。", "長夏方長養，漸漬所不禁。", "伊予抱最靈，咨戚何由愔。", "安得排九閽，感激露至忱。", "訴帝求陽明，咄嗟破凝膁。", "薰風阜萬物，復將歌舜琴。", "天高不可達，耿耿徒此心。"]}