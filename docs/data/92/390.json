{"author": "范純仁", "period": "宋", "type": "诗", "title": "自警", "paragraphs": ["憶昔爲小官，位卑職易營。", "朋知喜其勤，民口亦見稱。", "中間忝臺諫，已覺言難行。", "然頼識者恕，尚謂無欹傾。", "數年忽遭遇，用大過其能。", "名虛稱不實，任重力難勝。", "具瞻不可欺，舉動招譏評。", "士論固不與，自知亦甚明。", "祿厚難報答，徒滋驕侈萌。", "子孫忘艱難，服用饒夸矜。", "清白素風減，冗長浮費增。", "親舊多責望，厚薄貽怨憎。", "貧賤勝富貴，古語信可憑。", "請病蒙罷免，方幸憂責輕。", "俄復統一道，撫民帥邊兵。", "寇狂適偃蹇，民疲未蘇醒。", "勝負繫司命，休戚及群民。", "細務委將佐，大事稟朝廷。", "所稟有違從，委擇有不精。", "差失雖毫釐，致敗或丘陵。", "殞身何足道，誤國玷家聲。", "可不常惕懼，臨淵履春冰。", "庶幾免危溢，書此爲心銘。"]}