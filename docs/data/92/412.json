{"author": "范純仁", "period": "宋", "type": "诗", "title": "和謝師厚見寄", "paragraphs": ["拙宦身何補，謀生術不高。", "履霜慚踐屐，察俗念同袍。", "獨鶴寒先警，哀猿夜更號。", "淒風獵蘭蕙，濃露濕蓬蒿。", "故國荒三徑，南冠歎二毛。", "使軺違右蜀，賢里隔西豪。", "吾友真時傑，斯文敵楚騷。", "一官曾共守，多難適聯遭。", "諷詠餐忘味，賡酬夜費膏。", "倦禽慵擇木，涸鮒羨游濠。", "交分窮彌篤，相思夢亦勞。", "未能拋假綬，何計理行篙。", "老去情難展，憂來首獨搔。", "書勤空繫雁，河廣詎容舠。", "郡僻稀民政，科繁屬吏曹。", "飯粳吹玉粒，嘗蟹擘金螯。", "治性親黄卷，蠲愁仰白醪。", "任真傾肺俯，共醉沃醨糟。", "夕惕持新禁，年凶減衆遨。", "光陰徒汩汩，懷抱慎忉忉。", "歸隠輸陶令，參禪學李翱。", "因君破蒙滯，遣興彊含毫。"]}