{"author": "黄履", "period": "宋", "type": "诗", "title": "正仲移漕二浙用李白留別王嵩韵以送之", "paragraphs": ["二疏辭漢廷，故里揮黄金。", "謝公扶晉業，不改東山心。", "余亦何爲者，時動莊{罒/与}吟。", "七閩三徑荒，白髮西汜侵。", "徒欣倦飛翼，獲蔭遊鳳林。", "方同塤篪吹，又遠金玉音。", "日月正光華，海嶽增高深。", "晝錦雖適願，霖雨斯層岑。", "送公悲且歡，聊拂綠綺琴。"]}