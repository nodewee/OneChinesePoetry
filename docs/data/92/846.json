{"author": "黄履", "period": "宋", "type": "诗", "title": "送華陽劉法師", "paragraphs": ["餐霞積金峰，行年五十六。", "身輕曠世龜，眸瑩新生犢。", "偶乘飛鳬來，就我簷下宿。", "傾蓋如久要，片言會心曲。", "嗟余亦何有，所慎止能燭。", "乍聆屑霏霏，虛室增蘭馥。", "僊經累萬卷，學者紛麻粟。", "大車循垣途，幾人契華轂。", "赤水遺玄珠，離智不能燭。", "延章洞秋石，應手黄芽熟。", "先生得何深，清名達堯屋。", "優詔辭窐衡，太平高逸躅。", "陰功期三千，餘事付神籙。", "臘窮一雨清，歸興藹幽谷。", "安期棗如瓜，茅君朮比玉。", "臨行笑遺余，可返鬢毛綠。", "屈眴文兜綿，團虬色浮粥。", "聊將報齊桃，不俟從季卜。", "白雲暫去來，碧嶺本無辱。", "預爲明月思，可望不可掬。"]}