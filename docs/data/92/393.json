{"author": "范純仁", "period": "宋", "type": "诗", "title": "同王弱翁宿廣化寺", "paragraphs": ["能知真樂唯吾曹，聲利外物誠無僥。", "深山窮谷苟遂性，膚體不厭常枯焦。", "况如佳景擅天巧，會與仁友相追邀。", "龍門伊洛古今勝，蒼巖翠壁雙岧嶢。", "疏鑿宛見神禹迹，懷襄既乂熙堯朝。", "千龕萬宇變佛室，鐘磬梵唄何喧囂。", "唐僧無畏號神雋，當時聲勢尤翹翹。", "開山撥壤盡奇秀，樓殿勢若風中飄。", "高甍垂空插雲翼，連閣跨路馳星橋。", "深沈神物潛擁護，顯敞燕雀如矜驕。", "搜奇選勝幸遲日，禪堂解榻眠清宵。", "灘聲蕭蕭雜群籟，天真不啻聞咸韶。", "陵晨携策度翠巘，竹溪深處從僧招。", "融融朝暉射巖谷，雜花爛熳紅欲燒。", "令人即欲置萬累，百年盡向遊中消。", "乃知神僊有窟室，我意已欲陵煙霄。"]}