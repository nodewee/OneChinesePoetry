{"author": "李常", "period": "宋", "type": "诗", "title": "題招提院靜照堂", "paragraphs": ["藻戶面通漕，飛甍出重城。", "堂成未遑息，復作千里行。", "塵埃袖短褐，蒙暑踏寒冰。", "其求異求食，志欲詩編盈。", "寧辭閽吏慢，聊爲一堂榮。", "都城競名利，日出車馬聲。", "誰云方外士，奔走亦有營。", "惟靜制衆動，自照中乃明。", "胡爲撓山水，風急帆更輕。", "歲闌去勿緩，恐負新堂名。"]}