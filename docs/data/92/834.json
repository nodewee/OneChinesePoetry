{"author": "黄履", "period": "宋", "type": "诗", "title": "二十七日登長干塔", "paragraphs": ["龍盤虎踞爭岧嶢，長干窣堵當中標。", "幾年遐想入清夢，秋杪登攀英氣飄。", "因思此塔屢成壞，相傳起自阿育朝。", "宿緣土麵獲今報，八萬四千成一朝。", "列在中華十有九，惟茲末後名方昭。", "自從五鳳例遭毀，下逮咸和纔可條。", "牛停金像既希有，水泛銅趺如默要。", "太元末年劉慧達，四顧異氣山之椒。", "三函中出三舍利，圓正光潔如瓊瑶。", "數層寶勢僅增立，梁詔方且鋪根苗。", "陳亡火烈復堙墜，興廢豈亦隨所招。", "偉哉天命集真主，湯霓武旆澄氛妖。", "六幽葵藿向堯日，千仞鳳凰儀舜韶。", "太宗繼志符節合，章聖游文金石調。", "詩書仁義溢庠序，佛老餘教通逍遥。", "祥符庚戌感光瑞，累歲九成淩紫霄。", "迄今八十有二載，香火瞻奉傾齯髫。", "群公偕我躡危級，放身物外情何超。", "心閑不逐去帆動，量廓那知空界遼。", "奇峰萬點逼冬瘦，江水九道來迢迢。", "共欣華旦此緣勝，大千永峙爲津橋。", "興餘更就竹閒飲，妙音盈耳成長謠。"]}