{"author": "范純仁", "period": "宋", "type": "诗", "title": "休心亭", "paragraphs": ["吾友明知士，結廬汝水邊。", "名亭號休心，休心師昔賢。", "將期一寸誠，悠久如青天。", "我聞人最靈，至性初純全。", "吉凶以情變，善惡緣習遷。", "湍水决其防，放蕩無由還。", "所以古聖師，三絕窮韋編。", "曾子善守約，孟軻養浩然。", "皆能保誠明，千載光華傳。", "夫君真其徒，墳史尤精研。", "恬然安粹靈，外慮何由牽。", "進退固有道，用舍豈必專。", "丘疾不俟禱，顔樂無窮年。", "寧同避俗者，身迹空拘攣。"]}