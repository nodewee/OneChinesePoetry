{"author": "范純仁", "period": "宋", "type": "诗", "title": "謁辛化光", "paragraphs": ["濃陰結秋意，疏林嘯松聲。", "時節感壯懷，挈酒慰友生。", "友生冰玉士，節行映古清。", "十五簪儒冠，四十無華纓。", "家貧道彌富，身困譽益榮。", "殷勤數賓侶，足趨顔巷輕。", "高齋面幽圃，脩筠擁軒楹。", "班班寒露叢，竟吐籬下英。", "食具簡且潔，盤蔬亦晶明。", "飲適言笑和，至樂不亂情。", "郁然蘭芷芬，薰灼通心誠。", "因嗟朝市間，利欲空自兵。"]}