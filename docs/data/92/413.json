{"author": "范純仁", "period": "宋", "type": "诗", "title": "和徐億郎中喜雪", "paragraphs": ["君恩消祲沴，喜雪驗時和。", "山峙崑兼閬，江迷汜與沱。", "圃妝花鬭巧，林亞玉相摩。", "丘壑平無異，蕭蘭惠不頗。", "野催農務急，客醉酒家多。", "裂素思團扇，吹毛想太阿。", "流風疑漢舞，黄竹詠周歌。", "煙冷漁村遠，裘厖獵騎過。", "穀登期歲稔，人樂免夭瘥。", "會待晴宵賞，寒光混月波。"]}