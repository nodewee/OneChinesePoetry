{"author": "沈遘", "period": "宋", "type": "诗", "title": "五言出都日大雪", "paragraphs": ["朔風萬里來，一夜卷飛雪。", "漫漫國門路，轉轂失故轍。", "鳥翼壓不開，馬蹄僵欲折。", "問我行安之，銜命使胡羯。", "君恩念勤遠，敦遣禮無缺。", "賜金戒私裝，卜日出漢節。", "太官載供張，廐馬先簡閱。", "光華自難勝，敢復訴勞苶。", "獨哀徒御衆，驅馳犯寒切。", "每懷實靡及，勗爾保嘉烈。"]}