{"author": "范純仁", "period": "宋", "type": "诗", "title": "和王微之赴韓持國燕集", "paragraphs": ["潁川太守無羈束，爲政課卑纔第六。", "里中耆舊六七翁，漸閒勇退皆高躅。", "獨愧衰疲掌民社，謾擁熊軒駕丹轂。", "身病何由安百姓，才薄豈當尸厚祿。", "巧匠居旁只坐觀，老手真能袖間縮。", "唯有過從相愛心，青松不肯更寒燠。", "韓公開宴坐高堂，帳帟垂紅窗綺綠。", "簾深不散玉爐香，夜長屢剪銅盤燭。", "從容談笑雜笙歌，爛熳肴烝兼海陸。", "翩翩舞態學驚鴻，嘹喨龍吟出橫竹。", "與公進退晚相同，曾共憂勤參大麓。", "酒量從茲減壯年，豈復長鯨吞百谷。", "興來猶勉奉公歡，金尊未釂先頹玉。", "且同萬物樂時康，况慕諸君知止足。"]}