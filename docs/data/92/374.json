{"author": "范純仁", "period": "宋", "type": "诗", "title": "游渶川石橋", "paragraphs": ["英山富泉石，翠巖映清漣。", "近可杖屨及，寂無市井喧。", "良辰惜虛過，幽尋忍空還。", "幸接鴻雁序，愧在驊騮前。", "一徑入嵐靄，遍野皆蘭荃。", "洗耳慕潁曲，散髮非伊川。", "芳意動宿楚，暖脈通幽泉。", "遥源發何所，積流浩成淵。", "斷岸矗蒼壁，澄瀛印晴天。", "人稀石有彴，村遠魚無筌。", "初開臘甕酒，乍減春衣綿。", "風光入雩詠，暄和臨禁煙。", "柔莎當茵席，輕漪泛觥船。", "天日正清潤，水雲共澄鮮。", "靈苗恣采擷，古跡皆窮研。", "高會屏紛雜，野具無葷羶。", "繁英落如糝，幽禽語如絃。", "嫩香小杏肥，深碧新荷圓。", "游鯈忽上下，戲蝶時翩翾。", "芳樹蔭坐釣，平石醒醉眠。", "共得真隠趣，勿爲豪華傳。", "滿目是圖畫，在處皆潺湲。", "春風拂歸袂，暮景生吟鞭。", "恨不見山月，月曉山南邊。"]}