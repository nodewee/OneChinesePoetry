{"author": "沈遘", "period": "宋", "type": "诗", "title": "七言送詩僧思齊歸吳", "paragraphs": ["西風送霜河水落，東都歸客不可留。", "囊衣卷詩載輕舸，飄然獨下東南州。", "吳山木落衆峰出，越湖潦散孤嶼浮。", "橘丹蓴紫新薦俎，若下醪美不計售。", "十年塵埃一日去，猿初脫檻鷹下韝。", "幽潜遠颺肯回首，送之却顧令人愁。", "鱸魚正肥張翰老，田園將蕪陶潜憂。", "子歸應有問予者，爲解區區茲有由。"]}