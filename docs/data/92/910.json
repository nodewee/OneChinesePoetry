{"author": "沈遘", "period": "宋", "type": "诗", "title": "五言送韓玉汝知洋州", "paragraphs": ["帝制一海內，畫州以域民。", "小大雖有殊，執任兩各均。", "祖宗初垂統，所重尤守臣。", "授受何其艱，便坐躬簡輪。", "承平彌百年，法敝幾不泯。", "其文豈弗具，其實蓋已淪。", "遂令師帥官，十九非其人。", "韓侯出名家，英聲邁儔倫。", "昔爲兩劇縣，遺美今猶新。", "匪直郡邑良，固是臺閣珍。", "胡然不留用，出駕雙朱輪。", "洋州實大府，左右控蜀秦。", "厥土從古樂，厥俗於茲淳。", "侯才何足施，談笑坐養神。", "君子學無苟，不讓誠當仁。", "既富而後教，禮義庶可循。", "坐聽千里謠，上徹九重宸。", "表以視四方，寵以厲縉紳。", "因之明黜陟，審辨玉與珉。", "尚使天下治，復如前代純。", "鄙言真區區，感激爲侯陳。"]}