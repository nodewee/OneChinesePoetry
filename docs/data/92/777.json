{"author": "裴士禹", "period": "宋", "type": "诗", "title": "蜀先主廟古柏", "paragraphs": ["武侯翊漢嗣，始欲大神器。", "天命固有常，雲雷極屯否。", "流星墜武帳，萬卒摧銳氣。", "孤負卧龍心，三顧君臣意。", "廟貌今寂寥，握節空垂淚。", "興廢事徒然，無以窮往志。", "陵前古柏樹，千丈起平地。", "根大壓巨鼇，心虛藏野燧。", "風動虬龍枝，雷雨隨聲至。", "疑是虛空間，神明專擁庇。", "不爾千萬年，突兀無枯瘁。", "觀栢又慘然，念侯功業熾。", "功業亙無窮，與柏共蒼翠。"]}