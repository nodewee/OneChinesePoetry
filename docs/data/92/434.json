{"author": "范純仁", "period": "宋", "type": "诗", "title": "同張伯常會君實南園", "paragraphs": ["幽圃多清致，人賢樂有餘。", "游心同藝苑，歸興若田廬。", "畦廣容栽藥，門扃爲著書。", "築臺占嶽頂，鑿沼灑伊渠。", "庵倣盧仝屋，坊鄰白傅居。", "拂床留倦客，種竹蔭游魚。", "弄水衣襟濕，遵流酒醆徐。", "園翁名草木，山鳥戲階除。", "密席延商皓，高風邁漢疏。", "城西老詩伯，獨免醉登車。"]}