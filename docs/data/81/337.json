{"author": "趙抃", "period": "宋", "type": "诗", "title": "題邛州文同判官五箴堂", "paragraphs": ["李唐韓吏部，矯矯文宗師。", "立言作諸箴，勵世亦自規。", "游箴警惰廢，事業終光輝。", "言箴慎囁囁，張口觸禍機。", "行箴死所守，於義無乖違。", "好惡不悖理，戒或私是非。", "知名懼浮實，動主嫌怨隨。", "五者日踐履，要以君子歸。", "與可知道粹，期至嚴奧窺。", "誦已記所志，礲石鎸其辭。", "俾之揭堂上，使後亦忽隳。", "夫人貴且富，非得强自爲。", "入賢去不肖，在己不在時。", "希韓亦韓徒，中道無已而。"]}