{"author": "趙抃", "period": "宋", "type": "诗", "title": "次韻何若谷別後見寄", "paragraphs": ["言念分符日，來逢別乘賢。", "瘡痍求俗去，風教爲民宣。", "吏獄都無擾，農疇屬有年。", "歡嘗陪射的，清不廢鳴絃。", "避俗尋蕭寺，遊春醉畫船。", "文楸坐帷幄，詩敵肆戈鋋。", "邂逅窮江地，淒涼落葉天。", "代還公去矣，佇立我依然。", "久契誠彌固，離憂不暫蠲。", "高臺倚章貢，時一誦佳篇。"]}