{"author": "趙抃", "period": "宋", "type": "诗", "title": "次韻樊祖安秀才連理木", "paragraphs": ["吾觀樊生者，氣燄凌雲霄。", "逢人肆議論，芬馥蘭與椒。", "去年應秋詔，入貢天子朝。", "南宮擯不收，歸迹如蓬飄。", "長途病憔悴，舊里門蕭條。", "今時賤未用，無計逃誚嘲。", "昨日升吾堂，出詩振瓊瑶。", "自云世儒學，其胄來遥遥。", "異哉先冢上，有木名百僚。", "一根初兩幹，幹木仍駢交。", "茂育三十稔，曷爲風霜凋。", "材奇固得地，抱合勢已喬。", "連理古所瑞，於義尤昭昭。", "奚哉私門中，福壽不可邀。", "善祥既失效，嘆惋成長謠。", "吾言異於是，矧世逢虞堯。", "力爲君子儒，進道忽使消。", "積德慶厥後，斯木誠非妖。"]}