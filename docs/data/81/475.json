{"author": "趙抃", "period": "宋", "type": "诗", "title": "送昭文劉少卿移知南海", "paragraphs": ["世緒傳英德，時才播令名。", "錦裀終襲慶，桂籍舊升榮。", "仕路登優績，朝閨服俊聲。", "風猷著臺閣，操尚冠簪纓。", "墳衍方謀學，冰霜未底清。", "分憂膺閫寄，頒教洽輿情。", "會府資謀計，中闈念篤誠。", "漢庭當繼好，戎帳去修盟。", "通幣旋君節，飛芻擁使旌。", "舟車勤轉漕，倉廩慶豐盈。", "廉士祈甄用，貪官愧竄驚。", "鳳書來輦轂，熊軾鎮荆衡。", "壓境無喧訟，連疇近力耕。", "騰謠聞五袴，行樂護千兵。", "道路纖塵絕，人家協氣生。", "渙恩飛睿詔，華序拜名卿。", "更直羣書府，于宣百粵城。", "祖筵徒戀戀，仙舸重行行。", "預想歌來暮，前期報政成。", "上心方簡注，元鼎佇和羹。"]}