{"author": "趙抃", "period": "宋", "type": "诗", "title": "和范御史見贈", "paragraphs": ["我趨仕途三十春，矹矹求友難其人。", "相逢探取百一二，變幾不泯磨功名。", "或言同途行異徑，或始卓犖終因循。", "或臨利害失趨向，或走勢利遺賤貧。", "或面盱睢背忌刻，或口仁義心頑嚚。", "或名公卿節屠隸，或實盜跖文孟荀。", "澄川倏忽起波浪，平地咫尺生嶙峋。", "薰蕕蘭芷逐蕭艾，玷纇瓊玖俄砆珉。", "茲事自古慎所與，傾蓋如舊白頭新。", "仲尼評友戒損益，故嘗佩服書諸紳。", "履中蹈道敢不勉，至愚所恃生逢辰。", "朝廷基扃要扶助，天子堯舜聖且仁。", "焦勞汲汲納讜議，風憲思得御史真。", "翰林鉅公不識面，誤以愚者名上陳。", "至和改元秋九月，詔書曉落長淮濱。", "孤貧自省預臺選，無意顧藉家與身。", "直期賢用不肖斥，忠邪路判如越秦。", "頻章累疏辨得失，上前往往嬰龍鱗。", "時吾貫之日聯句，玉樹欲使蒹葭親。", "爲憐出處共本末，未始氣味殊甘辛。", "忠言鯁議不我間，開誠待我逾天倫。", "螭頭連登拜白簡，豸角對拱朝紫宸。", "雕盤隼擊雪霜凜，豺狼奔北窮狐㕙。", "九重上報不惜死，豈復讒口防狺狺。", "避嫌歲滿體當去，柬南亟請辭天闉。", "俞音分得郡印綬，毗陵地與桐廬隣。", "潁清淮淥榜舟過，橘黄酒白鱸魚珍。", "兒童共遊競嗟賞，閭里故老相歡欣。", "皇恩過家許上冢，我輩榮華事欲均。", "得公長篇三四讀，正似觀海無涯津。", "測量不可何以報，贈公歲久如松筠。"]}