{"author": "趙抃", "period": "宋", "type": "诗", "title": "將至太和寄蔡仲偃太博", "paragraphs": ["我憶去年仲冬月，夜醉離尊曉船發。", "鼕鼕畫鼓上窮江，章貢川源接南粵。", "虔州之民十萬家，下車公議亂如麻。", "去除煩苛養疲瘵，令嚴訟簡俗亦嘉。", "農事屢登稻粱積，獄犴空虛寇衰息。", "遠陬安堵幸實天，闕然自愧予何力。", "邇來被旨還神京，乘秋擊棹烟波行。", "夷猶入境奚所喜，故人樂土絃歌聲。"]}