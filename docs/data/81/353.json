{"author": "趙抃", "period": "宋", "type": "诗", "title": "送周穎之京師", "paragraphs": ["吾鄉伯堅真丈夫，氣剛色强言詞疎。", "胸中一物不使有，日儲月斂唯詩書。", "布裘落魄韋带緩，權門不肯低眉趨。", "朋游累百誰爾汝，人皆不與爭揶揄。", "掩關啜菽苦意氣，糞壤玉璧泥沙珠。", "宣慈中山我孤處，昨日走介貽我書。", "書云詔下籲俊乂，父兄命頴之京都。", "古人求養志擇祿，今而豈得逃馳驅。", "肩書手劍出門去，嚌咨肯復兒女如。", "我聞此語涕交下，人皆欲養繄我無。", "羨子之爲與道合，勸子亟往無踟躕。", "明年得志拜堂上，豈非人子榮親歟。"]}