{"author": "趙抃", "period": "宋", "type": "诗", "title": "張景通先生書堂", "paragraphs": ["志士博古今，名賢口誦聖。", "通則施所有，致君翼時政。", "窮斯處巖穴，信道宗天命。", "富貴貧賤耶，烏與一息競。", "先生抱蜀奇，不爲席珍聘。", "學易到深處，研幾劇精靜。", "書屋數百椽，寒松夾幽徑。", "竹森瀟灑觀，泉逗潺湲聽。", "小人多謗訾，先生自吟詠。", "其徒識所歸，歸雅不歸鄭。", "今時自薄惡，先生自醇正。", "其徒知所入，入賢不入佞。", "憂弊以文捄，敵邪以道勝。", "先生終其爲，彼俗徒詬病。"]}