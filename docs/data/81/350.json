{"author": "趙抃", "period": "宋", "type": "诗", "title": "贈陽安徐邁表兄屯田", "paragraphs": ["少時所學苦，食蘗日自强。", "壯歲從宦清，飲冰中剛腸。", "陽安百里地，邈在天一方。", "惠政不鞭朴，斯民樂耕桑。", "念予昨守贛，與兄會家鄉。", "兄今歲已滿，余遽提蜀疆。", "一朝此邂逅，五載忘參商。", "且勿語離索，易老驚鬢霜。", "且勿較通塞，放懷把酒觴。", "上方聖政新，求賢坐明堂。", "兄道足施設，兄志彌頡頏。", "喜予外祖門，從此生輝光。"]}