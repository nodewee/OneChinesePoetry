{"author": "趙抃", "period": "宋", "type": "诗", "title": "次韻楊鴻漸察判見贈", "paragraphs": ["縣令於是襲漢唐，震雷爲治制封疆。", "得人固可恩千室，無狀須憂病一方。", "愚品昔蒙登仕籍，薄材今幸預朝綱。", "但欣孤迹辭丘壑，豈有深謀贊廟堂。", "萬里山川來隴蜀，十分風物類江鄉。", "存心撫俗圖歸正，顧己臨民敢不莊。", "蓮幕似君誠慷慨，蘭言遺我極芬芳。", "自嗟寸善無裨補，更辱長篇盛播揚。", "投李莫嫌遲報贈，解琴終擬效更張。", "若孤朋照宜身愧，冠弁峨峨佩玉蒼。"]}