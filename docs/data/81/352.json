{"author": "趙抃", "period": "宋", "type": "诗", "title": "次韻孫直言九日登龍門山", "paragraphs": ["皇祐二年秋九月，九日龍門遇佳節。", "新都大夫孫隱之，報政優游共民悅。", "升山高會賓主俱，滿頭黄菊泛茱萸。", "遥開醉眼極千里，身高氣爽胸懷舒。", "逢時感物以次發，詩成落落傾璣珠。", "初言府政好太守，化行歲稔民力蘇。", "喜聲協氣遨以狂，稚子負老老者扶。", "又言登臨風景異，澄川秀野如披圖。", "殊方真賞到奇處，未來空只誇江湖。", "得之獨善不在己，遠遣遺我開煩紆。", "嗟我江原亦民長，周遭百里平如掌。", "簿書役役甚囚拘，聞有岷峨無計上。", "及聞治邑茲山奇，脚力不到神魄馳。", "誰知我亦好山者，篋中時復觀君詩。"]}