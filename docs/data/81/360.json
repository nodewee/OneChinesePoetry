{"author": "趙抃", "period": "宋", "type": "诗", "title": "答閬州通判吳師孟職方", "paragraphs": ["閬州之景天下奇，嘗見老杜城南詩。", "嘉陵江湍清且潔，錦屏山疊雄復巇。", "醉翁生鐘大峩秀，收拾氣象爲文詞。", "自從屏星副郡治，訟平事簡奚設施。", "幽潛穹大極所有，搜羅詠賦一不遺。", "州僚俊集嘉酬和，海濤洶湧洪波隨。", "顧余不鄙可語者，聯編累軸緘以貽。", "寸珠盈掬破冥晦，尺璧入手無瑕疵。", "窮搜囊篋暴侈富，開窺秘嗇心驚嬉。", "竟微一毫報佳況，臨紙復輟慚久之。"]}