{"author": "趙抃", "period": "宋", "type": "诗", "title": "順風呈前人", "paragraphs": ["濠州抵泗里數百，長淮波平曉如席。", "鳴鼙解纜楊柳堤，畫船中有東吳客。", "君恩得請許歸去，聊治里閭去咫尺。", "歲窮天遠心欲飛，念之汲汲事行役。", "豁如天意適我願，號令西北起風伯。", "初時淅淅以鼓動，布帆尚留十幅窄。", "孤檣得勢安以平，中流激箭巨浪劈。", "篙橫櫓閣力不用，疾若摯隼增羽翮。", "瞥然兩岸瞬霎過，木葉馳黄山走碧。", "拏舟月餘今日快，一樽自歌兩手拍。", "樽中酒空不自歌，順風好景如之何。", "毗陵太守同此樂，爲言無惜新詩多。"]}