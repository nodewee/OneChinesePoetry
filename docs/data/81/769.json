{"author": "趙抃", "period": "宋", "type": "诗", "title": "次韻前人見贈", "paragraphs": ["惟公治迹嶠之南，增秩頒金出帝僉。", "蠻獠望風安畛域，城闉興筑賴韜鈐。", "恩行稚耋增和樂，令下姦豪盡伏潛。", "撫俗上寬當寧念，揚風深副遠民瞻。", "潮陽鱷去因誠禱，合浦珠還表性廉。", "五嶺盛傳威德著，九天俄下詔書嚴。", "紫宸入覲輸忠讜，青瑣歸來發滯淹。", "謇謇去爲中國使，皇皇寧許外夷覘。", "河冰日度疑鋪玉，朔雪時逢類撒鹽。", "持節塞垣先正席，過塗溪館盡窮閻。", "光華不辱熙朝命，誹訕因知黠虜憸。", "去路冬迎風若箭，還朝春早月如鐮。", "論勳已出庭臣右，得禮應須史筆添。", "賜對預陳官政致，稱褒親被德音恬。", "天人密語依旒冕，風日微和滿扇簾。", "得請鄉州心且適，暫違黼座義無嫌。", "都門客况千鐘餞，禁掖詩仍二府兼。", "巨艦解維桃浪緊，高樓夾岸柳絲纖。", "經途駐節頻開旆，密宴噴香似展匳。", "會友樽罍醅潑蟻，渡淮詩什硯磨蟾。", "居常志氣惟中立，雖久淹徊肯附炎。", "夜泊每窺漁父火，曉行遥認酒家帘。", "吳江橘柚津偏美，茂苑鱸蓴味正甜。", "上冢朋從空里巷，過家車馬擁門簷。", "隣邦餉勞迎旌棨，樂榭歌歡散綵縑。", "渡越一潮催疊鼓，去杭千騎擁行襜。", "抑强撫弱恩先被，宣化承流澤下霑。", "鑑水漁樵隨業樂，秦山草木盡仁漸。", "想經歲月須膺召，縱有蓍龜不在占。", "屢寄詩筒追故事，親揮墨寶見勞謙。", "冰清氣誼同初淡，膠固情懷未比粘。", "何日西歸容迓禮，莫辭吟醉夜厭厭。"]}