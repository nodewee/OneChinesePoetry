{"author": "趙抃", "period": "宋", "type": "诗", "title": "初入荆江", "paragraphs": ["迢遞辭宸闕，遷延換歲華。", "舟纔入荆渚，人覺在天涯。", "浪激多推岸，流濡足沸沙。", "勢盤帆小便，漲淺路頻差。", "橫艇叉魚浦，摇旗賣酒家。", "山微思念越，江窄止通巴。", "烟色汀蕪淡，風光野燒斜。", "蠻歌朝競唱，祠鼓暮連撾。", "渡口初逢柳，林邊未見花。", "前程春始盛，一一待詩誇。"]}