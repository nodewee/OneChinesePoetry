{"author": "趙抃", "period": "宋", "type": "诗", "title": "題衢州唐臺山", "paragraphs": ["唐臺壓郡東北陲，勢旋力轉奔而馳。", "偉哉造物誰其尸，一山中起高峩巍。", "羣峯環輔拱以立，背面肘腋相倚毗。", "怪石差差少媚色，長松落落無邪姿。", "巖隈有路數百仞，直登不悔形神疲。", "中間軒豁浮圖舍，棟宇綵錯金璧輝。", "寒泉一畝清可鑑，優游鱣鮪揚鱗鬐。", "猿閒鳥暇兩呼笑，老僧矍鑠趨且嬉。", "天風烈烈骨毛竦，更云六月無炎曦。", "攀緣絕頂下四顧，溪山百里如掌窺。", "我思宜有隱君子，放心不與時安危。", "巢由之行已高世，白雲卧此逃堯媯。"]}