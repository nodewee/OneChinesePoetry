{"author": "趙抃", "period": "宋", "type": "诗", "title": "留題劍門東園", "paragraphs": ["劍州古要害，重門搤開闔。", "隄防兩川地，喉吭此呀呷。", "在昔禦狂寇，如朽施巨拉。", "時平付良守，一與公論合。", "政成治東圃，於焉解賓榻。", "予方錦官去，邀我置壺榼。", "縱步車馬休，舉目蒼翠匝。", "攄懷談笑喧，傾車潺湲雜。", "不春亦芳菲，匪風自蕭颯。", "主賓飲興豪，量海川酒納。", "貳車臺中舊，題詩謂予盍。", "默默極佳處，茲俗何以答。"]}