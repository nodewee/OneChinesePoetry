{"author": "趙抃", "period": "宋", "type": "诗", "title": "謝賜飛白御書晏羣玉殿", "paragraphs": ["朝野歡和際，君臣愷樂時。", "聖謨天地久，睿藻日星垂。", "內閤羣編啟，靈函眾寶披。", "光華頒帝翰，密勿寵官師。", "雨露神毫灑，風雲上意綏。", "翱翔轉鸞鳳，夭矯奮龍螭。", "侍宴聆清問，銜杯拱睟儀。", "御香蒙領袖，和氣入肝脾。", "言念宸恩重，曾非賤士遺。", "天顔瞻咫尺，臣職愧箴規。", "補闕難言衮，傾心竊比葵。", "養賢兼養正，所願易求頤。"]}