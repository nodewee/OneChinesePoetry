{"author": "韓琦", "period": "宋", "type": "诗", "title": "次韻答并帥王仲儀端明以詩見寄", "paragraphs": ["退削嘗連上，清衷遂一開。", "調元辭重任，殄寇倚非才。", "虎士方爭奮，羌雛已訴哀。", "遽馳金節覲，俄得錦衣回。", "雅契瞻并府，衰容病鄴臺。", "孤懷難託雁，芳信忽傳梅。", "瑇瑁遥賓席，蒲萄入醉杯。", "高談嗟阻闊，危榭幾徘徊。", "大鹵誠淹帥，中樞即貳台。", "三槐東第甲，還似相車來。"]}