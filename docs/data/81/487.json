{"author": "趙抃", "period": "宋", "type": "诗", "title": "次韻程給事會稽懷古即事", "paragraphs": ["東南杭與越，形勢夾長川。", "地占一方秀，天生萬象全。", "兩城俱卓爾，列郡豈加焉。", "異世稱無間，同時較有偏。", "厥民如貴簡，彼國實居先。", "大海收淮瀆，羣山冠幅員。", "古人蹤欲見，遊客目先穿。", "況自醇風俗，從來省朴鞭。", "有年人既庶，樂教志彌堅。", "每得前朝事，嘗由眾口傳。", "土疆歸闕下，州宇闢湖邊。", "未苦秦來幸，先經霸擅權。", "有賢思避世，擇地效高眠。", "盤屈稽山勢，嵯峨玉笥巔。", "茂林侵碧漢，修竹掛青烟。", "東浙潮聲近，西陵草色鮮。", "四明登陸顯，五泄夾溪沿。", "漁浦從舟楫，仙居遠市廛。", "山青難入畫，花灼正如燃。", "石傘陰遮徑，松潭韻寫絃。", "千峯雲靉靆，雙澗水潺湲。", "靈迹曾遊處，清風可坐延。", "龜浮山出浪，龍去井迷年。", "泉湧尋源出，蘿繁附木纏。", "屏危開石上，星摘射巖前。", "仙髻傳今古，峯形露醜妍。", "法華初賜號，釋子已超禪。", "一感因人異，羣言可理詮。", "遍隨高下賞，潛解利名牽。", "民室常盈目，城闉異及肩。", "通幽雲底路，朝接洞中天。", "必有千年隱，都忘萬事煎。", "嚴園烟水亂，樊榭柳花顛。", "聖閣迎仙母，湖樓望綵船。", "越臺凌縹緲，溪女鬭嬋娟。", "野景誠無限，遊人豈獨專。", "清虛宮剎古，恍惚歲時遷。", "寶相靈猶驗，雲門瑞復還。", "塵埃籠古壁，章句列前賢。", "醮禮因勤甚，龍宮尚儼然。", "魚池乖本意，僧罟觸輕漣。", "鑿石成金像，營庵對玉蓮。", "瑰奇天桂室，瀟灑寶林篇。", "歷歷森豪俊，昭昭著簡編。", "蘭亭真翰筆，桃谷舊神仙。", "想像人堪慕，淒涼物足憐。", "公卿誇道路，父子遁林泉。", "廢宅仙宮立，還鄉世事捐。", "嗟時徒役役，味道益乾乾。", "種墓藏山穴，聳祠闞水壖。", "方干栖逸地，祖貫起英躔。", "相隱今遺跡，侯封昔見旜。", "錦衣漸我得，車帳爲民褰。", "臣力難堪矣，君仁未舍旃。", "挺身徒盡瘁，報德乏微涓。", "所向知師古，干時愧學圓。", "璣衡中切冒，條教外頒宣。", "每慕黄居潁，曾卑隗相燕。", "有爲懷黽勉，無術可收甄。", "得請鄉邦便，躬祠祖垅虔。", "耕桑初勸諭，饑疫偶成連。", "賑發無深惠，疲勞獲少痊。", "闔封方富稔，載路息迍邅。", "近幸同年代，前符昔日緣。", "一麾來鎮撫，千騎爲盤旋。", "弊政因民革，煩文到日蠲。", "恩隨和氣浹，令比置郵遄。", "美譽皆騰實，清香已勝羶。", "善良陶靜化，姦猾洗前愆。", "吏畏輸心鑒，民深入善淵。", "課書人第一，軺召里逾千。", "身起侯藩政，班趨秘殿聯。", "謀猷光帝座，議論溢經筵。", "道合風雲會，功高玉石鎸。", "正宜裨日月，未可問園田。", "士論逾時望，人心曷月湔。", "聲名加顯顯，歌頌轉翾翾。", "預喜明賢遇，須知直道便。", "中宸深有眷，外補實難銓。", "行爲山陰老，聊收一大錢。"]}