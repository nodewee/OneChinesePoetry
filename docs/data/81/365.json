{"author": "趙抃", "period": "宋", "type": "诗", "title": "寄酬梓路運使趙諴度支", "paragraphs": ["喜君出使東川行，臘寒擁雪辭神京。", "平生忠力晚愈固，萬山叱馭險亦平。", "青泥嶺惡白晝上，更逢落雪百尺盈。", "盤高折下寸寸進，馬蹄硉矹人膽驚。", "君懷初不阻艱險，却念疆土連錦城。", "謂予嘗有一日雅，豪吟縱筆高泉傾。", "三章落落字字好，開緘與雪爭瑶瓊。", "置郵亟來發以誦，齒牙冷切胸懷清。", "豈徒感服爲文字，所得風義推誠明。", "今君東轅我西守，去此止有數日程。", "兩川春物正爛漫，何時文酒親講評。"]}