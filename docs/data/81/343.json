{"author": "趙抃", "period": "宋", "type": "诗", "title": "鬰孤臺", "paragraphs": ["羣峯鬰然起，惟此山獨孤。", "筑臺山之巔，鬰孤名以呼。", "窮江足樓閣，危壓斗牛墟。", "直登四臨瞰，眾勢不可踰。", "贛川繚左右，庾嶺前崎嶇。", "望闕峙其後，北向日月都。", "人家雜烟水，原野周城郛。", "烜潤或晴雨，明晦或曉晡。", "春榮夏物茂，秋肅冬林枯。", "氣象日千變，一一如畫圖。", "比予去諫舍，乞此養慵愚。", "事訛得以正，俗瘵得以蘇。", "歲豐盜攘息，獄命寃繫無。", "熙然與民共，所喜朋僚俱。", "中淡有琴詠，外喧有歌歈。", "樽罍有美酒，盤餐有嘉魚。", "優游一臺上，四序不暫辜。", "乃知爲郡樂，況復今唐虞。"]}