{"author": "趙抃", "period": "宋", "type": "诗", "title": "題周敦頤濂溪書堂", "paragraphs": ["吾聞上下泉，終與江海會。", "高哉廬阜間，出處濂溪派。", "清深遠城市，潔浄去塵埃。", "毫髮難遁形，鬼神縮妖怪。", "對臨開軒窗，勝絕甚圖繪。", "固無風波虞，但覺耳目快。", "琴樽日左右，一堂不爲泰。", "經史日枕藉，一室不爲隘。", "有蓴足以羹，有魚足以鱠。", "飲啜其樂真，靜正於俗邁。", "主人心淵然，澄徹一內外。", "本源孕清德，游詠吐嘉話。", "何當結良朋，講習取諸兌。"]}