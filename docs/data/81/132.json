{"author": "韓琦", "period": "宋", "type": "诗", "title": "次韻答張宗益工部", "paragraphs": ["昔忝臨漳守，娛心自退公。", "閑愁放天上，真境得壺中。", "燕處雖云適，規模惜未豐。", "恢園隳舊堞，困宇出新工。", "材品珍方用，花名異始充。", "泉分洹水堰，梁下鄴城宮。", "今始推良牧，褒辭借病翁。", "笙鏞諧廟瑟，珠玉滿郵筒。", "詎敢矜前政，徒知偃下風。", "北堂留衣錦，西巘峻維嵩。", "休逸簷梢月，榮歸浪襯虹。", "班條多暇日，清賞此何窮。"]}