{"author": "趙抃", "period": "宋", "type": "诗", "title": "次韻林希喜趙少師概遊杭", "paragraphs": ["維嶽生台輔，於時正典刑。", "我嘗同政府，公早謝明廷。", "官貴躋三少，身閒越八齡。", "所難惟壽算，豈易是康寧。", "求舊心猶壯，尋幽足未停。", "宋都俄暫別，吳語喜重聽。", "宗契今逾厚，交情久可銘。", "摛辭工詠物，吐屑妙談經。", "嵐色迎紅旆，湖光動綵舲。", "游名多寫壁，燕席旋張屏。", "忽遇瀛洲客，新辭使者星。", "承恩來玉陛，涖事傍沙汀。", "厭賞塵中景，思登野外亭。", "愛忘嘉意重，溢美雅章形。", "敘遠才超絕，搜奇思杳冥。", "道山寧久去，歸路入雲青。"]}