{"author": "韓琦", "period": "宋", "type": "诗", "title": "次韻答宮保張相公以長篇見寄", "paragraphs": ["睿師當亨會，真賢上貴途。", "驥程輕歷塊，鵬運狹搶榆。", "大器方膺用，清風自少徒。", "危言忘世忌，直道得神扶。", "廩粟常周急，囊衣異弗婁。", "臨戎資遠略，進讀待名儒。", "位峻升中執，胡驕賴北狙。", "殊隣摧桀驁，正路屏榛蕪。", "機務參籌幄，恬波靜海隅。", "高名喬嶽重，勁節老松孤。", "眾望歸鈞席，羣生入化罏。", "幽遐通滯塞，愁鬰變怡愉。", "明哲咸推甫，深忠獨許壺。", "上樞俄任德，冢輔適容愚。", "清燕常陪論，丹誠得盡輸。", "協心安國本，罄宇保民蘇。", "知止頻思退，遺榮遂懇圖。", "連章傾悃愊，重責厭憂虞。", "物議皆嗟去，宸言勉賜俞。", "四朝全始卒，一代足師模。", "恣逐林泉樂，幾忘僕馬痡。", "韓城窮近賞，嵩谷喜深趨。", "飛溜星分派，奇峰笋迸株。", "買山兼勝得，卜宅與真俱。", "壽考何人及，優游舉世無。", "神頤紫虛觀，迹謝赤墀塗。", "不意煩詩筆，勤來恤病軀。", "龍章驚表裸，雀彈枉投珠。", "酬唱情雖接，仙凡路尚殊。", "終期解官綬，先約造靈區。"]}