{"author": "韓琦", "period": "宋", "type": "诗", "title": "雪十十韻", "paragraphs": ["天宇昏凝幕，星潢凍漏津。", "報豐推上瑞，散利浹無垠。", "皓彩生和燭，深仁出化鈞。", "乘時驅癘氣，幾日困疲民。", "滿慰三農望，潛基萬國春。", "道山誰辨玉，佛界普成銀。", "緩舞疑翻佩，徐來類積薪。", "盤高擎露蕊，隙細入駒塵。", "易掩妖顔嫮，難藏厚地珍。", "墜輕時斷續，勢猛忽紛綸。", "肯使瑕瑜見，惟思沃瘠均。", "歌妍皆似郢，璧碎不因秦。", "輈冷侵馴鹿，符光逼琢麟。", "充盈是谿壑，挺特有松筠。", "近嶺梅先發，瀕江練更勻。", "樓臺競環麗，蟾兔起精神。", "病骨驚心怯，書帷憶舊親。", "風流資醉目，豪放任詩人。", "陳閣方多暇，睢園喜命賓。", "宜城須大引，佳味過吳醇。"]}