{"author": "方回", "period": "宋", "type": "诗", "title": "次韻劉元煇喜予還家携酒見訪三首  其三", "paragraphs": ["死者已無知，生者暫爲客。", "三年歸故廬，松竹元自碧。", "屢驚山中人，永卧泉下夕。", "一二老朋友，何處卜兆宅。", "獨君有壽相，氣貌不異昔。", "冷官故稍卑，良疇焉從闢。", "幽抱能自寬，勝味各有適。", "中守神既全，外物至莫役。", "未悟如夢寐，忽覺無痕跡。", "眼明遠堪眺，脚健險可歷。", "萬重煙霞間，不乏仙與釋。", "吾儕數老翁，撰日散游策。", "當有佳詩篇，付與來者覿。"]}