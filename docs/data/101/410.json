{"author": "方回", "period": "宋", "type": "诗", "title": "秋大熱上七里灘", "paragraphs": ["吾生所未見，自古恐亦無。", "秋半不肯凉，赫日炎洪爐。", "沸湍七里灘，觸熱乘畏途。", "坐船汗如漿，況彼牽挽夫。", "一檣合衆力，至數十輩俱。", "踏竿氣欲絕，沙立僵且枯。", "西瓜足解渴，割裂青瑶膚。", "焉得大冰盤，霑丐及此徒。", "僥倖據勢位，極意求所娛。", "願迴君子心，略念小人軀。"]}