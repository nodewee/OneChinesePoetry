{"author": "方回", "period": "宋", "type": "诗", "title": "留吳田霜崖吳居士宅予仲女許其孫姻", "paragraphs": ["衆山環如規，中有一川水。", "山腴翠樹圓，水潔玉石峙。", "居人近百家，耕餘習文史。", "此翁獨能詩，早充賓貢士。", "平生宦情薄，一試倉庾氏。", "中年厭兵革，肥遯白雲裏。", "時時吟一篇，自教孫與子。", "滿屋讀書聲，萬事不到耳。", "問途訪幽居，曲折十餘里。", "麥天小雨霽，初夏風日美。", "遠迓携飲壺，劇談並宴几。", "門帖句句佳，字畫亦勁偉。", "盡出名畫掛，頻共高閣倚。", "烹煎茗笋良，飣餖蔬果旨。", "鼓吹聒深夜，酒酣未容起。", "寒薄攀華盛，兩姓合嘉禮。", "東床向志學，骨相良可喜。", "積德貽後人，方興未云已。", "發稟濟青黄，垂紳曳朱紫。", "天人幽顯間，施報有茲理。", "略窺宅邊園，培芳茂花卉。", "黄鶑殆無數，白鷗不知幾。", "山茶及巖桂，葉葉瑩如洗。", "間氣鍾人物，吾故卜諸此。", "老夫託姻好，悠遠自此始。", "定當繼朱陳，何但誇孔李。"]}