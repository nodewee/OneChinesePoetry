{"author": "方回", "period": "宋", "type": "诗", "title": "留回嶺汪明府宅", "paragraphs": ["仇池非仙境，商嶺在人世。", "詎必深且僻，而後兵可避。", "大物有轉移，戈甲滿天地。", "城郭非云遠，馬跡竟不至。", "蓊蔚樹木密，複重澗谷閟。", "中有長者家，累葉重名誼。", "積德服里社，故非一朝致。", "園池既顯敞，棟宇亦弘邃。", "文甃洛花紅，雕籠隴禽翠。", "恍然壺中天，逈與塵界異。", "崇觴延老夫，子姪盡擎跽。", "豈惟授之粲，抑且侑以幣。", "客來無不速，各各滿其意。", "居多章甫冠，憲憲潔衿佩。", "如聞築精舍，徽國嚴祀事。", "紀載儻予屬，庶用報嘉惠。"]}