{"author": "方回", "period": "宋", "type": "诗", "title": "初二日甲子雨阻風自次韻", "paragraphs": ["居民汲江水，上下幾千尺。", "麴糵化爲酒，不肯賒一滴。", "高林墮黄葉，草樹黯無色。", "詎意阻風人，於此費永日。", "篷低首難擡，薪重舟頗側。", "醉鄉失樂土，愁城遇堅壁。", "呻吟得新句，欲往題蘚石。", "岸滑不可登，縱寫復誰識。", "故廬百灘西，何事乃東適。", "兀坐但默然，順走閲健席。", "豪舉與時會，洶湧浪頭白。", "及夫氣勢盡，泡滅豈有迹。"]}