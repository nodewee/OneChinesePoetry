{"author": "方回", "period": "宋", "type": "诗", "title": "驛馬嘆", "paragraphs": ["鐵陣突萬人，覂駕行九軌。", "聖門稱其德，成功亦云偉。", "嗟爾驛騎者，售身墮泥滓。", "朝才南一程，夕又北百里。", "鞭走不暫停，脊背作瘡痏。", "爾生既無知，爾死然後已。", "鹽車未爲甚，敝帷無復擬。", "惟人役萬物，致用斯爲美。", "用之失其所，益此即損彼。", "服牛利播種，鑽龜卜休徵。", "牛龜何不幸，爲人謀何矣。", "釋氏欲無生，厥意殆見此。", "奈何說輪迴，眩俗滋譎詭。", "人畜互相爲，萬萬無此理。", "皮毛受困苦，王侯享華侈。", "謂皆前世事，夙業之所使。", "我獨謂天性，豈各私一己。", "生囿形骸間，死散虛空裏。", "性同質不同，竄易烏有是。", "愛人而愛物，人當近仁耳。", "使其一不愛，何惜一馬死。", "我賦驛馬篇，哀歌有深旨。"]}