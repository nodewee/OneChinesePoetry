{"author": "方回", "period": "宋", "type": "诗", "title": "贈相士李山屋", "paragraphs": ["四十五萬坑長平，五十六萬敗彭城。", "頭小而銳重瞳子，可謂善戰能用兵。", "殺人何得慘如此，不知天亦還殺爾。", "世間産一虎頭相，幾陣生靈爲渠死。", "韓擒彭醢不足悲，無辜性命供娛嬉。", "漢家宗社計未定，商山老人歌紫芝。", "相人相窮不相達，天道好生不好殺。", "豈無袖手閒書生，一著滿盤死棋活。"]}