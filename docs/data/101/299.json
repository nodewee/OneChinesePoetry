{"author": "方回", "period": "宋", "type": "诗", "title": "九日烹二雞終不得酒", "paragraphs": ["長女近歸寧，念母省所患。", "臨別無可烹，僅餘一老雁。", "茲辰遂重九，空庖絕芻豢。", "伏雌劣足膳，時醪靡由辦。", "平生萬卷腸，半世飫藜莧。", "中嘗長軍府，豈不讌集慣。", "晚年畏禍機，棄官老林澗。", "賣書輟架籤，典衣解袍襻。", "佳節無一錢，終不羨朽貫。", "瓶罄何耻爲，更用奴隸訕。", "但甘顔樂瓢，宜免周誓轘。", "粲粲東籬英，聊與歲同晏。"]}