{"author": "方回", "period": "宋", "type": "诗", "title": "贈壽昌墨客葉實甫", "paragraphs": ["古人削竹以爲筆，木板爲方竹爲策。", "其字科斗或鳥迹，或篆或籀煤傅漆。", "未有今人所謂墨，晉發汲冢尚可識。", "地中間獲鐘鼎刻，文爲之具未爲極。", "何其妙哉善摹畫，束縛毫管備肸飾。", "鶴眼鳳咮鑿湍石，黟楮剡藤擣成足。", "松煙魚胞和堅密，誇精鬬巧不遺力。", "隸真行草最後出，萬乃不能及古一。", "有良弓矢無良射，器利工拙繆繩尺。", "風頹俗降嘆近日，四寶往往俱難得，尤艱得者墨一物。", "燃爇膏脂磔桐實，非膠太燥則太溢。", "高價玄圭詭蒼璧，其實不直瓦與礫。", "羲獻不起歐褚畢，亦無李杜大詩伯。", "顛倒吏牘冒儒籍，乳臭小兒僅甲乙。", "苟且研磨暗竄易，奚李縱生懼稱屈。", "壽昌葉老獨奇崛，陟阪涉澗負囊笈。", "直笏圓丸動盈百，病風手試銅蟾滴。", "瀲灧龍光浮五色，便覺硯中轟霹靂。", "金錢亦不過求索，但欲流名寄篇什。", "噫嘻此一怪墨客，作書轉送三歎息。", "物有當黑不肯黑，事有當白不肯白。"]}