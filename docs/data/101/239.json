{"author": "方回", "period": "宋", "type": "诗", "title": "七月十日有感", "paragraphs": ["十年前此日，視篆上嚴州。", "借服初金佩，峨冠尚黑頭。", "乾坤誰失馭，江海已橫流。", "保土雖無恙，忘家弗自謀。", "寒門驚瓦裂，癡子困萍浮。", "追憶危阽急，都忘屈辱羞。", "衆推真膽大，孰察暗眉愁。", "盜賊誅鋤定，租傭減閣優。", "民功差稍稍，己事太悠悠。", "綿薄稀儲峙，貪婪恣取求。", "冥懷隨命運，失意起冤讎。", "屢跋三關馬，更乘四瀆舟。", "長城青冢月，大漢黑山秋。", "甫息臺卿擔，空餘季子裘。", "解官終欠早，破産復奚尤。", "酹柏悲先壠，畦蔬偃故丘。", "信書無一得，負債有千憂。", "倒篋衣俱典，連床藥未瘳。", "不如窮百姓，何謂古諸侯。", "公論誰詩可，蓮花博士儔。"]}