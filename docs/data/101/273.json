{"author": "方回", "period": "宋", "type": "诗", "title": "聞笛歎", "paragraphs": ["讀書夜倦燈影暗，屋外笛聲何處來。", "鄰翁吹笛意本樂，聞笛如我心何哀。", "如說生離苦，天涯海角無由迴。", "又如訴死別，委骨黄壤埋蒿萊。", "失身羈婦過昭君冢，僨軍老將上李陵臺，東坡澹庵惠州新州更海外。", "經義字說蠱場屋，格天之閣高崔嵬。", "元祐太母地下負廢立之謗，昭慈再廢入道冷屋扃荒苔。", "濟陽一去飲霅水，不得其死二十七年，老姦擅位汙公台。", "分明歷歷道此事，使我顔色黯然如死灰。", "豈止山陽向秀感，徒爲嵇呂二子空徘徊。", "平生不識音與律，但喜樂工奏曲作技傾金罍。", "不謂今夕此何夕，江淹別恨二賦盡到眼，玉川子涕泗蝦蟆食月萬古不可開。", "鐵腸石肺百雜碎，驚魘不顧閨中孩。", "壁下偶有酒，顧謂斟一杯。", "一杯薄酒何足禦此大憤怨，不如愚無知者酣卧鼻息長如雷。", "須臾笛聲寂無有，出視空庭但星斗。"]}