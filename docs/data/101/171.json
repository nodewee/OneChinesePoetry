{"author": "方回", "period": "宋", "type": "诗", "title": "日長三十韻寄趙賓暘", "paragraphs": ["栗里淵明徑，榿林子美堂。", "亂離容不死，窮乏果何傷。", "紅粒炊秈飯，青薹煮菜湯。", "甲兵才偃息，城市轉荒凉。", "最苦樵蘇貴，曾微藥餌良。", "頻仍賒酒飲，卒急賣書償。", "敗絮熏還曝，粗絺洗更漿。", "炎蒸雖漸迫，寒冷尚宜防。", "瀹茗徵甆盞，包梨集紙囊。", "頭昏修菊枕，膚汗拭藤床。", "困倦成衰懦，疏慵欠激昂。", "廄空需馬藁，碓凈缺雞糠。", "思慮徒迂闊，營求竟渺茫。", "憶兒觀燕乳，懷友聽鶑吭。", "守分甘丘壑，逢時付廟廊。", "骨骸同朽腐，名字孰芬香。", "但握鋤犁柄，終逃鈇鉞鋩。", "交遊多豎褐，談話止農桑。", "應俗循中道，頤生寶祕方。", "鄰僧營藏字，俠士戲球場。", "角武焉能往，摛文或可當。", "病稀摩詰問，歌類接輿狂。", "舉世嘲癡叔，何人識漫郎。", "北轅迴朔漠，南棹輟沅湘。", "誼氣知猶壯，頹齡懼不遑。", "六旬過眼電，萬事滿頤霜。", "靜樂非無動，閒遨却似忙。", "連苔移巨石，带露數新篁。", "天地詩人少，山林夏日長。", "此心無別路，一武到羲黄。"]}