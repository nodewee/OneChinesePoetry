{"author": "方回", "period": "宋", "type": "诗", "title": "次韻劉元煇喜予還家携酒見訪三首  其二", "paragraphs": ["我其方玄英，君可劉賓客。", "年皆七旬近，相對詩眼碧。", "向來每過從，劇談動至夕。", "久別坐何事，蓬蒿翳荒宅。", "歸舟落孤帆，曾未踰信昔。", "空庭遲汛除，野徑缺鋤闢。", "便能致果饌，共此片時適。", "萍氏寬征譏，章甫復力役。", "尚可卜孟鄰，未至削孔跡。", "飄芳漸紛紛，晴巘正歷歷。", "此酒不快飲，憂抱何由釋。", "但願長窮健，縱無馬可策。", "徒步頃刻間，亦足奉良覿。"]}