{"author": "方回", "period": "宋", "type": "诗", "title": "西齋不寐三首  其二", "paragraphs": ["午醉稍就寢，甜夢何翩翩。", "晚醒潄茗飲，終夕斯無眠。", "初數一二鼓，乃至三四遷。", "草根沸蟋蟀，鴟鴞號樹顛。", "衆靜汝獨否，誰實使之然。", "聚螢車生憤，飯牛甯子歎。", "吾衰百念灰，曷爲不遑安。", "天宇未肯白，秋氣令人酸。", "孰是無憂者，恬然衾帷間。", "鬼神知此心，起盥書短篇。"]}