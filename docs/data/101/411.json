{"author": "方回", "period": "宋", "type": "诗", "title": "大浪灘步至東館", "paragraphs": ["瞬息閲一紀，作郡初此來。", "小城雖寂寞，尚復具輿臺。", "患難偶未死，覂乏良可咍。", "夜泊大浪灘，沽酒登崔嵬。", "隨我別無物，但有雙破鞋。", "破鞋足徒步，何必車中栖。", "質明日尚凉，行行高峰西。", "秋暑草不露，脚脛黏灰埃。", "破屋一小憩，老嫗若見哀。", "萬事豈可測，熙怡付齊諧。"]}