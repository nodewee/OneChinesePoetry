{"author": "方回", "period": "宋", "type": "诗", "title": "估客樂", "paragraphs": ["爲吏受賕嬰木索，漢相忽遭東市斮。", "不如估客取邪贏，居貨罔人人不覺。", "布素寒儒守鄉學，夜夜孤燈同寂寞。", "不如估客醉名倡，百萬呼盧投六博。", "估客樂哉真復樂，大舶飛山走城郭。", "珊瑚未數綠珠樓，家僮多似臨邛卓。", "十牛之車三百車，雪象紅牙水犀角。", "養犬喂肉睡氈毯，馬廄馿槽亦丹臒。", "生不羨鳳凰池，死不愛麒麟閣，估客樂哉真復樂。", "邇來六月錢塘潮，一估傳呼千估愕。", "大風來自度朔山，吹倒岷峨舞衡嶽。", "一江一日殞千艘，四海五湖可隃度。", "諸寶下輸龍王宮，鰕蟹龜黿恣吞嚼。", "人言估客樂，估客有時也不樂。", "百年計較千年心，不禁一日風濤惡。"]}