{"author": "方回", "period": "宋", "type": "诗", "title": "贈江東李提學", "paragraphs": ["小難和氣如三春，大難色瑩清無塵。", "小難作詩到聖處，大難更自髯絕倫。", "天憐今年窮已極，稍慰蒹葭霜露身。", "惡風劇雪走千里，一識頓有兩玉人。", "西岡李氏自五代，彩棒作尉金沙津。", "神堯之子太宗弟，鄭王枝葉元至親。", "衣冠不絕七百歲，至今寶藏唐告綸。", "吾家秋崖與題跋，樂石刻玉高嶙峋。", "龍準子孫鴻雁行，彷彿猶見青蓮真。", "江東浙右喬木國，小却管領儒簪紳。", "雅衰風息離騷降，邇來此道尤荆榛。", "少陵一老擅古今，學所從入須黄陳。", "後世口耳逐世好，九苞一角誰鳳麟。", "君家兄弟名驟起，傳者驚嘆筆有神。", "門第既已推第一，人品學問俱不羣。", "嗚呼宇宙之大我輩未嘗少，高歌一曲吾氣其庶伸。"]}