{"author": "方回", "period": "宋", "type": "诗", "title": "次前韻述將歸", "paragraphs": ["我雖無絲無竹亦無肉，猶有杜子美萬卷書，猶有陸士衡三間屋。", "作詩寧作郊島之寒瘦，終不屑元輕而白俗。", "文章雜在衆人中，大似濁河橫濟瀆。", "平生浪費幾吟牋，何啻右軍九萬幅。", "既嘗注漆園之十九言，又頗擬栗里之四八目。", "道眼一照百皆妄，未若奴耕婢織躬課督。", "江湖落魄但欠一歸耳，休官已幸天從欲。", "子男女七孫四人，有菜共羹吾亦足。", "過此更徼非妄福，政恐招憂復招辱。", "宅門夏蔭雙高桐，園徑秋香萬叢菊。", "於是自歌招隠歌，歌曰鶴怨猿驚兮在空谷。", "四十餘年萍蓬將七十，又何必越之南燕之北。"]}