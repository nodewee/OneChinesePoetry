{"author": "方回", "period": "宋", "type": "诗", "title": "次韻汪以南閒居漫吟十首  其一", "paragraphs": ["恭惟天地心，物物息相禪。", "詩人卜豐年，生意寓雪霰。", "彼但言其消，譬夢幻泡電。", "癡憫狙公賦，忿斥蝸國戰。", "焉知往聖作，視世豈郵傳。", "嚮明贊化育，司牧必南面。", "寸丹對上穹，退以學自練。", "至其出爲物，遇暍忍不扇。", "吾目故未瞽，此道若有見。", "自養非所養，焉敢事荒燕。"]}