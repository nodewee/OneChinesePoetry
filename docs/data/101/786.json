{"author": "方回", "period": "宋", "type": "诗", "title": "留丹陽三日苦寒戲爲短歌", "paragraphs": ["自從書雲入嘉平，一月間無三日晴。", "大雪二十五六日，漫天塞地冰崢嶸。", "吳江渡橋意頗快，呂城爭堰心還驚。", "丹陽古縣暮落牽，凍人欲死無人行。", "夜投孤店風更緊，燃草不煙燈滅影。", "北人下馬驚相問，自古江南無此冷。", "求薪不可炭更難，僕御告餒衾裯單。", "我生南土六十二，自古江南無此寒。", "卧不脫衣袍带斷，濕靴破襪泥袴綻。", "焉得閨人呵手縫，可向誰家借針線。", "船路不通驛路泥，田家閉戶如雞栖。", "推車荷擔喚不去，寧煨藁秸烹糠粞。", "可以我而返不如，乾坤浩蕩歲云暮。", "豈無擁爐畫灰處，焉用遑遑問征路。"]}