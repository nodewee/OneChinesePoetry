{"author": "方回", "period": "宋", "type": "诗", "title": "下長安堰", "paragraphs": ["已雪又復雨，天寒行路難。", "船中寒尚可，未若堰頭寒。", "已雨又欲雪，泥深行路迷。", "岸邊泥尚可，未若堰頭泥。", "官船買船逾十丈，終日牽攀僅能上。", "小船不闊五尺者，大船塞之不容下。", "堰夫慣見甘途汙，軸膠纜斷相號呼。", "得錢贍家計未愚，不惜身如牛與豬。", "人生劣可足衣食，何必來此堰頭立。"]}