{"author": "方回", "period": "宋", "type": "诗", "title": "過李景安論詩爲作長句", "paragraphs": ["三百年來工五七，追雅媲騷誰第一。", "獨聞彭城陳正字，向來得法金華伯。", "終古不朽語言在，以詩教人人不識。", "善學少陵而不爲，殆如孟子不言易。", "世人往往談神仙，便欲插翅登青天。", "邀尋道士學服餌，朝呼暮吸夜煉煎。", "換骨一語曾未悟，未辦黄庭脩內丹。", "俗流無骨但有肉，蝦蟆敢競驪龍先。", "姚合許渾精儷偶，青必對紅花對柳。", "兒童傚之易不難，形則肖矣神何有。", "求之雕刻繪畫間，鵠乃類鶩虎勝狗。", "由陳入黄據杜壇，當知掬水月在手。", "後生可畏嘗聞之，君友何人師者誰。", "雙井白門浣花脈，實字用正虛用奇。", "鬰輪袍曲異箏笛，藐姑射姿無粉脂。", "梯危磴絕不可近，尚有簡齋橫一枝。"]}