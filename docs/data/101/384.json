{"author": "方回", "period": "宋", "type": "诗", "title": "喜寓軒張夢符侍郎下訪", "paragraphs": ["事業更篇章，從來例姓張。", "茂先同晉軌，子壽振唐綱。", "已樹旂常績，仍專翰墨場。", "雲仍今接踵，月旦早名揚。", "神劍干將出，高冠獬豸昂。", "褰帷初鄂渚，杖斧復錢塘。", "士類星杓仰，文聲電澤滂。", "四愁肩慷慨，七命敵鏗鏘。", "暖酹梅邊冢，春遨柳下航。", "留題存感慨，屬和笑奔忙。", "羸劣慚形穢，含弘頼疾藏。", "一離湖曲路，五換歲干陽。", "誦句思詩伯，除官說侍郎。", "班聯參冢宰，銓部佐文昌。", "北壤蠙蛛割，南邦翠蕩翔。", "雪尋浮玉渡，月認湧金牆。", "不鄙僑棲陋，來同雅話長。", "有書兼筆硯，無酒但茶湯。", "衰謝時維邁，羈窮氣尚剛。", "斯人一青顧，懷古視穹蒼。"]}