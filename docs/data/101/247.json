{"author": "方回", "period": "宋", "type": "诗", "title": "老馬行", "paragraphs": ["十年何啻騎千馬，望風此馬甘爲下。", "老夫與爾共艱難，定非苟且相逢者。", "憶昔專城鬢欲霜，宇宙茫茫成戰場。", "指呼壯士斬羣賊，蹀躞濺血霑靴裳。", "廄中始與駑駘列，夜夜向風嘶曉月。", "咆哮跳躑不受鞍，獨我乘之心妥帖。", "韓幹曹霸畫圖同，耳小胸開蹄踣鐵。", "吳隄朝望海門潮，薊門暮踏燕山雪。", "黄雲衰草出長城，碧眼虬髯逢者驚。", "百人走驛落喘汗，力追不及猶緩行。", "痛飲爛醉仍宵征，了無傾側肩輿平。", "髪雕齒鈍兩衰暮，重到江南如隔生。", "我閒解官甘寂寞，爾病良醫頻灌烙。", "去年西湖往探梅，雅稱是翁俱矍鑠。", "陌上誰家年少郎，千金美妾規紫光。", "謹營芻豆尚努力，永伴殘年田子方。"]}