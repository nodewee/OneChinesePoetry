{"author": "方回", "period": "宋", "type": "诗", "title": "景安錄示舊雪詩擬簡齋走筆賦所感奉謝", "paragraphs": ["名都十萬戶，擁貂者爲誰。", "一二達官外，絮纊或無之。", "南雪壓瘴癘，此事不可遲。", "寠人既云衆，速霽斯爲宜。", "天公作惡劇，十日韜晴曦。", "平地尺未已，塞門湮途岐。", "少年未更事，駭謂如此奇。", "危登或深泛，一酣傾百巵。", "今年老更窮，客爐擁尪羸。", "稍稍穴窗隙，縮首略一窺。", "未卜麰麥王，但憫烏鳥饑。", "大兒寄書來，土凍菜本萎。", "歸家煮荒薺，一飽亦肉糜。", "寧當卧袁安，何用訪戴逵。", "答云有故人，貽我幼婦詞。", "未妨三十韻，一酬带間詩。"]}