{"author": "方回", "period": "宋", "type": "诗", "title": "三月初五日同諸友自城南遊水西書事", "paragraphs": ["步出城南門，衣袂飄和風。", "風中有花香，不問紫與紅。", "萬山似無罅，一水能自通。", "插雲石色古，噴雪灘聲雄。", "夙聞長庚伯，來訪宣平翁。", "想見巉巖間，悠然支孤筇。", "吾儕復此遊，嘯歌渡船中。", "未渡東望西，既渡西眺東。", "東西互眺望，所至隨不同。", "乃知佳山水，變態焉可窮。", "犖確陟層巘，茂密穿深叢。", "倉卒未暇往，虛皇紫陽宮。", "僧窗亦可人，脩竹攢青空。", "足用展極目，遥天送歸鴻。", "更有真趣泉，一泓磨精銅。", "隸扁故自佳，韻語亦大工。", "至寶識者少，煙雨埋昏雺。", "英氣决不泯，定復月貫虹。", "萬世永無極，百年俱有終。", "爲問羊叔子，何如王無功。", "晚生未聞道，邂逅華顛童。", "酒酣詩不成，歸途竟匆匆。", "但苦嘲詼劇，談鋒森戰攻。", "達人當兩忘，一付亡是公。"]}