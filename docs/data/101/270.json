{"author": "方回", "period": "宋", "type": "诗", "title": "戲詠老農觀稻以秋字爲韻  其一", "paragraphs": ["扶杖行阡陌，秔秈極望秋。", "兒孫邀按視，父宿聽分抽。", "村佃同黄馘，山妻對白頭。", "負禾難努力，拾穗尚明眸。", "糞薄嫌苗瘠，耘遲訝草留。", "後生無乃懶，今歲更奚尤。", "糴價先朝賤，租期舊尹優。", "邇來非昔比，誰復爲儂憂。", "路遠筋骸倦，風凉咳唾稠。", "採壺炊破甑，啖茹薦新篘。", "一飯都能幾，三杯即告休。", "堆場喧鳥雀，隘巷集羊牛。", "幼稚茅茨候，驩呼果栗求。", "雖無玉鳩賜，端勝富民侯。"]}