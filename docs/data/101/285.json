{"author": "方回", "period": "宋", "type": "诗", "title": "中秋夜有客携酒", "paragraphs": ["中秋謂無酒，忽有携酒者。", "聯翩二三客，柴門繫嘶馬。", "膨脝兩大甕，待月列堂下。", "空庭碧天闊，秋色極瀟灑。", "皓魄初未出，稍覺雲暗野。", "須臾冰團掛，細字可讀寫。", "琵琶撥旁行，此曲豈和寡。", "村伎雜南北，焉有容色冶。", "老夫但滿飲，不復記杯斝。", "嘲詼頗惡劇，罰籌不吾拾。", "自從歷喪亂，萬事付苟且。", "應接日紛糅，口耳似聾啞。", "久旱百穀死，心望時雨瀉。", "雖逢芳醑溢，更著纖指把。", "丈夫忽有念，外物皆土苴。", "客去欲夜半，一笑真醉也。"]}