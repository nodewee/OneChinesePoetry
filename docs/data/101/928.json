{"author": "方回", "period": "宋", "type": "诗", "title": "贈刊印朱才俊", "paragraphs": ["科斗何年變篆字，至秦程邈翻爲隸。", "今人但習真草行，誰會六書三耦意。", "篆所最難柱與圈，學打一圈費三年。", "豈容臆决蔑師授，汩沒形象迷傍偏。", "九江法帖鐘鼎刻，兵火以來猶可得。", "人間亦有說文本，臣翱反切臣鍇釋。", "朱生贈我古印章，奎躔壁度森開張。", "自言少小嗜此藝，意欲徑上陽冰堂。", "細觀刀筆最佳處，頗識傳箋通訓故。", "苟焉餬口棲此身，元來亦是知書人。"]}