{"author": "方回", "period": "宋", "type": "诗", "title": "令狐信芳招飲天慶呈張文煥", "paragraphs": ["仲秋久不雨，殘暑氣猶鬰。", "晝夢化飛鴻，青冥脫羅罻。", "果有叩門者，嘉招爲湔祓。", "林下見高人，杯中得佳物。", "世故萬不平，如利劍一刜。", "何况詩家流，談鋒出奇倔。", "味同本道合，心敬匪貌屈。", "維茲古琳宮，巋然金碧屹。", "生雲石巑岏，蔭日樹蓊蔚。", "更有竹萬竿，風梢互披拂。", "黄冠作何行，享此傲簪紱。", "吾儕許借景，仙意亦彷彿。", "其徒傳異書，昇空白日歘。", "腐儒早知命，靈丹未甘乞。", "座間亦有賦，腸枯語言吃。", "崖根茗泉深，尚留一再掘。"]}