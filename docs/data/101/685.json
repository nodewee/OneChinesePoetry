{"author": "方回", "period": "宋", "type": "诗", "title": "贈沈雷陽", "paragraphs": ["乃翁辛苦註周易，曾夢神人談太極。", "清泉煮蔬啖糲飯，醯鹽醤薑俱不食。", "迎霜獵獵緼袍青，映日蕭蕭頷鬚白。", "自云今代王輔嗣，憔悴形容人不識。", "有子有子狂非狂，其名復亨字雷陽。", "十五早學張道陵，二十已成費長房。", "篆符呪水逐鬼物，朝遊燕齊暮衡湘。", "信奇喜異世不少，指空說無饒衣糧。", "讀古人書識道理，定復在陳饑欲死。", "不如沈家跨竈郎，恍兮惚兮行怪詭。", "村驚郭駭爭贈詩，我亦徇俗書此紙。", "萬事宜假不宜真，往往神仙亦如此。"]}