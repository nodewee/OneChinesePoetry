{"author": "方回", "period": "宋", "type": "诗", "title": "次韻鮮于伯幾秋懷古體", "paragraphs": ["斯人晚始識，浪走天下半。", "既將戟爲髯，更用田作面。", "大材異拱把，勁翮謝籠絆。", "去年主糟丘，稍厭盆盎亂。", "忸怩較毫釐，踴躍凌汗漫。", "今年竈産蛙，田里足咨怨。", "民窮如受圍，合遣老將援。", "醫王殊不靈，瘧鬼未即竄。", "卧念爲魚者，厄運孰與逭。", "羸馬僅芻秣，稚子且葵莧。", "大似周南留，寧有東平戀。", "或報御史除，摇首亦弗願。", "點勘篆籀古，掇拾簡編斷。", "秋雨吟齋燈，夜月鄰砧練。", "一醉洗抑鬰，豈無愛酒伴。", "蠖屈未可欺，鵬摶詎能算。"]}