{"author": "方回", "period": "宋", "type": "诗", "title": "五月十四日梅雨始通走筆二十韻", "paragraphs": ["邇日豈無雨，東有西或無。", "有亦僅鳴瓦，不肯鳴庭除。", "簷聲尚難滴，况望浮溝渠。", "滂沱靡後繼，霹靂空先驅。", "山田半未蒔，蒔早青苗枯。", "切慮旱勢迫，莫辦暑氣甦。", "去歲當此際，浙鄉渺爲湖。", "窮冬六十日，所至雪塞途。", "無乃天力竭，有如酒家壚。", "甕盎夙傾倒，遂絕來者沽。", "或謂帝有赫，豈忍氓畢屠。", "久蓄必大泄，勿遽宜少須。", "鄰寺鐘鼓晦，頓與常時殊。", "果即驟傾注，屋漏衣巾濡。", "平明視荒園，破鞋涉泥途。", "詎惜葵卉仆，但喜豆葉腴。", "西溪報橋斷，渡舫若小紆。", "遥想農出野，蓑笠爭奔趨。", "吾雖乏良疇，窘饑意已紓。", "天下免溝瘠，敢嘆瓶無儲。"]}