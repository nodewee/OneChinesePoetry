{"author": "方回", "period": "宋", "type": "诗", "title": "小飲張季野宅分韻得張字", "paragraphs": ["塗潦訪遠客，未免褰我裳。", "同行二三子，先後相扶將。", "達官肯忘勢，鱗次升高堂。", "具言大雨水，民饑糴估昂。", "西成已無望，顔色俱惻愴。", "斗升棄孩穉，此事真可傷。", "今年劣足支，所慮明年荒。", "肉食念溝瘠，豈無籌策良。", "有司執所見，猾吏尤不臧。", "老夫頗涉歷，意欲輸毫芒。", "竊虞水投石，徒用熱中腸。", "不如歸去來，滌悶尋杯觴。", "平生濟物心，已施不復張。", "尚於朋友間，未減詩酒狂。", "華屋舊公孫，燕室書畫香。", "娛琴適情性，悟棋知興亡。", "萬事不掛口，逍遥參蒙莊。", "繆忝相如右，終慚思曠傍。", "淫霖苦未已，積陰翳秋陽。", "時艱近至此，盜賊將披猖。", "一醉豈易得，悲歌成短章。", "邂逅即分首，相思雲樹長。"]}