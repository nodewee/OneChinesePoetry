{"author": "方回", "period": "宋", "type": "诗", "title": "送胡子游學正", "paragraphs": ["俗徒紛云云，章甫殊不競。", "不競何以故，無奈二氏橫。", "予曰實不然，請各言其行。", "開闢古至今，儒道獨也正。", "柱史玄牝門，專氣保清凈。", "末流詭長生，妄欲奪天命。", "靈山見作用，誤認氣爲性。", "輪迴豈有之，怪繆莫究竟。", "兩俱可鄙者，巫覡事禳禜。", "愚氓惑幻說，往往墮坑穽。", "既曰身出家，粉黛侈婚娉。", "豈不交鬼神，酒肉厭羶蒏。", "此曹浪夸毗，內衰外徒盛。", "吾儕讀何書，堯舜至孔孟。", "搶攘干戈後，學校幸未屏。", "窮者伏閭閻，甘忍饑寒併。", "仕或爲冷官，官冷亦何病。", "甯戚半夜歌，曾點暮春詠。", "求己勝求人，自重豈容輕。", "東家子朱子，述作貫百聖。", "遺言一一在，足可雪几映。", "省察中爲和，存養義由敬。", "上泝周程張，例不顓宰柄。", "乃有功斯文，如揭日月鏡。", "韶音一以還，二氏噪衛鄭。", "榛蔓彼自迷，我此松柏勁。", "歷觀史傳間，不學行國政。", "喪亡竊威福，依附涉巧令。", "異端伺罅隙，磨牙騁譏評。", "前哲貴內脩，韞匵寧待聘。", "信有飯不足，未羨庖欲清。", "勉哉子此行，始終抱淵靚。", "萬一際奇逢，定作蒼生慶。", "不然歸去來，預戒菊徑迎。"]}