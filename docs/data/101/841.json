{"author": "方回", "period": "宋", "type": "诗", "title": "泝行回溪三十里入婺源縣界", "paragraphs": ["軍馬所不到，大山夾長谷。", "千載幾離亂，不知有殺戮。", "雞犬何晏然，未羨鄠杜曲。", "連林望不極，春晚蓊以綠。", "其大至如椽，謂之貓頭竹。", "苦竹尤清嚴，翠葆森矗矗。", "厥土最宜杉，彌嶺亙岡麓。", "種杉二十年，兒女婚嫁足。", "杉杪以樊圃，杉皮以覆屋。", "豬圈及牛柵，無不用杉木。", "聯筏下浙河，善價不輕鬻。", "山高高至天，爇灰藝畬粟。", "又有茗荈利，商販給南北。", "憂旱不憂潦，脫如歲不熟。", "蕨萁與葛粉，槌搗代糜粥。", "豈若水鄉人，動至售骨肉。", "醜陋羞冶容，健壽由寡欲。", "定非私此邑，大言誇美俗。", "行脚遍海內，久久寓輦轂。", "萬端墮姦欺，往事杯水覆。", "曷不歸乎來，於此擅幽獨。", "崎嶇犖確間，數步一匍匐。", "猶勝見貴公，膝行受恥辱。", "寒泉洗塵心，怪石醒醉目。", "野叟茅廬邊，買鄰願茲卜。"]}