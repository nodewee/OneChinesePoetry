{"author": "方回", "period": "宋", "type": "诗", "title": "夜起有感", "paragraphs": ["古人所願爲，莫若言事官。", "前後五百輩，風節何索然。", "士所甚榮者，草詔登金鑾。", "繆妄或預選，文章何足傳。", "又如相人國，操秉中書權。", "姦邪雜庸懦，覆餗鼎實顛。", "代天分百工，設此三要職。", "我雖幸登名，三不踐其一。", "嘗叨臺諫命，大臣陰見柅。", "擊搏非所能，甘受一麾斥。", "于時已潰亂，竟不保宗祏。", "論罪誅枯𩨨，孰可付史筆。", "星河夜西流，看天徒嘆息。"]}