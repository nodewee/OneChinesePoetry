{"author": "方回", "period": "宋", "type": "诗", "title": "次韻劉元煇喜予還家携酒見訪三首  其一", "paragraphs": ["白紵烏紗巾，久不見此客。", "眉長耳有毫，眸子秋水碧。", "惠然顧柴門，坐對山氣夕。", "荒蕪淵明徑，寂寞子雲宅。", "携酒意殊厚，細酌話宿昔。", "袖中出新作，關鍵有闔闢。", "五十始學詩，定復笑高適。", "繄予骨相屯，年年困行役。", "里社何幸還，尾君杖屨跡。", "苦辛厭奔馳，憂患飽閲歷。", "胸中萬不平，一笑春冰釋。", "雙雞古侯膳，拜賜書之策。", "顧無明月珠，何以報私覿。"]}