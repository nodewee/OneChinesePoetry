{"author": "方回", "period": "宋", "type": "诗", "title": "初三日甲子雨次日雪上元方立春", "paragraphs": ["我比絳老今何如，甲子三百六十餘。", "雨多晴少幾水旱，往往咎證符占書。", "新正三日甲子雨，殘臘未春何所主。", "通理三白妄自寬，明旦寒簷雪寸許。", "耳順已過從心前，平生目擊真可憐。", "兵戈屠斫骨骸拄，疾疫葬埋墟墓連。", "偶容脫遺鬼錄內，貧無人知窘無對。", "至此豈可逢歉歲，夜枕夢驚心欲碎。", "雖然慎勿尤天公，邇年米價元不穹。", "汝自不肯學貪吏，攢眉聳肩甘詩窮。"]}