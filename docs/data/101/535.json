{"author": "方回", "period": "宋", "type": "诗", "title": "次韻仁近訝約予不至", "paragraphs": ["風塵矯虔稱寡孤，疲甿暴骨紛痕瘏。", "驟得如願宮亭湖，鬼妾色悲充爾娛。", "老夫旅庖慳薪蔬，爨僕揶揄朝連晡。", "疇昔過君觀異書，誶語謂爲饑所驅。", "前二千石出無馿，徒步亦無傍人扶。", "忽往倏還元不拘，休官解縛身自如。", "有酒可再折簡呼，索詩即恐技如鼯。", "歸與歸與巾柴車，不用祖席歌驪駒。", "青山白雲落吾手，春天夢斷章臺柳。"]}