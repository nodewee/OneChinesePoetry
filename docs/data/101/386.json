{"author": "方回", "period": "宋", "type": "诗", "title": "次韻賓暘池字", "paragraphs": ["鴻雁逐稻粱，飛飛無定時。", "槁草火不燼，層冰風已漪。", "觀化悟茲理，久甘玄鬢絲。", "良願息我影，不復天之涯。", "云何事行役，黽勉營所私。", "仰睇斗牛分，俯觀朝夕池。", "玉氣忽澌盡，侲子猶歡嬉。", "酸感諒徒爾，得酒竟大奇。", "是日春霧霽，西樓晝陰遲。", "雲落繭楮墨，雹響紋秋棋。", "幸喜暫合聚，寧忘倏乖離。", "舟楫集津岸，焉得長縶維。", "前謝後花發，東起西星移。", "爛醉未失策，螺螟彼何知。", "冥冥失馬福，昧昧亡羊岐。", "終當蛻闤闠，秉耒依農師。"]}