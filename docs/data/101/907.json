{"author": "方回", "period": "宋", "type": "诗", "title": "五月二十八日塘頭小集呈同遊劉元煇楊復之", "paragraphs": ["山中五日寒，霖雨久不止。", "稍稍雲意開，駸駸日色美。", "駕言出東城，道傍玩流水。", "胸次積滯悶，一見似可洗。", "問訊元方兄，太息雍端子。", "養性在知命，制事當達理。", "病乃老人常，貧非志士恥。", "時運縱衰謝，見趣肯卑鄙。", "荒野叩槿楥，幽軒俯蓮沚。", "吾友跫然來，君子有酒旨。", "青甘剖嘉瓜，碧脆摘新李。", "加籩何必多，真率故佳爾。", "學道氣臭合，成文笑談綺。", "鳴禽窺林間，跳魚出波底。", "驚見我輩人，未有客如此。", "良晤匪易得，淺醉彌可喜。", "會當時盍簪，斯樂未云已。"]}