{"author": "方回", "period": "宋", "type": "诗", "title": "次韻賓暘子瑱草字", "paragraphs": ["平生挾壯心，長劍倚晴昊。", "豈意日昃歌，高臺化爲沼。", "沈蛟九淵底，翔鳳千仞表。", "永言遯遐迹，未覺鬰孤抱。", "良辰值佳友，忽若詠鳬藻。", "大勝新亭集，洪流吟浩浩。", "初筵客或訝，酒資焉所討。", "曰予貸諸鄰，趁此風日好。", "君看萬金室，一朝不自保。", "何如酣中隠，忘憂且娛老。", "趙翁玉雪郎，弄翰頡頏早。", "譽兒未妨癖，長松緣小草。"]}