{"author": "方回", "period": "宋", "type": "诗", "title": "留杭近三年得去賦不可不出城", "paragraphs": ["不可不出城，頑軀百無病。", "不可不出城，老眼亦何凈。", "第一脫俗塵，最便于野性。", "第二井不鹹，所至水可飲。", "第三魚價賤，第四酒味勝。", "第五無火驚，第六無燈禁。", "第七航船歌，欸乃亦可聽。", "爾曹居城中，小屋如敗甑。", "臭穢之所蒸，面面環厠圊。", "五更聞喪鼓，骨肉付煙燼。", "巧僞以爲生，語無一可信。", "婦女狐媚繁，商賈狙詐競。", "天下不皆然，杭城爲特甚。", "我今才出城，七美一朝併。", "眺望心神清，眠卧魂魄定。", "空闊水雲間，孰謂雪風勁。", "寄語城中人，何時免闂穽。", "不可不出城，所以發茲詠。"]}