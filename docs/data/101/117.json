{"author": "方回", "period": "宋", "type": "诗", "title": "醉翁亭圖引爲趙達夫作", "paragraphs": ["識本色人須本色，臭味論心不論迹。", "青蓮居士浣花老，畫像有人能畫得。", "非陳無己黄魯直，看畫題詩難落筆。", "醉翁萬代文章伯，中年偶墮滁陽謫。", "琅琊山亭釀泉酒，翁心不醉醉賓客。", "慶曆朝廷天清明，誰張黨論摇昇平。", "禽鳴不知人之樂，黨論無乃猶禽鳴。", "一時人樂從太守，交錯觥籌送杯酒。", "樂其所樂翁來思，賓客歡譁終不知。", "既是賓客尚不知，畫工焉得而畫之。", "彼弈者弈射者射，摇毫臆度丹青解。", "醉翁醉態尚難摹，翁心樂處如何畫。", "皆山一曲吾能歌，童而習之今鬢皤。", "翰墨世無蘇老坡，奈此圖中風景何。"]}