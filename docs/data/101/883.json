{"author": "方回", "period": "宋", "type": "诗", "title": "離婺源過古薦注口張村三渡遂登五嶺", "paragraphs": ["卧聞鄰客曉先發，亦束寢衣辭旅榻。", "急雨頓止風稍動，空山微凉路不滑。", "溪流向西吾適東，舟渡者三更橫縱。", "人心最險天自易，左路欲窮須右通。", "蠶放三眠大麥熟，含桃爛紅豌豆綠。", "野次思之不可致，七日菜食市無肉。", "南山之北歸去來，摘菊剪韭手所栽。", "說詩命酒花當開，焉用拾是登崔嵬。"]}