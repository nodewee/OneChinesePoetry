{"author": "方回", "period": "宋", "type": "诗", "title": "病稍愈戲書三十韻", "paragraphs": ["藥滓棄盛鉢，藥貼堆滿案。", "藥價殊不廉，藥效一何緩。", "身昔未病時，飲啖百無憚。", "一病半月餘，食味等土炭。", "晝睡反多夜，夕呻每徹旦。", "席硬骨加痛，衾垢膚轉汗。", "三更渴吻急，强起揭書幔。", "燈暈大如盆，故作紅碧爛。", "年今五十九，溘死詎足歎。", "先君抱幽憤，較茲減三算。", "杜梅兩詩老，聲價百代冠。", "享壽僅及此，官職亦云漫。", "又如同學生，何止夭閼半。", "中道或無成，萬事春凌泮。", "老我幸已多，苟脫兵火難。", "剝膚極朘削，餬口就退愞。", "造物屢見赦，得失互驚惋。", "未容遽朽腐，更遣足憂患。", "假如即不起，游魂去常榦。", "殮具無可陳，襄事孰與贊。", "二兒寓鄰州，兩月消息斷。", "何時捐別業，理舟抵歸岸。", "人生良艱哉，受此世緣絆。", "搶榆及摶風，各各憑羽翰。", "至靈可不如，外攻乏中捍。", "自非有仙骨，寧免寒暑鍛。", "彭殤終同途，顔跖匪殊貫。", "形凝靡不銷，氣聚會有散。", "達者悟斯理，盧胡一笑粲。", "排悶寫心謠，治命實非亂。"]}