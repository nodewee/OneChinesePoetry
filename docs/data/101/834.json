{"author": "方回", "period": "宋", "type": "诗", "title": "三月十一日問政山次劉元煇韻", "paragraphs": ["禊節去未遠，是日天更朗。", "微寒護餘芳，春野綠渺莽。", "爰從峻嶺登，豈殊茂林賞。", "支策拄雲漢，舉袖拂星象。", "遐矚兩眸豁，徐步一足往。", "年邁忽臻茲，時平猶憶曩。", "譽竹談亹亹，弔松色怏怏。", "青空鸛鶴唳，碧甃蝸牛上。", "龕金窺扁顔，簪玉觀塑像。", "孰謂幽谷僻，有此殊庭敞。", "豪飲杯杯滿，清吟字字響。", "佳兒奉親老，高第事師長。", "考擊謝鐘鼓，傾寫竭甕盎。", "自可作畫圖，未易絕夢想。", "吾家酴醿花，高架政堪仰。", "能來一中之，勿待南飈爽。"]}