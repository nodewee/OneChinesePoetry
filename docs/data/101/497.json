{"author": "方回", "period": "宋", "type": "诗", "title": "十一月旦泊大浪灘下甚雨醉卧次日乃知", "paragraphs": ["夜雨徹五更，江水長三尺。", "醉卧了不知，開篷灑餘瀝。", "蕭瑟復未已，北風阻行色。", "篙師請祭神，索我留半日。", "牲酒豈敢靳，望山頭屢側。", "俯船勢欲壓，檣頂立峭壁。", "何物野人家，奄有此奇石。", "長安車馬塵，兒生初未識。", "雞犬巉巖間，亦各適其適。", "休官窮太守，久混漁樵席。", "顧影歎鬚鬢，向來無此白。", "一瞬十二年，夢過竟無迹。"]}