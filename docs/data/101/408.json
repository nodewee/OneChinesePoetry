{"author": "方回", "period": "宋", "type": "诗", "title": "早發新城港", "paragraphs": ["月暈竟無風，亦復無社雨。", "俗諺猶不驗，況乃古書語。", "客子上桐江，清曉發鳴櫓。", "如何秋令半，猶此苦劇暑。", "爬膚垢滿爪，汗流如炊煮。", "今年夏苦寒，懸知當有許。", "二僧昨同舟，斗酒取無所。", "竟夕卧復起，饑渴相爾汝。", "向背迷星辰，回環莽洲渚。", "誰家火獨明，浩歎感今古。"]}