{"author": "方回", "period": "宋", "type": "诗", "title": "今秋行", "paragraphs": ["八月十五夜賞月，樓臺絲管沸金穴。", "百萬珠簾捲嫩凉，茉莉花闌木犀發。", "八月十八日觀潮，幕帟粉黛迎蘭橈。", "雪山沃天雷動地，出沒紅旗爭錦標。", "此是錢塘舊風俗，驕貴小兒生華屋。", "四時有春無秋風，常知歌笑不識哭。", "一年不似一年秋，漸衰漸老成白頭。", "去年之秋尚云樂，今年之秋何其愁。", "中戶田租三萬石，水潦不容收一粒。", "况從兵亂窘避地，白璧黄金俱喪失。", "前朝後市舊富人，半作道傍藍縷身。", "委巷小民或絕食，粥賣伉儷捐僮侲。", "一切時節不復講，履長賀歲猶鹵莽。", "淫雨連旬未必晴，潮何人觀月誰賞。", "月缺月圓宵復宵，潮落潮生朝又朝。", "事與承平不異處，唯有南來秋雁飄。"]}