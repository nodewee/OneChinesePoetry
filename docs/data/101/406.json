{"author": "方回", "period": "宋", "type": "诗", "title": "楊村秋曉", "paragraphs": ["今日定復熱，月落色亦紅。", "東方垂欲明，忽被林霧濃。", "已有牧牛兒，出沒黯淡中。", "暗行三十里，兀兀視馬鬃。", "天宇悉已白，始見真秋容。", "宿鷺起空際，鳴雀出林叢。", "何所最可喜，稻熟歲粗豐。", "人世强食弱，生生終不窮。", "干戈洶海宇，幸存茲老農。", "古來幾魏徵，死爲田舍翁。"]}