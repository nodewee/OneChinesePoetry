{"author": "方回", "period": "宋", "type": "诗", "title": "八月十五日二十日兩至南山飲瀟灑亭", "paragraphs": ["悠悠桐江水，寓廬十二年。", "重來六日內，兩日登南山。", "南山有何好，高閣西北偏。", "隔江三千家，一抹烟靄間。", "閣檻一巨松，挺出衆木前。", "野性所酷愛，老藤相糾纏。", "亦如我與僧，相對談幽禪。", "稍遂物外性，屢寫酣中篇。", "故侯復齊民，鬒髪成華顛。", "念當拾此去，焉得長周旋。"]}