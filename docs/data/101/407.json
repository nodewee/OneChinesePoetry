{"author": "方回", "period": "宋", "type": "诗", "title": "富陽田家", "paragraphs": ["自從喪亂來，懶復治生事。", "行行過田家，因之動幽意。", "早稻青已黄，晚稻亦垂穗。", "霅霅割稻聲，自與割草異。", "是時秋欲半，蒲柳風日脆。", "兒卧牛自行，客熟犬不吠。", "螃蟹出籬間，茅茨臨水際。", "使吾劣有此，亦足活老稚。", "宦學四十年，進退兩不遂。", "扶犁手尚可，奈無可犁地。"]}