{"author": "章峴", "period": "宋", "type": "诗", "title": "雉山", "paragraphs": ["營邱水墨師，不識桂林山。", "半世閱渠畫，今始陋堅頑。", "嶺邊千奇峰，濃紺梳雲鬢。", "肩輿兀醉夢，所窺纔一斑。", "偶投雉巖宿，洞穴窮孱顔。", "旁通赤明天，南極地所寰。", "更登雲外頂，下視江灣灣。", "羣仙無我笑，畏汝碧玉環。", "我久墮塵網，歲晚嗟良難。", "往來等幻化，南北俱鄉關。", "却憐雪花兒，三生此山閒。", "願力不汝無，永悟無所還。"]}