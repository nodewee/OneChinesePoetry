{"author": "方回", "period": "宋", "type": "诗", "title": "歲除夜過白土市不宿夜幾失道田家地卧四十韻", "paragraphs": ["臘月廿九日，丁亥之歲除。", "朝發句容縣，寒空晴色初。", "初晴信可喜，泥深猶尺餘。", "午憩白土市，暮指丹陽湖。", "未至四十里，落彩沉金烏。", "泥晝尚可涉，泥夜何可踰。", "况乃岡坂間，十步千盤紆。", "積雪五十日，凍塊始半甦。", "雪中間以雨，野溜成溝渠。", "埂塍或斷缺，下有不測淤。", "江南舊行役，兩夫肩竹輿。", "與其一跌三，不若拾而徒。", "芒鞋既已著，豈復惜衣裾。", "黑者爲水潦，白者爲路途。", "暗中相摸索，前行後號呼。", "右手拄我杖，左手一僕扶。", "遠村坎坎鼓，守歲以自娛。", "荆棘莽蒼中，焉從造其廬。", "前導忽還迓，道遠店亦無。", "求宿一農家，地卧用草鋪。", "於此得偃息，豈敢過有圖。", "暖湯濯倦足，濁酒斟浮蛆。", "意色默相賀，天其念無辜。", "幸無坑穽墮，險不狼虎屠。", "燈下見異物，非馬非騾馿。", "藏牛于屋內，云以避穿窬。", "終夕噍草聲，去枕才咫且。", "從者各僵仆，不異犬與豬。", "平生幾今夕，亦嘗分郡符。", "軍府熾庭燎，麗譙侈門符。", "賓客候兵衛，兒童奉屠蘇。", "焉知窮且老，狼狽逃村墟。", "瘡痏腰膂破，癢痛皮膚枯。", "大風鼓天地，嘯鬼號鼪狐。", "使其伏榛莽，豈不戕厥軀。", "遥遥烏聊山，有竹有琴書。", "我故念我家，兒女亦念予。", "目睫竟不交，炯然如鰥魚。", "曉行付一笑，終夕空嗟吁。", "作詩紀此事，異時示吾雛。"]}