{"author": "方回", "period": "宋", "type": "诗", "title": "泊赤岸微曉", "paragraphs": ["今年夏雨水，浙右歲事失。", "五月客杭城，市民幾不粒。", "逮乎書雲前，稍稍喜晴色。", "轉手又不然，一雪二十日。", "豈止閭巷窮，大半缺衣食。", "我窮尤自笑，亦嘗二千石。", "今如故將軍，俗眼不見識。", "下舟北關埭，泥水何狼籍。", "離披一破傘，𣕕杌兩敗屐。", "俗諺雨夾雪，未易得休息。", "大雪復大雨，造物詎容詰。", "柁師所見賃，脩廣僅數尺。", "而我凡五人，卧處殊太窄。", "初過臯亭山，垂近臨平驛。", "有酒二三壺，聊以慰僕廝。", "吁嗟歲云暮，何苦事行役。", "馬援壯志已，阮籍窮途迫。", "永夜不復眠，孤篷滴復滴。", "天地豈不大，一葉寄茲夕。"]}