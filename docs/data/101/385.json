{"author": "方回", "period": "宋", "type": "诗", "title": "清湖小酌得生字", "paragraphs": ["泯默抑幽抱，低迴挫高情。", "肥遯夙果决，羈旅猶牽縈。", "華摭有舊習，冷嗜無新營。", "醲鮮世所競，褒博日以輕。", "小人徇流俗，君子懷友生。", "浮𡏖豈不濁，澄淵元自清。", "丹楓昔雁落，綠柳今鶑鳴。", "蟄潜脫寒語，孳乳陶舒明。", "推排故已順，會合詎易并。", "燠景敞重屋，芳物綿修城。", "愧乏絲竹奏，劣奉殽蔌擎。", "張子霏玉屑，趙老宣金聲。", "予辯亦稍縱，遑恤聽矚驚。", "邂逅一茲醉，逝之南山耕。", "瞇目眩迅轍，剛心謝塵纓。", "彼我跬步間，奚翅重溟瀛。"]}