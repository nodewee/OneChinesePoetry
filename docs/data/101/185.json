{"author": "方回", "period": "宋", "type": "诗", "title": "次韻汪以南閒居漫吟十首  其一○", "paragraphs": ["億劫日月曜，萬古河江流。", "惟有人壽短，况不皆白頭。", "石火僅微吐，草露已遽收。", "下士惑齊物，祖述逍遥遊。", "說夢悔蟻國，悟空驚蜃樓。", "實踐我異是，鑽仰師尼丘。", "志學至從心，絕筆於春秋。", "相魯故匪泰，厄陳初何憂。", "比彭十不一，聘轍半九州。", "中道嘆不行，嘗欲乘桴浮。", "顔子夭窮巷，季路戕凶矛。", "是亦各有命，豈伊聖門羞。", "人生苟聞道，寒饑勝王侯。", "修身以俟死，言行無悔尤。", "寄語夜讀子，繼晷崇膏油。"]}