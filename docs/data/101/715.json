{"author": "方回", "period": "宋", "type": "诗", "title": "鄭無貳和予雜言有緣督之句用韻謝之", "paragraphs": ["可食不必駝峰肉，可居不必鴟尾屋。", "竹籬菜羹人得知，此中有士定不俗。", "東里先生癯似鶴，閒門不受童蒙瀆。", "七絃琴外棋一枰，七星冠上巾一幅。", "忽然一日紫陽虛叟來，暫肯朦朧開睡目。", "朝聞客子代穰侯，暮見河陽誅汧督。", "居然鵬鷃自不齊，孰謂熊魚俱所欲。", "平生此老世人嫉若讎，至此方知夔一足。", "無心敢徼失馬福，勿用小榮包大辱。", "富兒貴公百花盡，吾曹冷落如殘菊。", "君不見老氏故書教我云，守雌守黑爲谿谷。", "會當訪公更謀一大醉，幕天席地鼾卧無南北。"]}