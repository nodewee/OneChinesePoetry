{"author": "方回", "period": "宋", "type": "诗", "title": "觀岸樹", "paragraphs": ["行舟觀岸樹，意若有不足。", "豈惟檉柳楊，亦頗間篁竹。", "猥瑣匪大材，誰謂真不曲。", "北風稍向南，南風稍向北。", "弱質不自由，隨風作反覆。", "我家有喬松，似是千秋木。", "下無藤蘿纏，上無禽鳥宿。", "清陰蔭百畝，毅然立于獨。", "八風吹不動，矧肯變寒燠。", "是可託吾廬，隠居于此卜。", "焉能江湖間，浪與此輩逐。"]}