{"author": "方回", "period": "宋", "type": "诗", "title": "朱橋早行", "paragraphs": ["田間夜打稻，茅茨耿明燈。", "客行過籬外，吠犬似可憎。", "放馬囓露草，小憩寒塘塍。", "坐念今民間，貪吏無與繩。", "幸此歲稍稔，庶足供科徵。", "不然豈不窘，況乃軍旅興。", "往者孰柄國，未謂杞遽崩。", "僞心感咎證，水旱常頻仍。", "茲獨有年屢，天仁良可憑。", "緩轡忽得句，數星陂水澄。"]}