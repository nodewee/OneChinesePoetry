{"author": "方回", "period": "宋", "type": "诗", "title": "初三日水長二丈早行", "paragraphs": ["夜聞舟人呼，江水溢二丈。", "岸薪隨波流，救者何擾攘。", "亥子十月交，地氣不當上。", "十日柱礎汗，蠅蚊鬨帷幌。", "此時肯爲雪，豈不兆豐穰。", "積熱化滂沱，傾空瀉盆盎。", "前夕適醉卧，不省船背響。", "濤聲撼醒枕，於茲發孤想。", "炎方節候乖，病叟體膚癢。", "遑遑欲何之，曷日中園仰。", "星斗猶粲然，曉征發雙槳。", "起視所泊處，餘燈煜莽蒼。"]}