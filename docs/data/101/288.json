{"author": "方回", "period": "宋", "type": "诗", "title": "社後己未始雨酒邊書", "paragraphs": ["今年五月梅，晝夜雨不止。", "及茲七八月，一旱乃如此。", "古言了無驗，社公飲舊水。", "豈其世俗移，難復論常理。", "里門分內竟，誰記戊與己。", "詰朝始霢霂，漸作霈然喜。", "破靴行荒園，沙泥濡足指。", "蕉扇戴頭歸，聲類釣蓬底。", "有田穀不登，無田吾何耻。", "荷鋤蒔蔬者，告謂土潤咫。", "芙蓉一二開，紅蓼亂紛委。", "木落樓閣出，風物甚清美。", "偶茲樽酒具，小醉亦可爾。", "土木愚頑姿，頹然隠吟几。", "天地萬古悠，微軀一稊蟻。", "區區曷足云，後當知此士。"]}