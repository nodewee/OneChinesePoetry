{"author": "方回", "period": "宋", "type": "诗", "title": "再贈硯工楊全長句", "paragraphs": ["誰鑿山中龍尾石，遍與人間供翰墨。", "蛟螭妬嫉互盤踞，鬼神守護勤呵叱。", "苟非其人不輕出，似覺天公深愛惜。", "磨硯輕寫俗文章，豈不青蠅污白璧。", "硯工具眼如玉工，千巖夜見月貫虹。", "懸崖深淵致巨璞，氈包席裹箱奩中。", "深藏不敢褻天賜，脅取豈無王與公。", "脫使捐金動至百，卒未肯售寧固窮。", "客行何來身突兀，作字不媚詩有骨。", "此翁謂是謫仙人，開匣再拜獻此物。", "乃知楊翁亦奇崛，氣高肯爲勢力屈。", "劍與烈士得所歸，天下之寶不可忽。"]}