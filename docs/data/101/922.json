{"author": "方回", "period": "宋", "type": "诗", "title": "哭從兄良遇", "paragraphs": ["先祖五男子，其下八男孫。", "白首涉患難，僅餘二老存。", "兄昔健如虎，行步疾飛奔。", "長眉具壽相，脩髯當風掀。", "千丈聳巨棟，一朝成枯根。", "强者尚若此，弱又其奚論。", "惟兄負剛勁，臨事簡不煩。", "可否率正色，臧否多直言。", "談笑無城府，其實春和溫。", "憸壬有弗察，平地生讎冤。", "惟揚赴逮對，乃用怨報恩。", "十年歸來乎，下帷董生園。", "此死幸無愧，彼生非游魂。", "春官一再上，科名合高騫。", "世事既鼎革，何如偃丘樊。", "百里許起家，性終不耐喧。", "軍馬塵未已，朝夕常閉門。", "劣弟解彫郡，生理古井眢。", "時復造兄室，釃酒崇盤餐。", "二月近生日，爛漫傾芳樽。", "豈謂三四月，醫藥昧病源。", "平生無妾侍，寡欲培真元。", "焉用艾與附，內外加炮燔。", "五月二十八，了了語不昏。", "爲後取猶子，愚哉真犬豚。", "此事未稱意，似難它選掄。", "委曲進寬譬，且望進粥飦。", "乃後密探問，不敢踰闥閽。", "諸幼日傳報，精神稍昂軒。", "奄忽季夏半，長往遊厚坤。", "走赴氣已絕，號慟書靈幡。", "憶兄舊論議，亹亹雙袖揎。", "口齒未即閉，飯含莫嚥吞。", "蓋棺一何速，迫此炎暑袢。", "衰薾抱怛痛，哀聲嘶霜猿。", "人生孰不爾，屈伸手覆翻。", "考終亦一福，拱璧無瑕痕。", "丘嫂撫孤穉，匪伊將冠婚。", "或者氣質變，培壅成蘭蓀。", "寒宗弱一箇，繆居昭穆尊。", "上當相宅兆，安厝居高原。", "下當教貽厥，敬恭奉蘋蘩。", "秋風幾黄落，我亦超崑崙。", "焉得天地間，長掛扶桑暾。"]}