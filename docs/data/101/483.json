{"author": "方回", "period": "宋", "type": "诗", "title": "乳虎行", "paragraphs": ["伏雞護窠能搏貍，人物一理誰無兒。", "南山斑寅産三稚，野人採樵遥見之。", "蕭蕭落日黄茅塢，睥睨田家窺水牯。", "銜歸穴中哺爾雛，豈不此心慈父母。", "射石沒羽李將軍，兩老於菟如有聞。", "倀鬼夜報旦出獵，遁逃遠入千重雲。", "縱火鳴鼙括原隰，生擒二彪逸其一。", "食肉寢皮勿遺患，壯士揮戈血鮮滴。", "滴血滿地遺腥臊，頑嚚昏暮來咆哮。", "舐沙齧土擦樹木，如哭如泣空哀號。", "君不見楚靈投車痛子死，爾殺人子亦多矣。", "又不見祿山反噬逆天理，逆雛先斮長安市。", "渠魁未縛嫗與翁，凶酋肆虐焉可容。", "安得馮攘卞刺掃此輩，假威之狐羣亦空。"]}