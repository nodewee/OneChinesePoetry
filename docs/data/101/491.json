{"author": "方回", "period": "宋", "type": "诗", "title": "十月十九日小酌分韻得里字", "paragraphs": ["奠國荷隆棟，扶世納夷軌。", "勳庸書盟府，名氏垂信史。", "畫餠既無成，墜甑亦云已。", "幽哦陶倦情，閒讀探玄理。", "嗜古植雅正，憤俗馘淫靡。", "尚堪輩前哲，未屑睨餘子。", "寒門車馬絕，良月風日美。", "旁近東西鄰，邂逅二三士。", "無錢焉能神，有酒猶粗旨。", "炙臠割肥羊，鱠材斫長鯉。", "隨分匪强致，乘興肯中止。", "鈎深出該洽，砭疾伐鄙俚。", "縮頸罰令苛，撫掌戲語綺。", "豪歌眇羣兒，大笑驚數里。", "一翁醉而踣，兩生掖不起。", "心廣窮亦樂，氣衰老且死。", "生生天壤間，知命者罕爾。", "予將歸萬山，後日當憶此。"]}