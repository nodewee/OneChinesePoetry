{"author": "方回", "period": "宋", "type": "诗", "title": "會鶴臞鄭高士庵爲予寫神走筆賦雜言", "paragraphs": ["我不羨渠乘大馬食肥肉，我不羨渠寢細氈居華屋。", "富貴兩字輸與渠，奈渠未免一字俗。", "我有詩腸如月朗三秋，我有酒腸如海吞百瀆。", "西湖之水足供酒一杯，西湖之山可作詩千幅。", "羽客寫我醉吟意，雪爲長髯電爲目。", "豈知天上三台星，焉用人間九州督。", "仕宦不達坐多言，衰老未死緣寡欲。", "眉毛及鬚尚如漆，此爲壽相萬事足。", "莫言不智又無福，寧當忍窮勿受辱。", "氣豪未減天外鴻，神清差似霜前菊。", "有人指點問爲誰，云是紫陽方虛谷。", "欲求我者，南山之南，北山之北。"]}