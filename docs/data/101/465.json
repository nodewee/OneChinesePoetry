{"author": "方回", "period": "宋", "type": "诗", "title": "喜賓暘歸", "paragraphs": ["魯翁秀山歸，虛翁錢塘留。", "虛翁秀山來，魯翁錢塘遊。", "中秋前三日，西東各登舟。", "及至中秋夕，兩翁空相求。", "是夕亦無月，欲飲無朋儔。", "重九謂胥會，獨醉南山秋。", "風雨更旬餘，掩關空室幽。", "忽聞落葉響，野屨穿林陬。", "驚視乃魯翁，虛翁失百憂。", "急呼一斗酒，果茹與兒謀。", "俗態定難詰，時事勿浪籌。", "默酌無一語，世人知此不。"]}