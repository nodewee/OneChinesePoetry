{"author": "方回", "period": "宋", "type": "诗", "title": "遇李尊師", "paragraphs": ["東城焉所適，有此松下風。", "更有竹萬計，連山翠如葱。", "長廊無人白日靜，古壇高殿秋陰中。", "雲房鎖扃簾幔捲，久乃忽遇星冠翁。", "一笑呼茗茗立具，坐對井邊驤首龍。", "五十餘年閲此畫，偶許後死頻過從。", "疇昔共飲徒，十不見八九。", "昇天豈其然，冢骨今定朽。", "老夫起立意欲去，尊師顧謂已溫酒。", "人生一刻快意難，何幸有酒澆此口。", "屢勸不容遽上馬，上馬出門却回首。"]}