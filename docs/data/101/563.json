{"author": "方回", "period": "宋", "type": "诗", "title": "靈隠寺行呈伏虎巖", "paragraphs": ["蓬萊水淺塵幾揚，歷劫不動此道場。", "黄金何年佛氏土，白雲自古仙人鄉。", "吾故不能知鴻荒，嘗聞許由避陶唐。", "南巡會稽憶夏后，西渡浙水傳秦皇。", "欲鎸文字示萬世，想曾摩挲崖蘚蒼。", "君臣豈不亦一到，父老失記書傳亡。", "思蓴人歸亂聰勒，衣錦軍起誅宏昌。", "教士四萬虜吳友，子弟八千從項梁。", "鋒攢鏑飛沸如湯，冷泉之冷常冰霜。", "風濤洶地保恬靜，火雲爇天饒清凉。", "寺門奇石萬鬼鑿，霹靂穿洞龍騰驤。", "偃如未射李廣虎，突如乍叱初平羊。", "漫山鉅竹不知數，百圍屹立松杉樟。", "野猿攫果就人手，山客貿薪充日糧。", "艷浮凡俗花卉絕，毒螫獰惡蟲豸藏。", "竺峰飛來夜著翅，桂子墮落秋飄香。", "覩史陀宮足彷彿，摩羅耶山非渺茫。", "色究竟界掃蜃氣，給孤獨園堪雁行。", "遊屐屢破壁疥落，優波度籌千萬强。", "老樹一株卧磵上，向來未有如許長。", "有能直上北高塔，一覽弱水窮扶桑。", "織女機邊拂衫袖，老人星外來帆檣。", "金碧殿閣鍾魚廊，飽饘燠衲叢蜂房。", "毗盧遮那明正徧，散脂脩摩森護防。", "長明燈籠照十方，胸中亦復作是光。", "纖蠅么蚋不到處，三千大千禪那床。", "游戲伽陀祇夜章，豈無一人駱賓王。", "摩訶師子今僧王，一奮迅失千狐狼。"]}