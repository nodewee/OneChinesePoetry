{"author": "方回", "period": "宋", "type": "诗", "title": "和陶詠二疏爲郝夢卿畫圖盧處道題跋作", "paragraphs": ["彭澤五斗米，竟爲督郵去。", "動干寄奴誅，孰識日涉趣。", "漢元潜震宮，廣受忽高舉。", "心已料恭顯，定至殺蕭傅。", "事君義當死，肯復問生路。", "威福弗惟辟，明哲有回顧。", "淵明詠二疏，寄意匪自譽。", "喪元辱先體，貪位綜世務。", "未若見幾微，政爾養高素。", "展畫讀瑰染，公等各超悟。", "風霜斂勁氣，泉石入幽慮。", "足可休餘年，何用簉朝著。"]}