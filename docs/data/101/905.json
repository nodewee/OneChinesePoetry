{"author": "方回", "period": "宋", "type": "诗", "title": "生日病腹疾書事", "paragraphs": ["今年六十二，棄官八年矣。", "生世業已休，來日凜無幾。", "孰謂嘗作郡，旦暮窘薪米。", "少時頗豪宕，晚乃窮如此。", "此事非所憂，所憂學業圮。", "孤卧僅一榻，疾讀動千紙。", "積迷如望洋，頓悟不違咫。", "深井朱夏寒，自汲洗手水。", "心更潔於手，時以理趣洗。", "平生大繆誤，豈不習經史。", "搜覽浪該博，著述墮浮靡。", "詩雖稍得名，往往語多綺。", "夙愆奚庸追，舊嗜差可止。", "迴車遵大路，千聖同一軌。", "茲晨記吾降，益復感髪齒。", "忽虛苦下泄，乍實結中痞。", "道在果何懼，朝聞夕可死。", "朋友挾壺酒，卒爵强告旨。", "敦篤謝親姻，輯睦頼鄰里。", "人情不容拒，羔雁間豆篚。", "酢賓有故常，勿藥姑少俟。", "清庖作湯餠，霑丐兒女子。", "菲饌徹餕餘，稍亦及僕使。", "老夫且伏枕，萬事莫掛耳。", "處約猶處樂，可不省諸己。", "俗競徒朵頤，退脩寧賁趾。", "幼者日以長，衰邁斯可揣。", "要令百禩後，知有老居士。"]}