{"author": "方回", "period": "宋", "type": "诗", "title": "爲陸元德題撝謙齋", "paragraphs": ["四體非槁木，焉得常無爲。", "下士蔑軌則，德人慎容儀。", "屈伸一時間，良復關安危。", "舉手一不當，尚難令童兒。", "橫目愚而神，豈可易指撝。", "造次肆褻慢，合沓來輕欺。", "臂且有所使，銜袖未出時。", "恂恂君子心，於此先有思。", "脫若役吾僕，未容盛氣施。", "剛桀世詎乏，受侮寧無辭。", "畫一發狗縱，厥規曹也隨。", "年老益畏謹，請苑猶召疑。", "捉麈授生徒，秉鉞行軍師。", "一如執玉恭，庶幾無悔追。"]}