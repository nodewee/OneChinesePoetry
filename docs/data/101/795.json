{"author": "方回", "period": "宋", "type": "诗", "title": "寄許太初", "paragraphs": ["憶昨與君同榻時，奇溫疊重狨豹皮。", "醉卧嘔吐污茵帳，君不誚責予不知。", "一從建康出城去，七里八岡泥涉路。", "一步一滑不可度，始復思君寢處處。", "幸有筍輿猶得乘，其實不勝其戰兢。", "句容破店無卧榻，一夜打坐如禪僧。", "老頑窮健耐辛苦，地角天涯迷處所。", "客中知我何如人，店嫗無頼肆譏侮。", "蹉跎六十二年身，明日又見新年春。", "祇應獨坐思鄉客，猶勝孤征失路人。"]}