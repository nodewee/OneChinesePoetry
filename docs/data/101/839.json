{"author": "方回", "period": "宋", "type": "诗", "title": "宿西疇曹教授宅", "paragraphs": ["宿羽同夜林，天明各分飛。", "人生塵土內，別易會合稀。", "我自錢塘來，君從宣城歸。", "初喜望顔色，昔癯今似肥。", "細視久乃覺，翛然不勝衣。", "老至故當爾，閒心厭塵鞿。", "戶門豈可忽，仕宦未爲非。", "邇來三徑荒，園花減芳菲。", "政坐行作吏，耕稼始願違。", "子婿環我前，設席燈燭煇。", "邃廡考畫鼓，崇盤薦瓊蕤。", "友道比衰喪，聞客扃重扉。", "獨此意不然，壺倒觴屢揮。", "酒醒日已出，行行穿山圍。", "回首重回首，晴川渺煙霏。"]}