{"author": "方回", "period": "宋", "type": "诗", "title": "泊崇德縣曉作", "paragraphs": ["岸上馬蹄響，縣中更鼓清。", "篷背雨亦止，意當明旦晴。", "夢記所泊處，喬木枯崢嶸。", "天色果開否，浩浩惟風聲。", "篙師夜先起，船尾燈火明。", "苦寒未可發，婦爲治餐烹。", "咀嚼似有味，宿昔餘蔬羹。", "人世如此耳，役役一飯營。", "負販規貨利，干祿求榮名。", "斯人以家浮，止爾了一生。", "大者據疆土，以國相攻爭。", "至微若螻蟻，行陣有戰征。", "我卧思此事，究竟終何成。", "頑僕懵無知，鼻息如雷鳴。"]}