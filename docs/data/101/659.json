{"author": "方回", "period": "宋", "type": "诗", "title": "木綿怨", "paragraphs": ["湖山一笑乾坤破，欺孤弱寡成遷播。", "不念六宮將北行，太師雙擁嬋娟卧。", "甬東香艷到漳南，爭看並蒂芙蓉過。", "天兵及頸幸全屍，想見駢肩淚珠墮。", "木綿花下痛猶新，已向誰家踏舞茵。", "長頭未及死肉冷，折齒遽專妝面春。", "赤城戰場夜避火，萬里又隨燕塞塵。", "肉食酪漿更苟活，不慚金谷墜樓人。", "萬戶郎君遄卒死，却自金臺還故里。", "嗟爾薄命兩佳人，三爲人妾亦可已。", "巧畫蛾眉拙針線，空自纖纖長十指。", "後堂執樂換小名，更事少年貴公子。", "憶昔軍中入相時，潜搜密邏漁妖姬。", "民間妻女凜不保，何啻如花三五枝。", "曲江近前少陵恐，今日總孕他人兒。", "賤獲淫婢何所知，但爲權臣深惜之。"]}