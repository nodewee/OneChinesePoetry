{"author": "方回", "period": "宋", "type": "诗", "title": "戲簡楊華父", "paragraphs": ["落筆知學力，開口見心事。", "吾嘗持此說，以閲天下士。", "楊侯老病軀，斗膽傲一世。", "王公敢唾駡，聖賢自位置。", "貧至典深衣，猶抱禹稷志。", "立論無今人，作詩有古意。", "半夜起醉歌，達旦不肯寐。", "佯狂未爲非，賈禍亦可畏。", "築屋五百間，誓言恢講肄。", "何如覓皂角，浣濯暑服膩。"]}