{"author": "方回", "period": "宋", "type": "诗", "title": "訪臨川楊仲權于天慶", "paragraphs": ["隠居何所爲，性懶絕造請。", "駕言東城東，恍兮異人境。", "脩廊寂無聲，未忍踐竹影。", "獨立味玄澹，徐步入深冷。", "秋光照虛庭，拱揖冠服整。", "中有專氣翁，學道早脫穎。", "誠極語謝飾，幾動意潜領。", "煮茶雜椒榝，案酒粲梨梬。", "悅神良會稀，遺物閒晷永。", "休官陶元亮，遯世陸脩靜。", "異代復同調，霞外茲可騁。", "研幽挹高致，探妙發遐省。", "何言壺中天，心遠塵自辟。"]}