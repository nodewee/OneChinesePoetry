{"author": "黄庭堅", "period": "宋", "type": "诗", "title": "至樂詞寄黄幾復", "paragraphs": ["余汎觀於天下兮，何者樂而誰者足憂。", "憂於窘窘不得兮，樂盡萬物而無求。", "翫聲色而弊形性兮，維造化之螟蠹。", "將逍遙鑪錘之外兮，尚何俛首而嬰此細故。", "百年存亡得失兮，吾既視奕棋與摴蒲。", "寒暑蚤夜極則遷兮，有滿則有虛。", "應龍之不拘繫乎，寧與羸馬帖耳而求芻。", "雲升雨降兮，上下有無。", "入與神會兮，出與化俱。", "無對於天下兮，制命在予。", "賈羣囂而我靜兮，豈其跨一世以求直。", "乃有德人相與友兮，忘我於忘言之域。", "廓宇宙以爲量兮，奚自適而不通，遂風休而水釋。"]}