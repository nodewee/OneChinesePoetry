{"author": "文同", "period": "宋", "type": "诗", "title": "李太尉", "paragraphs": ["昏雺翳紫極，橫霓勢光大。", "妖威集凶冀，忍穢實中頼。", "姦鋩日增剡，誰汝觸取害。", "驕根愈自固，所植利孱昧。", "容容彼群輔，竄伏皆鼠輩。", "側視况未敢，肯復形嘆慨。", "太尉漢中士，氣引八極外。", "岌然處大麓，天下聳風采。", "自開煮餠禍，賊意已莫快。", "移書瀝憤膽，語激益睚眥。", "罹冤卒用此，數與六九會。", "基茲被沈酷，燮免乃天貸。", "高忠揭萬古，宇宙莫能載。", "垂晶耀簡策，糞土視廣戒。", "歸來葬墝埆，祠冢茲儼在。", "宏垣敞深豁，巨木森晻曖。", "神靈皎如日，過者知再拜。", "同愚忝郡寄，公里曰境內。", "心期款舉像，所顧官有礙。", "精衷託明酌，舉手向東酹。"]}