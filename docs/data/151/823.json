{"author": "文同", "period": "宋", "type": "诗", "title": "奉送少訥還青神", "paragraphs": ["濕雲堆空洩淫雨，日與三嵎氣相軋。", "春陽沈伏不得動，萬木屈蘗草藏茁。", "叢岡複嶺誰敢度，旦暮寒鷄叫泥滑。", "少訥胡爲犯此苦，特念我困來省察。", "延之累日對佳話，如侍大饗聽椌楬。", "彥瞻弟兄別已久，使我心胸昏莫刮。", "天將少訥愈我病，次第爲取蹊茅拔。", "長編巨軸寫治亂，筆墨揮灑何橫猾。", "詞章直如子長健，辯論不比仲連黠。", "我慚無琴類師曠，鶴誤銜珠投二八。", "酌泉煮蔬共家饌，敢用俗禮費烹殺。", "少訥忽爾道其去，歸轅在途不可揠。", "此懷作惡定數日，憒憒已覺漸磨戛。", "欲留少訥意無盡，更爲逡巡柅西轄。"]}