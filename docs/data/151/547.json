{"author": "文同", "period": "宋", "type": "诗", "title": "夏日閑書墨君堂壁二首  其二", "paragraphs": ["歸來山中住，便作山中人。", "冠带亦自閑，累月不著身。", "散髪層岩阿，濯足清澗濱。", "石蘚黏簡冊，松風墮衣巾。", "鄉里多舊游，不厭過從頻。", "山肴與野釀，待我如佳賓。", "有召即走赴，愛其愛我真。", "常恐禮數乖，取問吾交親。", "正此一夏樂，忽茲遘蕭辰。", "還愧擁千騎，又走西道塵。"]}