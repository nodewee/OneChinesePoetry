{"author": "文同", "period": "宋", "type": "诗", "title": "野花嘆", "paragraphs": ["昨看百草抽新芽，今看百草開新花。", "岩隈水側自成列，紅醜紫賤何交加。", "東皇施恩豈不溥，隨所付受無少差。", "爾之瑣細亦蒙被，盡使奮發爭春華。", "織叢密蔓不可數，競起塗抹如矜誇。", "妖鶑冶蝶不爾顧，去爾自欲尋名葩。", "爾知有艷貴爾否，歌管匝樹侯王家。", "爾徒此地弄顔色，只自狼籍隨泥沙。", "何當照水自窺覽，枝赧葉懼相藏遮。", "晚村無限曬殘日，索酒爲爾成吁嗟。"]}