{"author": "文同", "period": "宋", "type": "诗", "title": "織婦怨", "paragraphs": ["擲梭兩手倦，踏籋雙足趼。", "三日不住織，一疋纔可剪。", "織處畏風日，剪時謹刀尺。", "皆言邊幅好，自愛經緯密。", "昨朝持入庫，何事監官怒。", "大字雕印文，濃和油墨污。", "父母抱歸舍，拋向中門下。", "相看各無語，淚迸若傾瀉。", "質錢解衣服，買絲添上軸。", "不敢輒下機，連宵停火燭。", "當須了租賦，豈暇恤襦袴。", "前知寒切骨，甘心肩骭露。", "里胥踞門限，叫駡嗔納晚。", "安得織婦心，變作監官眼。"]}