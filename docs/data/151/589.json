{"author": "文同", "period": "宋", "type": "诗", "title": "種榆詩", "paragraphs": ["昔我去守陵陽日，門前夾道初種榆。", "今年我自山南歸，向椽大者皆柱粗。", "兩邊合陰若深洞，滿地清影繁如鋪。", "是時暑氣正炎酷，無處容此煩病軀。", "晝摇清風夜篩月，日日不可離群株。", "閑邀親友坐其下，左右間設琴與壺。", "人生適意乃爲樂，此樂已恐他更無。", "霜飈未起枝葉在，且與諸君同此娛。"]}