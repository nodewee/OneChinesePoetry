{"author": "文同", "period": "宋", "type": "诗", "title": "東丘老人", "paragraphs": ["東丘老人眉有毫，皮肉光潤牙齒牢。", "自云新年九十九，鬚髪白者無一毛。", "問之吾術本無有，咽津納息徒嘈嘈。", "莫將元氣佐喜怒，自然所得春秋高。", "吾嘗行之五十載，此事至易曾不勞。", "飲之以酒謝使去，手足輕利如猿猱。", "嘗聞唐人柳公度，八十許歲精力豪。", "其言與人亦如此，老人無乃斯人曹。"]}