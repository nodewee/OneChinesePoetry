{"author": "文同", "period": "宋", "type": "诗", "title": "水仙操", "paragraphs": ["嗟哉先生去何所兮，杳不可尋。", "捨我於此使形影之外兮，唯莽蒼之山林。", "仰圓嶠之峨峨兮，俯大壑之沉沉。", "長波澒涌以蕩潏兮，群鳥翻翻而悲吟。", "寂擾擾之煩慮兮，納冥冥之至音。", "先生將一我之正性兮，何設意之此深。", "我已窮神而造妙兮，達真指於素琴。", "先生盍還此兮，度明明乎我心。"]}