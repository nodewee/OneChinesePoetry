{"author": "文同", "period": "宋", "type": "诗", "title": "金鳳花", "paragraphs": ["花有金鳳爲小叢，秋色已深方盛發。", "英英秀質實具體，文采爛然無少缺。", "纖莖翩翩翠影動，紅白紛亂如點纈。", "誰云脆弱易飄墮，自卵至翼亦數月。", "美人形相欲摹畫，巧不得施暫自拙。", "鋪茸剪綵轉難似，只把長條恣穿結。", "眼前草木盡零落，憐爾開於此時節。", "常疑一如小兒花，性命所繫不忍折。", "君不見昨夜雨，今朝風，一隊驚飛返丹穴。"]}