{"author": "黄庭堅", "period": "宋", "type": "诗", "title": "龍眠操三章贈李元中  其二", "paragraphs": ["螳臂美兮當車，蟹螯强兮鬭虎。", "我觀兮上下四方，或錫予兮以大武。", "金石兮水波，松栢兮雨霜。", "有時女兮不春，我欲筮兮同牀。", "筮告予以不好，予與居兮甚娬。", "秦人同炙兮徒欺予，予和羹兮衆吐之。", "南山霧兮楚氛，其在茲兮斗日月。", "揚湯兮救暍，從子休兮龍眠之樾。"]}