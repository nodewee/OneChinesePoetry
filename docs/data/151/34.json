{"author": "黄庭堅", "period": "宋", "type": "诗", "title": "聽履霜操", "paragraphs": ["靈宮窈窕兮寒夜永，篁竹造天兮明月下影，木葉隕霜兮秋聲動。", "我以歲莫起視夜兮，北山飲予斗柄。", "幽人拂琴而當予，曰夫子則鍾期，嘗試刳心而爲之聽。", "若有人兮亦既脩，宴衽席之言兮不知其子之齊聖。", "嘉孝子之心終無已兮，不忍忘初之戒命。", "人則不語兮弦則語，客有變容而涕洟，奄不知哀之來處。", "悲乎痛哉！葛屨翦翦兮絺綌凉凉，衣則風兮車上霜，天雲愁兮空山四野。", "竭九河湔涕痕兮，忽承睫其更下。", "嫠不憂其緯兮，恤楚社之不血食。", "盡子職而不我愛兮，終非父母之本心。", "天高地厚施莫報兮，固自有物以至今。", "雉雊雞乳兮，麋鹿解角。", "天性則然兮，無有要約。", "哀號中野兮，於父母又何求。", "我行于野兮，不敢有履聲。", "恐親心爲予動兮，是以有履霜之憂。", "古人之骨朽矣，匪斯今也。", "蹙然如動乎其指，浩然如生乎其心也。", "聲音之發，鈎其深也。", "枯薪三尺，惟學林也。"]}