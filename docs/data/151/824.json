{"author": "文同", "period": "宋", "type": "诗", "title": "送無演歸成都", "paragraphs": ["曾讀契嵩輔教編，浮屠氏有不可忽。", "後於京師識懷璉，彼上人者尤奇倔。", "余嘗從容問其友，璉復爲余道居訥。", "是三大士才過人，所畜豈肯吾儒屈。", "文章汪洋道義富，不止區區事其佛。", "余思此等更誰似，蜀有人焉頗超越。", "成都敏行字無演，所謂萬星中一月。", "想嵩璉訥見須避，不爾往往被呵咄。", "通禪曉律兩無礙，前會定預耆闍崛。", "群經列史固汗漫，獨泛其深仍出沒。", "外之所精者書畫，不問不語常若吃。", "計其夏臘殊未幾，在大衆中誠突兀。", "余守陵陽至窮陋，雨浸一春泥汩汩。", "英磎磽磝磴道嶮，行客欷歔上崷崒。", "無演衝冒獨不顧，來款余門手持謁。", "呼之使前見已喜，相貌圓滿藏神骨。", "清譚坐久愈飄灑，頓遣塵襟落如拂。", "新詩古文覽嘉貺，氣格俊健凌霜鶻。", "觀其衮衮出論議，收斂便可與簪笏。", "試將邀之使從仕，笑指此頂安更髪。", "日招與語自無厭，何乃告去苦倉卒。", "西城曉日照高嶺，倒搭乾陀入深樾。", "師歸常宜見嘉祐，此老心中已無物。", "好音相與頻寄惠，余在空山正伊鬰。"]}