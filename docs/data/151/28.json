{"author": "黄庭堅", "period": "宋", "type": "诗", "title": "悲秋", "paragraphs": ["有美一人兮，臨清秋而太息。", "傷天形之缺然兮，與有足者同堂而並席。", "儻嘗獲罪於天兮，使而至於斯極。", "夫陰凝而陽化兮，沖氣飪而爲和。", "駢拇所以爲少，枝指所以爲多。", "謂天任汝以道兮，曾是形畸而貌獨。", "天厭棄汝兮，修汝德而謂何。", "中無所考此耿耿兮，獨遡風而浩歌。", "歌曰父耶母耶，人乎天乎。", "才之爲祥，固不若不才之全乎。", "非天地之私兮，又非父母之願也。", "慨伏思而不得兮，夢漂漂而行遠。", "逆真人於軒臺兮，請端策而徵衍。", "遇水盈之坎坎兮，得山麓而爲蹇。", "雖御良而馬服兮，猶往蹇而來連。", "艮之初六來告休兮，艮其趾而无咎。", "如風日之過河兮，人謂守水而爲耗。", "知水性之循環兮，曾何損益之足道。", "蚿百足之狂攘兮，夔踸踔以行地。", "蛇虺蔓延不自好兮，謂風蓬蓬而無似物。", "憐物之無窮兮，目尚爲心之僕隸。", "夫精於形器之表兮，視四體百骸其在外。", "予將執汝手兮，游乎浩蕩之會。", "憑天津而濯髮兮，攬日月以爲珮。", "嗟不知去來之爲我兮，天下莫予之爲對。", "恐路遠而多岐兮，聊贈汝以指南。", "將雍容於勝日兮，嘗試爲汝而妄談。"]}