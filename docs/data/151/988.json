{"author": "文同", "period": "宋", "type": "诗", "title": "呈李堅甫中舍", "paragraphs": ["往年曾憶過長安，短紙書名詣門下。", "君時延我坐終日，灑掃東軒留看畫。", "橫圖巨軸不知數，但見匣中時一把。", "甲猶未竟乙復作，門類著番開滿架。", "使人嘆羨不能已，只恨有門歸隔夜。", "歸來兀坐想精絕，念此榮觀若爲謝。", "就中寒林兩大幅，此物世間誰敢價。", "倏然一別十五載，常向人前盛誇詫。", "因君奉使臨敝邑，見先問此餘不暇。", "君能爲我再講說，座上不容人俗話。", "如君所蓄更誰有，有亦未能無笑駡。", "况君累世盡清職，摹本敢來前弄詐。", "君今還省正擢用，異日須求作鄰舍。", "峨巾曳屨日相謁，更欲重煩開幾帊。", "待尋前輩用心處，款曲應須頻假借。", "每厨閱訖當便還，不敢奉欺言羽化。"]}