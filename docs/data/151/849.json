{"author": "文同", "period": "宋", "type": "诗", "title": "寄何首烏丸與友人", "paragraphs": ["此草有奇效，嘗聞於習之。", "陵陽亦舊産，其地尤所宜。", "翠蔓走岩壁，芳叢蔚參差。", "下有根如拳，赤白相雄雌。", "斸之高秋後，氣味乃不虧。", "斷以苦竹刀，蒸曝凡九爲。", "夾羅下香屑，石密相和治。", "入臼杵萬過，盈盤走纍纍。", "日進豈厭屢，初若無所滋。", "漸久覺膚革，鮮潤如凝脂。", "既已鬚髪換，白者無一絲。", "耳目固聰明，步履欲走馳。", "十年親友別，忽見皆生疑。", "問胡得爾術，容貌曾莫衰。", "爲之講靈苗，不爲世俗知。", "蓋以多見賤，蓬藋同一虧。", "君如聽予服，此語不敢欺。", "勿信柳子厚，但誇仙靈脾。"]}