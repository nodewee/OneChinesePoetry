{"author": "黄庭堅", "period": "宋", "type": "诗", "title": "王聖涂二亭歌", "paragraphs": ["營丘之下，有宅有田。", "梨棗兮觴豆，耘耔兮爲年。", "鷄栖塒兮羊豕在牧，課兒子兮蓺松菊。", "炙背兮牆東，夢覆舟兮濤且風。", "洋之回兮可以駕，孫甥扶輿兮父老同社。", "洋之水兮可以舟入，鷗鳥兮與之游。", "一世兮蜉蟻，桑榆兮憖可收。", "從此休兮，公誰黄髮之休。", "偉長松兮卧龍蛇，閱千歲兮不改其柯。", "震雷不驚兮，誰欲休之以蜩蛭。", "下有錦石兮可用杯勺，雲月供帳兮萬籟奏樂。", "石子磊磊兮澗谷縱橫，春月桃李兮士女傾城。", "時雨霖兮忽若海潦收，無事兮我以觀萬物之情。", "兒時所蓺兮桃李纖纖，隨世風波兮吹而北南。", "昔去兮拱把，今歸兮與天參。", "與古人兮合契，樹如此兮我何以堪。", "鴻雁嗸兮或在洲渚，有心於粒兮弋者所取。", "飛冥冥兮渺萬里而絕，去藪澤之羅者兮官予落羽。"]}