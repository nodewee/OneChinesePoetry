{"author": "文同", "period": "宋", "type": "诗", "title": "讀楊山人詩", "paragraphs": ["秋高群山空，衆籟吐天竅。", "霜飈擊林野，岩壑起哀嘂。", "蕭蕭寒月下，合若萬鬼嘯。", "疑是太古魂，㗀㗀此中弔。", "山人住中巘，側耳得清峭。", "譜之入文字，滿卷冷雪照。", "其聲太凄楚，勁澀皆古調。", "俗尚正淫靡，惑者自夸耀。", "山人持之歸，無乃取衆譙。", "會有知此音，相逢當一笑。"]}