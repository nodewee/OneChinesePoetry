{"author": "文同", "period": "宋", "type": "诗", "title": "送通判喻郎中", "paragraphs": ["前年爲郡得陵時，不謂其州陋如此。", "蕭條官宇岩嶺上，零落民家坑谷裏。", "西城初入已可厭，竊謂豈堪余所止。", "幸逢之彥倅郡事，日月漸深殊可喜。", "予之所稟至迂謬，君亦恬然尤自委。", "每來聚議一朝罷，各去掩門歸隠几。", "雖然有時亦爲會，此事可知誰得已。", "酒肴粗糲妓樂可，况復譊譊滿公使。", "惟於試茶并看畫，以此過從不知幾。", "幕中有客乃佳士，愛遣高談聽亹亹。", "如斯共處五百日，索寞情懷未嘗起。", "君今官滿忽先去，撩動予愁安可柅。", "英溪長亭一揮手，自此吳蜀五千里。", "謂言川江會北固，中亦有船多上水。", "願君因出到金山，遇此莫忘批紙尾。"]}