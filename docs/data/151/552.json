{"author": "文同", "period": "宋", "type": "诗", "title": "謝任瀘州師中寄荔枝", "paragraphs": ["有客來山中，云附瀘南信。", "開門得君書，歡喜失鄙吝。", "筠籨包荔子，四角具封印。", "童稚瞥聞之，群來立如陣。", "競言此佳果，生眼不識認。", "相前求拆觀，顆顆紅且潤。", "衆手攫之去，爭奪遞追趁。", "貪多乃爲得，廉耻曾不問。", "喧鬧俄頃聞，咀嚼一時盡。", "空餘皮與核，狼籍入煨燼。"]}