{"author": "文同", "period": "宋", "type": "诗", "title": "季夏己亥大雨", "paragraphs": ["黑雲堆空天地昏，風勢猛惡山岳掀。", "怪電燒爇嗔霆喧，鯨海起立星漢翻。", "玉竿銀索傾瓶盆，豪威怒力凌乾坤。", "川陸浩渺同一源，泛濫直欲浮高原。", "澗谷洶涌龍蛇奔，溝渠溪壑相吐吞。", "土肉刮盡惟骨存，漂蕩秋稼無一根。", "天生烝民主仁恩，覆露養育生理蕃。", "誰持害鑰開禍門，絕滅黍豆災元元。", "無路能去陳九閽，此事是非安可論。"]}