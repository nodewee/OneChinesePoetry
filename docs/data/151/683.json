{"author": "文同", "period": "宋", "type": "诗", "title": "新秋讀書", "paragraphs": ["高風發遠籟，轉響爲清商。", "隆曦減炎威，未晚先自凉。", "庭前碧桐樹，昨日聞早霜。", "朝來逐葉上，已暈一拂黄。", "壯歲覺時節，㸌若翻電光。", "自顧勿嗟惋，徒然攪中腸。", "官居幸少事，署案日幾行。", "公退清且閑，垂簾坐虛堂。", "解带輒傲兀，左右羅縑緗。", "所務唯討論，一燈從夜長。"]}