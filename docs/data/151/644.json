{"author": "文同", "period": "宋", "type": "诗", "title": "和仲蒙山城", "paragraphs": ["大曆年，忠武居豳捍逆氐。", "盛平民，營板堵，斷賊閉迒蹊。", "連櫓橫，朱鳥飛。", "牆切紫霓縈紆圍，絕巘靡迤附深谿。", "外浚池隍險，旁聯堡障低。", "轒輼防藺石，埤堄礙雲梯。", "樹杪鳴巡鐸，崖端響守鼙。", "石頭何培塿，龍首太醯鷄。", "歲久蒼苔上，時平白草齊。", "全秦襟带地，惟此壯山西。"]}