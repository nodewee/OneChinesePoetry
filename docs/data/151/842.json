{"author": "文同", "period": "宋", "type": "诗", "title": "遣興三首  其二", "paragraphs": ["少小事編簡，淵源極沿洄。", "不自測其深，津涯信悠哉。", "既長務修省，日以德義培。", "一簣敢中畫，期之至崔嵬。", "振纓仕明庭，鴛鷺忝遊陪。", "蹇修無嗣者，誰可吾與媒。", "吐艷落晚春，蔫然抱枯荄。", "因人寔自耻，寂寞余敢哀。", "何當清泠泉，襟裾濯氛埃。", "故山有松菊，待賦歸去來。"]}