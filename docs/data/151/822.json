{"author": "文同", "period": "宋", "type": "诗", "title": "寄員文饒屯田", "paragraphs": ["英英文饒江漢士，何者天教喪眸子。", "用心專一性轉明，無所不知餘兩耳。", "能爲樂府勝張籍，暗誦史書過杜顗。", "棄官新自荆渚歸，萬里逆風衝峽水。", "峨峨全家載巨艑，坐卧吟詩滿千紙。", "自言從此生事足，可了芋栗及麻枲。", "數椽舊屋蔽風雨，一榻蕭然容隠几。", "丘明國語浩如雲，子夏門人紛若蟻。", "向人問口誇舌在，道義文章吾豈已。", "自知俗事無所觀，便落雙睛君亦喜。"]}