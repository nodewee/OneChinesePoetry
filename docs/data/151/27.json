{"author": "黄庭堅", "period": "宋", "type": "诗", "title": "明月篇贈張文潛", "paragraphs": ["天地具美兮生此明月，陞白虹兮貫朝日。", "工師告余曰斯不可以爲珮，棄捐櫝中兮三歲不會。", "霜露下兮百草休，抱此耿耿兮與日星遊。", "山中人兮招招，耕而食兮無卹。", "榛艾蓁蓁前吾牛兮，疻不可更扶。", "淺耕兮病歲，深耕兮石嬰耜。", "登山兮臨川，雉得意兮魚樂。", "小風兮吹波，從其友兮尾尾。", "日下兮川逝，射雉兮喪余一矢。", "佳人兮潔齊，悵何所兮行媒。", "南山有葛兮葛有本，我羞餔兮以君之鉏來。"]}