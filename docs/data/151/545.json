{"author": "文同", "period": "宋", "type": "诗", "title": "謝友人寄畫", "paragraphs": ["客從長安來，厚紙封小軸。", "題云此奇畫，寄贈公可蓄。", "開之掛高壁，爛絹止一幅。", "中有兩駱駝，氣韻頗不俗。", "大駝載半髀，正面頸愈曲。", "小駝方就乳，蹲身脚微跼。", "一馬立其後，才露頭與足。", "三犬乃子母，共卧銜臠肉。", "老胡抱朱旗，狀貌何狠愎。", "端然立高岸，勢若不可觸。", "定是虜中酋，華旃蓋鮮服。", "不知何所來，隨從無一僕。", "初誰作此畫，精妙亦可錄。", "應餘右方在，次第不止獨。", "更願君訪來，我肯萬錢贖。"]}