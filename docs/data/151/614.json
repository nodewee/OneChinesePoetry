{"author": "文同", "period": "宋", "type": "诗", "title": "黄秀才北郊書堂", "paragraphs": ["吾邑固僻陋，巉巉合群山。", "苟無賢者居，孰能營幽閑。", "黄子治北郊，勝絕收其間。", "長溪斷谷口，囂譁隔塵闤。", "始至甚夷曠，漸往頗險艱。", "洞穴烟雲昏，澗壑松桂環。", "幽芳自芬馥，野哢常綿蠻。", "繚磴挂絕壁，孤彴飛遥灣。", "氣象奪天奧，景物搜鬼慳。", "築室貯群籍，軒窗面孱顔。", "朱黄列几案，坐把古穴刪。", "自取天爵高，下視五兩綸。", "處心固已定，詎恤時輩訕。", "伊余素無似，謬入文墨班。", "前得省親歸，屢此容追攀。", "時亦竊講議，始蹈賢聖關。", "譬之拉虎豹，所得纔一斑。", "自愧鄙樸姿，得涉道誼寰。", "余亦有東谷，對此何格頑。", "每來輒盡日，須步明月還。"]}