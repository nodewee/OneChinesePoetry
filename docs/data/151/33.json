{"author": "黄庭堅", "period": "宋", "type": "诗", "title": "悼往", "paragraphs": ["西風悲兮敗葉索索，照陳根兮秋日將落。", "彷彿兮夢與神遇，顧瞻九泉兮豈其可作。", "俄有悲秋之羽蟲兮，自傷時去物改，擁舊柯而孤吟。", "四郊莽蒼聲斷裂兮，久而不勝其歎音。", "平生之梗槩兮欲蕭蕭而去眼，將絕之言語兮忽歷歷而經心。", "謂逝者有知兮，何喜而棄此去也。", "謂逝無知兮，誰職爲此夢也。", "憑須臾之不再得兮，哀此言之不予聽。", "回廊窈窕月皓白兮，無復曩時之履聲。", "擥平生之餘製兮，薌澤其猶未沫。", "雖飄飄其日敗兮，吾不忍改其此佩。", "愁薨薨其中予兮，如醳酒之不化。", "欻別離之幾時兮，誰與此夏日冬夜。", "自我先兮一無窮，在我後兮亦一無窮。", "六七十便了一生兮，何異木末之有狂風。", "待外物而造適兮，固不若放之自得之場。", "彼莊生之一缶兮，亦何異荀氏之神傷。", "吾固知藏於天者至精，交於物者甚粗。", "飲泣爲昏瞳之媒，幽憂爲白髮之母。", "憂來泣下不可安排兮，如孟津之捧土。", "彼寒暑之寖化兮，天地尚不能以朝莫。", "目煢煢而不寐兮，夜亹亹而過中。", "雖來者猶不可待兮，恐不及當時之從容。"]}