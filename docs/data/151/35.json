{"author": "黄庭堅", "period": "宋", "type": "诗", "title": "鄒操", "paragraphs": ["歸歟懷哉，此邦不可以遊。", "眷吾車而有柅，非河滸之無舟。", "政何君而莫與，君何國而莫求。", "歲荏荏而老至，慨時運之不逑。", "洋洋乎水哉，丘之不得濟也。", "昊天不弔，仁者此無罪也。", "攬國辟而家擅，幾何而不殆也。", "心病不可藥，手足未有害也。", "鳥覆巢於主人，鳳摩天而逝也。", "求所用生喪其生，吾不忍幪此蠆也。", "豈曰如之何，然後求諸蔡也。", "已乎已乎！鳥獸山林，則以食也。", "天下有道，丘不與易也。", "歸我休矣，奉帝則也。", "大同至小，天地德也。", "小物自私，智之賊也。", "國無知兮，我非傷悲兮。", "騶御委轡，四牡馳兮。", "心不慊於前驅，又欲下而走兮。", "中園有林，斧所相兮。", "大厦峨峨，不謀匠兮。", "往者不可及，來者吾猶望兮。"]}