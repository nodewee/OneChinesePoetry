{"author": "文同", "period": "宋", "type": "诗", "title": "富樂山海師", "paragraphs": ["上人者何人，富樂之禪客。", "成都昔嘗見，時已坐法席。", "別來二十年，嗟此出處隔。", "昨過芙蓉溪，捨楫得携策。", "盤盤轉危磴，上叩金仙宅。", "林間識孤標，梵眼老愈碧。", "引我翠壁下，煮茗拂蘚石。", "問之第二月，雄辯發古譯。", "無由從之遊，不得蒙久益。", "翻然入塵闠，俯首愧名迹。"]}