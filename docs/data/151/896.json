{"author": "文同", "period": "宋", "type": "诗", "title": "送堅甫同年  其一", "paragraphs": ["堅甫神太清，不謂久流落。", "別來二十載，論議轉深博。", "其中富所有，種道以文穫。", "鋪張講治亂，破若勁弩彍。", "衆人誚青衫，可笑俗眼薄。", "蘭筋隠瘦骨，垂耳受羈絡。", "拳攣喙拄地，過者無伯樂。", "去蜀持底歸，雄藁滿壞橐。", "朝辭玉壘關，暮上石柜閣。", "知子者云誰，獨我懷抱惡。"]}