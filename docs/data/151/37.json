{"author": "黄庭堅", "period": "宋", "type": "诗", "title": "毀璧", "paragraphs": ["毀璧兮隕珠，執手者兮問過。", "愛憎兮萬世一軌，居物之忌兮，固常以好爲禍。", "羞桃肴兮飯汝，有席兮不嬪汝坐。", "歸來兮逍遙，采雲英兮禦餓。", "淑善兮清明，陽春兮玉冰。", "畸於世兮天脫其攖，愛骨人兮冥冥。", "棄汝陽侯兮遇汝曾不如生，未危可以去兮殆而其雛嬰，衆雛羽翼兮故巢傾。", "歸來兮逍遙，西山浪波何時平。", "山涔涔兮猿鶴同舍，瀑垂天兮雷霆在下。", "雲月爲晝兮風雨爲夜，得意山川兮不可繪畫。", "寂寥無朋兮去道如咫，彼生坎兮可謝。", "歸來兮逍遙，增膠兮不聊此暇。"]}