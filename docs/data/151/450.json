{"author": "文同", "period": "宋", "type": "诗", "title": "秦王卷衣", "paragraphs": ["咸陽秦王家，宮闕明曉霞。", "丹文映碧鏤，光采相鈎加。", "銅螭逐銀猊，壓屋矜蟠拏。", "洞戶鎖日月，其中光景賒。", "春風動珠箔，鸞額金窠斜。", "美人却扇坐，羞落庭下花。", "閑弄玉指環，輕冰扼紅牙。", "君王顧之笑，爲駐七寶車。", "自卷金縷衣，龍鸞蔚紛葩。", "持以贈所愛，結歡期無涯。"]}