{"author": "文同", "period": "宋", "type": "诗", "title": "賈佩蘭歌", "paragraphs": ["綠髪憶新梳，君前侍玉壺。", "相隨五色鳳，飛止帝宮梧。", "鳳時入紫烟，一舉萬羽趨。", "乘風恣敖盪，衆首傾雲衢。", "帝既天上行，留鳳不與俱。", "鎩翮下永巷，髡𩮜編鉗徒。", "赭衣舂且歌，北望鸑鷟呼。", "凜凜赤喙鴆，一杯死其鶵。", "鳳亦飲瘖藥，鞠域支體殊。", "娥姁豈不仁，幸此全賤軀。", "歸來南山下，秋風裂羅襦。", "寒床覆龍具，霜雪侵肌膚。", "忽自感時節，臨風只長吁。", "徒懷掖庭事，飲泣對民夫。"]}