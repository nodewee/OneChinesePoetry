{"author": "文同", "period": "宋", "type": "诗", "title": "送馮允南倅梓", "paragraphs": ["去年父老送督郵，衣上淚痕猶未變。", "今年吏民迎別乘，馬前歡聲挽不斷。", "梓州城中十萬家，家家盡喜見君面。", "以君鄉里最相近，物態人情素諳練。", "况復才力强且明，中理之的無漫箭。", "從來府政號少事，今更得君愈清簡。", "太守李公詞掖老，淘汰心源無滓澱。", "時携賓從訪山寺，惟以高譚侑清宴。", "蒼崖素壁多自書，是處新詩題欲遍。", "君今到彼亦爾爲，異日唱酬知幾卷。"]}