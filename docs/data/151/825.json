{"author": "文同", "period": "宋", "type": "诗", "title": "閻君見示岷山賦因爲小詩謝之", "paragraphs": ["大岷西南鎮，岩壑天下秀。", "厥初造此者，以作神仙囿。", "相如子雲沒，李杜繼其後。", "欲賦俱未敢，於詞怯輕構。", "閻君通方士，才力誰可鬥。", "驅聯入健筆，萬狀無一漏。", "駸駸語趫勁，駿馬雜馳驟。", "太華楊已拙，天台孫亦謬。", "示余讀數過，驚聳肩縮脰。", "勉爲成短章，聊酬君意厚。"]}