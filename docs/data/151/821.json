{"author": "文同", "period": "宋", "type": "诗", "title": "寄題杭州通判胡學士官居詩四首 月岩齋", "paragraphs": ["月爲太陰精，石亦月之類。", "月常寄孕於石中，事理如此何足異。", "天地始分判，日月各一物。", "既名物乃入形器，安有形器不消沒。", "况此日與月，曉夜東西走。", "珠流璧轉無暫停，豈與天地同長久。", "其爲勞苦世共知，惟是月有生死時。", "既然須常換新者，人但不見神所爲。", "日須天上生，月必地中産。", "君不見虢州朱陽縣之山谷間，纔成未就知何限。", "石有不才者，往往其卵毈。", "靈媼棄置不復惜，任人取去爲珍玩。", "佳者留之待天取，藏滿庫樓千萬許。", "彥瞻博物天下稱更無，定不以予之說爲寱語。", "予恐世人不知嵩丘岩洞中，中有八萬二千修月戶。", "其人所食盡玉屑，昔有王生見之滿襆提斤斧。", "應是當年靈鷲山，直自天竺飛落西湖前。", "其上有石妊月月已滿，此人朅來就彼剜剔歸上天。", "所以此石拆𠠦不復合，至今神胞所附之處其痕圓。", "拋擲道傍凡幾歲，風刷雨淋塵土穢。", "子平一見初動心，輦致東齋自摩洗。", "更選他山相擁列，就中獨爾一峰最奇絕。", "每至瑶魄流光下照時，玉柱橫欹無少缺。", "子平謂我同所嗜，萬里書之特相寄。", "邀我爲詩我豈能，窗前累日臨空紙。", "遥想岩前寶穴通，玉蟾從此去無蹤。", "請君爲我細書字於側，名爲月母峰。"]}