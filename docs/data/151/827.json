{"author": "文同", "period": "宋", "type": "诗", "title": "送范堯夫", "paragraphs": ["遝遝走閭巷，都人起中宵。", "相擁候府門，惟恐失此朝。", "盡言來送公，車馬城北橋。", "橋邊脂轄亭，大尹此相邀。", "歌管盛宴集，簪裾合群僚。", "四座酒既行，相顧魂已銷。", "亭前有楊柳，秋風減長條。", "折以持贈公，莫厭霜葉凋。", "節物雖謂晚，比春情更饒。", "遞起勸公飲，雙呼金翠翹。", "豈徒要公醉，恐公遽乘軺。", "借問何爾爲，重公若瓊瑶。", "美質未省變，與人存久要。", "既莫不可留，征衫遂飄飄。", "鳴騶過昇遷，群甿鬧如蜩。", "感公來二年，免我於無聊。", "今公舍我去，何由借諸朝。", "願君富且貴，壽命等松喬。", "直似先令公，巍巍佐唐堯。", "涕淚逐公行，不憚公更遥。", "公誠上下通，和如奏笙簫。", "所以得如此，人情不相遼。", "嗟同繆與公，一時赴弓招。", "于今二十年，不見有所超。", "前日荷君相，與印垂之腰。", "使歸守山郡，藏伏甘寂寥。", "聞公將治行，乃心日夜摇。", "恨不能送公，俯首類酸痟。", "徒爲送公詩，有如草蟲喓。", "强勉寫之去，憂來立危譙。"]}