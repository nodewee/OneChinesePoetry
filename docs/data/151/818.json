{"author": "文同", "period": "宋", "type": "诗", "title": "寄題杭州通判胡學士官居詩四首 鳳咮堂", "paragraphs": ["胡侯外補來錢塘，所居之山名鳳凰。", "不知元本發何處，蛇頸魚尾盤高岡。", "婆娑欲下大江飲，萬里一息頭低昂。", "誰將浮圖壓兩翅，直使帖地不得翔。", "前人眼俗不知顧，會有賢者來形相。", "憐汝困欲共汝語，故近汝咮營斯堂。", "起居飲食不離上，外孰有耳聽琅琅。", "應云汝德未衰在，旦暮可起鳴朝陽。"]}