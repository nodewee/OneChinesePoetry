{"author": "黄庭堅", "period": "宋", "type": "诗", "title": "錄夢篇  其一", "paragraphs": ["春風亂思兮吹管絃，春日醉人兮昏欲眠。", "却萬物而觀性兮，如處幽篁之不見天。", "試縱神而不御兮，如有順心之洒然。", "委蜩甲而去化，乘白雲而上仙。", "因天倪而造適，觀衆妙之玄玄。", "風門閶闔而進予，帝示予以化物之甄。", "予撼玄關而去牡，帝宴笑以忘言。", "吾見萬靈朝明庭兮，冠佩如雲烟。", "名聲毀譽之觀兮，差無以異乎人間。", "息心於慕羶之蟻，會理於止水之淵。", "與我游物之初兮，曰是可以解而縣。", "不知其所以得兮，而冷然似有所存。", "歸占夢靈兮，蓋天振吾過。", "矯心以循理兮，殆其沃水而勝火。", "故喜曲轅之櫟以得祥，驚主人之雁以近禍。", "離水火而天兮，迺得使實自我。", "蕩然肆志兮，又烏知可乎不可。"]}