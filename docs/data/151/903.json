{"author": "文同", "period": "宋", "type": "诗", "title": "牽牛織女", "paragraphs": ["桂陽有仙人，姓成名武丁。", "胡爲墮人世，人惟識其形。", "一日語其弟，吾將返青冥。", "乃曰此七夕，上天呼群靈。", "織女欲渡河，暫詣牽牛星。", "諸仙盡還宮，天路羅雲軿。", "吾亦向祈召，當往不得停。", "弟問何時還，答云三千齡。", "明日失丁在，恍惚迷所經。", "後世凡此節，兒女喧家庭。", "縱橫具鍼縷，花果排甘馨。", "貪巧但云得，欲寐曾莫寧。", "俗尚每怪妄，吾言誰見聽。"]}