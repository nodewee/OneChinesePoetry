{"author": "文同", "period": "宋", "type": "诗", "title": "徐太元", "paragraphs": ["彼徐太元者，杭州之參軍。", "同僚曰張惠，犯贓抵深文。", "徐哀其母老，詣獄輒自陳。", "謂惠所受贓，太元本同分。", "今儻獨坐惠，此獄無乃冤。", "均之不滿法，惠遂減死論。", "太元亦坐免，不調十餘年。", "西臺李侍郎，典選世所賢。", "聞徐之所爲，特以不次遷。", "擢授鄭司功，太元名始傳。", "後爲申王師，德行人推先。", "嗟哉後世人，恩義日不完。", "初既同職事，言色殊相歡。", "諂酒與佞食，旦夕同杯盤。", "一有不得意，艱險立萬端。", "推之入網羅，又以毒箭攢。", "昂然了自得，衒露其術全。", "此等雖曰人，犬彘曾豈然。", "眼見與耳聞，天下何可言。", "我今作此詩，中有二義存。", "欲使在位者，此風幸相敦。", "勿令有識人，命爾爲蝎蚖。", "又欲彼正士，爲國掌三銓。", "須察此惡子，廢斥入冗員。", "自然此浮薄，不長其姦根。", "覽者請味之，勿罪其言煩。"]}