{"author": "文同", "period": "宋", "type": "诗", "title": "和仲蒙石龍渦", "paragraphs": ["群岡壓涇湄，於此聚衆首。", "其間石屋露，遠視若呀口。", "林端躡絙上，却入勢愈斗。", "圍空豎古壁，闊可百人受。", "洪鐘誰倒仰，巨甕忽側剖。", "層岩寒泉飛，絕巘怪樹走。", "陰風喜復怒，野霧吞且嘔。", "晴嵐逼衣襟，欲住不得久。", "嘗聞耕者說，自昔藏蚴蟉。", "當年救旱事，有記刻不朽。", "近歲靈恐歇，百禱無一偶。", "至今閭里人，不復來奠酒。"]}