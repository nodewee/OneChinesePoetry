{"author": "文同", "period": "宋", "type": "诗", "title": "夏日閑書墨君堂壁二首  其一", "paragraphs": ["先人有敝廬，涪水之東邊。", "我罷漢中守，歸此聊息焉。", "是時五六月，赤日烘遥天。", "山川盡燥燥，草木皆焦燃。", "塵襟既暫解，勝境乃獨專。", "高林抱深麓，清蔭密石綿。", "層岩敞戶外，淺瀨流窗前。", "邀客上素琴，留僧酌寒泉。", "竹簟白石枕，穩處只屢遷。", "忽時乘高風，遠望立雲烟。", "野興極浩蕩，俗慮無一緣。", "氣爽神自樂，世故便可捐。", "却憶爲吏時，荷重常滿肩。", "几案堆簿書，區處忘食眠。", "冠带坐大暑，顙汗常涓涓。", "每懼落深責，取適敢自便。", "安閑獲在茲，怳若夢游仙。", "行將佩守符，復爾趨洋川。", "山中豈不戀，事有勢外牽。", "尚子願未畢，安能賦歸田。"]}