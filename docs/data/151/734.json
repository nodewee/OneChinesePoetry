{"author": "文同", "period": "宋", "type": "诗", "title": "李道士惠琴軒集  其二", "paragraphs": ["壽寧孫老畫壁下，當日偶同君此行。", "是時衆裏略一揖，自爾乃得君詩名。", "風馳雨絕十五載，此地忽爾相逢迎。", "見投琴軒兩大集，寶匣金鑰緘瑶瓊。", "未開試使道所有，毛髪寒豎肝膽驚。", "歸來燒燈讀至曉，句險字硬才力獰。", "君身長不滿三尺，萬象何術獨手擎。", "嗟我氣俗音韻淺，不敢與君相和鳴。", "聊書短歌報佳惠，它日願將朝七瓔。"]}