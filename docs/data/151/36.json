{"author": "黄庭堅", "period": "宋", "type": "诗", "title": "渡江", "paragraphs": ["行渡江兮吾無舟，蕩蕩東注兮褰裳不可以遊。", "漁橫舟兮不即渡，夐萬里以在前兮無家反顧。", "雲翳翳兮雨凄凄，不濟此兮誰與歸。", "行渡江兮我無楫，釋吾馬兮不可以涉。", "嗟行路之難兮，援琴以身忘。", "手不得於吾心兮，聲久抑而不張。", "天涔涔兮又暮雨，不濟此兮吾歸何處。"]}