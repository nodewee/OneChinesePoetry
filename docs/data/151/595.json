{"author": "文同", "period": "宋", "type": "诗", "title": "諸葛豐", "paragraphs": ["少年名特立，初爲貢公起。", "元帝擢司隸，刺舉無所避。", "間者何久闊，京師語如此。", "馳車下許章，去節自豐始。", "上書擿章惡，此舉誠可喜。", "奈何少恩恕，春夏常繫治。", "人多訟其短，遂徙城門尉。", "復列堪猛過，上爲之切齒。", "制詔白其罪，不忍下豐吏。", "豐初在朝時，數道堪猛美。", "失職乃自取，不內省諸己。", "反惑怨其他，轉譽以爲毀。", "不欲加以刑，上憐之老矣。", "庶人終於家，反覆豐可耻。"]}