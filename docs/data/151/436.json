{"author": "李周", "period": "宋", "type": "诗", "title": "雙檜聯句", "paragraphs": ["古宇列雙檜，森鬰欹檐角。", "高幹若偃蓋，低枝羅翠幄。", "葉硬攢猬毛，子圓如雀殻。", "盤根雖輪囷，呈才終卓犖。", "枯冬傲霜雪，炎夏宜雨雹。", "蒼皮繞龍蛇，危巔巢鸑鷟。", "歲寒知後凋，清風到先覺。", "月涵煙影孤，雨溜苔蘚駁。", "願逢繁輅用，勿使爲榱桷。", "春姿筆工偷，風韵溪虎學。", "松筠比節操，蟲鳥敢蠹啄。", "黛色晚山分，清香朝露濯。", "桃李耻妖饒，椅梧羞齷齪。", "俗名强雌雄，奇勝重古樸。", "氣勢已千尋，栽培從一握。", "五松慚忝位，秦封受殊渥。"]}