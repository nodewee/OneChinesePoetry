{"author": "文同", "period": "宋", "type": "诗", "title": "和子平悼馬", "paragraphs": ["生來未嘗畜良馬，近得此駒誠可嘉。", "骨節權奇毛肉好，此種無乃真渥洼。", "健蹄駸駸穩而疾，歷目一過如飛霞。", "自歸官下少出入，惟是芻粟意轉加。", "前時相期好天色，往返百里馳平沙。", "誰謂兵奴踠其足，針烙熨裏成瘢痂。", "立多氣毒憤入肺，雙膁攢縮兩鼻呀。", "庸工謬藥久不效，倒死櫪下鬃髟髿。", "敝帷一區瘞以贈，惜爾命薄如萎花。", "子平平時最愛爾，對客滿坐常洪誇。", "今朝見爾忽斃踣，重以好詩形嘆嗟。", "嗟余逐貧官職小，此馬豈合居余家。", "從今但只跨款段，壞轡破鞍仍短檛。"]}