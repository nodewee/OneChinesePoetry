{"author": "文同", "period": "宋", "type": "诗", "title": "謝任遵聖光祿惠詩", "paragraphs": ["常念文選詩，最愛顔光祿。", "君今作此官，詩亦顔之躅。", "尋常得君詩，如隼饑見肉。", "凡當憂憤際，不可不取讀。", "我自山南歸，幽居值炎溽。", "六月久不雨，萬物蒸煮熟。", "正在墨君堂，流體汗可掬。", "單絺與圓素，豈解療煩毒。", "聞君有詩至，猛起捧大軸。", "拆開得累紙，半日了一幅。", "使我困病除，如藥清頭目。", "把詩坐前軒，憤惋幾欲哭。", "君也實高才，徑庭無骫曲。", "六十尚爲縣，不自耻碌碌。", "近聞移小麾，所用愈局促。", "安得長康莊，走此老驥騄。", "哲士甘藜藿，鄙夫厭粱肉。", "天理不可問，長吁倚喬木。"]}