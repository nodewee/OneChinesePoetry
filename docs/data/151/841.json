{"author": "文同", "period": "宋", "type": "诗", "title": "遣興三首  其一", "paragraphs": ["惻惻抱伊鬰，試此登嶕嶢。", "陰風吹繁雲，黯黯蒙泰霄。", "關河眇無際，節物何蕭蕭。", "過雁安所之，驚哀翻泬寥。", "幽懷漭如失，隨此群草凋。", "嗟予生胡爲，迹玷明盛朝。", "服職詎云補，赧然綴群寮。", "感此四序遷，一昏復一朝。", "寒霜入兩鬢，漸積不肯消。", "良辰乖所遇，慨嘆心魂飄。", "賤稟迂且介，於時信無庸。", "欲適閡所之，此道當何從。", "富貴諒非有，僻陋知可容。", "豈不愧上恩，耗此釜與鍾。", "昨歸得此州，滿眼皆亂峰。", "事物固瑣碎，敢茲任頑慵。", "報國祇自明，惟神諜其胸。"]}