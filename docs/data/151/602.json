{"author": "文同", "period": "宋", "type": "诗", "title": "任居雲棲枝閣", "paragraphs": ["峨峨仙鸞山，杳杳山上閣。", "道傍問耕者，居雲之所作。", "居雲倜儻士，韁鎖不可縛。", "讀書三十年，議論寫不涸。", "縱橫入衆藝，深曉不止略。", "自笑與世疏，回首念岩壑。", "安排事幽隠，終老期此託。", "結茅層巒巔，退比籬下雀。", "棲枝榜其號，意豈羨鵬鶚。", "時茲入岑絕，寄憤滿寥廓。", "江風拂危欄，澗月滿疏箔。", "獨橫古溜琴，遠意追淡泊。", "蕭蕭履霜操，隠隠天外落。", "飄揚雜仙籟，泛響度林薄。", "其誰共高興，唯此猿與鶴。", "願言解塵纓，一赴方外約。"]}