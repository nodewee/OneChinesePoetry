{"author": "文同", "period": "宋", "type": "诗", "title": "蒼溪山寺", "paragraphs": ["正午風色高，遂泊蒼溪縣。", "層崖抱林木，有寺藏葱蒨。", "出船步危磴，蔭密頗縈轉。", "上到金仙家，緣空列臺殿。", "修篁掛懸溜，坐覺炎暑變。", "老僧曉經論，言語何貫穿。", "引我上高閣，闌干俯江面。", "寥寥百里內，山水盡奇觀。", "誰謂羈旅中，所見皆所願。", "汀洲白鳥聚，井邑青烟散。", "樂此暮忘歸，疏鐘起岩畔。", "徙倚下松門，尚怪舟人喚。"]}