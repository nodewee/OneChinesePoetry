{"author": "文同", "period": "宋", "type": "诗", "title": "冤婦行", "paragraphs": ["婉婉西鄰女，韶顔艷朝霞。", "淑性自天與，少小傳令嘉。", "孝愛親黨重，巧慧閭里誇。", "其母最嬌憐，看若眼下花。", "自從掙冠笄，未始離窗紗。", "讀書佩箴戒，舉止無纖瑕。", "求媒不自審，得婿非良家。", "如以瓊樹枝，使之並蒹葭。", "憶初行嫁時，遺贈矜豪華。", "明珠蹙袿裾，雜寶裝簪珈。", "餘貲詎可數，但較輦以車。", "其姑本寒種，貪壑常谽谺。", "得婦不問好，求索惟無涯。", "侍奉四五年，叫物愈餓鴉。", "百欲一不應，用毒同虺蛇。", "豈惟被詬辱，抑亦遭笞撾。", "馳使執賤役，課責日夜加。", "手指盡禿瘃，鬢髪仍髟髿。", "一旦不任事，病骨枯若槎。", "委頓卧在床，尚爾磨怒牙。", "既死亦不顧，但恣攫且拏。", "聞之道路人，涕泗而咨嗟。", "養女擇所適，此事寧輕耶。", "家法要相委，在邇不在遐。", "娉禮貴得中，尚約不尚奢。", "尊章若慈仁，至死甘苧麻。", "請看西鄰女，一失千里差。"]}