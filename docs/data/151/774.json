{"author": "文同", "period": "宋", "type": "诗", "title": "和子平弔猿", "paragraphs": ["去年汶山花平僧，求得匡猿遠相寄。", "來時野性已馴熟，趫捷輕便殊可憙。", "呼來遣去會人語，一成已絕歸山意。", "置之眼前看不足，解去絛索令自恣。", "月明木杪倚風嘯，天暖花陰向陽睡。", "兒童圍繞賓客惜，倒挂橫跳衒嬉戲。", "豢夫每日費提舉，未始時節虧飲飼。", "前時忽來報之病，抱立階前自臨視。", "與之柿栗不肯顧，局脚埋頭交兩臂。", "毛焦色暗肉攣縮，斗覺精神變憔悴。", "尋常忽然遇小疾，不過蜘蛛噉三四。", "咽喉才下即無恙，何此不效况頻餌。", "今朝霜風冷入骨，早遣之問云已斃。", "人情不免爲傷怛，退自悔恨中且愧。", "重巒複岫本其樂，大薄長林違爾志。", "苦將韁鎖强維縶，不究天年良有自。", "遣人包裹瘞深僻，不使筋骸屬螻蟻。", "西鄰子平最好事，聞之搏髀嘆無已。", "再三慘怛來訪問，歸作長篇踰百字。", "其詞讀之甚悽愴，亦謂一鬰嘆其死。", "復推物理重相慰，聚有散無皆偶爾。", "把之庭下讀復讀，仰望高株一歔欷。"]}