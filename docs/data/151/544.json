{"author": "文同", "period": "宋", "type": "诗", "title": "王會之秀才山亭", "paragraphs": ["盤盤翠城山，君在城中住。", "溪流第縈轉，岡勢復回互。", "蒼林無春冬，啼鳥常旦暮。", "漠漠嶺頭雲，霏霏岩底霧。", "中間列亭榭，佳景實天付。", "物象皆自然，人巧誰能寓。", "浮生欲何事，有此即樂處。", "况君弟兄賢，信道各已固。", "詩書誨兒侄，觴豆燕逢遇。", "敢問彼簪裾，何如此巾屨。"]}