{"author": "黄庭堅", "period": "宋", "type": "诗", "title": "予欲金玉汝贈黄從善", "paragraphs": ["江山複重兮朋友失，長處幽篁兮隔離天日。", "鳥聲無人兮我友來即，久矣不聞德人之言兮，爲余發藥。", "嘉若人兮甚好修，蘭薰而時發兮，水剛德而用柔。", "有璞連城，方謨匠兮，忍其與斗筲議之。", "螫吾手而不砭兮，舉百體而棄之。", "爲民父母兮，灼子之膚，何能忍。", "顧白日臨辰兮，臣何愛不與俱來。", "古之人償責言兮，雖九死其猶未悔。", "虹氣貫斗牛兮，豈用俗人之町畦。", "予愛蘭而莫與予佩兮，曰斯其不情。", "帝關九牡兮，照下土孔明。", "予將觀東海兮，蛙說予以坎井。", "盍嘗視吾寶兮，茲有重於岑鼎。", "予欲金玉汝兮，汝既金玉。", "揭日月以適四方兮，殆而按劍以爲戮。", "雁以不鳴烹，木以材而斲。", "天下皆羿兮，矢來無鄉，惟應以無名之樸。"]}