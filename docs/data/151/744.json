{"author": "文同", "period": "宋", "type": "诗", "title": "雨後看山因憶黄世南先生詩以相招", "paragraphs": ["新霜夜落群梢鳴，群風刮天爲早晴。", "南山向曉盡張列，頹嶺斷壑當空橫。", "開軒一見喜無量，走上高閣臨飛甍。", "層欄倚遍不能下，狀貌秀活圍雙睛。", "奔騰遠近若波浪，愛極擬去中間行。", "此時只恨少佳客，相共叫笑誇崢嶸。", "我思黄子者奇士，趣向超越無俗情。", "手提詩筆若椽大，到處詠物物有名。", "我今此縣頗幽僻，復在歲杪天氣清。", "溪中魚蟹易尋覓，林下梨栗新收盛。", "子如訪我住旬浹，此品可備盤與觥。", "遂馳僕馬去邀子，願子爲我聊出城。", "私心不獨徒見子，亦願播此山之聲。", "子如不見不爲詠，可惜此山虛此生。"]}