{"author": "黄庭堅", "period": "宋", "type": "诗", "title": "木之彬彬", "paragraphs": ["木之彬彬，非取異於人。", "可宮室則斬則伐，可籩豆則捋則擷。", "草之茸茸，非求顯於世。", "中芻牧則刈則鉏，中醫和則剝則枯。", "非以其材故耶，是非之歧，利害薰蒸。", "嗟人道之多患，彼草木尚無情。", "吾嘗觀於若人矣，巧於辨人，拙於自辨。", "好動乎天機，不周乎時變。", "罪莫慘於德有心，禍莫深於心有見。", "罪不在德，心其蟊賊，禍不在心。", "見其髠箝之人也，皦皦自鮮，行於衆汙之前。", "嶢嶢不讓，立乎衆埤之上。", "積小不當，是以亡其大當。", "悲夫！羿注矢以當物，十嘗中其七八。", "引鏌鋣以自殘，駭兕虎之竊發。", "禍集於所忽，怨棲於榮名。", "易其言則害智，用其智則害明。", "爲君子則奈何，獨見曉於冥冥。"]}