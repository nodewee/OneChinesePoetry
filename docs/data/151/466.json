{"author": "文同", "period": "宋", "type": "诗", "title": "採蓮曲", "paragraphs": ["綠纈襠，紅繡裳，衫盤蜂蝶裙鴛鴦。", "雕瑰錯寶垂鬢長，紫冒翠蓋行新粧。", "蹁躚曲堤下回塘，畫橈送入波中央。", "羅袖卷起金釧光，摇輕撼脆敲短芒。", "丹瓊紺玉低復昂，霑裛薄粉撲嫩黄。", "蠶腰蛛腹絲飄揚，列坐綵舫求比方。", "笑聲吃吃動明璫，挨蒲拂蓼次岸旁。", "風吹落霞供晚凉，西城鴉鴉啼女牆。", "歸來索酒酌滿觴，吳屏蜀帳圍象床。", "困卧不起燈燭張，琉璃盎缶叢生香。"]}