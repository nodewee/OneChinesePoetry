{"author": "文同", "period": "宋", "type": "诗", "title": "十月梅花", "paragraphs": ["十月凍牆隈，英英見早梅。", "應從九地底，先領一陽來。", "紫膜紛紛脫，黄膚迤迤開。", "得風渾自變，與雪欲成堆。", "細暈輕檀口，濃粧膩粉腮。", "月娥身解寫，青女手能裁。", "冷艷浮冰沼，清香落玉杯。", "只憂融乳酪，不惜露瓊瑰。", "避妒情堪重，禁寒術可猜。", "有誰憐寂寞，盡日獨徘徊。", "共語誠無計，將題耻不才。", "東鄰夜夜客，莫放笛聲哀。"]}