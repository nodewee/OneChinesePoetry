{"author": "文同", "period": "宋", "type": "诗", "title": "趙壹", "paragraphs": ["壹也本西縣，狀貌徒磊砢。", "其才固難得，行有所不可。", "世人詎能掩，而爾輒自我。", "既慾焉得剛，所守實未果。", "抵罪當至死，其中遂水火。", "一爲人所活，上賦何瑣瑣。", "爲文好譏駡，惡吻事掀簸。", "逢陟與規輩，次第滋爾禍。", "無成困鄉里，倔僵老愈叵。", "何煩遣相視，器識自幺麽。", "余因守漢中，作詩揭墓左。", "勸君莫學壹，學壹終坎軻。"]}