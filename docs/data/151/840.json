{"author": "文同", "period": "宋", "type": "诗", "title": "遣興效樂天", "paragraphs": ["君莫學楊虞卿奉李宗閔，宗閔權勢豈能久。", "君莫學劉栖楚附李逢吉，逢吉祿位寧長守。", "雖然一時身暫好，其奈千古名常醜。", "丈夫讀書要知道，所信不篤被其誘。", "大張富貴作羅網，愚者紛紛以身就。", "左纏右繞不可脫，誅竄還當逐其後。", "君不見虞卿須遇李固言，君不見栖楚終遭韋處厚。", "一朝摧折靈氣盡，龍如蛇兮虎如狗。", "勸君聖賢術內好潛心，勸君邪佞黨中休入手。", "豈不知潞州處士田佐時，喚與美官嫌不受。"]}