{"author": "文同", "period": "宋", "type": "诗", "title": "送知府吳龍圖", "paragraphs": ["國初已來治蜀者，處置盡自乖崖公。", "當時奏使便宜敕，不與天下州府同。", "行之已及八十載，姦宄消伏誰之功。", "因循至此漸抏敝，有未曉者時相攻。", "鞭笞小罪亦檢察，不許略出常科中。", "下民知之頗不懼，州縣往往藏群凶。", "側身斂足未動者，實以累朝恩澤隆。", "公之初來蜀人喜，慈愛舊熟民情通。", "衆心歡然耻犯法，捄藥浮薄歸醇醲。", "盡將約束付僚吏，興起學校還文翁。", "二年美化極沾洽，遠近循服如偃風。", "上將歸公問誰代，當使間作如笙鏞。", "遂求元老得青社，其人廊廟之宗工。", "往年鎮撫有異績，大旆再遣來於東。", "公今與之合符去，到必奉詔參夔龍。", "大資舊德固無慮，剖判自出其心胸。", "所憂厥後嗣之者，忠定良法還如空。", "養頑活狡作淵藪，不免剪殄煩興戎。", "同之憤懣久填臆，言賤不得通九重。", "願公上殿起居罷，第一用此聞宸聰。"]}