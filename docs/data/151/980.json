{"author": "文同", "period": "宋", "type": "诗", "title": "子駿運使八咏堂 寶峰亭", "paragraphs": ["嘉陵抱江回，平衍出橫澨。", "中間築雄壘，獨據兩川會。", "行臺敞嚴府，磊砢北城外。", "潭潭走群楹，直上巒嶺背。", "危牆繚空闊，飛閣入茫昧。", "上有寶峰亭，仰見白雲內。", "岧嶢占孤絕，下與萬山對。", "層檐動寥廓，曲檻枕闤闠。", "主人從籃轝，晚興在公退。", "心掩萬象遠，目引八極大。", "鈎簾拂坐榻，隠几緩衣带。", "詩書抉關鍵，筆硯産珠貝。", "是時衆吏去，不敢呈計會。", "雖然彼郡邑，原本窮利害。", "自取金穀饒，無煩米鹽碎。", "此地寄清襟，歲書從屢最。"]}