{"author": "文同", "period": "宋", "type": "诗", "title": "沙堤行", "paragraphs": ["金吾馳騎東復西，督兵萬指平沙堤。", "傳言築路拜新相，恐與九衢同一泥。", "夜來上在蓬萊宿，手寫姓名符夢卜。", "連詔黄門下北扉，趣草贊辭登力牧。", "平明劍珮羅東閣，大字滿行書德業。", "謁者長言告紫宸，感召一庭和氣合。", "上心喜曰予良弼，未謝急宣令直筆。", "群吏迎歸政事堂，指顧之間歌畫一。", "午漏初移催入馬，寶带盤腰印垂胯。", "歸來冠蓋爛盈門，異口同音賀太平。"]}