{"author": "文同", "period": "宋", "type": "诗", "title": "宿超果山寺", "paragraphs": ["荒途涉沮洳，危嶺升坡阤。", "愛此清凈居，不倦來往多。", "山僧見余喜，顛倒披乾陀。", "引我坐前軒，山果丹碧羅。", "食已步野徑，新柔踏晴莎。", "就石枕古稜，依松執長柯。", "是夕乃宿此，東山吐圓波。", "夜久不能寐，禽蟲伴幽哦。", "達旦鳴落葉，固非俗士歌。", "岩猿與溪鳥，應笑頻經過。"]}