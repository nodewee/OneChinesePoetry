{"author": "文同", "period": "宋", "type": "诗", "title": "蓋寬饒", "paragraphs": ["次公清而狂，其本出天性。", "惜哉公廉質，不以儒術正。", "陷害公峭刻，奸犯語堅勁。", "在位及貴戚，合然仇怨盛。", "稀遷愈失意，躁戾因以逞。", "王生識其趣，勸以全壽命。", "胡爲不開納，封事轉凌橫。", "五帝官天下，此語豈君聽。", "上怒以不改，章下求衆定。", "礭然金吾奏，直以大逆訂。", "雖爲鄭昌頌，萬嫉掩一諍。", "遂爾屬諸吏，羞復受笞榜。", "行當北闕下，輒引佩刀剄。", "時雖衆所憐，終爲端士病。"]}