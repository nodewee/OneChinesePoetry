{"author": "黄庭堅", "period": "宋", "type": "诗", "title": "龍眠操三章贈李元中  其三", "paragraphs": ["朝百牢兮九飯，藜羹不糝兮共槃而笑。", "狐白裘兮豹袪，縕袍無裏兮亦見春。", "予何喜兮安樂此，曰有嘉人兮遺予履。", "發十襲兮示予，與予武兮合度。", "使羿兮隅立，使離朱兮詔之。", "若人兮無鵠，離朱茫然兮羿韔弓。", "牧牛兮于鼻，牧羊兮不歧。", "有若人兮可與歸，因子問塗兮龍眠之蹊。"]}