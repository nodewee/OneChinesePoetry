{"author": "文同", "period": "宋", "type": "诗", "title": "和提刑度支王店鷄詩", "paragraphs": ["王店有郵吏，養鷄殊可笑。", "昂然處高襟，不肯以時嘂。", "官有宿此者，西征待初曉。", "鷄竟不一鳴，問吏吏已告。", "云此最荒絕，左右悉蓬蓼。", "狐狸占爲宅，恣橫不可道。", "前此三四鷄，一一遭其暴。", "尋聲即知處，盡獲爪牙弔。", "自後始得此，其若有人教。", "東方或未明，群醜尚騰趠。", "此鷄但鉗結，直伺太陽耀。", "雖然謂失旦，似得保身要。", "官曰此何用，不然則宜糶。", "不見不鳴雁，先死蓋自召。", "天下已明白，豈假更喧鬧。", "徒爾費稻粱，曾莫知所報。", "吏云官言是，且願勿嘲誚。", "知是本在人，此物何足校。"]}