{"author": "文同", "period": "宋", "type": "诗", "title": "烏生八九子", "paragraphs": ["南山有烏鳥，生子層崖巔。", "戢戢新羽成，相將弄晴烟。", "朝饑集壠上，暮渴來巖前。", "託居深林中，自足終爾年。", "胡爲去所依，無乃甘葉捐。", "却愛庭樹好，群飛投碧圓。", "高枝踏未穩，身已隨潛弦。", "因知萬物理，主者持默權。", "凡云愛此命，生死期已然。", "出入既有定，何嘆于後先。"]}