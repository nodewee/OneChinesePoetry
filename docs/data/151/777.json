{"author": "文同", "period": "宋", "type": "诗", "title": "中秋夜試院寄子平", "paragraphs": ["憶初我來時，夜色如墨障。", "心常念明月，幾日西南上。", "松梢倚樓角，一玦偃相向。", "漸見輪中物，依稀吐形狀。", "今宵東嶺外，灧灧金波漲。", "人間重此夕，一歲號佳賞。", "而我督秋試，鎖宿密如藏。", "細務紛滿前，約束甚鞿鞅。", "無由奉朋侶，徹曉坐清曠。", "之人富才華，筆力趫且壯。", "誰陪把樽酒，露下與酬唱。", "南牆咫尺地，使我起遐想。", "人生此良會，可惜已虛放。", "獨立中夜歸，俯首入書幌。"]}