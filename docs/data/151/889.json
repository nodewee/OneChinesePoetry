{"author": "文同", "period": "宋", "type": "诗", "title": "送通判喻郎中  其二", "paragraphs": ["群居五百日，日日如初見。", "一日忽遠別，能不成愴戀。", "人生三萬日，光景若激箭。", "何苦於其間，喜慍費顔面。", "茲緣勝心在，胸內每交戰。", "既欲多上人，計校須自衒。", "於事固無補，在己亦非便。", "仕路繁此徒，可謂丈夫賤。", "愛君性渾厚，殊不與時變。", "相共爲此州，敢說皆盡善。", "何嘗分彼此，惟務乃職辦。", "所以將二年，無有長短辨。", "爲人倘如此，所至復何患。", "官滿去還臺，豈能忘眷眷。", "陽關調雖苦，且盡西城宴。", "問君到京國，幾月方下汴。", "予亦想是時，移守至梁甸。", "佳音幸見及，西南足郵傳。"]}