{"author": "孔舜亮", "period": "宋", "type": "诗", "title": "手植檜", "paragraphs": ["聖人嘉異種，移對誦弦堂。", "雙本無今古，千年任雪霜。", "右旋符地順，左紐象乾綱。", "影覆詩書府，根盤禮義鄉。", "盛同文不朽，高與道相當。", "洙泗滋榮茂，龜蒙借鬰蒼。", "毓靈全木帝，鍾秀極勾芒。", "氣爽群居席，烟凝數仞牆。", "陰連槐市綠，子落杏壇香。", "布露周千尺，騰凌上百常。", "傍欺泮林小，遠笑嶧桐黄。", "屹若擎天柱，森如出日桑。", "風中雕虎嘯，雲際老龍驤。", "直欲驚魑魅，端疑待鳳凰。", "鱗差闕鞏甲，幹錯羽林槍。", "大節忠臣概，堅心志士方。", "魯宮侵不得，秦火縱何傷。", "宣子休誇樹，姬人漫愛堂。", "松卑虛視爵，花賤柱封王。", "誰念真儒迹，何當議寵章。"]}