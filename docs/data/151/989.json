{"author": "文同", "period": "宋", "type": "诗", "title": "采芡", "paragraphs": ["芡盤團團開碧輪，城東壕中如疊鱗。", "漢南父老舊不識，日日岸上多少人。", "駢頭鬅𩃭露秋熟，綠刺紅鍼割寒玉。", "提籠當筵破紫苞，老蚌一開珠一掬。", "吹臺北下凝祥池，圃田東邊僕射陂。", "如今兩處盡堙沒，異日此地名應馳。", "物貴新成味尤美，可惜飄零還入水。", "料得明年轉更多，一匝清波流萬子。"]}