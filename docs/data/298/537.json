{"author": "顧雲", "period": "唐", "type": "诗", "title": "苔歌", "paragraphs": ["檻前溪奪秋空色，百丈潭心數砂礫。", "松筠條條長碧苔，苔色碧於溪水碧。", "波迴梳開孔雀尾，根細貼著盤陀石。", "撥浪輕拈出少時，一髻濃煙三四尺。", "山光日華亂相射，靜縷蘭鬐勻襞積。", "試把臨流抖擻看，琉璃珠子淚雙滴。", "如看玉女洗頭處，解破雲鬟收未得。", "即是仙宮欲製六銖衣，染絲未倩鮫人織。", "採之不敢盈筐篋，苦怕龍神河伯惜。", "瓊蘇玉鹽爛漫煮，嚥入丹田續靈液。", "會待功成插翅飛，蓬萊頂上尋仙客。"]}