{"author": "錢惟演", "period": "宋", "type": "诗", "title": "清風十韻", "paragraphs": ["溽暑迎秋盡，凉颸逗曉迴。", "起蘋初淅瀝，獵桂更徘徊。", "欲引長烟素，微飄畫燭煤。", "墜桐侵玉井，拂柳度章臺。", "已覺雲翹動，還驚月幌開。", "鮫簾移亂影，瑶瑟泛餘哀。", "扇掩藏鸞羽，荷傾側露杯。", "正當河左界，不待雨東來。", "自好摶垂翼，寧勞起死灰。", "楚宮誰第賦，宋玉最多才。"]}