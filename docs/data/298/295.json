{"author": "陳堯佐", "period": "宋", "type": "诗", "title": "野吏亭", "paragraphs": ["野吏厭公堂，開軒出郡牆。", "殘花炎帝圃，斜日尉佗鄉。", "疊巘分諸粵，重城截大荒。", "耕桑蠻聚落，烟火漢封疆。", "雲勢飄蓬島，天形壓夜郎。", "扁舟閑得侶，嘉樹遠成行。", "梅雨千林暮，春風百草香。", "人家浮浩淼，鳥道沒青蒼。", "爽塏吟魂健，虛明夏景凉。", "他年重回首，牢落愧甘棠。"]}