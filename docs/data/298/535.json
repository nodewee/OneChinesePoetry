{"author": "顧雲", "period": "唐", "type": "诗", "title": "築城篇", "paragraphs": ["三十六里西川地，圍遶城郭峨天橫。", "一家人率一口甓，版築纔興城已成。", "役夫登登無倦色，饌飽觴酣方暫息。", "不假神龜出指蹤，盡憑心匠爲籌畫。", "畫閣團團真鐵甕，堵闊巉巖齊石壁。", "風吹四面旌旗動，火焰相燒滿天赤。", "散花樓晚挂殘虹，濯錦秋江澄倒碧。", "西川父老賀子孫，從茲始是中華人。"]}