{"author": "胡則", "period": "宋", "type": "诗", "title": "別方巖", "paragraphs": ["寓居峰頂寺，不覺度炎天。", "山叟頻爲約，林僧每出禪。", "虛懷思往事，宴坐息諸緣。", "照像龕鐙暗，通宵磬韻傳。", "宴心資寂寞，琢句極幽玄。", "拾菌寒雲外，烹茶翠竹前。", "遠陰臨岳樹，清響落巖泉。", "僻道無來客，深秋足亂蟬。", "松風生井浪，溪雨長苔錢。", "自省浮塵世，終難住永年。", "徧遊曾宛轉，欲別重留連。", "明日東西路，依依獨黯然。"]}