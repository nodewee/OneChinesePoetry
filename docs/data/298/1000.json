{"author": "李咸用", "period": "唐", "type": "诗", "title": "水仙操", "paragraphs": ["大波相拍流水鳴，蓬山鳥獸多奇形。", "琴心不喜亦不驚，安弦緩爪何泠泠。", "水仙縹緲來相迎，伯牙從此留嘉名。", "嶧陽散木虛且輕，重華斧下知其聲。", "檿絲相糺成淒清，調和引得薰風生。", "指底先王長養情，曲終天下稱太平。", "後人好事傳其曲，有時聲足意不足。", "始峩峩兮復洋洋，但見山青兼水綠。", "成連入海移人情，豈是本來無嗜慾。", "琴兮琴兮在自然，不在徽金將軫玉。"]}