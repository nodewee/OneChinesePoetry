{"author": "聶夷中", "period": "唐", "type": "诗", "title": "題賈氏林泉", "paragraphs": ["市朝束名利，林泉繫清通。", "豈知黃塵內，迥有白雲蹤。", "輕流逗密蓧，直榦入寬空。", "高吟五君詠，疑對九華峰。", "我知種竹心，欲扇清涼風。", "我知決泉意，將明濟物功。", "有琴不張弦，衆星列梧桐。", "須知澹泊聽，聲在無聲中。", "地非樵者路，武陵又何逢。", "祗慮迷所歸，池上日西東。"]}