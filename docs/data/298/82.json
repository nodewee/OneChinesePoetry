{"author": "王欽若", "period": "宋", "type": "诗", "title": "送張無夢歸天台山", "paragraphs": ["天台瓊臺標奇狀，赤城瀑布懸千丈。", "中有高人混姓名，不向迷塗隨得喪。", "閑尋棋侶過清溪，靜撥雲根種紫芝。", "八卦爐中調姹女，三田宮裏守嬰兒。", "太平天子秉乾籙，內寧外肅均百福。", "直符受事紫微宮，三捧靈文降黄屋。", "沖漠玄臺集九真，清浄洪基化兆民。", "祥風拂袂來幽谷，志士乘蹻朝玉宸。", "相見開懷忘歲月，因論微言鑒毫髮。", "萬壑流泉岸不枯，四時春煦花常發。", "却避紅塵思舊麓，空羨冥鴻歸勢速。", "囊中御製寵行歌，好與黄庭同誦讀。"]}