{"author": "錢惟演", "period": "宋", "type": "诗", "title": "送張無夢歸天台山", "paragraphs": ["金庭霞標雲半中，巖扉澗戶凌太空。", "飄飄靈氣際浮景，蟬蛻萬物乘高風。", "吾君當天坐環極，物色異人方側席。", "豈因垂釣識羔裘，不假張羅得鳬舄。", "恩深況遇千齡旦，威顔咫尺隆宸盼。", "問政應同牧馬言，臨軒幾動猶龍嘆。", "方瞳玉骨本無羈，馳烟馭氣思東歸。", "江南芳草正無際，林下羣鶑猶亂飛。", "浮丘挹袂去何處，五芝同曉仙露晞。", "人間祕境不可識，千載宸章煥巖壁。"]}