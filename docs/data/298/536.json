{"author": "顧雲", "period": "唐", "type": "诗", "title": "蘇君廳觀韓幹馬障歌", "paragraphs": ["杜甫歌詩吟不足，可憐曹霸丹青曲。", "直言弟子韓幹馬，畫馬無骨但有肉。", "今日披圖見筆跡，始知甫也真凡目。", "秦王學士居武功，六印名家聲價雄。", "乃孫屈跡寧百里，好奇學古有祖風。", "竹廳斜日弈碁散，延我直入書齋中。", "屹然六幅古屏上，歘見胡人牽入天廐之神龍。", "麟鬐鳳臆真相似，秋竹慘慘披兩耳。", "輕勻杏蘂糝皮毛，細撚銀絲插騣尾。", "思量動步應千里，誰見初離渥洼水。", "眼前只欠燕雪飛，蹄下如聞朔風起。", "朱崖謫掾從亡歿，更有何人鑒奇物。", "當時若遇燕昭王，肯把千金買枯骨。"]}