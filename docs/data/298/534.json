{"author": "顧雲", "period": "唐", "type": "诗", "title": "天威行", "paragraphs": ["蠻嶺高，蠻海闊，去舸迴艘投此歇。", "一夜舟人得夢間，草草相呼一時發。", "颶風忽起雲顛狂，波濤擺掣魚龍殭。", "海神怕急上岸走，山燕股慄入石藏。", "金蛇飛狀霍閃過，白日倒挂銀繩長。", "轟轟砢砢雷車轉，霹靂一聲天地戰。", "風定雲開始望看，萬里青山分兩片。", "車遙遙，馬闐闐，平如砥，直如弦。", "雲南八國萬部落，皆知此路來朝天。", "耿恭拜出井底水，廣利刺開山上泉。", "若論終古濟物意，二將之功皆小焉。"]}