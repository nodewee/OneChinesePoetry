{"author": "李山甫", "period": "唐", "type": "诗", "title": "山中依韻答劉書記見贈", "paragraphs": ["幽居少人事，三徑草不開。", "隱几虛室靜，閑雲入坐來。", "至道非內外，詎言才不才。", "寶月當秋空，高潔無纖埃。", "心滅百慮減，詩成萬象回。", "亦有吾廬在，寂寞舊山隈。", "從容未歸去，滿地生青苔。", "謝公寄我詩，清奇不可陪。", "白雲飛不盡，碧雲欲成堆。", "驚風出地戶，虩虩似震雷。", "吟哦山嶽動，令人心膽摧。", "思君覽章句，還復如望梅。", "慷慨追古意，曠望登高臺。", "何當陶淵明，遠師勸傾盃。", "流年將老來，華髪自相催。", "野寺連屏障，左右相裴回。"]}