{"author": "來鵠", "period": "唐", "type": "诗", "title": "聖政紀頌", "paragraphs": ["三皇不書，五帝不紀。", "有聖有神，風銷日已。", "何教何師，生來死止。", "無典無法，頑肩奡比。", "三皇實作，五帝實治。", "成天造地，不昏不圯。", "言得非排，文得聖齒。", "表表如見者，莫若乎史。", "是知朴繩休結，正簡斯若。", "君誥臣箴，觚編毫絡。", "前書後經，規善鑒惡。", "國之大章，如何寢略。", "嗚呼！貞觀多吁，永徽多俞。", "廷日發論，殿日發謨。", "牙孽不作，鳥鼠不除。", "論出不蓋，謨行不紆。", "楹然史臣，蛇然史裾。", "瞠瞠而視，逶逶而窶。", "翹筆當面，決防納污。", "不梏爾智，不息我愚。", "執言直注，史文直敷。", "故得粲粲朝典，落落廷謇。", "聖牘既多，堯風不淺。", "頌編坦軸，君出臣顯。", "若儼見旒，若俯見冕。", "無閑殿曠廷，無尸安素宴。", "三皇不亡，五帝不翦。", "太宗得之，史焉斯展。", "暨乎後相圖身，天子專問。", "我獨以言，史不得近。", "丘明見嫌，倚相在擯。", "秉筆如今，隨班不進。", "班退史歸，枉然疇依。", "奏問莫覩，嘉謨固稀。", "取彼誥命，祿爲國肥。", "炯哉時皇，言必成章。", "德宣五帝，道奧三皇。", "如何翌臣，嚵肉嗜𥁃。", "觜距磨抉，楅衡拘長。", "控截僚位，占護陽光。", "垣私藩已，遠史廋唐。", "俾德音嘉訪，默縮暗亡。", "咽典噤法，蓋聖籠昌。", "曷以致此，史文不張。", "後必非笑，將來否臧。", "謂乎殿空扆逸，朝懵廷荒。", "不知姦蔽，文失汪洋。", "有貞觀業，有永徽綱。", "亦匿匪見，亦寢匪彰。", "賴有後臣，斯言不佞。", "伊尹直心，太甲須聖。", "事既可書，史何不命。", "乃具前欺，大陳不敬。", "曰逐史之喻，請以物竝。", "且十夫樹楊，一夫欲競。", "栽既未牢，摒豈能盛。", "帝業似栽，逐史似摒。", "穆宗憮然，若疚若醟。", "昔何臣斯，隱我祖正。", "不傳親問，不寫密諍。", "孰示來朝，以光神政。", "由是天呼震吸，徵奔召急。", "史題筆來，叱廷而入。", "端耳抗目，不撝不挹。", "獬豸側頭，螭蚪擺溼。", "握管絕怡，當殿而立。", "君也盡問，臣也倒誠。", "磊磊其事，鏜鏜其聲。", "大何不顯，細何不明。", "語未絕緒，史已錄成。", "謂之何書，以政紀名。", "伊紀清芬，可昭典墳。", "古師官鳥，昔聖官雲。", "方之我后，錄里書分。", "錄有君法，書有君文。", "君法君文，在聖政紀云。", "殿無閑時，廷無曠日。", "雲諏波訪，卷編刓筆。", "君劬臣勞，上討下述。", "惟勤惟明，在聖政紀出。", "至德何比，至教焉如。", "孰窺孰測，外夷內儲。", "謂君有道乎，臣有謨歟。", "有道有謨，在聖政紀書。", "一體列秩，同力翼戴。", "祈福去邪，絕防無礙。", "國章可披，唐文可愛。", "善咨不偷，嘉論不蓋。", "不偷不蓋，在聖政紀載。", "諒夫，總斯不朽。", "可懸魏闕，愚得是言。", "非訕非伐，實謂醫臣渾沌。", "開君日月，妖物雰死。", "天文光發，惟我之有頌兮，奚斯躍而董狐蹙。"]}