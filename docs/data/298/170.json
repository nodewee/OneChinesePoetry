{"author": "錢惟演", "period": "宋", "type": "诗", "title": "送僧歸護國寺  其一", "paragraphs": ["曹溪有真嗣，是名大知識。", "得法三十年，堂堂坐巖石。", "忽徇雲璽招，暫屈冥鴻翼。", "褰裳度王城，夙駕來軍壁。", "陸泉正持戒，到溉方蔬食。", "晨爐薝蔔霏，夜榻氍毹積。", "金鉢稻脂香，瓊甌茗花碧。", "高談入幽固，默對探虛寂。", "學精西竺言，詩妙南朝格。", "與游欣霧潤，鄙吝猶泉滌。", "遽憶五芝春，悠然理歸策。", "伊予病且老，末景如駒隙。", "慙爲中軍帥，更玷台臣席。", "無功翊熙明，何力當優績。", "蓮社久棲心，華簪聊寄迹。", "願辭食地封，永事彌天釋。"]}