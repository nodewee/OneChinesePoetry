{"author": "李山甫", "period": "唐", "type": "诗", "title": "山中答劉書記寓懷", "paragraphs": ["貴門多冠冕，日與榮辱並。", "山中有獨夫，笑傲出衰盛。", "正直任天真，鬼神亦相敬。", "之子賁丘園，戶牖松蘿暎。", "骨將槁木齊，心同止水淨。", "筆頭指金波，座上橫玉柄。", "芙蓉出秋渚，繡段流清詠。", "高古不稱時，沈默豈相競。", "窮搜萬籟息，危坐千峯靜。", "林僧繼嘉唱，風前亦爲幸。"]}