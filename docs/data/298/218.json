{"author": "陳綱", "period": "宋", "type": "诗", "title": "留題霍山應聖公廟", "paragraphs": ["峻極巍峨勢望雄，層巒疊嶂翠重重。", "爲神有感興唐祚，作鎮無疆福晉封。", "材産十州資構厦，泉分數邑潤耕農。", "幽巖舊榻高人隠，絕頂遺墳古帝蹤。", "欲雨片雲生峭壁，未明先日照危峰。", "斷崖當午晴雷震，深壑經秋積靄濃。", "樵去每逢游洞鹿，僧禪時見戲潭龍。", "名光祀典傳千載，仰祝牲牢致享恭。"]}