{"author": "薛田", "period": "宋", "type": "诗", "title": "成都書事百韻", "paragraphs": ["混茫丕變造西阡，物象熙熙被一川。", "易覺錦城銷白日，難歌蜀道上青天。", "雲敷牧野耕桑雨，柳拂旗亭市井煙。", "院鎖玉溪留好景，坊題金馬促繁絃。", "風流鋪席堆紅豆，瀟灑門庭映碧鮮。", "表狀屢言同穎穗，敕書頻奬竝生蓮。", "旋科杞樹炊香稻，剩種豌巢沃晚田。", "仁宅不隳由政立，議闈無取任情遷。", "民知禮遜蠶叢後，俗尚奢華邃古先。", "繞郭波濤來浩浩，歸朝岐路去緜緜。", "乍回黑水將成道，潛到青羊恐遇仙。", "靚女各攻翻樣繡，袪商兼制砑綾牋。", "壚邊泛蟻張裙幄，江上鳴鼉簇淚船。", "石筍崚嶒衙對峙，琴臺恢闊寺相連。", "羣葩艷裏珍禽語，百草香中瑞獸眠。", "喜處必臻尤佇望，勝遊爭倦更遷延。", "早荷葉底蹲鴟伏，椶樹梢頭亂蝶穿。", "鹺發牢盆渾棄鹵，鐵資圜法免鉟鉛。", "豐饒物態甯殊越，美麗姝姬酷類燕。", "西海號雄彰傳紀，南康辭健積銘鎸。", "良工手技高容學，妙隠丹方祕不傳。", "倚劍靈關凌絕頂，夢刀孤壘削危巔。", "金華巷陌遺三品，石鏡伽藍露一拳。", "信落荆州隨鼓枻，檢頒芝闕聽摇鞭。", "若量內地寒暄異，且在遐陬水陸全。", "渝舞舊云傳樂府，巴談誰曰繫言詮。", "九苞綰就佳人髻，三鬧裝成子弟韉。", "欲辨坤維尋地理，纔臨益部認郊癦。", "文翁室暗封苔蘚，葛亮祠荒享豆籩。", "貨出軍儲推賑濟，轉行交子頌輕便。", "氣蒸蒟蒻根鬚潤，日罩楩柟樹影圓。", "藥市風光蟲蟄外，花潭遨樂鵙鳴前。", "聚源待擬求鳬氏，貯怨那能雪杜鵑。", "藂植森榮還蓊蔚，夾流湍迅迥潺湲。", "鮮明機杼知無算，細碎錐刀不啻千。", "合伴鴉鬟齊窈窕，對陪霓袖競翩翾。", "五門冷映岷峨雪，千里爰疏灌堋泉。", "茂盛八紘宜得最，膏腴十道比俱偏。", "袁滋不到生無分，段相重來宿有緣。", "款召相如登兔苑，驟遷太白步花磚。", "葳蕤草木時爲瑞，奇秀江山代産賢。", "曉後細風紅灼灼，夜中微雨碧芊芊。", "錦亭焰燭明欹障，繡閣香毬暖熨氈。", "寶塔徘徊停隼旟，觀街雜沓擁輜軿。", "酴醾引架家家郁，躑躅攀條處處妍。", "重愛魯儒提德柄，威降曹將董戎旃。", "歡謠少負賨人勇，長講多經楚客禪。", "似簇綺羅偏煥燿，如流車馬倍喧闐。", "搘機顯綽名堪錄，題柱芬芳事莫捐。", "李特鋒鋩徒恃險，張儀規畫自持顛。", "鷹揚事業成悠久，烏合奸雄敗轉旋。", "漫向鼎分澄霸道，却當龜化驗都鄽。", "强貪楚滅悲傾轍，廣洽堯詢喜慕羶。", "側弁猖狂拋玉斝，歸鞍酩酊墜金鈿。", "氛埃屏息雲常覆，稼穡繁滋澤靡愆。", "睿聖宵衣垂迺睠，貴臣馳馹每傳宣。", "石牛邁路加歆饗，江瀆隆區助潔蠲。", "避暑亭臺珍簟設，縱閒池沼釣絲牽。", "遮蠻带礪長能固，捍蜀金湯遠益堅。", "何武甲科曾繼踵，嚴遵卜兆罕差肩。", "讎書競印諸家集，博識咸修百氏箋。", "紙碓暮春臨岸滸，水樽春注截河壖。", "華嚴像閣凉堪愛，浄衆松溪僻可憐。", "學射崔嵬橫罨靄，放生寬廣媚漪漣。", "蘚庭嫩筍青篸篸，風檻新荷綠扇扇。", "守戍貔貅千萬騎，采葑簪笏兩三員。", "清江瀉勢方流巽，大面盤形正壓乾。", "電掃谷風藏虎嘯，雷瞋宮樹灑龍涎。", "郃占逖應星舒彩，欒噀端聆火撲燃。", "令範式驅民缺缺，咨謀疇倚道平平。", "性寒甘蔗猱偷齧，體膩芭蕉蠹莫沿。", "誌讀備興重掩卷，史看唐幸嫩終篇。", "雕盤姹女呈酥作，水巷癡童颺紙鳶。", "初下鹿頭迷鄠杜，暫來犀浦誤伊瀍。", "變秦言語生皆會，戀土情懷死不悛。", "結厦斧斤宗簡易，入神丹雘勵精專。", "柳隄夜月珠簾捲，花市春風繡幕褰。", "十縣版圖分戶籍，一城牌肆係民編。", "受辛滋味饒薑蒜，劇饌盤餐足鮪鱣。", "月季冒霜秋肯挫，荔枝衝瘴夏宜然。", "幾番藂箐鳴虛籟，是箇園林噪嬾蟬。", "蠢動乘時先養育，菁英屆候別陶甄。", "地丁葉嫩和嵐採，天蓼芽新入粉煎。", "平代啟闈聞繼岌，監軍憑軾見劉焉。", "蕙蘭馥裛幽蹊畔，菱芡交鋪曲島邊。", "繪網晚晴誇蹴踘，畫繩寒食戲鞦韆。", "氤氳紫霧濛都邑，縹緲彤霞聚偓佺。", "螭伏自然銷劍戟，螻翻幾度起戈鋋。", "宦遊止歎音塵闕，鄉飲何驚歲月遄。", "靈壽桃枝奇共結，金砂銀鑠貴相聯。", "埋輪昔按均輸命，叱馭今分太守權。", "徒爲行春飛皂蓋，詎能許國報青錢。", "政經旋考尤多僻，民瘼深求尚未痊。", "雖愧袴襦非叔度，且期毫墨有馮涓。", "僶遵廉察思從訓，克謹操修敢好畋。", "南市醉過攢幟隊，西樓歡坐列瓊筵。", "煩囂謹畏傷淳厚，慧黠周防近巧諞。", "重祿省心宜致寇，薄材莊貌若臨淵。", "扶危頗異巢居幕，勸善還同矢在弦。", "叨蒞一麾康遠俗，等閒光景又三年。"]}