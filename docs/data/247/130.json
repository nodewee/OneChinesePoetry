{"author": "楊萬里", "period": "宋", "type": "诗", "title": "新酒歌", "paragraphs": ["酸酒齏湯猶可嘗，甜酒蜜汁不可當。", "老夫出奇釀二缸，生民以來無杜康。", "桂子香，清無底。", "此米不是雲安米，此水祗是建鄴水。", "甕頭一日遶數巡，自候酒熟不倩人。", "松槽葛囊纔上榨，老夫脫帽先嘗新。", "初愁酒带官壺味，一杯徑到天地外。", "忽然玉山倒甕邊，只覺劍鋩割腸裏。", "度撰酒法不是儂，此法來自太虛中。", "酒經一卷偶拾得，一洗萬古甜酒空。", "酒徒若要嘗儂酒，先挽天河濯渠手。", "却來舉杯一中之，換君仙骨君不知。"]}