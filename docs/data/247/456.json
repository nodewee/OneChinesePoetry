{"author": "楊萬里", "period": "宋", "type": "诗", "title": "重九後二日同徐克章登萬花川谷月下傳觴", "paragraphs": ["老夫渴急月更急，酒落杯中月先入。", "領取青天併入來，和月和天都蘸濕。", "天既愛酒自古傳，月不解飲真浪言。", "舉杯將月一口吞，舉頭見月猶在天。", "老夫大笑問客道，月是一團還兩團。", "酒入詩腸風火發，月入詩腸冰雪潑。", "一杯未盡詩已成，誦詩向天天亦驚。", "焉知萬古一骸骨，酌酒更吞一團月。"]}