{"author": "楊萬里", "period": "宋", "type": "诗", "title": "題栖賢寺三峽橋", "paragraphs": ["栖賢與楞伽，初本共一山。", "古潭宅神龍，睡醒厭久跧。", "是夕起雷雨，震得天地翻。", "此山拆爲兩，一溪斷中間。", "下窺黑無地，上攀青到天。", "從此兩禪寺，路絕不往還。", "祖師見之笑，彈指降神姦。", "問天借橫蜺，搭渡溪兩邊。", "倒傾千崖雪，飛下一玉淵。", "餘怒尚雷吼，聲拔諸峰根。", "我來不能去，輕生倚危欄。", "忽然心爲動，毛骨森以寒。", "上人指斷岸，猶带初拆痕。"]}