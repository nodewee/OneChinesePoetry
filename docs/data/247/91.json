{"author": "楊萬里", "period": "宋", "type": "诗", "title": "池口移舟入江再泊十里頭潘家灣阻風不止", "paragraphs": ["北風五日吹江練，江底吹翻作江面。", "大波一跳入天半，粉碎銀山成雪片。", "五日五夜無停時，長江倒流都上西。", "計程一日二千里，今踰灩澦到峨眉。", "更吹兩日江必竭，却將海水來相接。", "老夫蚤知當陸行，錯料一帆超十程。", "如今判却十程住，何策更與陽侯爭。", "水到峨眉無去處，下梢不到忘歸路。", "我到金陵水自東，只恐從此無南風。"]}