{"author": "楊萬里", "period": "宋", "type": "诗", "title": "天絲行", "paragraphs": ["天孫嬾困拋雲機，却倩月姊看殘絲。", "玉兔偷將乞風伯，和機失却天未知。", "風伯得絲那解織，未嘗躬桑那解惜。", "掀髯一笑戲一吹，散入寒空收不得。", "曉來翠嶺瑩無痕，片雲忽裂落嶺根。", "須臾吹作萬縷銀，乃是天絲不是雲。", "遠山成練不曾捲，近林成紗未經翦。", "坐看斜飛拂面來，分明是絲尋不見。", "元來著面化成水，是水是絲問誰子。"]}