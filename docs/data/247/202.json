{"author": "楊萬里", "period": "宋", "type": "诗", "title": "初曉明朗忽然霧起已而日出光景奇怪", "paragraphs": ["明發望遠山，一一粲可數。", "幽人萌望心，便被山靈妬。", "逡巡出神通，變化足驚怖。", "初將兜羅綿，擘作霏微絮。", "週遭裹世界，仰視失天宇。", "高懸赤瑛盤，不計丈尺許。", "下照空濛間，紅光貫輕素。", "中有人物影，紛紜競來去。", "亦各有所持，莫辨是何具。", "猶嫌未奇怪，別出奇怪處。", "珠立一路幢，瑶森四山樹。", "橫空金橋梁，拔地玉窣堵。", "駭目方諦觀，捲地急收去。", "恍疑刮眼膜，依舊認山路。", "那知幻與真，不記夢兼寤。", "神遊峨眉山，誑俗笑佛祖。", "笑誑却被誑，佛祖還笑汝。"]}