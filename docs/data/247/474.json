{"author": "楊萬里", "period": "宋", "type": "诗", "title": "題曾無媿月窗", "paragraphs": ["阿兄作雲巢，阿弟作月窗。", "乾坤清氣只雲月，一家兩手併取將。", "作巢不用木，只架雲爲屋。", "作窗不用櫺，只掇月爲庭。", "兜羅綿上住兄子，銀色界中著吾弟。", "阿兄雲向筆下生，阿弟月向詩中明。", "弟兄雲月兩清絕，雲月何曾有分別。", "不知雲月入胸中，爲復胸中有雲月。"]}