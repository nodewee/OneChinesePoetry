{"author": "楊萬里", "period": "宋", "type": "诗", "title": "寄題王亞夫檢正不啻足齋", "paragraphs": ["既得隴，復望蜀，未求寶劍先求玉。", "秦相後車一千轂，唐相胡椒八百斛。", "黄金肘印駕黄鵠，身前佞佛身後福。", "九潦瀉入無底谷，匹似人心猶易足。", "九州四海王同年，三江五湖春水船。", "便應犯斗入月邊，餘事猶堪濟巨川。", "天風吹來墮人寰，水精宮裏作詩仙。", "寄牋排雲叫穹昊，願賜江湖散人號。", "玉皇留渠作豐年，早晚喚歸香案前。", "詩仙掉頭不肯住，田園將蕪夢歸去。", "括蒼山勝道場山，向來結茅非霧間。", "齋房恰則斗來大，中藏世界三千箇。", "門前蠻觸戰方酣，鼻息如雷政高卧。"]}