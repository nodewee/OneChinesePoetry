{"author": "楊萬里", "period": "宋", "type": "诗", "title": "送丁卿季吏部赴召", "paragraphs": ["吾州史君五十年，不曾召節來日邊。", "老夫送人作太守，不曾送人上九天。", "玉皇去年選丁寬，遣來螺浦蘇煢鰥。", "玉皇今年喚渠還，州民遮道不得前。", "文儒佳政萬口傳，近世能吏了不關。", "道渠豈弟父母然，凜如冰霜照人寒。", "道渠明斷神一般，秋毫不擾田里安。", "一州天下孰後先，要渠筆橐侍甘泉。", "尚書履聲再接連，更進一步百尺竿。", "紫樞黄閤半武間，梅花滿枝雪滿山。", "雪花能舞梅能言，滿餞史君金玉船。"]}