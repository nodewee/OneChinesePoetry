{"author": "楊萬里", "period": "宋", "type": "诗", "title": "東園醉望暮山", "paragraphs": ["我住北山下，南山橫我前。", "北山似懷抱，南山如髻鬟。", "懷抱冬獨暖，髻鬟春最鮮。", "松鬈沐初凈，山蘤插更妍。", "我來猶斜陽，我望忽夕煙。", "一望便應去，不合久憑欄。", "山意本日惜，如何許人看。", "急將白錦障，小隔青鬌顔。", "近翠成遠淡，縹渺天外仙。", "誰知絕奇處，政在有無間。", "頃刻萬姿態，可玩不可傳。"]}