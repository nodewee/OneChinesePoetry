{"author": "楊萬里", "period": "宋", "type": "诗", "title": "李師儒上舍稽古堂", "paragraphs": ["青楓金剎依然在，黄石圯橋元不改。", "只有謫仙稽古堂，兵燒水毀草樹荒。", "二大夫家有孫子，去珠復還堂再起。", "朱甍碧瓦拂金波，牙籤玉軸拄銀河。", "山鬼吹燈聽夜誦，秋兔獻穎供晨哦。", "向來二李名父子，今來二李佳兄弟。", "鶺鴒雙去集上林，李家大夫看二二。"]}