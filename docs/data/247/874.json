{"author": "楊萬里", "period": "宋", "type": "诗", "title": "餞洪帥張伯子華學尚書移鎮京口", "paragraphs": ["周家天球祇一隻，張家今有雙白璧。", "前稱紫薇後文昌，衙官二陸僕兩唐。", "金章玉句迭清鏘，天孫雲機織錦裳。", "松心竹節爭老蒼，冰壺水鏡明秋霜。", "君不見于湖先生掌綸綍，二典三謨纔一筆。", "君不見篤素先生立朝端，五臣十亂半武間。", "聽履星辰踐台斗，翻身鳳池屈伸肘。", "夢入飛雲卷雨簾，袖却築巖作霖手。", "滕王閣上唐阿舒，春生秋殺震江湖。", "吏部未見張尚書，春生儘有秋殺無。", "江西十州百萬戶，父非姓召母非杜。", "也祇周人兩句詩，豈弟君子民父母。", "又去南徐作好春，落霞秋水亦眉顰。", "南徐父老錯欣欣，玉皇催渠轉鴻鈞。"]}