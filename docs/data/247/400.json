{"author": "楊萬里", "period": "宋", "type": "诗", "title": "七字長句敬餞提刑寺丞胡元之持節桂林", "paragraphs": ["江西太守說誰子，只說吉州有新事。", "棘闈照日動碧鱗，粉堞入雲橫爛銀。", "三年八邑邑邑熟，一任千日日日春。", "君不見吉州太守清何似，白鷺江心秋見底。", "除却太倉五升米，不曾遣人來向市。", "四鄰束脩來相看，不將入家將入官。", "清名襲人冰霜寒，隨風一夜入九關。", "帝曰桂林五千里，象犀珠玉生海裏。", "安得使者人人皆如此，金捐於山珠抵水。", "却從吉州奪吾侯，一州奪與三十州。", "梅花一笑迎漢節，桂花八株吹嶺雪。", "使星歸去作台星，跳過郎星與卿月。"]}