{"author": "楊萬里", "period": "宋", "type": "诗", "title": "送安成羅茂忠", "paragraphs": ["書臺佳士君章孫，句法來自西溪門。", "向來家住金谷園，珊瑚四尺蠟作薪。", "床頭黄金已散盡，買書却鑄文章印。", "印成一字不療饑，仰天大笑還哦詩。", "諸老先生總參徧，只欠一瞻晦翁面。", "晦翁今已作貴人，君從何許去問津。", "勸君努力戰今舉，來年拜渠爲座主。"]}