{"author": "楊萬里", "period": "宋", "type": "诗", "title": "題李子立知縣問月臺", "paragraphs": ["高臺走上青天半，手弄銀盤濯銀漢。", "喚起謫仙同醉吟，一面問月一面斟。", "初頭混沌鶻崙樣，阿誰鑿開一爲兩。", "是時燧人猶未胎，那得火鑄銀盤來。", "此盤能團復能缺，團是誰磨缺誰齧。", "中有桂枝起秋風，何處移來秧此中。", "謫仙似癡還似黠，把酒問月月無說。", "老夫代月一轉語，月却問君君領否。", "君能飲酒更能詩，一夕無月君不嬉。", "月能伴君飲百斛，月能照君詩萬玉。", "君但一斗百篇詩，莫問有月來幾時。", "謫仙遠孫證明著，笑脫烏紗看月落。"]}