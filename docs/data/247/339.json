{"author": "楊萬里", "period": "宋", "type": "诗", "title": "過江州岸回望廬山", "paragraphs": ["廬山山南刷銅綠，黄金鋸解純蒼玉。", "廬山山北潑藍青，碧羅幛裹翡翠屏。", "昨日山南身歷徧，今朝山北舟中看。", "山南是我所部民，山北是我鄉中人。", "部民鄉人何厚薄，有人問我山美惡。", "詫南賒得鄉里嫌，評北又道月旦嚴。", "兩平只在一言內，山如西子破瓜歲，山南是面北是背。"]}