{"author": "楊萬里", "period": "宋", "type": "诗", "title": "古風敬餞吉州梁史君", "paragraphs": ["南方儒先囿三山，山中豹蔚推伯鸞。", "手拏枝桂下廣寒，身作德星南斗間。", "治行第一聞九關，再分魚書朱兩幡。", "豐湖夜敲坡老門，螺浦曉酌六一泉，露冕朞月惠化傳。", "青原改色白鷺妍，白叟鼓腹黄童顛。", "麴生打開禁酒國，雲子湊集移粟船。", "向來醉人號一瑞，如今醉人橫路眠。", "滿城米賤酒更賤，盡道人皆有一天。", "如何癖愛香火緣，三章叫閽覓散仙。", "定知不晚當賜環，金貂玉佩香案前。"]}