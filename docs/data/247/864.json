{"author": "楊萬里", "period": "宋", "type": "诗", "title": "送趙吉州判院器之移利路提刑", "paragraphs": ["趙侯邁往隆準孫，未年五十專三城。", "千里秋豪無遁情，兩眼洞照如秋鷹。", "何須奮髯走百吏，棠陰晝寂清如水。", "年年州人喫賤米，侲子踏歌凍黎喜。", "去冬苦暖未有梅，使君一笑梅花開。", "夜吹平地一尺雪，留下豐年今歲回。", "使星移照天西去，白鷺青原遮不住。", "即隨丹詔歸握蘭，遂持紫橐甘泉班。"]}