{"author": "張方平", "period": "宋", "type": "诗", "title": "皇帝狩于近郊", "paragraphs": ["講事時農隙，斿車引狩畋。", "旌門開霽野，帳殿拂霜天。", "星斗隨華蓋，風雲逐寶鞭。", "翼開花浪急，圍合錦城圓。", "射狡無遺鏃，從奔必應弦。", "迹人輕過電，騎隊速回漩。", "鷙翮紛爭擊，材盧亦競先。", "亟來餘逸足，徑下不虛拳。", "勇氣凌金鼓，懽聲雜筦絃。", "抗緌分逆順，植表閱周旋。", "湯德逾三面，堯心豈兩豜。", "頒禽均近列，賜帛及高年。", "坐幄陳慈宴，停輿勞力田。", "鳴鐃迴綵仗，斜日下濛泉。", "寧校虞旗獲，聊供廟俎鮮。", "簡稽嚴卒乘，典制寓蹄筌。", "甫草深懷古，磻溪念得賢。", "威靈增震耀，夷虜懾腥羶。", "羽獵嘗箴漢，車攻昔美宣。", "詞臣茲紀詠，抑未愧前篇。"]}