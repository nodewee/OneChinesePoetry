{"author": "楊萬里", "period": "宋", "type": "诗", "title": "送趙判官端國趁班改秩", "paragraphs": ["金陵一見恍如夢，君爲過客儂相送。", "廬陵再見春欲殘，君來入幕儂挂冠。", "是時猛虎初出境，赤子凜如兵在頸。", "帝選良牧蘇疲民，前趙後丁廉且仁。", "更得君作幕下賓，四年千里日日春。", "與君相逢又相別，人生聚散如霜葉。", "桂林一枝三十年，諸公交章薦遺賢。", "去揖侍郎趁立班，端能別我南溪邊。", "爲我一醉春風前，看君摶風上九天。"]}