{"author": "楊萬里", "period": "宋", "type": "诗", "title": "送趙文友知府謁告省親", "paragraphs": ["邦人寧食三斗葱，莫逢向來蠆尾公。", "邦人寧卧文江路，莫放今侯霅川去。", "今侯箇是隆準孫，蚤排月脇斸桂根。", "所至與民作陽春，帝遣來活廬陵人。", "是時蠆尾正摇毒，邦人生愁總魚肉。", "今侯下車蔭未移，春臺載民爺與兒。", "鳩鳴雀乳一千里，鴟梟半聲不到耳。", "今侯冰檗清到底，一粒不嚼廬陵米。", "一芽只瀹青原水，玉皇知渠是廉吏。", "如何尊公小愆和，何恙靡已應無它。", "侯望白雪淚雙落，棄印謁告歸侍藥。", "尊公喜歸即日安，一見綵服還加餐。", "玉皇詔侯結絲屨，徑上金門簉鵷鷺。", "借令小緩作尚書，也合追趨趙工部。"]}