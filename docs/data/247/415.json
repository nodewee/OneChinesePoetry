{"author": "楊萬里", "period": "宋", "type": "诗", "title": "芍藥宅", "paragraphs": ["何以築花宅，筆直松樹子。", "何以蓋花宅，雪白清江紙。", "紙將碧油透，松作畫棟峙。", "鋪紙便成瓦，瓦色水精似。", "金鴉暖未焰，銀竹響無水。", "汗容漬不泣，晴態嬌非醉。", "盡收香世界，關在閑天地。", "風日幾曾來，蜂蝶獨得至。", "勸春入宅莫歸休，勸花住宅且小留。", "昨日花開開一半，今日花飛飛數片。", "留花不住春竟歸，不如折插瓶中看。"]}