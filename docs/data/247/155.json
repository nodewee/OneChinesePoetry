{"author": "楊萬里", "period": "宋", "type": "诗", "title": "和余處恭尚書清凉寺勸農", "paragraphs": ["石城諸峰入天半，曾隨騎吹經行遍。", "梅花換歲初不驚，驚報行春再出城。", "官甑晨炊雲子玉，兵厨夜壓秦淮綠。", "尚書親餉老農夫，塞道夫須兼獨速。", "勸農文字不怪奇，知道尚書愁我饑。", "有如山農出南溪，老穉隨觀韓退之。", "叟携羣穉穉扶叟，一生祗識茅柴酒。", "尚書賜酒誰得嘗，瓦盆滿引無升斗。", "今年好風來自東，五風十雨堯日同。", "尚書歸去作相公，當寄豐年書一封。"]}