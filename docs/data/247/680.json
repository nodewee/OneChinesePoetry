{"author": "楊萬里", "period": "宋", "type": "诗", "title": "送清江王守赴召", "paragraphs": ["世言富貴易得家世難，有賢父兄子弟未渠賢。", "君不見祖孫父子兄與弟，根蘭樹玉枝亦桂。", "魏晉以來誰子家，只數江淮一王氏。", "世言淮水若絕渠不昌，不知淮水有絕渠更長。", "請看南朝到吾宋，中間人物無闕空。", "有曾有旦繼茂弘，即今紫樞繼子明。", "昔纔一人今三人，後者玉振前金聲。", "阿樞更有金玉阿兄子，兩有剛方兼豈弟。", "清江五馬來自東，三年一日一春風。", "又聞一節喚歸去，父老攔街遮不住。", "喚它父老且細聽，朝家也要好公卿。", "父老莫與朝家爭，打鼓發船催速行。"]}