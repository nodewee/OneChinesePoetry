{"author": "楊萬里", "period": "宋", "type": "诗", "title": "胡季亨贈集句古風效其體奉酬", "paragraphs": ["秋氣集南磵，清風來故人。", "遺我一端綺，桃李不成春。", "大句斡元造，高詞媲皇墳。", "百衲收寸錦，一字買堪貧。", "苦恨鄰里間，良覿渺無因。", "今日是何朝，始聞扣柴荆。", "黄菊有佳色，寒水各依痕。", "且共歡此飲，重與細論文。", "何以報佳惠，山中有白雲。"]}