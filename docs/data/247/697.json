{"author": "楊萬里", "period": "宋", "type": "诗", "title": "送周起宗經幹赴桂林帥幕", "paragraphs": ["乃翁昔夢飛入月，東字分明篆銀闕。", "明朝占夢占者云，一甲八人更何說。", "紹興大對奏集英，天風吹下臚傳聲。", "作者七人拜恩了，乃翁甲科第八名。", "十年一武可鳳沼，邵陽別駕今宿草。", "子今端能讀父書，伏犀美髯一似渠。", "當時父執今左相，鴻鈞播作幕府梧。", "問天一雪乃翁屈，早入鵷行綴簪笏。"]}