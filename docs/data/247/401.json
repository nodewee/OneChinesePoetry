{"author": "楊萬里", "period": "宋", "type": "诗", "title": "答賦永豐宰黄巖老投贈五言古句", "paragraphs": ["吾友蕭東夫，今日陳后山。", "道肥詩彌瘦，世忙渠自閑。", "不見逾星終，每思即淒然。", "鄰邑黄永豐，與渠中表間。", "黄語似蕭語，已透最上關。", "道黄不是蕭，蕭乃墮我前。", "佳句鬼所泣，盛名天甚慳。", "詩人只言黠，犯之取饑寒。", "端能不懼者，放君據詩壇。"]}