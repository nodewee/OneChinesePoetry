{"author": "楊萬里", "period": "宋", "type": "诗", "title": "雪後領兒輩行散", "paragraphs": ["今日意不愜，出游聊逍遥。", "父子自爲伴，何須外招邀。", "過溪足小倦，臨流坐危橋。", "回頭顧吾廬，竹樹翳草寮。", "獨有萬花亭，巋然出山椒。", "高陂瀉溪水，環佩鏘瓊瑶。", "飛流迸空起，平水和天摇。", "舂淙到潭底，勢盡自浮漂。", "蟹眼沸不停，雪山湧還消。", "近觀絕洶洶，遠聽漸蕭蕭。", "忽逢綠頭公，携孥鼓丹橈。", "喧呼葦間出，得意似見驕。", "我行爲小立，流魚偶雙跳。", "人物各自適，茲游定誰超。"]}