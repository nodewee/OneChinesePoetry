{"author": "楊萬里", "period": "宋", "type": "诗", "title": "謝蘇州史君張子儀尚書贈衣服送酒錢", "paragraphs": ["香山老益窶，欲賣宅與田。", "荆南贈春服，侍中送酒錢。", "何如韋蘇州，一日兼兩賢。", "酒錢隨春服，併至南溪邊。", "寄物已不輕，意更在物先。", "僕也拙生理，巧亦營不前。", "病廢非爲高，拋官餘十年。", "紙田蝸牛廬，縱賣誰作緣。", "故人豈云少，衮衮青雲端。", "王弘不可作，范叔空自寒。", "忽攬蘇州書，冷窗回春暄。", "急褫九月絺，徑追八酒仙。", "竹煙爲我喜，波月爲我妍。", "籬菊凍不花，一笑亦粲然。", "醉中化爲蝶，飛墮虎丘山。", "齊雲已在眼，忽然遠於天。"]}