{"author": "楊萬里", "period": "宋", "type": "诗", "title": "寄題周子中監丞萬象臺", "paragraphs": ["昔從永和望青原，永和在地山在天。", "今從青原望萬象，青原在下臺在上。", "乘成先生學海龍，眼高四海空復空。", "如登中天騖八極，下視積蘇同絳宮。", "萬物一馬喻多少，漆園小家窮計校。", "須彌芥子亦未妙，葱嶺老胡烏知道。", "此詩解嘲仍索閙，舉似先生應絕倒。"]}