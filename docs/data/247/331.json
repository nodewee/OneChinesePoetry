{"author": "楊萬里", "period": "宋", "type": "诗", "title": "宿四望山下望廬山", "paragraphs": ["過湖見遠岫，澹若橫碧煙。", "晨蔚動霽暉，春滋涵雨鮮。", "人世那有此，必疑是廬山。", "宿驚恍未定，欲問無暇言。", "落日泊四望，諸峰森在前。", "老夫急親指，舟子答果然。", "平地起屏障，倚空開旗旜。", "潜抱秀潤質，不露奇怪顔。", "乃知名山尊，未與凡嶺班。", "嚴重王公體，雍容德人賢。", "何必出鋒銳，要駭俗子觀。", "坐令我生敬，瞻仰忘憂端。", "更待孤月出，開篷望晴巒。"]}