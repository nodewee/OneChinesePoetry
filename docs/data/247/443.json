{"author": "楊萬里", "period": "宋", "type": "诗", "title": "誠齋步月 止酒", "paragraphs": ["止酒先立約，庶幾守得堅。", "自約復自守，事亦未必然。", "約語未出口，意已慘不驩。", "平生死愛酒，愛酒寧棄官。", "憶昔少年日，與酒爲忘年。", "醉則卧香草，落花爲繡氈。", "覺來月已上，復飲落花前。", "衰腸不禁酒，此事今莫論。", "因酒屢作病，自祟非關天。", "朝來腹告痛，飲藥痛不痊。", "銳欲絕伯雅，已書絕交篇。", "如何酒未絕，告至愁已先。", "我與意爲仇，意慘我何便。", "不如且快意，伯雅再遣前。", "來日若再病，旋旋商量看。"]}