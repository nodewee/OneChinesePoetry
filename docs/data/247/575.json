{"author": "楊萬里", "period": "宋", "type": "诗", "title": "偶生得牛尾貍獻諸丞相益公侑以長句", "paragraphs": ["風林露圃天欲霜，柿紅栗紫橘弄黄。", "老夫忍饞不忍嘗，丁寧籩人莫取將。", "朝來栗姬羽化去，逋其木奴三百戶。", "烏椑士子散如煙，檢校不知渠去處。", "山僮相傳皂衣郎，字曰季貍氏奇章。", "上樹千回一霎强，連夜剽掠積廼倉。", "并吞又向黎侯國，羅人救黎遂禽獲。", "白茅面縛來獻俘，玄端貂裘瓠肥白。", "解驂薦渠登相門，立談封作糟丘君。", "旁招披綿拉通印，日侍尊俎嬉平園。", "玉肌生憎粗手削，須防東坡誦冤著。"]}