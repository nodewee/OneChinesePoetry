{"author": "楊萬里", "period": "宋", "type": "诗", "title": "秋浦登舟阻風泊池口", "paragraphs": ["午眠化蝶化未成，夢中澒洞發大聲。", "軍鼙雷鼓百千面，援桴齊下作一鳴。", "起來推窗無一物，海潮打入齊山窟。", "數洲翻覆相盪摩，四山動摇皆突兀。", "錢塘潮來聲驚天，金陵潮來聲寂然。", "此去金陵一千里，那得潮聲來到此。", "長年三老笑復嘲，云是波聲不是潮。", "清溪波頭高過屋，大江波頭潑日轂。", "清溪去江一步地，大江可望不可至。", "北風向晚動地來，跳出銀峰萬萬堆。", "儂船莫管行不得，且看銀峰永今夕。"]}