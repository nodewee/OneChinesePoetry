{"author": "楊萬里", "period": "宋", "type": "诗", "title": "怪菌歌", "paragraphs": ["雨前無物撩眼界，雨裏道邊出奇怪。", "數莖枯菌破土膏，即時便與人般高。", "撒開圓頂丈來大，一菌可藏人一箇。", "黑如點漆黄如金，第一不怕驟雨淋。", "得雨聲如打荷葉，脚如紫玉排粉節。", "行人一箇掇一枚，無雨即闔有雨開。", "與風最巧能向背，忘却頭上天倚蓋。", "此菌破來還可補，只不堪餐不堪煮。"]}