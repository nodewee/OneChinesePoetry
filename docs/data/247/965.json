{"author": "楊萬里", "period": "宋", "type": "诗", "title": "古風敬餞都運煥章雷吏部祗召入覲", "paragraphs": ["高皇中興社稷臣，紫巖先生第一人。", "來從紫巖住紫蓋，鴻鈞轉作湘中春。", "風流人物被草木，香滿橘洲連嶽麓。", "一時賓客盛鄒枚，明月夜光和結綠。", "雷家夫子龍鳳章，優入其室升其堂。", "朱幡玉節徧南紀，錦帳綾衾推望郎。", "使星下照翼軫旁，西山南浦回風光。", "渠儂別有經世具，袖却兩手惟深藏。", "玉皇喚渠登廟廊，小却猶在持橐行。", "野人亦忝同門者，久挂衣冠卧林下。", "病身只合釣煙波，兒輩猶堪累甄冶。"]}