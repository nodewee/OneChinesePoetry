{"author": "楊萬里", "period": "宋", "type": "诗", "title": "題益公丞相天香堂", "paragraphs": ["君不見沉香亭北專東風，謫仙作頌天無功。", "君不見君王殿後春第一，領袖衆芳捧堯日。", "此花司春轉化鈞，一風一雨萬物春。", "十分整頓春光了，收黄拾紫歸江表。", "天香染就山龍裳，餘芬却染山水鄉。", "青原白鷺萬松竹，被渠染作天上香。", "人間何曾識姚魏，相公新移洛中裔。", "呼酒先招野客看，不醉花前爲誰醉。"]}