{"author": "楊萬里", "period": "宋", "type": "诗", "title": "四月三日登度雪臺感興", "paragraphs": ["高臺喜登眺，登眺觸老情。", "入夏又涉三，餘春安得停。", "雨欄漂耄丹，風架舞壯青。", "秧生麥將熟，桑盡繭已成。", "盛衰亦其常，無顇豈有榮。", "古今非千載，一瞬即古今。", "慨然顧八荒，此理誰與評。", "我友諒無益，有益或麴生。", "生雖不能言，其言如震霆。", "但令我懷遣，未問醉與醒。"]}