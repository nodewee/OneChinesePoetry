{"author": "楊萬里", "period": "宋", "type": "诗", "title": "飲酒", "paragraphs": ["今日偶不飲，無事亦有思。", "偶然舉一杯，事至我不知。", "豈獨忘萬事，此身亦如遺。", "此酒本何物，秫先麯還隨。", "飯秫祗醒眼，嚼麴無醉時。", "秫麴偶相逢，清泉媒妁之。", "不知獨何神，幻出忘世姿。", "莊周不須周，惠施不須施。", "貴賤與死生，不齊元自齊。", "我本非搢紳，金華牧羊兒。", "祗坐讀詩禮，一出不得歸。", "歸來今四年，似早其實遲。", "海中無蓬萊，蓬萊在酒池。", "今夕一杯酒，乘風駕雲旗。", "猶遭世緣縛，未掛神武衣。"]}