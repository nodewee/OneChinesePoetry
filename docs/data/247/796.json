{"author": "楊萬里", "period": "宋", "type": "诗", "title": "古風送劉季游試藝南宮", "paragraphs": ["西溪先生劉夫子，個是國士天下士。", "家庭孝友春裏風，義氣高寒秋後水。", "艮齋薦書叫九關，重華表閭上半天。", "人冤有德却無位，天報芝蘭滿階砌。", "諸孫箇箇九鳳雛，此郎軒軒千里駒。", "槐花再登鄉老書，桃花一跳化龍魚。", "堂上雙親黑頭在，日喚子孫倚門待。", "綠衣歸上千歲觴，還我西溪讀書債。"]}