{"author": "楊萬里", "period": "宋", "type": "诗", "title": "六月十六日夜南溪望月", "paragraphs": ["溪水留我住，溪月愁我歸。", "望後月更佳，昨宵未爲奇。", "大都月色好，一歲能幾時。", "人散長是早，月來長是遲。", "初出如大甕，纔露金半規。", "不知獨何急，下如有人推。", "忽然脫嶺尖，行空安不危。", "似愛溪水浄，下浴青瑠璃。", "明珠徑餘尺，沈在千頃陂。", "我欲刺雙手，就溪取團暉。", "白小忽亂跳，碎作萬金徽。", "須臾波痕定，化爲水銀池。", "夜久看未足，風露欺病肌。", "我能尚小留，瘦藤歌式微。", "一笑顧羣從，來夕肯集茲。"]}