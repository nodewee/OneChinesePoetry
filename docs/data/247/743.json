{"author": "楊萬里", "period": "宋", "type": "诗", "title": "寄題安福劉道協涌翠樓", "paragraphs": ["讀書臺南山繞屋，恰如萬簪削青玉。", "讀書臺北山更多，又似碧海躍萬波。", "臺邊高人子劉子，架樓南北山圍裏。", "醉中領客上上頭，忽驚平地翠浪浮。", "一浪拋雲入天半，衆浪翻空濕銀漢。", "砰轟打到欄干前，天跳地踔乾坤顛。", "主賓拍手呼釣船，定眼看來還不然，只是南北幾點山。"]}