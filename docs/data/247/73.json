{"author": "張方平", "period": "宋", "type": "诗", "title": "大禮慶成", "paragraphs": ["饗帝精禋舉，嚴親廣孝純。", "禰宮增懿典，皇冊薦威神。", "寶殿齋居肅，琳房獻禮陳。", "慨瞻清廟几，穆奠紫壇茵。", "備樂嘉安曲，鴻儀顯相臣。", "玉從丹禁出，路儼繡旂新。", "瑞靄蒙天仗，祥風入帝宸。", "懽呼九州會，慶澤萬方均。", "有幸逢華旦，無謨翼至仁。", "但祈陪百禮，景扈越千春。"]}