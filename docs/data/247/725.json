{"author": "楊萬里", "period": "宋", "type": "诗", "title": "贈旴江謝正之", "paragraphs": ["旴江天上銀河冰，麻姑人間白玉京。", "不生金珠不生玉，只生命代千人英。", "前有泰伯後子固，後無來者前無古。", "九州四海何同年，濃墨大字薦惠連。", "君家春草池塘句，只今又見君著語。", "袖中繡出詩一編，清新不減春草篇。", "願君努力古人事，再光麻姑與旴水。"]}