{"author": "楊萬里", "period": "宋", "type": "诗", "title": "歲暮歸自城中一病垂死病起遣悶四首  其四", "paragraphs": ["病起行不得，坐久情不舒。", "倔强妻子前，欲扶羞索扶。", "且呼斑竹君，寸步與我俱。", "遠行亦未決，聊復循庭除。", "平地誰云覺，陟降即少徐。", "平生四方志，八極視若無。", "西飛折若木，東厲騎鯨魚。", "即今卧藜床，一起還九噓。", "力憊志猶在，床頭尋湛盧。"]}