{"author": "楊萬里", "period": "宋", "type": "诗", "title": "二月十日留子西材翁二弟晚酌", "paragraphs": ["丁流迷沉一小炷，聚作香雲散香霧。", "清尊相屬對花前，政是一年春好處。", "海棠初試川樣粧，垂絲新出濯錦江。", "杏花欲落桃李拆，牡丹未拆已國香。", "酒行莫忙且一盞，一盞一番一行散。", "徧行九徑却重行，莫遣一花不相見。", "酒教少酌花多看，看盡千花却深勸。", "今宵無月不須燈，千樹李花如晝明。"]}