{"author": "楊萬里", "period": "宋", "type": "诗", "title": "讀唐人于濆劉駕詩", "paragraphs": ["劉駕及于濆，死愛作愁語。", "未必真許愁，說得乃爾苦。", "一字入人目，蜇出兩睫雨。", "莫教雨入心，一滴一痛楚。", "坐令無事人，吞刃割肺腑。", "我不識二子，偶覽二子句。", "兒曹勸莫讀，讀著恐愁去。", "我云寧有是，試讀亦未遽。", "一篇讀未竟，永慨聲已屢。", "忽覺二子愁，併來遮不住。", "何物與解圍，伯雅煩盡護。"]}