{"author": "楊萬里", "period": "宋", "type": "诗", "title": "寄題南城吳子直子常上舍兄弟社倉", "paragraphs": ["有虞有宋雙重華，兩聖一心民一家。", "綠針刺水農事起，重華愁早從此始。", "黄雲登場萬寶秋，重華對天失却愁。", "二十八年臨玉座，太半光陰愁裏過。", "天顔憂喜丞相知，常平使者陳便宜。", "倡爲社倉首建溪，旴江吳札承君師。", "伯霜仲雪發爾私，支奇虐魃手莫施。", "活幾侲子幾凍黎，詔子文孫孫又子。", "箇是重華聖人意，無論十世百千世。"]}