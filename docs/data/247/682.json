{"author": "楊萬里", "period": "宋", "type": "诗", "title": "題安成劉伯深爵瑞里報德堂上白爵圖", "paragraphs": ["君不見書臺之北爵瑞里，安成令君旌孝子。", "報德堂前松造天，卜宅浩然老居士。", "居士元無一物遺，子孫只有牙籤三萬存。", "郎君飯此三萬軸，落紙雲煙動場屋。", "雪中負土成先塋，感得路人雙涕零。", "更傳雪爵雲上墮，天表孝子踏雪行。", "即看黄告來告弟，是時雪爵應再至。"]}