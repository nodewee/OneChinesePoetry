{"author": "楊萬里", "period": "宋", "type": "诗", "title": "送韓漕華文移節江東", "paragraphs": ["公家文公天斗星，可雙孟氏再六經。", "姓名不上凌煙去，只與日月爭光明。", "君家魏國天一柱，拄天無傾日無霧。", "唯天唯堯唯永昭，臯旦以還俱避路。", "只今百年三百年，文獻衣被芝與蘭。", "華文使者典刑存，一生流坎晚乃騫。", "臺家拔士兼人門，如君兩有今誰先。", "德星纔照翼軫地，寒士驩呼細民喜。", "鍾山石城何物神，奪與東民天不嗔。", "寄語東民也未穩，渠是鸞臺鳳閣人。"]}