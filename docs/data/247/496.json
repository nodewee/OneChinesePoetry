{"author": "楊萬里", "period": "宋", "type": "诗", "title": "寄題吳仁傑架閣玩芳亭", "paragraphs": ["洞庭波上木葉脫，巫山宅前野花發。", "子規啼殺不見人，空令千載憶靈均。", "春蘭九畹百畝蕙，自榮自落誰能佩。", "澤國東山最上頭，有客玩芳杜若洲。", "扁舟夜上人鮓甕，手掇騷人衆芳種。", "歸來夢到閬風臺，靈均花草和露栽。", "寄言衆芳未要開，更待誠齋老子來。"]}