{"author": "楊萬里", "period": "宋", "type": "诗", "title": "徧游廬山示萬杉長老大璉", "paragraphs": ["肩輿小斑筠，地志古青冊。", "初穿千長松，忽仰萬絕壁。", "觀山不知名，披志失山色。", "行行問不住，一一漸可識。", "何代五老人，登峰化爲石。", "年齡今幾春，齒牙諒無力。", "天賜五玉乳，與渠供朝食。", "淵明醉眠處，石上印耳迹。", "逸少養鵝池，蘚花漬餘墨。", "鶴鳴南天青，龜拜北斗白。", "栖賢緣不淺，月枕借雲席。", "萬杉與開先，弄泉碎珠璧。", "病眸貪窮眺，趼趾怯周歷。", "同游多俊人，淡話半禪伯。", "茲來殆天假，不爾豈人及。", "歸船載曉星，回首兩相憶。"]}