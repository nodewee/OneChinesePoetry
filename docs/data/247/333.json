{"author": "楊萬里", "period": "宋", "type": "诗", "title": "宿廬山栖賢寺示如清長老", "paragraphs": ["清風迎衣襟，白雲捧脚底。", "飄然徑上廬山頭，誰道栖賢三十里。", "鄉禪引到獅子峰，旃檀噴出香霧濃。", "此一瓣香爲五老，一笑問我顔猶紅。", "右看南嶽左東海，方丈祝融抹輕黛。", "羣仙遥勸九霞觴，金盤玉箸鯨魚膾。", "急呼清風與白雲，送我更往會列真。", "鄉禪恐我忽飛去，挽著衣襟復留住。", "下視落星石一拳，長江一線湖一涓。", "醉掬玉淵亭下泉，磨作墨汁灑醉篇。"]}