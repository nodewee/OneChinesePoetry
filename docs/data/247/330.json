{"author": "楊萬里", "period": "宋", "type": "诗", "title": "解舟棠陰砦", "paragraphs": ["湖盡有殘渺，情知無博瀾。", "縱眺猶杳空，至竟濟者安。", "回思遇險時，分晷過亦難。", "亦豈有奇畫，死生聽之天。", "安知天矜否，此外無控摶。", "一風動旬月，三日忽自闌。", "未涉浪自怖，既涉焉用驩。", "畏塗已數踐，老命偶再全。", "還家切勿訴，空遺兒女潸。", "亦勿訴同列，同列已預言。"]}