{"author": "楊萬里", "period": "宋", "type": "诗", "title": "送聶士友通判上印入朝", "paragraphs": ["君家樞相扶天極，氣凌霜雪忠貫日。", "史家有筆歎無人，今有此人無此筆。", "君侯名家千里駒，拱璧盈尺徑寸珠。", "合登清廟薦六瑚，合參豹尾隨屬車。", "胡爲小緩雲間翮，朅來螺浦分風月。", "開軒不與俗客談，明月清風入牙頰。", "只今上印去朝天，春風玉笋催綴班。", "相門有相君勉旃，凌煙再寫進賢冠。"]}