{"author": "楊萬里", "period": "宋", "type": "诗", "title": "賀胡守寺正禱雪響應", "paragraphs": ["廬陵新事一奇絕，老農七年不識雪。", "史君領取六花來，一夜九天開玉闕。", "萬家鑄作銀樓臺，千峰琢出瓊崔嵬。", "頻歲魃兒祟䆉䅉，來秋雲子如芋魁。", "老夫與雪亦久別，滕六參儂求普說。", "爲渠拈此一瓣香，今身胡姓前身黄。", "只愁潁川歸廟堂，不愁寰宇無豐穰。", "東閣官梅應解語，綠毛么鳳仍能舞。", "合詞再拜壽史君，滿爲天花中玉醑。"]}