{"author": "楊萬里", "period": "宋", "type": "诗", "title": "寄王用之判府監簿", "paragraphs": ["寅清堂上初相識，君如玉樹逢春碧。", "滕王閣下重相從，君如天驥追秋風。", "九州四海王魯公，有子不減漢八龍。", "君才況是廊廟具，登庸衣鉢親分付。", "笋班小試雲霄步，州麾妙琢湖山句。", "君不見西京韋家父子間，阿成官職似阿賢。", "皇朝呂家也不惡，大申小申相後先。", "看君一武超韋呂，奄有龜蒙再封魯。"]}