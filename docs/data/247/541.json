{"author": "楊萬里", "period": "宋", "type": "诗", "title": "歲暮歸自城中一病垂死病起遣悶四首  其一", "paragraphs": ["索居獨寡歡，巾車入城闉。", "親舊久不見，一見交相欣。", "挽衣招我飲，惟恐我出門。", "不招我亦往，不留我亦存。", "殷勤復如許，不住我豈真。", "是時梅始花，吹香落金尊。", "酒冽肴果富，咀啜俱芳珍。", "丞相我知己，太守吾故人。", "言非汰塵雜，塵雜不入言。", "初談聖賢髓，終談天地根。", "而況銜杯酒，不樂復何云。"]}