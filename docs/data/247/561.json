{"author": "楊萬里", "period": "宋", "type": "诗", "title": "送黄巖老通判全州", "paragraphs": ["瀟湘之山可當一枝筆，瀟湘之水可充一硯滴。", "白石得官斑竹林，天錫筆硯供醉吟。", "好將湘山點湘水，灑滿青天一張紙。", "臺家旁搜清廟珍，奇珍墮在湘水濱。", "烏衣樞相今水鏡，手提一道人材柄。", "外臺況復有三賢，看即吹噓送上天。", "歸來肯過誠齋裏，分似錦囊新句子。"]}