{"author": "楊萬里", "period": "宋", "type": "诗", "title": "雪後霜晴元宵月色特奇", "paragraphs": ["玻璃盆瀉瑠璃水，素娥晚粧欲梳洗。", "報道虛皇築雪宮，一架半間三萬里。", "却嫌廣寒未苦寬，要借新宮作上元。", "先煩玉妃整羽衛，次遣青女褰雲關。", "渠儂舊有七寶藏，封在瓊樓樓頂上。", "中藏腦子萬斛强，輕明片片梅花樣。", "急呼滕六取將來，更和端葉挼作埃。", "狂拋亂撒不停手，滿空碎下真珠胎。", "乾坤立變水精闕，雲衢透冷天街滑。", "姮家催索水霜袍，肌粟衣銖添不徹。", "銀輪凍作一團冰，望舒墮指推不行。", "兔啼蟾泣滴成露，海東飛上金鴉精。"]}