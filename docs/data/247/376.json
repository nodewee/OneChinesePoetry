{"author": "楊萬里", "period": "宋", "type": "诗", "title": "題曾無疑雲巢", "paragraphs": ["蘭芷溪頭子曾子，日飯蘭花飲溪水。", "猶嫌塵土涴荷衣，移家龍山西復西。", "清晨芒屨上山觜，瞥見寸雲石邊起。", "急追捉得絮一毬，襟包袖裹不放休。", "須臾奔騰觸懷出，散滿晴空那可收。", "雲師却與曾子戲，展爲大幕褰爲帔。", "獨携曾子登雲巢，其上無天下無地。", "忽聞阿香笑一呼，曾子驚顧巢亦無。", "歸來作巢學雲樣，夜夜雲來宿巢上。"]}