{"author": "楊萬里", "period": "宋", "type": "诗", "title": "歲暮歸自城中一病垂死病起遣悶四首  其三", "paragraphs": ["食罷游東園，慨然傷我懷。", "昨日卧病時，自謂不復來。", "入門大風起，萬松聲頓哀。", "病骨念不堪，欲行重徘徊。", "裴徊南齋前，小倦坐苔階。", "齋前花不多，亦有兩古梅。", "似知我至此，頃刻忽盡開。", "多情梅間竹，偃風特奇哉。", "不知喜風舞，爲復怯風回。", "萬象皆迎春，我獨老病催。", "明日能來否，且歸撥爐灰。"]}