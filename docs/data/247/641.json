{"author": "楊萬里", "period": "宋", "type": "诗", "title": "送羅必高赴省", "paragraphs": ["印山先生羅天文，一卷周雅遺子孫。", "一門三世六七人，月中桂枝斫到根。", "近來書種將絕却，兩度秋天虛一鶚。", "今年有孫康鼎來，問天還我北斗魁。", "印山草木也驩喜，印山風雲有生氣。", "君不見普州衣鉢付仇香，仇香衣鉢付此郎。", "年未三十筆力强，百斛龍鼎一筆扛。", "殿前春風更努力，莫放別人居第一。"]}