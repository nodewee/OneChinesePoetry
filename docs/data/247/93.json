{"author": "楊萬里", "period": "宋", "type": "诗", "title": "舟中排悶", "paragraphs": ["江流一直還一曲，淮山一起還一伏。", "江流不肯放人行，淮山只管留人宿。", "老夫一出緣秋涼，半塗秋熱難禁當。", "却借樓船順流下，逆風五日殊未央。", "老夫平生行此世，不自爲政聽天地。", "只今未肯放歸程，安知天意非奇事。", "平生愛誦謫仙詩，百誦不熟良獨癡。", "舟中一日誦一首，誦得徧時應得歸。"]}