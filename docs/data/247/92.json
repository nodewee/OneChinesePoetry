{"author": "楊萬里", "period": "宋", "type": "诗", "title": "舟中買雙鱖魚", "paragraphs": ["金陵城中無纖鱗，一魚往往重六鈞。", "脊梁專車尾梢雲，肉如大武千秋筋。", "小港阻風泊烏舫，舫前漁艇晨收網。", "一雙白錦跳銀刀，玉質黑章大如掌。", "洞庭棖子青欲黄，香膚作線醯作漿。", "供儂朝喫復晚喫，秃尾槎頭俱避席。", "可憐秋浦好秋山，儂眼未飽即北還。", "江神挈月作團扇，一夜揮風卷波面。", "留儂看山仍看江，更薦鮮魚庖玉霜。", "江神好意那可忘，江神惡劇那可當。"]}