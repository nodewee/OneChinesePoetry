{"author": "王揆", "period": "宋", "type": "诗", "title": "六快活詩", "paragraphs": ["湖外風物奇，長沙信難續。", "衡峰排古青，湘水湛寒綠。", "舟檝通大江，車輪會平陸。", "昔賢官是邦，仁澤流豐沃。", "今賢官是邦，刳啗人脂肉。", "懷昔甘棠化，傷今猛虎毒。", "然此一邦內，所樂人纔六。", "漕與二憲僚，守連兩通屬。", "高堂日成會，深夜繼以燭。", "幃幕皆綺紈，器皿盡金玉。", "歌喉若珠纍，舞腰如素束。", "千態與萬狀，六官懽不足。", "因成快活詩，薦之堯舜目。"]}