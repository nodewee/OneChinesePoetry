{"author": "楊萬里", "period": "宋", "type": "诗", "title": "明發棲隠寺", "paragraphs": ["木魚一呼衆僧聚，老夫登車欲前去。", "仰頭見天俯見路，明明是晝不是暮。", "如何今晨天地間，咄咄怪事滿眼前。", "將爲是夜著，月輪已沒星都落。", "將謂是晝休，銀河到曉爛不收。", "皎如江練橫天流，中流點綴金沙洲。", "元來海底蚤浴日，雲師閉關不教出。", "羲和揮斧斫雲關，取將一道天光還。", "天光淡青日光白，道是銀漢也則得。", "雲師强很趕不奔，堆作沙洲是碎雲。"]}