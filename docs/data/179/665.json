{"author": "王令", "period": "宋", "type": "诗", "title": "短謡", "paragraphs": ["窗中燈冷暈重綠，窗前西風葉相逐。", "曉霜披瓦月上軒，枕夢不成鴈聲續。", "拂衣起步行繞壁，萬慮無成淚沾臆。", "鉄房老劍澁不青，閃繫八柱不可索。", "白晝出門歸路迷，冬日易夜還空歸。", "人將豪傑視如草，天困英雄未與時。", "長鯨滯斬海波揺，塞甲不卷邊塵囂。", "吾徒顦顇乃如此，安得長喙呼重霄。"]}