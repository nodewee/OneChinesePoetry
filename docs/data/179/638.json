{"author": "王令", "period": "宋", "type": "诗", "title": "日蝕", "paragraphs": ["錢塘山人大署壁，曰十月朔日且蝕。", "坐者跳起行者留，愚聞之驚智爲惑。", "我時過市偶自停，眩兩目視閙耳聽。", "自嗟身賤不有位，安得置此誅四刑。", "惟此丙申日在未，天面黯欎昏不濟。", "舉頭仰日已半虧，羣陰得志雲不披。", "塵函欲開鏡尚掩，誰把白壁塗之泥。", "大哉玄象浩難測，安有庸人以術得。", "天乎反成竪子名，不念吾皇禳以德。", "吾聞日名爲大明，光一自出滅月星。", "今乃爲之成薄蝕，安得君子不爲小人乘。"]}