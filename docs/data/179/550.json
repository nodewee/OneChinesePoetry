{"author": "王令", "period": "宋", "type": "诗", "title": "再寄滿子權二首  其一", "paragraphs": ["秋盡啼衰蟲，君思云奈何。", "我愚得君思合少，君賢勞我心則多。", "非獨辭源長，瀉海爲江河。", "平生未始有點缺，玉日拂拭金燒磨。", "尋常貙與貍，見一足已蹉。", "又况一地卧三虎，狗彘雖勇何敢過。", "揚州我何思，青山無一螺。", "午市不畜寶，米鹽財如他。", "而吾三夫子，一身各丘軻。", "瓊林自生寒，結露成冰柯。", "文章日組緯，玉機飛金梭。", "誰有真珠繩，結作張麟羅。", "拔爲當世祥，聲爲太廟歌。", "我願叅衆民，手足揺婆娑。"]}