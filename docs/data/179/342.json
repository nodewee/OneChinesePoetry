{"author": "蔣之奇", "period": "宋", "type": "诗", "title": "潄玉泉", "paragraphs": ["斷崖天削成，半腰爲坳窊。", "殿閣在其中，乃是釋子家。", "初疑無路通，去必淩紫霞。", "屈曲轉山足，雲蘿可攀拏。", "忽然至其上，金碧藏谽谺。", "卻見巖下路，目睛眩生花。", "僧有定慧者，來自蜀道賒。", "五代方亂離，相此山水佳。", "卜居不復出，焚香擁袈裟。", "嗟余但企仰，涉世空喧嘩。", "安得寄遁此，可以忘幽遐。"]}