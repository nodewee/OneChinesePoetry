{"author": "王令", "period": "宋", "type": "诗", "title": "自訟答束熙之", "paragraphs": ["洞洞之室或者穿，巖巖之墻或者緣。", "墻緣室穿來何哉，中有玉萬黄金千。", "金玉固非盗所有，盗者或得之伺候。", "得金買衣出人前，意氣遂若富者然。", "衆人不知謂爾富，不知爾自何心顔。", "盗財固爲小人戮，盗名自是君子奸。", "咄哉自訟毋自欺，幾希不在穿緣間。"]}