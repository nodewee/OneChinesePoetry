{"author": "王令", "period": "宋", "type": "诗", "title": "贈周伯玉下第", "paragraphs": ["京塵漠無聊，客書聞報罷。", "拔身衆人後，載水千里下。", "微裝困無餘，歸馬劇連跨。", "邈無失時嘆，抗舉與俗謝。", "但言廢文學，從今益休暇。", "詩書得窮搜，朋友可邀迓。", "如解萬里駿，脱去銜軛駕。", "雖時念親貧，歎息忽自咤。", "已如嬰兒啼，心在聲不嗄。", "悲樂于俗異，使我喜失詫。", "吾聞百年生，暫就天地舍。", "中間有逢遇，窮達何足訝。", "譬之適時運，寒暑變冬夏。", "炎凉忽焉殊，裘葛代相藉。", "於身亦何預，時與外物借。", "嘗聞莊生言，中不怛外化。", "逢鷄就知時，遇彈因求炙。", "况持身售人，五羖豈真價。", "士材嫌易知，女好固擇嫁。", "勉之時我過，酒賤衣可貰。"]}