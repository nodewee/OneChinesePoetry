{"author": "王令", "period": "宋", "type": "诗", "title": "樓上曲", "paragraphs": ["逆口不唱當時歌，當時笑聲與曲和。", "忍目不視當時字，當時字寫當時意。", "當時意斷字空存，縱有前歌不忍聞。", "樓憑西北欄干暖，病眼看天淚瘴昏。", "望望行雲迷笑電，曉夢依稀有時見。", "雙眉聚綠眼揉紅，猶似臨歸別時面。", "秋夜遲遲夜燈短，翠被孤眠不成暖。", "舊時笑月不長圓，如今愁看月空滿。", "武陵幾欲尋歸路，桃花迷人不知步。", "霜餘芳草不成青，暮鴻飛入斜陽去。"]}