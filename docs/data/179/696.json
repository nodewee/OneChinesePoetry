{"author": "王令", "period": "宋", "type": "诗", "title": "還東野詩", "paragraphs": ["吾於古人少所同，惟識韓家十八翁。", "其辭浩大無崖岸，有似碧海吞浸秋晴空。", "此老頗自負，把人常常看。", "于時未嘗有誇詫，只說東野口不乾。", "我生最遲暮，不識東野身。", "能得韓老低頭拜，料得亦是無量文章人。", "前日杜子長，借我孟子詩。", "三日三夜讀不倦，坐得脊折臀生胑。", "旁人笑我苦若是，何爲竟此故字紙。", "童子請我願去燒，此詩苦澁讀不喜。", "吾聞旁人笑，嘆之殊不已。", "又畏童子言，藏之不敢示。", "奈何天下俱若然，吾與東野安得不冺焉。"]}