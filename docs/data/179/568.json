{"author": "王令", "period": "宋", "type": "诗", "title": "春風", "paragraphs": ["春風東來暖如嘘，過拂我面撩我裾。", "不知我心老有異，亦欲調我兒女如。", "庭前花枝笑自愛，風裏草力更相扶。", "旁林曲樹足飛鳥，不問燕雀鴟鳶烏。", "求雌要雄各有意，豈但鬬競爭春呼。", "春巢成多夏卵衆，明年計此更有餘。", "非唯喧呼亂人耳，漸恐巢穴妨人居。", "收殘射中豈無道，我亦力可彎長弧。", "林深枝曲矢不入，况弓待借家所無。", "行吁坐盻不可奈，安得靜默投身俱。"]}