{"author": "王令", "period": "宋", "type": "诗", "title": "送黄莘任道赴揚州主學", "paragraphs": ["子之來兮東之舟，暮不至兮誰牽以留。", "子之去兮西之馬，朝何亟兮不秣而駕。", "駕胡適兮徂揚，揚之郊兮泮之央。", "泮之冰兮春之水，泮之莪兮芽茁於涘。", "泮之鷺兮潔白以止，泮之土兮除掃不滓。", "泮之人兮立以望子，久不可待兮足併以跂。", "子未至兮謂奚，子之至兮何以慰之。", "招其來而挽其去，納以寛而不嚴以恕。", "增其長而救厥玷失，培其根而使華以實。", "泮之人兮子喜，子先何適兮不夙吾治。"]}