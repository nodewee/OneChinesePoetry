{"author": "王令", "period": "宋", "type": "诗", "title": "書懷寄黄任道滿子權", "paragraphs": ["西風吹雲空，晴日露髙曬。", "駑馬無速騁，歸客思遠届。", "長林剥霜紅，遠水漾寒派。", "露蟲悲自咽，風菊老猶介。", "昔予来方春，焰焰樹生態。", "今歸亦未幾，馬踏落葉壞。", "時物固有然，盛衰信難概。", "吁嗟爲生勞，黽勉計無奈。", "伊余有遐致，久此困俗械。", "嘗思擺絕去，自放出世外。", "髙懷樂天寛，遠目斥人礙。", "有田足晨昏，有圃具葅菜。", "父母不待養，妻子固易賴。", "世孰得丘山，亦孰失蔕芥。", "人自能輕重，吾將守所愛。", "六經老誠明，萬古熟成敗。", "得時爲醯鹽，滋味和鼎鼐。", "失猶有萬世，令名自沽賣。", "自視久已明，决不事謀蔡。", "寄詩侑子觴，期子和而再。"]}