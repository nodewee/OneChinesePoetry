{"author": "蔣之奇", "period": "宋", "type": "诗", "title": "續武溪深", "paragraphs": ["滔滔武溪一何深，鳥飛不渡，獸不能臨。", "嗟哉武溪何毒淫。", "飛湍瀑流瀉雲岑，砰激百兩雷車音。", "吾聞神漢之初始開斸，史君姓周其各煜。", "至今廟在樂昌西，苔蘚殘碑僅填讀。", "武水之源自何出，郴州武縣鸕鷀石。", "南入桂陽三百里，峻瀨洪濤互淙射。", "其誰寫此入新聲，一曲馬援門人笛。", "南方耆舊傳此水，樂昌之瀧茲乃是。", "退之昔日泛潮陽，曾到瀧頭問瀧吏。", "我今以選來番禺，事與昌黎殊不類。", "未嘗神色輒戃慌，何至形容遽憔悴。", "但憐歲晚毛鬢侵，故園一別至於今。", "溪光罨畫清且淺，朱藤覆水成春陰。", "何爲在此嬰朝簪，翩然走馬馳駸駸。", "南踰瘴嶺窮崎崟，梅花初開雪成林。", "韶石仿佛聞舜琴，曹源一滴清人心。", "遠民安堵年穀稔，百蠻航海來獻琛。", "嗟余才薄力不任，報君夙夜輸誠忱。", "布宣條教勤官箴，有佳山水亦出尋。", "樂平吾樂何有極，不信弦歌武溪深。"]}