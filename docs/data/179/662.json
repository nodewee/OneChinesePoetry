{"author": "王令", "period": "宋", "type": "诗", "title": "金山", "paragraphs": ["長江從天来，意欲以地分。", "西山避之逃，東山開爲門。", "木石所不捍，土沙固隨奔。", "東西兩隨海，勢已無完坤。", "如何中流居，獨遏萬里渾。", "坤維賴繫得，地靈煩窺捫。", "不然已飄泊，兩分不相存。", "禹力所不除，天意固可論。", "余欲沉九淵，下視萬古根。", "畏强激常情，中立愛此墩。", "詩成欲誰和，感慨心徒煩。"]}