{"author": "蔣之奇", "period": "宋", "type": "诗", "title": "澹巖", "paragraphs": ["零陵水石天下聞，澹山之勝難具論。", "初從崖口入地底，始見殿閣開重門。", "乃知茲洞最殊絕，洞中金碧開祇園。", "寬平可容萬人坐，仰視有若覆盎盆。", "虛明最宜朝日照，陰晦常有黑雲屯。", "盤虯夭矯垂乳下，巨獸突兀巨石蹲。", "木香一株在巖壁，人跡峭絕不可捫。", "靈仙飛游享此供，常駕飇馭乘雲軒。", "我來正逢春雨霽，氛翳開廓陽景溫。", "呀然雙穴露天半，籠絡萬象將並吞。", "只疑七竅混沌在，五竅忘失兩竅存。", "神奇遺跡未泯滅，至今猶有斧鑿痕。", "雲床石屏極隈隩，昔有居士常潛蟠。", "避秦不出傲徵召，美名遂入賢水源。", "咸通曾爲二蛇窟，元暢演法蛇輒遷。", "從茲其中建佛剎，棲隱不復聞世喧。", "惜哉此景久埋沒，但與赤子安枯禪。", "次山子厚愛山水，探索幽隱窮晨昏。", "朝陽迫迮若就狴，石角禿鬝如朝髠。", "豪篇矜誇過其實，稱譽珉石爲璵璠。", "環觀珍寶欲奄有，不到勝處天所慳。", "嗟予至此駭未睹，不暇稱讚徒驚嘆。", "恨無雄文壓奇怪，好事略與二子班。", "蕪詞願勒巖上石，勿使歲久詞滅漫。"]}