{"author": "王令", "period": "宋", "type": "诗", "title": "題滿氏申申亭", "paragraphs": ["申申亭者名自誰，河東丈人身銘之。", "方其作亭自休息，固欲申暢名其題。", "雖然自奉頗幽樂，豈敢兼忽當世爲。", "若日所憂非所及，因以遯世無悶辭。", "丈人疏髙喜自適，去不限約來無時。", "門無賓僚車馬絕，室有几杖衣冠欹。", "夜徑行招海月伴，晝榻坐與天雲期。", "春林喧和鳥聲好，勝聽俗論相啞吚。", "塵埃縱爾得風力，卒不到此徒自飛。", "亭前朱朱有冶態，亭下白白無俗姿。", "好木留存竟見實，惡草鋤拔無容茨。", "嘗聞景勝未易敵，須有大句相參差。", "故吾經年不敢往，日望詩老力可支。", "偶來爲游適已晚，花梢尚有春餘遺。", "髙哦遶樹惜時節，拾嚼紅庁行逶遲。", "回看北林竹萬顆，寒氣欲起凌人威。", "清風時來助氣勢，寒甲夜聚言語私。", "方將投間日來此，脚踏樹下成交蹊。", "無端塵土又爲隔，明日跨馬西北馳。", "心思夢好定頻到，不必直俟歸風吹。"]}