{"author": "王令", "period": "宋", "type": "诗", "title": "山陽思歸書寄女兄", "paragraphs": ["淮風情舒舒，楚水日夜流。", "風能駕吾帆，水可載我舟。", "余歸知幾時，子望懸百憂。", "念我兄弟寡，商參各殊州。", "十年不一逢，會合何所由。", "幸逢子来歸，與我相慰投。", "甥兒入吾牽，甥女出吾留。", "子吾笑其間，貧不知可愁。", "心如熙春陽，樂若醉酒酬。", "憶我别子日，將行更逗遛。", "泣恐傷子心，淚出仰目收。", "别日才幾時，别思日九秋。", "心隨西北風，目望東南樓。", "主人仁且賢，憐我覊旅遊。", "晨粳玉炊香，暮酒金注甌。", "盤蔬羅春青，豆脯兼夕鱐。", "爲食豈不美，義咽不下喉。", "要當歸子同，半菽飽亦優。", "始予志所學，義當望軻丘。", "朅来與世評，衆口忽起咻。", "嘗觀世金朱，此道久巳偷。", "胡爲不奮去，附世如贅旒。", "而子亦待人，特以貧不謀。", "參差兩如此，偃蹇勢略侔。", "要當共引去，逸世出網罘。", "遐追避世徒，子與侍巾裘。", "吾將亦娶婦，力以石臼求。", "貿田結歸廬，種樹屋四周。", "子居課桑蠶，我出鞭耕牛。", "教妻績以筐，使兒餉東疇。", "坐笑忘歲時，聚首成白頭。", "歸乎當何時，詩以侑子謳。"]}