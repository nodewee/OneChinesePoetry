{"author": "王令", "period": "宋", "type": "诗", "title": "送李公安赴舉", "paragraphs": ["行子冠上塵，梁宋道傍土。", "塵逐冠敝損，人来還復去。", "馬蹄日月長，踏盡西北路。", "近者何紛紛，姿状頗秀舉。", "傳言天子詔，士得四方赴。", "来如鵲翅翻，去若蠅頭聚。", "市兒屈指計，過百日未暮。", "昔周方盛時，得士纔十數。", "唐虞此爲盛，中復容女婦。", "昔何稱才難，今也寜異趣。", "但恐所取異，今古殊尺度。", "夫君乃髙才，久有及物慮。", "今又奮絕去，挺拔欲自樹。", "余窮非所知，久有山林素。", "但無百畝粟，乃就羣才賦。", "仕道得亦嗟，困窮失爲懼。", "二者各有命，予亦何所與。"]}