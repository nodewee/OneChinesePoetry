{"author": "王令", "period": "宋", "type": "诗", "title": "答束徽之索詩", "paragraphs": ["世味久已諳，多惡竟少好。", "惟詩素所嗜，决切欲深造。", "人安已不休，衆恥我獨冒。", "有如獺行跡，欲改復自蹈。", "肝腸困尋搜，吻舌倦搏造。", "心靈無餘多，爲此日有耗。", "已勤尚無成，既苦每自勞。", "自笑如秋蟬，饑極不止噪。", "努力排韓門，屈拜媚孟竈。", "惟此二公才，百牛飽懷抱。", "我如餓旁者，盻盻不得犒。", "不知去幾多，窮行究未到。", "無門隔籓籬，發罅窺堂奥。", "愛之不可入，抵觸發狂譟。", "借使苟有成，不知竟何要。", "孤名非所求，弊俗詎足傲。", "况乃非所及，窮海未爲浩。", "不知何時休，定訖死與耄。", "因疑今世人，恐有我同操。", "徽之才超髙，竿幢出標纛。", "爲學尚淹藴，富櫜不肯暴。", "文章內朱豹，外襲一以皂。", "大論尤堅强，推舟出行奡。", "珉砆不施功，徑欲制珪瑁。", "幸此不我陋，敎誨日陳告。", "昨因語及詩，請我使自道。", "屢謝不得命，迫窄遂顛倒。", "披堅誘羸兵，伏瓴待穿盗。", "取勝雖然必，窘窮亦堪悼。", "勉爲瓦磚投，幸有金珠報。"]}