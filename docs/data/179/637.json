{"author": "王令", "period": "宋", "type": "诗", "title": "甲午雪", "paragraphs": ["平居汩汩喜自墮，萬事過目不省窺。", "一年南北兩見雪，未始把筆成一詩。", "朝看氣象浩茫昧，夜歸瞑想通幽疑。", "夢乘虛空謁帝所，砆礩象柱承瓊榱。", "坦塗壁堊相照射，鶴扇虧蔽狐腋帷。", "帝旁鮮鮮舞萬女，寶綃雅冶吹裳衣。", "纍蠙貫瑀錯組佩，斥棄朱黛素兩眉。", "撩搔王母戯華髪，袒脱姑射爭膚肌。", "提璫擲珥互投報，顧我塵垢加笑譏。", "其傍臨臨立萬鬼，帝所寵與借色辭。", "密呵細紵賜裘舄，笑齒發露寒差差。", "諸神斂避不敢望，棄唾墮落成珠璣。", "朝懽嚱怡棄烟霞，暮慨吁吸成雲霏。", "互偷天帑購黨與，散布萬玨分千珪。", "紈羅練縠不計數，逆取倒曳交横披。", "鞭驅巨靈刦夸父，揮斧解繫關星機。", "東觀豗頹墮壁角，南顧秃鬝亡斗箕。", "其他雜冗莫分辨，徒見漫亂如籮篩。", "雷公爭前泣訴帝，至此豈可無省知。", "願分羽衛勑天討，助以積雹千山齊。", "金神擁遏按行道，後乘駕以萬玉蜺。", "寶刀聯翻夹鐡盾，玉戟鈎子横珠旗。", "天風蕭蕭吹縞素，貝甲合陣窮天圍。", "磨砮插羽注萬矢，强弩競發相聯飛。", "奸窮詐極不保守，引組自縛相連歸。", "纍俘奏愷闖天陛，越雉拔羽按舞儀。", "帝呼祝融付焚棄，散灰下地無留遺。", "徴朋索黨計輕重，斬戮屏翳囚風師。", "扶桑瞳瞳露軒豁，日御復反天衢馳。", "覺来四顧駭皓白，心與恍惚爭是非。", "冬雷無聲電不照，疑亦衆鬼乘其私。", "天髙地下非所職，且可把酒無嗟咨。"]}