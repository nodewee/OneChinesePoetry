{"author": "范純禮", "period": "宋", "type": "诗", "title": "送中濟侍郎帥慶得行字", "paragraphs": ["爲國雖以德，御戎難去兵。", "夏人久犯順，邊氓常廢耕。", "遣師楊我武，謀帥直非輕。", "輟自金穀寄，倚以關塞行。", "壯懷吞猖狂，沈機足經營。", "新傷乃民力，未振亦軍聲。", "既膺閫外寄，當思千里清。", "吾家世此官，所得蕃漢情。", "未嘗任殺戮，接以信與誠。", "方略固多在，惟公守其成。"]}