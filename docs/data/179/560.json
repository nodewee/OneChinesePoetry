{"author": "王令", "period": "宋", "type": "诗", "title": "戯食雀", "paragraphs": ["秋風雲氣寒，秋雨晝夜兼。", "饑禽濕不飛，左右煩顧瞻。", "有雀獨飛下，施徐入吾簷。", "毛羽刷參差，嘴距交鈎銛。", "跳乘新舂箕，取飽公不嫌。", "而吾本有意，聽之取微纖。", "忽驚自飛去，窗聿不少淹。", "反就髙髙枝，啁哳氣不恬。", "嗟乎此微類，豈不無以厭。", "來既冐彈射，固難責其亷。", "然余乃無罪，見怒何過嚴。"]}