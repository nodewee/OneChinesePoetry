{"author": "王令", "period": "宋", "type": "诗", "title": "夢蝗", "paragraphs": ["至和改元之一年，有蝗不知自何來。", "朝飛蔽天不見日，若以萬布篩塵灰。", "暮行嚙地赤千頃，積疊數尺交相埋。", "樹皮竹顛盡剥枯，况又草穀之根荄。", "一蝗百兒月兩孕，漸恐髙厚塞九垓。", "嘉禾美草不敢惜，却恐壓地陷入海。", "萬生未死饑餓間，支骸遂轉蛟龍醢。", "羣農聚哭天，血滴地爛皮。", "蒼蒼冥冥遠復遠，天聞不聞不可知。", "我時心知悲，墮淚注兩目。", "發爲疾蝗詩，憤掃百筆秃。", "一吟青天白日昏，兩誦九原萬鬼哭。", "私心直冀天耳聞，半夜起立三千讀。", "上天未聞間，忽作遇蝗夢。", "夢蝗千萬來我前，口似嚅囁色似冤。", "初時吻角猶唧嗾，終遂大論如人間。", "問我子何愚，乃有疾我詩。", "我爾各生不相預，子何詩我盍陳之。", "我時憤且驚，噪舌生條枝。", "謂此腐穢餘，敢來爲人譏。", "爾雖族黨多，我謀久已就。", "方將訴天公，借我巨靈手。", "盡拔東南竹柏松，屈鐵纒縛都爲箒。", "掃爾納海壓以山，使爾萬噍同一朽。", "尚敢託人言，議我詩可否。", "羣蝗顧我嗟，不謂相望多。", "我欲爲子言，幸子未易呶。", "我雖身爲蝗，心頗通爾人。", "爾人相召呼，飲啜爲主賓。", "賓飲啜釂百豆爵，主不加詬翻歡欣。", "此竟果有否，子盍來我陳。", "予應之曰然，此固人間禮。", "儐价迎召來，飲食固可喜。", "蝗曰子言然，予食何愧哉。", "我豈能自生，人自召我來啜食。", "借使我過甚，從而加詬爾亦乖。", "嘗聞爾人中，貴賤等第殊。", "雍雍材能官，雅雅仁義儒。", "脱剥虎豹皮，借假堯舜趨。", "齒牙隱針錐，腹腸包蟲蛆。", "開口有福威，頤指專賞誅。", "四海應呼吸，千里隨卷舒。", "割剥赤子身，飲血肥皮膚。", "噬啖善人黨，嚼口不肯吐。", "連床列竽笙，别屋連嬪姝。", "一身萬椽家，一口千倉儲。", "兒童襲公卿，奴婢聯簪裾。", "犬豢羡膏粱，馬廐餘繡塗。", "其次爾人間，兵皁倡優徒。", "子不父而父，妻不夫而夫。", "臣不君爾事，民不家爾居。", "目不識牛桑，手不親犂鋤。", "平時不把兵，皮革包矛殳。", "開口坐待食，萬廩傾所須。", "家世不藏機，繪繡綿衣襦。", "髙堂傾美酒，臠肉膾百魚。", "良材琢梓楠，重屋擎空虚。", "貧者無室廬，父子各席居。", "賤者餓無食，妻子相對吁。", "貴賤雖云異，其類同一初。", "此固人食人，爾責反捨諸。", "我類蝗名目，所食况有餘。", "吳饑可食越，齊餓食魯邾。", "吾害尚可逃，爾害死不除。", "而作疾我詩，子語得無迂。"]}