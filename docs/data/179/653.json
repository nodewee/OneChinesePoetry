{"author": "王令", "period": "宋", "type": "诗", "title": "夏日平居奉寄崔伯易兼簡朱元弼  其一", "paragraphs": ["天風變春和，晝日差夏永。", "門闌閉無事，燕雀去益靜。", "紛翻詩書帙，棄散懶收整。", "時来就枕卧，復可取窺省。", "心恬逐物閑，迹濶與世屏。", "鮮鮮南山暖，秀色在脩嶺。", "苟嫌安坐慵，還可遠遊騁。", "自緣智能薄，反得閑暇幸。", "交朋久相遠，疏懶欲誰警。"]}