{"author": "王令", "period": "宋", "type": "诗", "title": "秋懷", "paragraphs": ["槭槭庭前樹，朝零非昔稠。", "呦呦草蟲鳴，暮急曉未休。", "爾雖無不平，豈亦有哀憂。", "胡爲勞吟呻，與士傷感投。", "壮士亦何者，哀哦與蟲酬。", "所抱不列陳，調苦難謡謳。", "髙目有遠見，直懷羞曲求。", "蒿藜襲久安，功名忘前休。", "日月忽未幾，天地今復秋。", "少壮負所懷，老大將安謀。", "生無及人功，死骨埋泉羞。", "胡爲不奮飛，徒與寒餓仇。"]}