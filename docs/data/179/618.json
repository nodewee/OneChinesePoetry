{"author": "王令", "period": "宋", "type": "诗", "title": "龍角歌和崔公度伯易", "paragraphs": ["嘗聞螾出軒轅丘，其長百尋圍十牛。", "民驚臣愕爭論詶，帝亦謂應土德修。", "賜螾傍海連十洲，俾朝食壤暮飲流。", "仍命九龍狎其游，視龍有角急起羞。", "亟去訴帝龍有憂，帝憐不呵許爲謀。", "召一龍食繫其喉，揮萬力士乘其頭。", "披肉斷角塞螾求，螾取而冠萬鬼窗。", "雷號電泣竟莫捄，黿擗鼉踊弔蛟虬。", "奮穴出哭勞鱔鰌，八龍怒走乞天仇。", "天賜六丁皆劍矛，取螾拔角磔大幽。", "下龍載帝問何由，臣攀墮髯不可留。", "竟去不知天所尤，龍冤雖復骨不收。", "傳流下古說易浮，我聞其語疑有由。", "以龍易螾理若不，愛不知蔽似有繇。", "人皆傷龍爲歎啾，我獨鄙其與禍投。", "嘗聞龍德神自周，出飛于天入海休。", "棄此不處與螾儔，以養就人理固偷。", "果死以此嗟何仇，我来但愛遺角觩。", "是非欲竟理莫搜，君學窮物功搳掊。", "其說獨挽萬蠒抽，當有實論破衆廋，勉矣投以釣海鈎。"]}