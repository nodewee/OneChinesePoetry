{"author": "王令", "period": "宋", "type": "诗", "title": "唐介", "paragraphs": ["以諫得罪者爲誰，四海多作唐介詩。", "俗兒口狹文字碎，欲状介事語反卑。", "嗟嗟我亦介之徒，此恨不助掀目眉。", "三更燈死百慮息，四睫不交雙目眵。", "推枕起坐壯介節，以手捫臆爲介思。", "信乎介亦壮男子，直能金鐵其肝脾。", "雷霆之怒萬鈞重，人主之威猶過之。", "一語所犯百死在，要領可斷族可夷。", "堂堂介也人之難，不畏所畏将所持。", "捧書入奏伏文陛，身視赴死如食飴。", "面折庭諍語論險，直舌鐵硬堅不移。", "天子怒叱大臣語，衆笏交抵侔戈揮。", "如何面笑目不瞬，氣不略讋顔怡怡。", "即日議下得遠斥，中使臨遣監妻兒。", "奈何左右口吻毒，只有死請無還辭。", "然今天子甚明聖，雖暫盛怒終復歸。", "嗚呼能對治亂鑑，介也能抆其瑕疵。", "語曰五諫吾從諷，仲尼逮有激而爲。", "後世巽懦禄位徒，緣此粉飾尸素非。", "必也事有不得已，宜乎訖死争不回。", "偉哉介也已不朽，日月爲字天爲碑。", "寄語瑣瑣媒孽子，介縱蹈死吾何悲。"]}