{"author": "王令", "period": "宋", "type": "诗", "title": "寄崔伯易", "paragraphs": ["擾擾閭巷士，過我何所爲。", "屢来徒我煩，不来我弗思。", "少年樂知聞，喜與客子隨。", "晚歲事恬默，與世益參差。", "騎馬出尋人，中路輒自歸。", "歸来亦何樂，書史自相期。", "巳與往者親，可無兹世違。", "欲語無所得，起視北鴈飛。", "念子遠千里，昔别今巳期。", "寄聲雖云多，所得竟亦稀。", "近者忽報書，期我往就之。", "不知予苦窮，繫此不可離。", "尚迫朝暮憂，寜有道路資。", "人生少所同，老去財幾時。", "予勢既若此，子復不肯来。", "但恐百年間，齟齬終莫齊。", "詩以寄子招，亦以寫我悲。"]}