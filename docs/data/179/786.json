{"author": "王令", "period": "宋", "type": "诗", "title": "送仲寶叔赴秦幕", "paragraphs": ["秦關千古有雄名，秦地寧時息戰爭。", "草野英雄無敵國，朝廷勳德倚長城。", "錦纒紅帕將軍府，紫電清霜武庫兵。", "絕幕烽烟沉遠候，太平金鼓雜讙聲。", "淮西司馬新恩重，魯國儒生舊望清。", "黑膽赤心男子事，大弨長劍丈夫行。", "待垂賈誼言餘餌，就試終軍請去纓。", "縱不首傳函報死，亦須頸繫背笞生。", "當年功業鯨鯢盡，振古勳名日月明。", "莫嘆暫從紅幕去，待于歸望碧幢迎。", "愚時若忝書功筆，未信燕然有舊銘。"]}