{"author": "王令", "period": "宋", "type": "诗", "title": "寄洪與權", "paragraphs": ["與權江南來，適自滿門會。", "初無合我志，財以客面待。", "時時相鈎探，稍稍互酬對。", "根源豁披張，扄鐍失分解。", "君然頷還嗟，我恐敬若戴。", "相逢時既多，相待兩交快。", "予初請子交，子曰何可外。", "中又謝不德，卒曰吾而愛。", "既而苐以年，子合我兄拜。", "揚雖士云多，往往事冠带。", "中間滿夫子，崛出百萬最。", "更以子從之，而吾米則稗。", "朋從偶許攀，會合日與在。", "春晨巧誇招，月夕因論話。", "書狂逸飛蛇，棋毒甚含蠆。", "相謀務奇勝，聚口笑拙敗。", "貪驩不知歲，冬律忽移再。", "余饑奔先西，餓色面留菜。", "子待去亦恨，書以問我奈。", "别來君何如，思子我心痗。", "朋分無舊歡，世險有新態。", "髙言足瑕疵，俗學牽細碎。", "貧知身貴重，病覺學力怠。", "壯心已無多，况去日有退。", "豫期後相見，頑陋徒老大。", "好勤寄余書，思子百憂萃。"]}