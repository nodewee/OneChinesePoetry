{"author": "王令", "period": "宋", "type": "诗", "title": "太湖", "paragraphs": ["西南無盡望，吞恐罄吳郊。", "海近私憑蓄，天低不敢包。", "蛟龍宜自宅，螾蛭莫令巢。", "遠浦纔分點，歸檣略認梢。", "水乘潮更濶，地過底宜坳。", "鳥絕烟維斷，風凌浪脊交。", "大橋横作書，別岸缺成爻。", "吟恐詩無氣，圖憂筆費抄。", "歸輸范蠡得，官許季鷹抛。", "去憶心應繫，歸誇口定勞。", "窮何須蹈海，來好卜編茅。", "著户生同隐，居民釣自庖。", "滄浪未容濯，魚枻夜停敲。"]}