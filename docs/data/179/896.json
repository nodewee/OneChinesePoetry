{"author": "王令", "period": "宋", "type": "诗", "title": "上杭帥吕舍人", "paragraphs": ["玉海澄中粹，金山拔外佳。", "無前誰與敵，獨進不容偕。", "列象明星璧，遺思結舘娃。", "一麾迎日下，四海望霖乖。", "今見詢僉允，從來注意諧。", "推溝常己任，濟域定民皆。", "富裕吳中俗，優游治外懷。", "樽環常滿客，醉擁坐添釵。", "賤子儒名業，平生客旁淮。", "塵埃方困頓，時命兩沉埋。", "居拙思營窟，炊窮欲析骸。", "毛生禰衡刺，麻繋吕匡鞋。", "海遠狂圖酌，天髙妄欲階。", "請雖非義得，來實爲貧嗟。", "况是常瞻目，将希未施崖。", "雖然愚者慮，庶享惡人齋。", "肉骨非難力，銘心謝莫涯。", "定須爲進互，庶或未愚柴。"]}