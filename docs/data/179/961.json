{"author": "王令", "period": "宋", "type": "诗", "title": "題步君敘園亭", "paragraphs": ["我愛練湖春柳好，四十里圍青玉城。", "平流中澄綠鏡匣，遠山旁臥翠虎橫。", "黄林主人樂此地，瞰壓湖面開以亭。", "常將醉目望野色，數曲老畫誰家屏。", "山禽水鳥盡相識，飛入欄壁馴不驚。", "有時落照到波上，一眼萬疊金鱗明。", "伊余與世既齟齪，奈此有地來歸耕。", "迴頭把眼看市道，愁向塵埃著脚行。"]}