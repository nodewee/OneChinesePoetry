{"author": "王令", "period": "宋", "type": "诗", "title": "寄吕惠卿吉甫兼簡林伯通", "paragraphs": ["踆踆門外馬，客至知謂誰。", "昔面尚未逢，那論心相知。", "揖客拜上堂，謝客辱弗遺。", "寒暑相問酬，唯諾坐無爲。", "靜默近尤遠，多言足瑕玼。", "勉從客所論，還顧所學非。", "念此廢無益，對書坐長嘻。", "獨思同懷子，念遠莫見之。", "豈無寄我書，歲晚若苦遲。", "聞頗困王事，豈無閑暇時。", "况有同僚賢，相期在書詩。", "人生天地間，常恐食所縻。", "去就兩莫謀，會合寜有期。", "余病不自樂，舊學益以隳。", "近者非所同，遠者勞夢思。", "江水日夕東，道途宛而夷。", "寄書當在勤，無謂往還稀。"]}