{"author": "王令", "period": "宋", "type": "诗", "title": "望花有感", "paragraphs": ["春来幾時余不知，但怪日日柳梢好。", "我嗟無地自種花，常恐東風只生草。", "誰家有園不可入，時時縱欲信自到。", "寒梅最香落已闌，桃杏雖遲亦顛倒。", "髙枝飛鳥夜踏空，低樹狂兒日摧抝。", "惟餘零落滿地紅，主人更聽奴頻掃。", "悲来四顧慷慨歌，要且傾酒澆顔酡。", "春歸欲挽誰有力，河濁雖泣行奈何。"]}