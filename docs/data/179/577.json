{"author": "王令", "period": "宋", "type": "诗", "title": "張巡", "paragraphs": ["禄兒射火燒九天，鬼手不撲神聽旃。", "羣庸仰口不肯唾，反出長喙嘘之燃。", "睢陽城窮縮死鼈，危繫一髮懸九淵。", "巡瞋睨遠兩眥拆，怒嚼齒碎鬚張肩。", "恨身不毛劍無翼，不能飛去殘賊嚥。", "翁軀腥刀子磔爼，日嚼血肉猶經年。", "霽雲東攘兩臂去，西來才有九指還。", "胸中憤氣吐不散，去隨箭入浮屠磚。", "忠窮智索其自効，更臠愛妾嘗饑涎。", "我疑没日賊不食，恐其肉酖死不痊。", "又疑身骨不化土，定作金鐵埋重泉。", "何時山移陵谷變，發出鼓鑄戈或鋋。", "吾如得之顧有用，不誅已然誅未然。"]}