{"author": "王令", "period": "宋", "type": "诗", "title": "廣王醇正叔二思詩", "paragraphs": ["木落不去根，水流常背源。", "木落方病寒，尚覆本根温。", "水流忘由來，散亂卑濕牽。", "讀子二思詩，起予二者言。", "木實類君子，老有孝感存。", "水亦人迹然，動由名利牽。", "使我父母感，一夕身百翻。", "人世但可悲，小官何足言。", "情義有相奪，心迹固此分。", "勉之多自寛，行見西歸轅。"]}