{"author": "王令", "period": "宋", "type": "诗", "title": "古廟", "paragraphs": ["古廟隆隆敞庭扉，風雨剥壁黦柱榱。", "我來安知神所依，穹堂窸窣風旛旂。", "神君龐軀突鬚眉，視我睨睚坐倨箕。", "惕爍觀者駭不怡，羣鬼後先張福威。", "直東之廂步逶迤，目益所見怪可嘘。", "馬牛羊犬雜豕雞，或戴以首旁四支。", "間有人面身亦非，老祝趨前爲衆詞。", "口吻囁嚅言嗢吚，稱别狀類顧東西。", "唱號名字分何誰，空虛冥寞非所期。", "豈亦以此爲人尸，視其膚革巳彪狸。", "寧有中反恬肝脾，又有械器身挈持。", "傳言癘疫此乃資，古之日行歷虚危。", "猶恐盛陰鬼所隨，磔儺於門驅使馳。", "今安取此廟以祠，不念延虐殆尫羸。", "農凶年多苦餓饑，苟幸得飽不擇祈。", "來則拜叩盡敬祗，幸天之澤偷自歸。", "民德且恐報之時，餗肴豊鮮牲魚肥。", "欲奠以獻更濯巵，進謝千語拜百低。", "工鼓於庭巫舞衣，祝傳神醉下福禧。", "農謝神去祝徹之，庭前匕割棄餘遺。", "鵠烏下爭趁不飛，回顧神面如故時。", "意者不爲祭謝移，嗚呼神固非吾知。"]}