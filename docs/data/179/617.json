{"author": "王令", "period": "宋", "type": "诗", "title": "東園贈周翊", "paragraphs": ["嘗聞東園游觀嘉，晚趁時節亦自到。", "東風不知来者多，一日芳蹊踏無草。", "山櫻着子寒尚遲，江梅殞蘤香可吊。", "扶疏枝葉未成蔭，偶来正值斜陽照。", "千株紅杏暖自酣，風引髙炬燒晴燥。", "夭桃未老已抽青，略略朱旗冠翠纛。", "雖然素李不爭花，似洗朱丹誇瑩皓。", "其他百種不可名，如列錦繡快晴曝。", "何低何髙何後先，一一盡解承春笑。", "楊花輕佻最得力，飛過青天去何冐。", "弱柳低垂弗辭賤，以力憑風爲春掃。", "黄鸝嘲啁聲語和，似對遊人見情抱。", "蝴蝶填委不知數，飛亂人眼漫顛倒。", "黄蜂雖忙不爲身，以甘遺人竟何道。", "子規終日勸客歸，吾無間然念何報。", "嗟余多病所趨乖，又懶讙呼逐年少。", "經年一春爲嘉時，行過不恤每自譙。", "然雖無酒不解歌，素遊尚少貧交召。", "何時期子早再遊，風雨不可旦夕料。"]}