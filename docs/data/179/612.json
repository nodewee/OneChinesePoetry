{"author": "王令", "period": "宋", "type": "诗", "title": "卜居", "paragraphs": ["吾求一屋逮兩月，貧不謀貴何以圖。", "朅来自放就窮巷，幸得之喜何敢吁。", "頹簷斷柱不相締，瓦墮散地梁架虚。", "門無藩闑户不閉，時時犬彘入自居。", "主人憐我莫自致，爲我補葺加垍塗。", "翻翻匠氏乃誰子，頡頏作氣厲叫呼。", "羣庸洶洶助聲勢，睥睨凌我要我酤。", "歸来嘆息無自得，兩日財致酒一壺。", "徴多償少意不惬，棄我忽去如逃逋。", "重来閴寂不可問，依舊四壁編空蘆。", "嗟余雖貧日猶爨，可不善爲盎釡謨。", "外户不閉古則爾，今也盗賊過街衢。", "乞錢買籬作籓固，更學關楗防朝晡。", "鄰翁問我乃何者，得毋亦以名自儒。", "王朝潭潭聚冠盖，幾人不載卿相車。", "子何布被不盖肉，浪自名士實則奴。", "假爲無能守編户，猶可自擇安閻閭。", "胡爲慘戚卒困此，去矣何屋不可徂。", "此居卑漥不待說，四髙中下流無渠。", "夏霖連延久積注，往往竈下秋生魚。", "始来圖此不自擇，終見坐與蚯蚓俱。", "何况梁榱日蛀腐，一仆非爾力可扶。", "苟求暫安急旦夕，反以身就殞壓虞。", "乃知窮則失自愛，死得正命有幾且。", "翁乎爾言誠得矣，我方困甚非真愚。"]}