{"author": "王令", "period": "宋", "type": "诗", "title": "游江陰壽寜寺", "paragraphs": ["寥蕭枝上風，蜩蟄以秋告。", "黯靉道旁樹，蔭綠凉可冐。", "况承積陰餘，急雨蕩晴昊。", "初凉逞新威，宿暑懲舊躁。", "漫漫出門路，踽踽可誰造。", "江聲洶西奔，海遠劇東到。", "中間可行望，洗滌去塵抱。", "况於林阜間，古屋架晴燥。", "蚊蝱稍歛收，軒户可淹傲。", "惜乎余獨游，不可擕所好。", "踟蹰竚歸步，風作冷相勞。"]}