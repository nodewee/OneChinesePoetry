{"author": "王令", "period": "宋", "type": "诗", "title": "贈慎東美伯筠", "paragraphs": ["世網掛士如蛛絲，大不及取小綴之。", "宜乎倜儻不低斂，醉脚倒踏青雲歸。", "前日才能始誰播，一口驚張萬誇和。", "雷公訴帝喘似吹，盛恐聲名塞天破。", "文章喜以怪自娛，不肯裁縮要有餘。", "多爲峭句不姿媚，天骨老硬無皮膚。", "人傳書槧莫對當，破卵驚出鸞鳳翔。", "間或老筆不肯屈，鐵索縳急蛟龍僵。", "少年倚氣狂不覊，虎脇插翼赤日飛。", "欲將獨立跨萬世，笑誚李白爲痴兒。", "四天無壁財可家，醉膽憤痒遣酒拏。", "欲偷北斗酌竭海，力拔太華鏖鯨牙。", "世儒口軟聲如蠅，好於壯士爲忌憎。", "我獨久仰願得見，浩歌不敢兒女聲。"]}