{"author": "王令", "period": "宋", "type": "诗", "title": "寄李常伯滿粹翁", "paragraphs": ["我思古人不可見，獨以兩眼紙上求。", "苦讀才疲即伏枕，亦冀夢寐從之遊。", "每疑賢聖世間有，豈獨古出今則不。", "心之所藏弗面見，常恨世腹不可搜。", "雖然其中充美者，間或外發文章彪。", "揚淮而南誰名聲，盛說李滿乾萬喉。", "青天白日所同見，衆亦不敢加瑕疵。", "而余零丁始就學，獨矯衆棄先拈收。", "要其所學與必至，不止顔孟須孔周。", "决將健走獨取到，顧我不肯少待留。", "新詩惠見薦自讋，若遇重壓併見投。", "星機織成付地錦，神冶鑄出舂天矛。", "輝光交華目反眩，噍咀過美涎并流。", "退歸畏愛復願學，恍若見富潛謀偷。", "顧其才力非當對，猶以一髪紖十牛。", "使我苦勉不少得，搦筆欲下先慚羞。", "有如姣惡各具體，肉骨不可强彫鎪。", "或云才華乃天與，何寡不益多仍裒。", "幾時髙車得會合，預期蹈抃呼旁陬。", "臨風呻哦欲有寄，自恨拙繭無長抽。"]}