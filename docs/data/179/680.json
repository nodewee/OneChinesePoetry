{"author": "王令", "period": "宋", "type": "诗", "title": "送僧自總", "paragraphs": ["吾病不喜語，客来但寒暄。", "頰舌且不能，况事文字間。", "彼總乃吾舊，不見今三年。", "一日踏我門，告我將南遷。", "問之行所止，其去何由緣。", "言方學從師，惜以日月閑。", "將求佛所宗，就乞世未傳。", "浮舟江海波，蹀屣山岳顛。", "行方極所到，未可歲月還。", "謂余昔同遊，當得送以言。", "噫佛與吾學，兩分不相全。", "今余與子遇，無異東西轅。", "共憇中道間，邂逅相留連。", "我駕志在遠，子驅良亦遄。", "吾終不爾從，爾終不回旋。", "兩各劇所勤，相遠日益懸。", "又出所爲文，要我加量銓。", "熒熒掇其英，曄曄粲滿編。", "惜哉不經師，如珠莫鑽穿。", "雖有可寶資，終以無用捐。", "吾觀古人書，盖亦不但然。", "道德藹於中，口實助使宣。", "豈有拔其根，而望華可搴。", "不知源所来，何用其流沿。", "人材苟不長，得一且可專。", "六經衆子文，其治自足觀。", "身當聖人時，来學浩萬千。", "獨顔纔庶幾，他固未可肩。", "人有老於行，不聞可逃天。", "子何不從此，去就異說攣。", "弗思自解縱，又欲引世纒。", "常觀已論徒，恥出妻子前。", "彼髠以爲羞，爾以爲忻懽。", "生棄父母養，士得執以鞭。", "彼爲則遇刑，爾還自稱賢。", "羞惡所不存，爾說尚何先。", "予欲收子身，解去子所牽。", "浴以清冷波，佩以蘭與荃。", "相從中道驅，障塞異道偏。", "愛之幸其聽，不聽誠可憐。"]}