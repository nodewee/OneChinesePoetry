{"author": "王令", "period": "宋", "type": "诗", "title": "送朱明之昌叔赴尉山陽", "paragraphs": ["朱使拜書天上回，去以身試百里障。", "青衫飄若風外荷，借馬載出塵土上。", "凖眉嶄如見天秀，獨立繫馬萬里望。", "身軀雖小胸腹寛，沛如絕海横秋漲。", "久宜脱絕事髙致，豈願卑冗勞俗狀。", "髙堂華髪親老矣，四海無家寄几杖。", "世外言髙信獨奇，人前腰折嗟已强。", "尉官雖小俸雖薄，猶有餘錢買甘養。", "想當家帷奉顔面，綵衣躬率婦子餉。", "詵詵兒女戲滿前，累累諸兄坐相向。", "人間此樂不可幸，一笑自足百辱當。", "時清固應稀盗賊，俗弊寜不煩笞掠。", "好偷閑暇事簡編，思予寜無尺字况。"]}