{"author": "王令", "period": "宋", "type": "诗", "title": "初聞思歸鳥憶昨寄崔伯易朱元弼", "paragraphs": ["去年春日花盛開，嘗有鳥啼歸去来。", "余詩告爾東海志，子笑属我南山杯。", "将睎遐踪蹈髙軼，就拔去跡離俗埋。", "同時游者最誰上，朱子峭擢凌春材。", "門關午景卧正懶，過我呼號如春雷。", "鄰驚偷窺婦女怪，婢駭奔走兒童咍。", "門開納坐聽論列，笑口侈哆傾胸懷。", "寒葅半菽要同飰，韲醤叫乞喧鄰隈。", "僧從南浮雲異角，尉解西去遺亭臺。", "心争誇漫詰蜒蜿，日樂虛豁留崔嵬。", "柳梢黪黪坌晴絮，杏蕚爍爍翻遺埃。", "春湖平停照空碧，淮帆曉上攙天桅。", "西歸頗阨窮餓久，南泛未免丐乞哀。", "朅来随人事卑折，忽自顧影慚低摧。", "平時客坐不敢語，苟以唯諾償嫌猜。", "胸中糾結浩千萬，到口不吐如横枚。", "比来頗自撥俗礙，日傍竹樹良徘徊。", "昏昏萬事置不省，知已疏懶心難裁。", "一聞春風動啼鳥，猛若重睡忽喚回。", "咨嗟歲月急若矢，嘆息無地安蒿莱。", "比于見人日加懶，行恐合俗老益乖。", "不知飄浮寄兹世，竟亦何計收形骸。", "春林沾沾風日好，飛止自便宜爾諧。", "何爲猶尚歸不得，世間萬事真悠哉。"]}