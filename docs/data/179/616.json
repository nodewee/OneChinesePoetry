{"author": "王令", "period": "宋", "type": "诗", "title": "離髙郵答謝朱元弼兼簡崔伯易", "paragraphs": ["昔来何悠悠，今去亦泛泛。", "豈自果進退，姑且便飲啗。", "三代今去遼，士食久已濫。", "徒死不爲義，可無苟石擔。", "平生墮百爲，且就投鈆槧。", "束身入世程，開口就人歎。", "怒喜有失得，眉睫煩窺瞰。", "野鳥或在籠，山猿有終檻。", "能安此爲命，雖失亦何憾。", "予嘗勇自明，磨古得前鑑。", "抱關賢所容，較獵聖或暫。", "庶未負初學，尚爲神所監。", "予行人之嗟，我笑不爲頷。", "子獨辱所厚，以詩繫歸纜。", "命和始自書，狂言庶非儳。"]}