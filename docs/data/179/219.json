{"author": "沈括", "period": "宋", "type": "诗", "title": "遊山門", "paragraphs": ["溪水激激山攢攢，蒼崖腹封壁四環。", "一門中嚂俯驚瀾，造物爲此良有源。", "坡顛竅塞淪九淵，吐吞龍螭殆非然。", "又疑猛將血戰還，斬此欲守規爲門。", "至今慘惻風夜寒，殺氣襲水爲屈盤。", "山重地僻道路偏，此境安得與禍連。", "反復不得意所安，將必有理愧莫原。", "山川幽深適素尚，轍蹂萬堅窮躋騫。", "生平所更了可記，怪特若此殆未觀。", "崆峒地首久茫昧，自此稍欲信所傳。", "排雲徑上淩巀薛，力弱盛恐乘以蹎。", "西光戛戛下巖壑，取酒更爲山留連。"]}