{"author": "王令", "period": "宋", "type": "诗", "title": "八檜圖", "paragraphs": ["客有要我八檜吟，手携八檜圖來懸。", "掛張滿壁惕可駭，盼顧左右同嗟嘆。", "旁摹石刻署名狀，各有憑附相夤緣。", "或髙相扶互倚礙，或斷欲蹷猶支顛。", "强枝抝回信有力，髙幹復俯蛟虯拳。", "尋根及枝逮條蘖，例不拔直皆旁偏。", "雷疲風休雲雨去，蛇龍鬭死猶鈎纒。", "安分爪角與尾鬛，徒見上下相蜿蜒。", "不知生時竟何謂，略不參類常木然。", "宜乎今古惑昧者，揺擺舌吻歸之仙。", "一龍盤拳老髙大，傳云聃者由飛躚。", "當時駕鹿蹋以上，跡有町疃遺相連。", "多應蝎殘鳥喙啄，不爾誕者强鑱鐫。", "聃能惑人已自幸，豈此上去能欺天。", "借如聃功可升躍，鹿亦何幸飛相連。", "於中一木特甚異，膚華逆理紐左旋。", "傳云聃人所自栽，我知此語定鑿穿。", "苟令實爲聃者植，推以天意猶可言。", "當年曷不紐向右，若曰世爲左道牽。", "如何衆輙不省究，反重神怪令聃專。", "乾坤中含萬品彚，此獨自異誰令旃。", "窮思竟慮莫可索，欲世不惑誰能搴。", "仙書虛荒喜誕妄，推說事理尤綿延。", "世人一讀即化變，日望飛奮相迷癲。", "豈非此木久樹此，浸漬亦爲異說遷。", "故其形植與生死，時以異怪招驚憐。", "先時世不早斤斧，放大其老訛誇傳。", "當年同生好材幹，半以直伐成燒燃。", "憑妖附誕相樹立，卒自死活終完全。", "葉枝凋疏不有蔭，材直弗柱曲莫轅。", "不知留存護飬者，竟以何理惜不捐。", "我有尺鐵大剛利，久以鑄斧磨山巔。", "卒無柯柄尚棄置，懶乞月桂求嬋娟。"]}