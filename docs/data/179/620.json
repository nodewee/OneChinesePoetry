{"author": "王令", "period": "宋", "type": "诗", "title": "送贈王平甫", "paragraphs": ["士學何漫漫，近習忘遠紹。", "文章多自名，誰出得髙調。", "子才希世珍，拔俗起孤峭。", "如解萬里駿，不以覊縻要。", "篇章綴清新，霞電絢天彯。", "夜歸借之讀，掩紙疑有耀。", "洗手脱世塵，飛身就遐眺。", "舌骨誰謂朽，死魄如可召。", "縮手不願學，神巧謝人妙。", "余材生何偏，日月費吟嘯。", "收奇欲身名，攬古願獨弔。", "平生勇前爭，未始卻自料。", "一日接大敵，說舌忽忘挑。", "如秋九磨鏡，迫我以醜照。", "貪觀朝日明，退失兩目瞭。", "願假斧斤惠，刻形近天肖。", "寄聲誠甚勤，獻璞定逢笑。"]}