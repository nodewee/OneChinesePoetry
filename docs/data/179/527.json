{"author": "王令", "period": "宋", "type": "诗", "title": "寄題韓丞相定州閲古堂", "paragraphs": ["始聞定作閲古堂，又聞定有閲古詩。", "揚之遠定五千里，思得兩翅擘以飛。", "偶聞人來說堂事，初敝兩壁無塵疵。", "間時公來命繪匠，親以玉指交畫揮。", "教令某載若某狀，匠拜奉命唯不辭。", "左圖守相父母吏，右狀將帥熊羆姿。", "長冠峩峩偉笏佩，鬬以玄白爲裳衣。", "屹如丁寧立以議，遜若避讓行而隨。", "圖成儼毅色可讋，過吏不敢竊目窺。", "仍令大筆署行事，寫出黑膽朱肝脾。", "死者有靈如不冺，合有英氣來附兹。", "故公之謀不知出，宜有神鬼陰助其。", "茫茫九泉謂巳朽，豈意一旦存形儀。", "請留中壁素莫繪，待千歲後公以歸。", "當搜國匠第一手，狀寫公像存依稀。", "要知文完武繩備，遺與萬世瞻思資。", "我知觀者定墮淚，不復峴首羊公碑。", "又聞當世大手筆，磊砢詩句相撐支。", "手搏蛟龍拔解角，爪擘虎豹全脱皮。", "鄆州溪堂遂寂寞，韓詩塵蔽人不吹。", "想應從此傳萬世，粹玉貫串珠縈纍。", "小戎何爲而縮伏，久滯公斧血不滋。", "何時功成事業就，兩手一掃清三垂。", "歸來天子喜以頷，泰階輝煥平無欺。", "次招當世草茅士，各使呈露心腹披。", "締裾聯纓上廊廟，留與後世圖爲師。", "然後回謝閲古堂，彼合異代今一時。"]}