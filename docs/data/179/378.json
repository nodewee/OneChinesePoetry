{"author": "蔣之奇", "period": "宋", "type": "诗", "title": "沖寂觀", "paragraphs": ["樓閣鬰穹窿，清都幸此逢。", "兔藏賢令井，鯨吼貳卿鍾。", "花覆瑤臺暗，香飄寶鼎濃。", "仙居赤城洞，人住玉霄峰。", "棋響風敲竹，琴棲月在松。", "雲霞隨步武，猿鶴伴從容。", "湖漲銷千尺，山浮黛色重。", "人間真福地，物外是靈蹤。", "鷲嶺標香剎，蛟溪接近封。", "枌榆偏在念，桑梓更惟恭。", "學道功成就，沖霄願必從。", "他年隨羽化，橫跨葛坡龍。"]}