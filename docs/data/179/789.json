{"author": "王令", "period": "宋", "type": "诗", "title": "上黄任道", "paragraphs": ["家世無雙舊，材資第一良。", "山川儲地秀，日月合天光。", "遠色抵千古，洪聲壓四方。", "道如天未喪，子讓世誰當。", "文斧摩空運，儒工縮手藏。", "鎔金斥淄石，截玉出端剛。", "追復軒羲舊，裨縫典誥亡。", "誇傳爭噍噍，問望蔚堂堂。", "章甫通期冠，緇裘詎合裳。", "計量遺丈引，收取竟尋常。", "有漸雖宜賀，論才固在傷。", "偶來官簿版，何異任牛羊。", "客有装垂槖，時窮道括囊。", "貧才完竪褐，義不及妻糠。", "劍折終羞屈，蘭移不改香。", "幸偷容足地，恥學及羮墻。", "同日如無善，當年尚取狂。", "互鄉前事在，北面有先望。"]}