{"author": "蔣之奇", "period": "宋", "type": "诗", "title": "峽山", "paragraphs": ["昨從湞陽來，暮過峽山寺。", "適聞新昌寇，道路傳者沸。", "余時不敢留，一葦翻然逝。", "雖經絕妙境，已負清幽意。", "捲簾坐船，船極目望蒼翠。", "有如逢珍寶，不暇貯篋笥。", "又如過屠門，大嚼涎垂喙。", "每欲問其詳，曾莫得圖志。", "道人山中來，爲我譚一二。", "犀去金鎖沈，猿歸玉環墜。", "趙胡垂釣石，巋然出江際。", "穆王雙車轍，想像常按轡。", "漢晉五仙人，曾騎五羊至。", "俊靄二禪師，神力與迎馭。", "岧嶢五岳塔，初自崑崙施。", "三祖石堪奇，僧粲嘗所憩。", "上方獅子臺，下視見雲氣。", "異花成帳幄，紅紫嫣然媚。", "蒙茸綠崖草，莖葉相覆被。", "或黄如金釵，或白如珠珥。", "造化窮天巧，肖像名殊異。", "梁間許渾詩，壁上李翱記。", "但知攷事蹟，何暇評文字。", "清遠中古宿，俯壓南海澨。", "退之貶潮陽，亦曾經此地。", "幢碎逢颶風，雷電助其勢。", "我來幸無恙，恬然不憂畏。", "祥飇送輕帆，默已荷神賜。", "此歸會有日，維舟就津次。", "當爲小盤桓，歷覽嘗夙志。"]}