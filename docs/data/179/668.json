{"author": "王令", "period": "宋", "type": "诗", "title": "交難贈杜漸", "paragraphs": ["兩鼠共謀渴，相飲期入水。", "一鼠下縋缶，一鼠上啣尾。", "前鼠以之跌，後鼠以之死。", "鼠死何足噫，夫人纔可悲。", "平地把手笑，乘崕撥足擠。", "賊防易爲力，壯楗完墻籬。", "交防難爲人，笑面惡肝脾。", "前日信其是，今日悟其非。", "安得先知明，有如灼火龜。", "然則奈之何，期子同吁戲。"]}