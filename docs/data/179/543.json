{"author": "王令", "period": "宋", "type": "诗", "title": "贈别晏成績懋父太祝", "paragraphs": ["懋甫相門兒，家世踏纓紞。", "早年綴官簿，青衫蔚於菼。", "本宜多驕矜，不謂鋭意敢。", "意貪英雄交，一手欲四攬。", "偶來濫予會，臂搦首已頷。", "酒獰誇胸襟，頂踵都一膽。", "壯心羞摧藏，義內喜葅歜。", "要言相死從，顧豈苟難斬。", "聽其自陳論，峭拔不平漸。", "要之當一切，固令不黤黯。", "憶予少年時，亦自喜黠㶒。", "於今老而悔，壯意日凋减。", "惜夫相遇遲，君放我已檢。", "驟聞强大語，若虎餓得啗。", "已無相髙心，徒有志氣感。", "春風吹天昏，醉目睨愁慘。", "念當相别去，兩懷不無黪。", "何時重來過，慰我涸轍噞。", "唯其去後懷，猶一飽復歉。", "幸有西南風，時作寄我槧。"]}