{"author": "王令", "period": "宋", "type": "诗", "title": "上聱隅先生", "paragraphs": ["夫子儒門傑，心誠行亦醇。", "玉金精粹美，椒桂性芬辛。", "一入随邦計，咸期利國賓。", "生民待儒效，天意属人倫。", "蜀犬争驚日，鄒人不識麟。", "窮途千古泪，白髮四方塵。", "弊世誰思救，仁賢自合振。", "愛狙徒食費，好鶴浪軒馴。", "不結臨川網，偷安厝火薪。", "忠言驚苦逆，恬議貴因循。", "漆軌書三上，清時死九濱。", "不思防蟻壌，徒欲衞龍鱗。", "當道豺狼愎，升堂犬馬嚚。", "旱餘雲不雨，命塞器藏身。", "獨抱遺經老，来爲後進陳。", "手提三聖出，口壓九師堙。", "衆耳雷霆震，羣觀日月新。", "韋編重斷絕，文席互酬詢。", "魯變全歸道，陳糧絕更貧。", "賤生無自幸，俗繫弗容親。", "盆覆徒經日，龜埋不伏人。", "短詩徒自訟，已伏下斯民。"]}