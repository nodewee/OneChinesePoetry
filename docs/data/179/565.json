{"author": "王令", "period": "宋", "type": "诗", "title": "弱弱誰氏子", "paragraphs": ["弱弱誰氏子，鮮鮮一何姝。", "來奔富人家，妻與富人俱。", "嚴粧問夫子，我豈彼室如。", "夫子笑遣之，彼寧與汝都。", "升堂由阼階，德色溢以舒。", "親賓不敢笑，退語相嚱吁。", "髙堂聚羣婢，唯諾相咨睢。", "家事忽不圖，顧指取自如。", "朝令拆柱薪，暮遣藩籬除。", "風雨半夜來，百釁生不虞。", "屋壓盗隨至，夫死别嫁夫。", "東鄰有淑子，惟不事鉛朱。", "端居待人求，正色不敷腴。", "清鏡見白髮，行媒不顧閭。", "不知愛妻人，取舍何異歟。"]}