{"author": "王令", "period": "宋", "type": "诗", "title": "答束孝先", "paragraphs": ["純金出鎔鑪，烜赫掩熾火。", "錦成洗春江，衆目炫莫奈。", "魚鹽物誠微，誤用幸不涴。", "君家兄弟賢，我見始驚夥。", "文章露光芒，藏藴包叢脞。", "關門當自足，何暇更待我。", "固知仁人心，姑欲恤窮餓。", "苟論才不才，自合棄如唾。", "憶昨西來初，戚惕侍客坐。", "交持駕說口，張闔不可鏁。", "間發辨經義，鐵舌莫摩挫。", "髙文忽下投，白日駭天墮。", "眩怖欲前掩，布帛不可裹。", "初視固宜驚，獨獲亦堪賀。", "又如遇貴人，繡錦飾婀娜。", "回眸忽自鑑，惡面復窶裸。", "屈降心巳甘，嘆憤志亦頗。", "雄髙豈復爭，愛恤亦加荷。", "大詩又來及，推與太浮過。", "自無賢可稱，以是惡甚播。", "譬如享尫人，豆食止則可。", "苟强擔石負，蹉跌適足禍。", "何以論報心，結草効鬼顆。"]}