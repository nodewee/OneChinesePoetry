{"author": "王令", "period": "宋", "type": "诗", "title": "謝李常伯", "paragraphs": ["人從東南來，忽得連紙詩。", "行義不赫曄，名聲無萎蕤。", "雖嘗誤見辱，旋則拜席歸。", "别久謂已忘，不圖猶記之。", "長封大書字，顧我已忸怩。", "開縢把之讀，推與果失宜。", "剥虎蒙羊猪，借使出類奇。", "見豺先自奔，遇豢還羣隨。", "是故古之人，爲己賤若斯。", "有聞未之行，季路終不嬉。", "名浮過所實，孟氏恥以非。", "今而承所賜，乃此亦可噫。", "賢者寧過哉，當是我有欺。", "忍愧讀終篇，喜驚改肝脾。", "嚀嚀教誨言，舉舉仁義辭。", "初令探本根，喻以海與池。", "乾坤老六經，遺編爛孔姬。", "尚恐惑異說，教之無遷移。", "强聞終日乾，仁不三月違。", "卒以二者終，要我勉不疑。", "百誦百再拜，下淚如掛糜。", "交朋百愚諛，此語聞之誰。", "憶初從粹翁，睡耳忽得提。", "震驚破百昏，寐覺悼前迷。", "今而去之久，茅塞心叢茨。", "驟承夫子言，快斧加芟荑。", "舊穢忽剗削，新除坦平夷。", "念當不舍去，戴服同冠衣。", "猶恐免袒間，復作須臾離。", "且將鑱之心，不止涅之皮。", "二者苟一能，終死庶不遺。", "平生苦嗜詩，此篇况驟馳。", "喁哦夜不休，齮嚼午忘饑。", "仰嗟天骨雄，俯嘆人莫爲。", "星明有常髙，日圓無食虧。", "讀久口益嚵，舌軟涎流垂。", "想當措意初，嚼雲吐虹蜺。", "唇牙哆華鮮，肺腸湧光輝。", "故其紙上言，飄有霄漢姿。", "何可對酬謝，約海量珠璣。"]}