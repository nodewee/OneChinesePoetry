{"author": "王令", "period": "宋", "type": "诗", "title": "客杭思李常伯滿粹翁及衡父子權因寄此", "paragraphs": ["始予既迂疏，城郭非所樂。", "聞吳富山水，思往頗計較。", "脱身東南来，見實與聞效。", "吳之山稜稜，吳水清不撓。", "豈無適之徑，以可泳以棹。", "而獨何爲然，反門自閑罩。", "念我西北州，數子吳莫較。", "正心醇無醨，粹行瑩不皰。", "遞言張聖賢，賡口唱弟孝。", "大非友宜當，實可師而傚。", "我愚不敢望，時以管覘豹。", "進如暗赴明，退必醜厭貌。", "自恥以别白，疾匝天地趠。", "坐思朝成痴，夢遇夜不覺。", "山水雖素喜，實不如誨教。", "嗚呼何時歸，作詩以自閙。"]}