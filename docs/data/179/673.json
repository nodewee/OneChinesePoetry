{"author": "王令", "period": "宋", "type": "诗", "title": "寄姊夫焦韞叔兼簡三姊", "paragraphs": ["風舟挽晴江，載客日夜行。", "身遠心在家，腹腸何由平。", "未知所到期，先計還歸程。", "時尋别時語，涕淚下縱横。", "仰觀風中雲，下視水上萍。", "共在天地間，可無同飄零。", "瀉此罇中酒，美魚其飲羮。", "雖飽不厭饑，强醉終自醒。", "笑言雖在遠，音問猶有形。", "願因東南風，時寄西北聲。"]}