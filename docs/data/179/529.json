{"author": "王令", "period": "宋", "type": "诗", "title": "原蝗", "paragraphs": ["蝗生於野誰所爲，秋一母死遺百兒。", "埋藏地下不腐爛，疑有鬼黨相收持。", "寒禽冬饑啄地食，拾掇穀種無餘遺。", "吻惟掠卵不加破，意似留與人爲饑。", "去年冬温臘雪少，土脉不凍無冰凘。", "春氣蒸炊出地面，戢戢密若在釡糜。", "老農頑愚不識事，小不撲滅大莫追。", "遂令相聚成氣勢，來若大水無垠涯。", "蓬蒿滿眼幸無用，爾縱嚼盡誰爾譏。", "而何存留不咀嚼，反向禾黍加傷夷。", "鴟鴉啄啣各取飽，充實腸腹如撐支。", "兒童跳躍仰面笑，却愛甚密嫌疏稀。", "吾思萬物造作始，一一盡可天理推。", "四其行蹄翼不假，上既載角齒乃虧。", "夫何此獨出羣類，既使躍跳仍令飛。", "麒麟千載或一見，仁足不忍踏草萎。", "鳳凰偶出即爲瑞，亦曰竹食梧桐棲。", "彼何甚少此何衆，况又口腹害不訾。", "遂令思慮不可及，萬目仰面號天私。", "天公被誣莫自辨，慘慘白日陰無輝。", "而余昏狂不自度，欲盡物理窮毫絲。", "要袪衆惑運獨見，中夜力爲窮研思。", "如知在人不在天，譬之蚤虱生裳衣。", "捫搜剔撥要歸盡，是豈人者尚好之。", "然而身尚不絕種，豈復垢舊招致斯。", "魚朽生蟲肉腐蠧，理有常爾無何疑。", "誰爲憂國太息者，應喜我有原蝗詩。"]}