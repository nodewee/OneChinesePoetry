{"author": "袁轂", "period": "宋", "type": "诗", "title": "和劉景文登介亭", "paragraphs": ["東南富山水，所病在卑溽。", "陰晴變朝暮，梅雨大田足。", "翰苑宴高堂，金斝浮蟻淥。", "詩泠四座耳，醉飽五經腹。", "亭午登介亭，縈紆俯山麓。", "行路愁暍死，是月丁初伏。", "乘高瞰群峰，剛後浪奔逐。", "三吳在指掌，百粵入雙目。", "漢憂分朱蟠，堯意注黄屋。", "下輿曾未幾，傳命甚郵速。", "霸遂伏下風，元白仰高躅。", "倡予而和汝，談笑唾珠玉。", "所恨繼者貧，囊箱無寸幅。", "劉侯世良將，文史三冬讀。", "坐嘯胡騎卻，行歌燕旦哭。", "儒將久寂寥，斷弦今日績。", "所得最在詩，銛利鋒莫觸。", "唱酬黄卷上，如響答深谷。", "王侯富方丈，熊掌我所欲。", "獨餒不得飽，中心但誠服。"]}