{"author": "王令", "period": "宋", "type": "诗", "title": "效醉翁吟", "paragraphs": ["山巖巖兮谷幽幽，水無人兮自流。", "始與誰兮樂此，昔之遊者兮今非是。", "清吾樽兮潔吾斝，欲御以酒兮誰宜壽者。", "山蘼春兮野鹿遊，亭無人兮飛鳥下。", "喜公有遺兮樂相道語，從人以遊兮告以其處。", "髙公所望兮卑公所遊，公爲廬兮燕笑以休。", "摭山果以侑酒，登溪魚而供羞。", "仰春木以搴華，俯秋泉而潄流。", "公朝來兮暮去，肩乘輿兮馬兩御。", "來與我民兮不間以處，誰不此留兮公則去遽。", "花垂實兮樹生枝，我公之去兮今忽幾時。", "知來之不可望兮，悔去而莫追。", "人皆可來兮公何不歸，青山宛宛兮誰爲公思。"]}