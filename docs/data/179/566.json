{"author": "王令", "period": "宋", "type": "诗", "title": "贈黄任道", "paragraphs": ["長河之流幾萬里，駭若瀉自天上來。", "奔湍衝山拔地走，直有到海無邪回。", "人之所觀乃流沬，猶以激射憂天摧。", "想其根源發聲勢，如縱烈火燒千雷。", "古來走死萬萬脚，竟莫識自何來哉。", "我疑鴻荒混沌日，冲破天地之元胎。", "夸娥揺頭巨靈走，避不敢道曾疏開。", "鋤耰之成乃畎澮，欲計議此誠可咍。", "長帆大艦不敢絕，尚恐飄去無垠涯。", "愚兒脚慣踏潢潦，安敢逆此加泝洄。"]}