{"author": "王令", "period": "宋", "type": "诗", "title": "别張粤南夫温子堅元白滿執中子權黄冀端微", "paragraphs": ["始吾得三滿，自謂得過人。", "一日不見之，已恐愚賤濱。", "憂思叢中來，腹腸生毛鱗。", "輕舟刺而南，久結願解伸。", "入門顧我笑，喜氣沃以新。", "徐徐相抽尋，軋軋聽引陳。", "先生固大賢，擬議何可鄰。", "諸君人相得，熱炙香相熏。", "而我拱其間，貪喜乃失神。", "鳯凰朝百鳥，鴟鴉亦來羣。", "然其氣類同，終獨鳳鶴親。", "發爲鳴聲和，上下相鏗純。", "苟非治平世，不得此類馴。", "故其聞之者，舞蹈相揺振。", "輕風促回舠，後會无涯根。", "作詩謝幸甚，顛倒迷歡欣。", "如將銘自賀，又欲書諸紳。"]}