{"author": "王令", "period": "宋", "type": "诗", "title": "野步", "paragraphs": ["久攖末俗喧，脱就綠野靜。", "方隨巾屨便，那暇賓客命。", "林紅落春衰，草綠爭夏盛。", "時從老農語，久佇行子聽。", "謂言勞苦後，各以閑暇慶。", "時逢瓶盎酒，亦有肴核稱。", "喧嘲忽無次，歌唱仍相詠。", "酒闌紛起坐，白髪忽兩凴。", "兒乘旁樹嬉，牛卧前籬瞑。", "予方困俗累，愛此近天性。", "何當從之歸，買舍與相並。"]}