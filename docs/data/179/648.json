{"author": "王令", "period": "宋", "type": "诗", "title": "贈廬山老居訥", "paragraphs": ["訥公匡廬老，詩句整以雅。", "標韻樂天淳，不肯外禮假。", "所居遠城市，絕俗就閑暇。", "崗崖道路惡，亦爲佳客下。", "余雖昔所聞，相見今乃乍。", "愛其語言好，超絕忽世跨。", "馬舁就其居，燈火共清夜。", "惜不見其壯，已老吁可訝。", "髙才可施用，售世嗟無價。", "臨别更何論，共是忘言者。"]}