{"author": "蔣之奇", "period": "宋", "type": "诗", "title": "廣州州學記繫詩", "paragraphs": ["諸侯之學，是謂泮水。", "詩人所頌，魯侯戾止。", "獻馘於是，獻囚於是。", "釆芹則美，飲酒維旨。", "淮夷來服，觩弓搜矢。", "其摯維何，元龜象齒。", "區區魯邦，陋無足紀。", "維泮之興，功烈如彼。", "下逮鄭國，學校不修。", "青青子衿，莫肯來遊。", "誰欲毀之，僑吉厥猶。", "視其所召，藥之則瘳。", "我得吾師，實獲所求。", "首善于京，其速置郵。", "矧在守長，宣化承流。", "德音不昭，維職之憂。", "番禺之學，莫原所作。", "歲月其綿，棟楹腐惡。", "藩級板夷，屋垣圮剝。", "圖像之威，弗丹弗雘。", "聖經不談，束置高閣。", "講席其虛，維塵漠漠。", "譬彼弗殖，萎其將落。", "于嗟斯民，誰啟誰覺。", "釋老二氏，尚能尊師。", "豈伊吾儒，曾是弗爲。", "道廢若此，莫或恥之。", "振而起諸，豈不在茲。", "爰命鳩材，僝工以時。", "肇新兩序，翼如翬飛。", "載闢祠庭，奐其輪而。", "頤指而化，鬼設神施。", "乃延師生，來燕來處。", "匪怒伊教，載笑載語。", "籩豆有踐，殽核維旅。", "以妥以侑，禮儀具舉。", "濟間多士，進退規矩。", "夏弦春誦，各得其所。", "相彼錯薪，有擢維楚。", "遐不作人，成是才諝。", "在漢循吏，時則文翁。", "修起學宮，成都市中。", "常衮在閩，講導從容。", "士比內州，歲貢以充。", "賢不天成，有養自蒙。", "誰謂越遠，齊魯同風。", "憬彼夷蠻，來順來從。", "南交厎寧，猗學之功。"]}