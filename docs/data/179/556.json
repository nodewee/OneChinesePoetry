{"author": "王令", "period": "宋", "type": "诗", "title": "對月憶滿子權", "paragraphs": ["長風掠海來，吹月散百鍊。", "青天豁四碧，雲靄不容緣。", "窗軒颯先秋，露氣入簟扇。", "寛庭生夜凉，蚊口不得擅。", "人靜暮客去，坐偃適自便。", "清牽睡思醒，明發醉膽健。", "披風睨白月，瞪視不爲眩。", "未甘景獨勝，思出大句衒。", "狂搜得無奇，猛吐復自吮。", "篇成若奴婢，氣骨終凡賤。", "棄置不復收，嘆感退自旋。", "起探君寄詩，兀坐諷百遍。", "駮哉劇雄勁，百札洞一箭。", "間逢騁新奇，春雲弄晴霰。", "古鏡終重厚，九鼎掛一鉉。", "吾嘗笑夫人，語富則自願。", "及嬰愛君念，始自信惓惓。", "閲女當求嬙，慕士在獲彦。", "鄙哉尋常者，何用目識徧。", "得逢誠幸多，既别遂堪喭。", "乖離時况久，會合卜未先。", "思之不可見，飛魂不身戀。", "秋城崔嵬髙，圍我屹若圈。", "安得擘風翅，飛出不自殿。", "巧爲相見謀，反覆竟未善。", "惟當遠相要，共借月爲面。", "相離苟同天，舉目亦兩見。", "又况相去間，財止百里縣。", "不知竟可否，寄詩代請勸。"]}