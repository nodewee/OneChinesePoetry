{"author": "王令", "period": "宋", "type": "诗", "title": "寒林石屏", "paragraphs": ["虢山之遠數千里，虢石之重難將持。", "舟車虢來每苦重，釜盎尚棄不肯携。", "苟非世尚且奇怪，孰肯甚遠載以來。", "何况虢人自珍秘，得一不換千瓊瑰。", "流傳中州盛稱賞，主以詫客客見祈。", "世人賤真珍貴假，見者喜色留膚皮。", "强材美幹立修蔭，羅列滿野誰復窺。", "我嘗客坐例一見，實亦可愛小且奇。", "初疑秋波瑩明凈，魚子變怪成蛟螭。", "鱗鬚爪角尚小碎，但見蜿蜒相參差。", "又如開張一尺素，醉筆倒畫胡髯髭。", "如何石上非自然，猶是軟弱從風枝。", "髙樓曉憑秋色老，烟容雨氣相蒙垂。", "喬林隱約出天際，醉目遠暝分茫微。", "不然誰家老圖畫，破碎偶此一片遺。", "借令人手弄點畫，尚恐巧拙成瑕疵。", "如何石理自生長，安得當世無猜疑。", "髙堆黄金募辯說，萬口利鋭如磨錐。", "或云南山產巨怪，意欲手把乾坤移。", "先偷日月送巖底，次取草木陰栽培。", "天公怒恐浸成就，六丁桃斧摩雲揮。", "世人乘此得分裂，鍛琢片段貿財貲。", "至今風雨虢山夜，樹石號作鬼神悲。", "又云春氣入山骨，欲自石裏生蒿藜。", "根株芽枿未及出，卒遇匠手相鑱隳。", "多稱老松已變石，此固剪截根鬚離。", "又云鬼手亦能畫，多向石室成屏帷。", "固知物怪浩難盡，誰能向此明是非。", "城狐老能男女變，海蜃口或樓臺吹。", "世間自是有此類，何必詰曲窮所歸。", "細思此屏竟無用，石不中礩木莫支。", "徒將文理有小異，招聚瞽說成籠欺。", "咄哉閉口不復論，爲語愛者無我譏。"]}