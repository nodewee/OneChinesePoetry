{"author": "王令", "period": "宋", "type": "诗", "title": "桃源行送張頡仲舉歸武陵", "paragraphs": ["山環環兮相圍，溪亂亂兮漣漪。", "花漫漫兮不極，路繚繚兮安之。", "棄舟步岸兮欲進復疑，山平阜斷兮忽得平原巨澤，莽不知其東西。", "桑麻言言兮田野孔治，風回地近兮將亦聞乎犬雞。", "信有居者兮，盍亦往而從之。", "語何爲乎獨秦，服何爲乎異時。", "見何驚兮遌錯，貌何野而棲遲。", "問何迂兮古昔，聽何感而喑噫。", "秦崩晉代兮河覆山移，天顛地陷兮何有不知。", "上無君兮孰主，下無令兮孰隨。", "身羣居而孰法，子娶嫁而孰媒。", "既棄此而不用，何久保而弗離。", "豈畏伏於亂世兮，猶魚潛而鳥棲。", "寧知君之爲擾兮，不知上之可依。", "豈懲薄而過厚兮，遂篤信而忘欺。", "將久習以成俗兮，亦耳目之無知。", "眷叙言之綢繆，與歡意之依稀。", "及情終而禮闋，忽回腸而念歸。", "更酸顔而慘頞，嘆異世之從容。", "惜暫遇之偶然，嗟永離而莫同。", "舟招招而去岸，帆冉冉以行風。", "豁山靄之披袪，赫曉日之曈曨。", "驚迴舟而返盼，忽逕斷而溪窮。", "目恍惚兮圖畫，心輈張兮夢中。", "何一人之獨悟，遂萬世之迷踪。", "惟天地之茫茫兮，故神怪之或容。", "惟昔王之制治兮，惡魑魅之人逢。", "逮後世之凌夷兮，固人鬼之爭雄。", "抑武陵之麗秀兮，故水複而山重。", "及崖懸而磴絕，人跡之不到兮，反疑與夫仙通。", "君生其地兮，宜神氣之所鍾。", "觀顔面之峭峭兮，其秀猶有山水之餘風。", "憫斯民之無知兮，久鬼覆而仙蒙。", "顧窮探兮遠覽，究非是之所從。", "因髙言而大唱，一洗世之昏聾。"]}