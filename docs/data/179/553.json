{"author": "王令", "period": "宋", "type": "诗", "title": "寄滿居中衡父", "paragraphs": ["前會去莫追，後見來無期。", "别嘆後見難，悔恨前會稀。", "惟吾衡父兄，金純玉光輝。", "裁磨殺圭角，不與瓦礫齊。", "大匠陶百窑，不問履下泥。", "一衡舉十鈞，何棄毫與釐。", "余獨何爲人，乃不忍使遺。", "有如横道芻，萬足踏不疑。", "子何嗜好殊，獨俯掇以歸。", "整束使不茨，欲令襍蘭芝。", "蘭芝有天香，芻賤雜則非。", "然其厠置間，適與薫染資。", "文章每借觀，罅隙窺晴曦。", "議論使坐聽，穴瞶聞英池。", "春園或承招，遊騎亦許隨。", "劇雲愛風枝，爇火圍夜棋。", "縱談心開張，倒笑冠欹披。", "匹馬載以來，東首頸脰疲。", "夜夢不厭勞，百里夕一馳。", "想見目與眉，百障千藩籬。", "不虞自投置，遂若鳥遭黐。", "何時獲因緣，連箠促馬蹄。", "誓當盡晨昏，不復起退辭。"]}