{"author": "王令", "period": "宋", "type": "诗", "title": "猛虎", "paragraphs": ["猛虎出白日，其欲未易量。", "人人有怒心，常懼不敢戕。", "壯士獨何者，忿氣裂怒腸。", "脱身拔劍去，奮躍如驚翔。", "雖挟必勝術，豈無邂逅傷。", "虎不食壯士，壯士自虎當。", "意貪衆人完，豈暇爲軀防。", "虎死衆人惠，虎存憂一鄉。", "果哉彼丈夫，賴有一劍將。", "使其無所操，未免伏道旁。", "有劍不刺虎，爲謀信非臧。", "無劍徒虎爭，雖勇適爲狂。", "利劍亦可嗟，人有我獨亡。", "日暮南山阿，直道何可望。", "一虎固已爾，况復千豺狼。"]}