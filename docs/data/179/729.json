{"author": "王令", "period": "宋", "type": "诗", "title": "餓虎不食子", "paragraphs": ["餓虎不食子，饑鷹不雌求。", "虎餓不擇肉，盛怒遇子收。", "鷹饑爪喙獰，尚與雌同韝。", "人豈二者然，恩義宜綢繆。", "親戚不宜怒，割恩以爲仇。", "此割非常割，此傷無血流。", "肉割愈有日，恩割傷不收。", "一割大義死，再割面相仇。", "親戚尚皆然，况又他人儔。", "是己與世絕，于世何足尤。"]}