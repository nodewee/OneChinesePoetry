{"author": "王令", "period": "宋", "type": "诗", "title": "姚堅老見約偶成", "paragraphs": ["初正布新和，餘臘争近候。", "升騰陽力微，恇怯老陰鬬。", "江雲蕩空碧，疏雨沐清晝。", "林梢釋冬枯，土蘖壮春簇。", "萎蕤風日舒，刻畫山野秀。", "關關先春鳥，格磔弄晴咮。", "無人與調和，終日自嘲詬。", "唯君卜近適，過我許来就。", "遷延日屢蹉，嘆惜月復彀。", "人生誠多故，世事那可究。", "惟當自推置，障絕俗慮寇。", "休閑倘能偷，疏懶當自宥。", "徒行苟憚勞，借馬欲誰廏。", "清沽如定携，佳客可先購。", "勉之無使遲，梅蕚已堪齅。"]}