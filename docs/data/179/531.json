{"author": "王令", "period": "宋", "type": "诗", "title": "答李公安", "paragraphs": ["自古名士紛如毛，多見博带裳衣褒。", "如其可學不可逮，三滿夫子皆儒豪。", "其文淵源尤可愛，江海駕蕩相吞滔。", "方吾少時未識愧，引領日望聲齊髙。", "窮吭折吻氣力絕，始盡退伏非所曹。", "近來筆硯思置去，新詩苟有亦自韜。", "閑時屢索不肯出，若欲獻貴賤厥操。", "李君南來久有日，我始得見試捾搯。", "忽逢詩挑欲我接，快句鋭利磨矛刀。", "要令口獻近章句，若急敵迫不可逃。", "顔頳舌澀不可吐，滯若亂緒强抽搔。", "惟其自陳尚訥怍，况又聽者寧不聱。", "退歸自與敗者比，誓欲棄甲弓矢櫜。", "新詩見投又須和，咄哉自守何不牢。"]}