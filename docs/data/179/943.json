{"author": "王令", "period": "宋", "type": "诗", "title": "九曲池悼古", "paragraphs": ["刳地決洪波，深流隐木鵝。", "檣髙帆繫錦，堤暖柳藏河。", "泰甚心方兆，顛危念則那。", "去都如脫屣，東下若瘳疴。", "殿脚千論女，宫眉斛計螺。", "迷樓插空遠，水調掲聲和。", "忠切聞無路，愚諛面自阿。", "君顔未回笑，賊首已稱戈。", "運去天移鼎，人遷地見禾。", "當年遺廢沼，及此尚名歌。", "古往悲奚寄，今傳跡未訛。", "水寒波刺甲，土老岸髯莎。", "落照留歸鳥，西風困舊荷。", "暮林迷遠嶼，夕靄暝前波。", "亡國誰堪問，覊人恨自多。", "凭欄不成去，歸意爲蹉跎。"]}