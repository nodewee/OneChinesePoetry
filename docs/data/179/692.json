{"author": "王令", "period": "宋", "type": "诗", "title": "春夢", "paragraphs": ["春風兒女喜，不合丈夫愛。", "日午困魔来，四體倦欲解。", "春禽只随花中飛，幸此無聲聒我睡。", "一夢夢周公，笑與伊尹語。", "問今天下賢者誰，何爲見棄不見取。", "紙傳周官十卷書，安用久留不燒去。", "二夢夢孔父，戟手怒目瞋。", "天下皆曰自孔氏，獵取利禄安榮身。", "髙官志遂不思道，牽以嗜利露己真。", "如何貧賤用我者皆是，富貴用我無一人。", "三夢夢我身，化爲鳴鳯雛。", "飛飛兩足髙，迅迅六翮舒。", "直上髙髙天，天門閉鎻阻我回。", "我留不肯去，以翼摶天天門開。", "天公遣玉女，問我何事来。", "再拜謝天公，賤臣無所知。", "幸至天公前，敢問無所尸。", "臣聞伊尹于湯旦于周，安致天下如山丘。", "愚孫騃子相承繼，卜世以過天位留。", "自從中代来，世世亦有相。", "如何反覆無定時，猶以亂割醫瘡痍。", "天公何忍是不救，恰如旁坐觀奕棋。", "又聞人間人，一一天與命。", "孔饑孟退荀楊賤，天公豈不知其賢與聖。", "顔子號庶幾，早死不久生。", "子夏既喪子，左丘亦失眀。", "伯牛疾牖間，原憲貧病成。", "晁錯死非命，賈誼夭不卿。", "賜死蕭望之，罪免劉更生。", "羊祜許國斸墓破，反得墜折無完肱。", "又如草木及禽獸，苟推以理亦莫知。", "春氣不加松柏好，秋風先敗蘭蕙枝。", "蝮虺中人皆巳死，鴟梟食母然後飛。", "願天明告臣，以祛臣心疑。", "天公未及言，起遂東風吹。", "覺来何所喻，壹欝雙泪垂。"]}