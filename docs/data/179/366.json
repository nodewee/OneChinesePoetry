{"author": "蔣之奇", "period": "宋", "type": "诗", "title": "寄題梅壇", "paragraphs": ["昔我承乏江西官，豫章聖跡無不觀。", "如何復有此遺恨，獨我不到梅仙壇。", "梅仙壇在豐城界，真風爽氣埃塵外。", "當年補尉向南昌，才譽雖高官未大。", "漢成帝時綱紀壞，先生諫書至於再。", "前擢王章矯曲朝，戮及妻子讎黨快。", "群臣知非不敢爭，遂令天下言爲誡。", "烏乎此語誠甚危，譏切權強何慷慨。", "借令觸突倖臣牙，嗜一羈單未爲害。", "公卿大臣噤不吐，彼爲私謀安足怪。", "正人在下吁可悲，變名吳市復誰知。", "元豐敕書爲旌表，故故丹井存遺基。", "壽春真人錫顯號，稱其高蹈與俗遺。", "先生雖不遇於昔，而遇於今蒙獎飭。", "令丞作書譽忠直，潛德幽光輝無極。"]}