{"author": "王令", "period": "宋", "type": "诗", "title": "别老者王元之二", "paragraphs": ["二夷之來始何自，乘我中國方迷昏。", "各投陰誣張誕妄，尋附罅隙爲株根。", "例誇難能壓甚畏，釣博天下要推尊。", "其流汗漫已不制，尚自冲蕩洪其源。", "一戎中侵欲內侮，猶遣萬甲疆場屯。", "何哉二戎日內壞，不思刷去仍資存。", "嘗聞古人第氣類，皆以夷敵禽獸論。", "惜乎無倫弗禮義，幾希不得人相捫。", "吾觀世之陷此者，不啻火立足向燔。", "豈期之子既自悟，不思跳出乃欲𨀛。", "余方往就西北食，聞子亦整東南轅。", "雖然去就固在子，安忍惜手不試援。"]}