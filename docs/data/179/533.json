{"author": "王令", "period": "宋", "type": "诗", "title": "晝睡  其一", "paragraphs": ["太古一去浩萬世，百智競起紛修治。", "交將砭刀潰瘡痏，縱得平好無完皮。", "傾山竭河論麯水，都投大海爲酒池。", "中間秫稻不滿掬，日益醖釀成澆漓。", "不知淳風竟何適，萬手齊舉招不回。", "北窗清疏鳥聲好，晝榻自穩間支龜。", "塵埃不到日影薄，枕簟拂拂生凉颸。", "四支舒安百慮廢，彷彿認得太古遺。", "散魂怡愉不旁適，心肺正靜無邪思。"]}