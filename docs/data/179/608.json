{"author": "王令", "period": "宋", "type": "诗", "title": "令既有髙郵之行而束孝先兄弟索余詩云", "paragraphs": ["擾擾利學者，久不可與謀。", "讀書乃何爲，老不知軻丘。", "弗恤義所在，務期髙爵收。", "嘗聞失則嗟，不聞得之羞。", "知誰洪其源，使世乘其流。", "於今已汗漫，更久將遡游。", "嘗聞古人言，饕餮爲共兜。", "謂惡豈必多，偷飽德弗修。", "不知自思者，舍此何所由。", "故余早知懼，誓將異人求。", "寜爲寒餓嗟，不同富貴謳。", "此行况有獲，師德髙前修。", "因嘗請子行，勉子無逗遛。", "於吾乃何有，同病不獨瘳。", "雖愛謂予然，尚疑子終不。", "惜子有髙材，竿幢揭華旒。", "苟能自擺去，不爲世學囚。", "行將見遠到，强弩射弱菆。", "何必請予詩，自合治子輈。"]}