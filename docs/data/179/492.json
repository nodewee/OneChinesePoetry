{"author": "王令", "period": "宋", "type": "诗", "title": "終風操", "paragraphs": ["雲之揚揚，油油其蒙。", "望我以雨，卒從以風。", "雲之油油，揚揚其去。", "我挽不可，泣立以佇。", "終風不休，終雲不留。", "不雨我田，不穀我收。", "巖巖南山，有川其下。", "徒能必雲，不能必雨。", "蓁蓁者林，有越而樛。", "人伐以歸，我徂安休。", "嗟今之人，顧己是求。", "有顧者木，曷爲而材。", "大折以薪，小生何哉。", "嗟今之人，誰同我哀。"]}