{"author": "王令", "period": "宋", "type": "诗", "title": "吳江長橋", "paragraphs": ["老匠鐵手風運斤，一挾刃入千山髠。", "明堂有在不見用，此爲失地猶濟人。", "西潴巨澤江海通，獰風撼地波撐空。", "當道獨能支地險，更東安得與天窮。", "莫比垂天紳，莫比跨地带。", "渇龍枯死乾無鱗，絕海失舟踏鯨背。", "秦帝東遊逐仙跡，累重肉多飛未得。", "三洲水隔不到山，借得紫虹千萬尺。", "平時塵土埋英雄，吾亦棄劍來遊東。", "欲觀水盡朝宗海，安得身乘破浪風。", "爲約他年可歸處，頻倚欄干不思去。", "季鷹范蠡不足奇，待我爲名千古歸。"]}