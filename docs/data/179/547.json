{"author": "王令", "period": "宋", "type": "诗", "title": "謝束丈見贈", "paragraphs": ["賤生不自辰，親没身孤零。", "家無一稜田，不得農以耕。", "巧智不迨人，工賈難自名。", "妄來覷文字，朱墨紛縱横。", "合窮心狂髙，不肯束世程。", "掲欲望孔孟，今昔相招迎。", "去古遠莫到，復今難回行。", "窮步匍匐歸，失虎犬不成。", "顛倒塵土中，甚若魚噞羮。", "祖死不反骨，姊寡歸携甥。", "蒼黄無爲謀，嘆慨私失聲。", "叩頭屋厦借，解衣鍋蓋賡。", "甔石固莫致，升掬猶時營。", "學左世共笑，身賤人交輕。", "父戒子勿効，妻引夫無朋。", "妄承西來招，喜色轉以騂。", "非惟迹脱死，始有心期生。", "兒童相回環，朋友推弟兄。", "有問多無對，新聞多慚驚。", "自羞陋淺人，偷竊幸未黥。", "風窗敞清虚，飽腹摩膨脝。", "睡足起有書，案几交堆盈。", "自喜主人仁，不我賢而惸。", "新詩重來貺，褒揚借光榮。", "何以示相謝，心銘踰血盟。"]}