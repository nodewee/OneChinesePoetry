{"author": "王令", "period": "宋", "type": "诗", "title": "答友人", "paragraphs": ["幽蘭生深林，不佩亦自臭。", "天馬苟伏皁，駑足日加驟。", "蘭生喻人學，不爲仕乃究。", "馬伏侔自怠，一失遂永後。", "以今曷爲言，念子不可逗。", "前我初識子，愛其肌骨秀。", "又觀所爲詩，往往擅髙右。", "迨熟相與言，低俯如有就。", "我樂成美者，遽以古詩叩。", "上言髙雄張，中雜富貴鬬。", "且將起其貪，固欲激其懋。", "尚謂非重邀，猶恐信不厚。", "揮汗謝爲書，戴雨去自奏。", "予始喜此讀，若獲弦逐彀。", "如何答我詩，遽此與前謬。", "我始得則謝，實若答雉嗅。", "大凡欲有爲，當决如蝠狖。", "苟進又安退，何自鼠穴首。", "吾見人自荒，未有耕不收。", "設或堅决爲，加以勤自副。", "石將爲溜穿，曲亦因累揉。", "大可入聖域，中能踐賢囿。", "借使不及然，猶足聞見富。", "中吾不可止，在我固無疚。", "已迷不自復，懼子遂著陋。", "聽之無予違，斯言將不又。"]}