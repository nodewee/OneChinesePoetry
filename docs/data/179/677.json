{"author": "王令", "period": "宋", "type": "诗", "title": "病起聞說貪山頗有泉石遠不能遊", "paragraphs": ["一病百志墮，起逢秋物闌。", "力弱未勝行，厭聞客言山。", "言山多在遠，雖近尚莫攀。", "拏深吾無舟，逐陸誰借鞍。", "不如無所聞，收心就恬安。", "南軒頗扶疏，古木髙四觀。", "不知秋葉疏，但怪朝影斑。", "羸軀便偃側，籍有藁與莞。", "仰攀孤雲高，卧見飛鳥還。", "苟此且自適，何能謀所艱。"]}