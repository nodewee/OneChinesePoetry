{"author": "王令", "period": "宋", "type": "诗", "title": "無衣一首招黄任道歸", "paragraphs": ["豈曰無衣，不能素裳。", "縫齊有鏘，直韍以方。", "豈曰無衣，不能素履。", "絇以爲戒，夙夜以無怠。", "素裳戔戔，誰涉不褰。", "素履几几，誰涉不止。", "始也何所爲，我推我宗。", "惡余之無從，睢盱以爲恭。", "今也既宣我力，羣心慝慝。", "毁予以自德，曾莫肯己直。", "爾我目矣，何爲而眊聰亦云聽，曾莫有告。", "謀及於道，佛且訕以笑。", "謂白蓋黑，或者亦以赤。", "行何必有足，巧言以成迹。", "以我有常，從爾罔極。", "翩翩者舟，在河之涘。", "人待不至，亦以自濟。", "嗟爾君子，歸歟予遲。"]}