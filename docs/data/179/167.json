{"author": "劉摰", "period": "宋", "type": "诗", "title": "三老堂", "paragraphs": ["三老非隱者，鄉里道義人。", "締交何綢繆，白首情益親。", "進退小或異，歸于重其身。", "逸老田北效，築堂北溪上。", "野拙彼二老，招跡日俱往。", "幽泉弄清泠，平野得遐曠。", "謂近隔城市，謂遠非山林。", "青岑落尊酒，白雲貯衣襟。", "歲月付清醉，志藴還長吟。", "頹俗可以敦，媮風爲之重。", "人生苦飄忽，事往真幻夢。", "但聞三人墓，蕭蕭木已已拱。", "朅來撫陳跡，春衣吹我衣。", "牆邊見殘萼，屋角懸斜暉。", "雍琴感今昔，遼鶴驚是非。", "世故無足言，徘徊壞牆下。", "思人愛樹木，況此巋然者。", "子孫固無忘，又將告里社。"]}