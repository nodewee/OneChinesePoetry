{"author": "王令", "period": "宋", "type": "诗", "title": "上邵寶文", "paragraphs": ["出處身之道，窮通命所關。", "孔猶聞宋逐，軻亦退梁還。", "兹道方中否，流風有後艱。", "客來方病憲，人戚不堪顔。", "士有髙山仰，身嘗逸駕攀。", "徑心思古到，獨手欲今扳。", "憔悴窮年學，乖疏五兩綸。", "魚鹽聞古隐，畎畝識今閑。", "蹈海時何謂，無田力亦孱。", "清醒甘澤畔，富貴奈墦間。", "進壯羝羊觸，行屯乘馬班。", "食貧欣道在，愠見笑兒頑。", "時已輸雌雉，心猶恥瘠環。", "偶逢邦有道，喜睠涕無潸。", "觀水求窺海，知天願適山。", "雖歸滕國聖，尚賤許行蠻。", "進効無横草，希仁等棄官。", "聖門猶進惑，惠政况先鰥。", "自道非能賦，幾希不敢刪。", "誤知何以報，忠信赤心殷。"]}