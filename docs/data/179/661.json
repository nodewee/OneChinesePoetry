{"author": "王令", "period": "宋", "type": "诗", "title": "梅花", "paragraphs": ["風吹冬暖變春暖，江梅艶艶横新枝。", "經年不逢間何久，忽此相遇如有期。", "初開珊珊尚寂寞，仙人綴佩懸瑶璣。", "後日重来不可辨，漫漫月樹留寒輝。", "清香芬敷去何遠，可惜不使蝶得知。", "遊人爭至無日夜，對之但笑果喜誰。", "不知春工用何術，摶造萬物皆可爲。", "得非各使出所巧，約與鬭競合一時。", "不然裁剪未易給，鞭役衆鬼寜不噫。", "終年成功財幾日，旋亦墮壞良可悲。", "傳聞昔時大烹享，九牛合鼎羊豕隨。", "一取所實薦滋味，神啜不吐人食宜。", "安知後世無所用，兒嚼不美還棄之。", "古今萬事皆若此，爲爾繞樹成嗟咨。"]}