{"author": "晏幾道", "period": "宋", "type": "诗", "title": "戲作示內", "paragraphs": ["生計唯茲椀，般擎豈憚勞。", "造雖從假合，成不自埏陶。", "阮杓非同調，顔瓢庶共操。", "朝盛負余米，暮貯藉殘糟。", "幸免墦間乞，終甘澤畔逃。", "挑宜筇作杖，捧稱葛爲袍。", "儻受桑間餉，何堪井上螬。", "綽然真自許，嘑爾未應饕。", "世久輕原憲，人方逐子敖。", "願君同此器，珍重到霜毛。"]}