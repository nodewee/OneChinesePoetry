{"author": "王令", "period": "宋", "type": "诗", "title": "寄孫莘老", "paragraphs": ["默默不自得，勞勞非吾任。", "不與君子逢，誰復明此心。", "偶客来自南，口有千里音。", "知無木索勤，頗復山水吟。", "對之爲一笑，欣如獲千金。", "宣城風物佳，古語昔已忱。", "太平又其有，道途邈幽深。", "溪流渺彎環，山勢屹抱臨。", "况復寂寞人，黄綬事陸沉。", "公田秫既收，客席酒屢斟。", "悔予昔南浮，不往一就尋。", "波濤忘日月，疾病廢古今。", "歸来就覊銜，外慮日已侵。", "適時愧非才，對客輒自瘖。", "譬如火炙膚，暫忍久莫禁。", "惟思百畝田，爲可足釡鬵。", "投身脱世箝，歛足蹈古箴。", "寄言所同懷，相期在中林。"]}