{"author": "王令", "period": "宋", "type": "诗", "title": "中秋望月", "paragraphs": ["月形何完完，秋靜氣彌放。", "玉輪困瑕纇，投擲去天仗。", "前無衡軛施，憑誰挽能上。", "回旋天地周，馳騁固已壯。", "古今磨不磷，剛耿固可諒。", "予欲假之游，自投上窮亢。", "東折扶桑枝，西塞昧谷曠。", "天機與迴斡，日馭縱休暢。", "苟留揚輝中，無復顛側悵。", "是謀敢吾專，行矣天帝訪。", "傳聞天路艱，蹉蹶就淪喪。", "帝居深九閽，有謁未易傍。", "鬼神喜陰暗，陳列忌忠亮。", "進知自致艱，退使斯謀妄。", "回頭暮堂上，螢爝光相望。"]}