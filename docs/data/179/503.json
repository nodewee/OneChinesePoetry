{"author": "王令", "period": "宋", "type": "诗", "title": "南山之田贈王介甫", "paragraphs": ["南山之田兮，誰爲而蕪。", "南山之人兮，誰教墮且。", "來者何爲，而往者誰趾。", "草漫靡兮，不種何自。", "始吾往兮無耜，吾將歸兮客吾止。", "要以田兮寄我治，我耕淺兮穀不遂。", "耕之深兮石撓吾耒，吾耒撓兮耕嗟難。", "雨專水兮日專旱，借不然兮穎以秀。", "螟懸心兮螣開口，我雖力兮功何有。", "雖然不可以已兮，時寧我違而我無時負。"]}