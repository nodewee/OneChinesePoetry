{"author": "王令", "period": "宋", "type": "诗", "title": "送曹杜赴試禮部", "paragraphs": ["霜風琅琅鳴鼓鼙，鳥寒夜噪樹折枝。", "居者不出行者歸，廐馬解銜車棄脂。", "長河夜冰船就維，百賈晏起朝閉扉。", "爲問當今行者誰，出門千里到何處。", "母送拊背父嘆嘻，兒惜欲去哭挽衣。", "上馬反顧紛涕洟，非所願欲去何爲。", "家雖有田豐歲稀，所得償公不及私。", "况望羶薌事庭闈，結髪從學今十朞。", "始自有志狥孔姫，豈願從世成依違。", "髙堂華髪紆素絲，暮年待子爲光輝。", "望我日久莫報之，苟得一笑辱弗辭。", "况望三釡家無饑，吾於二子久所知。", "怪其才髙所就卑，今乃語此誠可思。", "近聞天子變典彛，欲撥舊况收新奇。", "子行出仕適其期，驊騮得路無啣覊。", "罷酒行矣無自遲，去取天寵酬親慈。"]}