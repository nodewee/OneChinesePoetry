{"author": "王令", "period": "宋", "type": "诗", "title": "快哉行呈諸友兼簡仲美", "paragraphs": ["脱巾草坐踏地歌，花影落酒生紅波。", "拔劍横膝仰面笑，醒眼不識天爲何。", "平時塵土埋英雄，却學弄筆爲雕蟲。", "太阿補履不足用，老驥捕鼠終無功。", "安得雄心大胆子，與之把臂論心事。", "不使生前眼見仇，何用死時尸磔市。", "人生病老多壮時，百歲祗如梭過機。", "安能跼促努筋力，眼穿仰望丹桂枝。"]}