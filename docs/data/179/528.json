{"author": "王令", "period": "宋", "type": "诗", "title": "龍興雙樹", "paragraphs": ["春城花草窮朱殷，俗兒趁走脚欲穿。", "閑來無悰喜自適，時到雙樹爲奇觀。", "莊如天官植幢蓋，毅若壯士蒼衣冠。", "老枝又芽忽並出，似欲併力擎青天。", "靈根深盤不可究，疑與地軸相拘攣。", "不知培栽竟誰手，而又始植爲何年。", "行捫步遶不可問，但見茂色連雲烟。", "東風牽人少游此，佛屋日日重門關。", "雖有大蔭人不及，於此尤得志士憐。", "束蒿爲楹樗爲柱，居者略不憂其顛。", "乃令遺材抱美植，不得總載桷與椽。", "髙堂傾欹未支柱，匠者日亦經其邊。", "不思大幹有强用，反以斧鈍難其堅。", "吁今誰是愛材者，定知惜此雙樹篇。"]}