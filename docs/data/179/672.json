{"author": "王令", "period": "宋", "type": "诗", "title": "夜坐", "paragraphs": ["破窗多穿風，冷燭無定焰。", "滴瀝隨衣淚，反覆到心念。", "趨生迷夷塗，失城陷深塹。", "病拙未爲療，膏肓不容砭。", "無家可容歸，有竈亦斷掭。", "鳬短鶴脛長，飲啄兩自贍。", "天有不可問，何獨於我欠。", "吾觀序卦辭，否乃適泰漸。", "而余何爲者，獨此不見驗。", "譬如白爲緇，一造遂永染。", "久生人所羨，我獨處之厭。", "安得盖棺去，手足同一斂。"]}