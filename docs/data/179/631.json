{"author": "王令", "period": "宋", "type": "诗", "title": "寄題宣州太平縣衆樂亭爲孫莘老作", "paragraphs": ["令君架亭樂荒幽，得地適與萬景投。", "亭成雖名爲衆樂，地僻無客誰與遊。", "訟休民去吏隨散，獨有文字與令留。", "把書開闔坐自笑，回視令職忘卑陬。", "昔聞酒賤喜易醉，今說魚美予何憂。", "彈琴有聲尚近俗，要解弦絕以意求。", "况持髙懷屈下邑，志氣略與彭澤侔。", "身嬰民憂手持版，心愛山水寜非偷。", "景好不見但聞說，使我耳目私相仇。", "亭前行跡不破草，亭下野鳥常喧啾。", "山雲朝嘘翠巘出，海月夜下清溪浮。", "春花夏蔭已有愛，况使風雪回冬秋。", "惜予不得與快意，共上岑崒望九州。", "黄山聞好眼未識，夢想欲到迷無由。", "圖傳粉墨固未好，願假壮筆一攬收。", "果逢来篇騁雄勝，若執造化窮凋鎪。", "一時文工豈不偉，千里寄我何以酬。", "耳昏俗語久欲洗，爲我一謝山前流。"]}