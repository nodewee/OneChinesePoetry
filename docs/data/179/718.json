{"author": "王令", "period": "宋", "type": "诗", "title": "過揚子江", "paragraphs": ["長江来何從，遠自西極詹。", "中破蜀山流，始與巴水兼。", "川原日混合，激射勢益嚴。", "奔渾萬里流，不自頃刻淹。", "駭如瀉天来，急若赴海添。", "潮汐日往復，旦暮難安恬。", "攻冲氣何雄，吞囓勢未厭。", "因思禹功成，自匪尭謀僉。", "久已口効噞，豈復頭今黔。", "余来方冬時，怒風何沾沾。", "掀轟駕髙浪，山阜相聯粘。", "有如合萬鼎，就沸烹羣憸。", "天陽盛焚爍，鬼力争炰燖。", "聲勢欲状說，有口嗟如箝。", "須臾稍收斂，晴風蕩氛揫。", "涵澄動自息，拂拭痕無纖。", "宛然帝女鏡，仰照青天奩。", "遐觀清神心，俯視分眉髯。", "有如尭舜時，惠澤四海霑。", "登賢默與慮，流惡聲無霑。", "洗除巖穴空，蕩滌昏奸殱。", "恩波浩滂沛，浸潤咸滋漸。", "羣山西南来，垂天下帷幨。", "霜風月凌厲，紫翠生觚廉。", "無波互澄照，黯惨畫一縑。", "扁舟出中流，俯仰迷顧瞻。", "人生貴自便，苟信何用占。", "方期謝黄塵，竊身放蒼蒹。", "閑從魚鳥遊，默相蛟龍潜。", "築室近釣岸，巉崕插居簷。", "行春掇芑薇，坐晚登鱨鮎。", "仰思峻極髙，俯愛善下謙。", "更與虛曠間，日放詩鋒銛。", "行求避世交，望醉江城帘。", "出處要皆道，終窮亦何嫌。"]}