{"author": "王令", "period": "宋", "type": "诗", "title": "同孫祖仁王平甫遊蔣山作", "paragraphs": ["山形欎盤陀，石路隨直紆。", "蔭松坐興長，飲泉百煩除。", "憶望江上樓，采翠横晴虚。", "愛之不能去，取席卧與俱。", "若逢佳賓客，不暇外禮拘。", "意愛交自然，笑語略可無。", "常思一往遊，杖履窮昏晡。", "忽從賢豪招，氣類喜不殊。", "更以肴酒隨，傾瀉談笑餘。", "仰躋蒼崖巔，下視白日徂。", "夜半身在髙，若騎箕尾居。", "懽餘悲感集，論說追古初。", "在昔天下衰，羣姦起相屠。", "相地視八極，懷險歸此都。", "全吴既臣魏，餘晉仍避胡。", "此山古所瞻，形勢髙四隅。", "游者昔爲誰，名字不見書。", "想當出塵樊，盤礴望八區。", "固宜有髙興，何亦妄滯濡。", "憶在初元年，虎狼出當塗。", "衆豪泣相盟，萬甲聚一呼。", "樓船下三江，千里懸旌旗。", "忠謀屈巨猾，弱力張遠圖。", "乞靈訴明神，至此嘗踟蹰。", "想當得請初，勝勢先羣誅。", "雖時幸成功，偪仄已可吁。", "豈無當時人，縮伏巖下廬。", "約身甘賤貧，卑勢無憂虞。", "坐視擾擾中，同爲禍福驅。", "我當明時来，木石聊自娱。", "遺祠今莫問，故邑已成墟。", "歸謝山下民，相期在犁鋤。"]}