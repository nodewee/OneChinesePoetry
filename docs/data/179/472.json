{"author": "焦千之", "period": "宋", "type": "诗", "title": "謹次君倚舍人寄題惠山翠麓亭韻", "paragraphs": ["余愛茲山昔屢遊，回環氣象冷清幽。", "茂林滃鬱疊蒼翠，宴坐瀟灑風颼飀。", "密甃積蘚迸泉眼，飛翬比翼參雲頭。", "逕邊誰開青步障，客來共泛紫玉甌。", "每思乘興可獨往，塵纓未濯莫我留。", "勝處盡至心未厭，健步歷覽勢挾輈。", "平生趣向與時背，泉石夙志略已酬。", "茲山獨以泉品貴，乃得嘉名傳九州。", "譬人其中貴有物，源深混混難窮搜。", "支公此去久愈愛，自我佳句忘百憂。", "忽蒙遠寄煮巖壑，而我方欲千里求。", "願公早見疑蛇解，急詔當應易剡丹。"]}