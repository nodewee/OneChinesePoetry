{"author": "王令", "period": "宋", "type": "诗", "title": "寄滿子權", "paragraphs": ["吾愛子權詩，苦嚼味不盡。", "窮思欲名狀，百比無一近。", "初如貪追兵，屢請忽許進。", "旗旄左右幢，戟劍後先刃。", "方爭奮拏先，忽覩斬亂狥。", "徐驅得平郊，萬甲合一陣。", "偏裨走起頗，中間坐吳臏。", "喊呀鬭志酣，彷彿窮敵訒。", "前軍奔交兵，後馬走斷紖。", "須臾聲金收，萬噪快一儁。", "羣降挑戈矛，叩拜乞用釁。", "蒼黄請命間，竊視不敢瞬。", "玄雲壓空虚，半夜暴霆震。", "睡耳起欲掩，驚仆失肝腎。", "壯者固已然，况余乃齠齔。", "及其久詳味，欲吐復自恡。", "有如羅百珍，次第嘬嚼順。", "貪豐不辭多，愛美忘餘餕。", "故其留人口，雖久咽喉潤。", "何時匹馬來，畏愛氣兩振。", "唯其未合間，如不獲謝藺。", "望風爲此詩，顛倒猶合燼。"]}