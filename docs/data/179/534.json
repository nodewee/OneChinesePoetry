{"author": "王令", "period": "宋", "type": "诗", "title": "晝睡  其二", "paragraphs": ["因能不有世俗夢，獨與淳氣相盤嬉。", "伏羲持刀刻爻畫，古意蕩盡無銖釐。", "睡無吉凶無得失，縱欲强卦安能爲。", "故能獨存至今日，人各已有反不知。", "須知睡義大亦盛，豈獨床第誇昏迷。", "君子勞心事業暇，得時休息安天倪。", "小人一心包萬險，迨退就枕皆平夷。", "使其睡心大充擴，去與君子何毫絲。", "當年嘗聞曲肱樂，曾及至聖宜無非。", "何况於夢更有得，不見公旦因嗟衰。", "後來紛紛不知樂，舍去大路趨邪歧。", "竹林猖狂事飲鍛，捫撥蚤虱無留衣。", "好惡紙上浩萬端，竟不及此亦可嗤。", "蚊虻紛然始誰造，一一口吻如針錐。", "食人肌膚得腹飽，不解默去猶鳴飛。", "攘拳揮臂不可却，聒耳不異笙匏吹。", "雖然今尚爾無奈，當有獵獵秋風時。", "爾軀糜潰爾口壞，我床安穩我枕欹。", "平時多賢貴不及，會日偃瞑休恬怡。"]}