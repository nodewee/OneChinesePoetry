{"author": "王令", "period": "宋", "type": "诗", "title": "贈劉成文", "paragraphs": ["予生謝早先，晚世相逅邂。", "禮俗不可徴，百孔千瘡壞。", "平時以是念，食美不知囋。", "誰爲醫國者，已亟不圖瘥。", "引脰望古人，去我遠以太。", "斕斑紙上語，十才一二在。", "思人樂其言，把讀不知懈。", "愛其善調理，未訖已期再。", "探窺古人心，憤懣世俗敗。", "常思得英奇，肝肺相誘勱。", "以是求世人，未免許以漑。", "不特學憂孤，直恐性失介。", "嗚呼聖賢人，既以舍我邁。", "如何有常者，亦不可得拜。", "雖然衆嘲揚，未忍徑伍噲。", "劉生江東儒，心臆寛不隘。", "遇我數日語，收若俯拾芥。", "久從固所望，驟得尤所快。", "立海觀鯨鯤，乘霄飲沆瀣。", "和風吹滯酲，利爪搔痒疥。", "我質遂愧陋，香禾映粃粺。", "和言遂愧疏，長江掩涔派。", "辱索宜有獻，百擇無一愛。", "作詩期笑咍，幸無怒目睚。"]}