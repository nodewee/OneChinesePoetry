{"author": "王令", "period": "宋", "type": "诗", "title": "采選示王聖美葛子明", "paragraphs": ["酒盞厭連行，衆客喧已醉。", "忽得簿上籍，共出名外仕。", "孤昂忽雄軒，泯默亦馴致。", "追爭相後先，得失自愚智。", "隨時有能稱，逐釁得呵訾。", "有非人力爲，竟亦天幸值。", "或果以禍覆，亦有終自遂。", "卒無及物效，徒自髙人氣。", "回罇變新局，忽若已異世。", "嗟人久已迷，髙爵樂自嗜。", "誰爲衎衎飽，竟是孜孜利。", "矜驕决雄奢，摧折嘆淹滯。", "昏昏忘所大，擾擾爭其細。", "安知茫昧間，身非天所戲。", "是非未暇辨，歡戚先已至。", "退之昔裁詩，頗以豪横恃。", "暮年志氣得，金玉多自慰。", "買居紀堂榮，顧影樂簪佩。", "喜將閭巷好，持與妻子議。", "彼哉何足道，進退於焉繫。", "安知九列榮，顧是德所累。", "寜論聖人爲，適莫固以義。", "有時曲肱樂，不以易富貴。", "吾曹頗勉修，兹道久自詣。", "何必問浮雲，斯理固可視。"]}