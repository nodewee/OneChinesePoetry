{"author": "王令", "period": "宋", "type": "诗", "title": "旅次寄寶覺訥師", "paragraphs": ["小雨破宿暑，曉風忽焉遒。", "山深樹翳陰，蜩蚻應已秋。", "清坐想髙絕，語言誰應酬。", "豈不念一往，抱病終自留。", "覊旅少往還，有来或非儔。", "命僕一謝之，縱我冠屨休。", "移床上髙堂，解書散床頭。", "於此有嘉興，念世誰與謀。", "獨思山林人，兹意可綢繆。", "何當買田廬，共遂丘壑游。"]}