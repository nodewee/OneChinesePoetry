{"author": "王令", "period": "宋", "type": "诗", "title": "我思古人答焦千之伯强", "paragraphs": ["我思古人兮，不古今之異時。", "生兹世之誰期，欲勿思而奈何。", "獨斯人之不見，聊永懷而自歌。", "樂吾行之舒舒，忘兹世之汲汲。", "睇萬里以自驚兮，豈寧俯以効拾。", "載重道遠兮，予欲行而誰與。", "累九鼎以自重兮，顧尪羸之弗舉。", "矯身以爲衡兮，權世之重輕。", "廣道以爲路兮，聽人之來去。"]}