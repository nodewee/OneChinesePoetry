{"author": "王令", "period": "宋", "type": "诗", "title": "答黄藪富道", "paragraphs": ["角角適時足，力走猶或遲。", "從而不逮人，不若坐視之。", "而予始用此，已無先人思。", "間自念斯世，固亦未易爲。", "以其得而慚，曷若退自宜。", "老身可孔顔，餓死猶夷齊。", "予心最樂此，尤喜用自持。", "豈將六尺軀，賤易五羖皮。", "但無百畝田，得抱剛氣歸。", "年來事窮蹙，露暴無自依。", "姊寡不能嫁，兒孤牽我啼。", "平生事文字，無路活寒饑。", "勉從進士科，束若縛襁兒。", "時時忽自笑，往往窮加悲。", "有如髙飛鳥，中路饑自低。", "鋭知從食來，不意身投黐。", "神龍拏白日，挾雨萬里飛。", "使其口有銜，安得無馴隨。", "雖然平生志，固未忍相遺。", "閑時自散開，縱吟助嘘嚱。", "財將舒己私，豈敢偷人知。", "黄君道德者，術業何頎頎。", "手提九黄鐘，旁取折籥吹。", "懸知失氣類，誤以唱和期。", "不知里社歌，不可郊廟施。", "况余衰病餘，有氣亦巳卑。", "加之困俗學，羝角方牽羸。", "詩陳盡自道，幸子憐無疵。"]}