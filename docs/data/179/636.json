{"author": "王令", "period": "宋", "type": "诗", "title": "賦黄任道韓幹馬", "paragraphs": ["天寶天子盛天廐，吐蕃入馬上天壽。", "紫衣馭吏偏坐前，騎入都門不容驟。", "西極苜蓿得氣肥，六閑飛黄卧嗟瘦。", "千秋殿下誰把筆，當時人無出幹右。", "傳聞三馬同日死，死魄到紙氣方就。", "鐡勒夹口重兩衘，墨絲丱尾合雙紐。", "天門未上人就觀，老胡驚嗟失開口。", "生搜朔野空毛羣，死斷世工無後手。", "當時天子惜不傳，送入御府置官守。", "胡塵勃欎燕薊来，宫闕蕭騷既焚後。", "誰棄千金出手收，足踏萬里避奔走。", "幾經蹂蹀道邊塵，今日寜無紙上垢。", "罇前病客不識畫，但驚馬氣世未有。", "冀北駿骨無時無，生不逢幹死空朽。", "世工無手不肯休，任使氣骨陋如狗。"]}