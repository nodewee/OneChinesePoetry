{"author": "王令", "period": "宋", "type": "诗", "title": "再寄滿子權二首  其二", "paragraphs": ["有錢莫買金，多買江東紙。", "江東紙白如春雲，獨君詩華宜相親。", "綴連卷大十牛腹，要盡寄我無寄人。", "我將携之東，脚踏海水洗齒唇。", "轉來清澈飲百斛，蕩滌腸肺無纖塵。", "嘗聞泰山髙，髙處天爲鄰。", "借如無梯不得上，亦欲大叫呼天神。", "鋪陳君所詩，噪口雷鼓震。", "世多俗耳固莫告，當冀上帝依稀聞。", "正聲定不感凡類，舞躍百鳳千龍麟。", "安能學俗兒，一卷不復呻。", "天公聞否尚未快，安得纖翼穿秋旻。"]}