{"author": "王令", "period": "宋", "type": "诗", "title": "春雪有感呈王正叔束徽之", "paragraphs": ["彼雪晚何滛，乘時横此臨。", "必将滋及物，自合大爲霖。", "也道春来好，何餘臈後陰。", "冬冥誠不道，蒼帝亦何心。", "俗口誇同粉，愚觀謂似琳。", "獨于平處薄，不似險中深。", "逆吹争爲力，凌寒苦助侵。", "落疑天未悟，壓恐地難任。", "蟄户開重墐，冰魚上復沉。", "欲開花謾妬，垂死草奚禁。", "短韻徒堪嘆，憑君附入琴。"]}