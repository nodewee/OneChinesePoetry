{"author": "王令", "period": "宋", "type": "诗", "title": "道士王元之以詩爲贈多見哀勉因以古詩爲答", "paragraphs": ["利劍不刺鼠，大釣不聯鮞。", "天昏白日沉，劍决浮雲披。", "地蕩海水揺，釣引九鯨縻。", "固其用不常，安得易用爲。", "當其未效間，是亦鉛與鈹。", "吾非小丈夫，胸中少翹奇。", "少年嗜勇黠，跨壓百雄低。", "兩眼皆豚羊，一腹千熊羆。", "使氣睨羣輩，問今當我誰。", "四海有守兵，謂予皆恥之。", "左手將醢戎，右手期鋤夷。", "書足記姓名，劍亦棄不治。", "不願當世是，不羞羣曹嗤。", "曰富貴在我，又何有年時。", "塊視勒山功，芥拾封侯龜。", "一日忽自悟，吾豈虔强兒。", "舊聞有六經，條理兩可師。", "無不至聖人，有學中自隳。", "勿遂謂不及，吾由未嘗追。", "好勇不好道，吾將自誅非。", "浩乎如有失，茫乎其若思。", "望乎如未獲，專乎如有期。", "夜或不記寢，晝或忘其饑。", "不以懦自卻，不以庸自卑。", "樹而不可拔，山而不可移。", "拒之不使雜，磨之不容疵。", "孰爲古之聖，孰爲今之推。", "孰遠不可到，孰髙不可訾。", "置易攻其難，力險肆自夷。", "上自太古先，跂軒而望羲。", "下至三代来，堯舜禹湯姬。", "周公汲汲勞，仲尼皇皇疲。", "軻况比踵游，雄愈磨肩馳。", "或示我使響，或導我使隨。", "或鑿我未開，或完我已虧。", "或退而我引，或墜而我提。", "或輔而我夹，或顛而我支。", "或砭我贅疣，或膏我瘡痍。", "浴我抆我垢，醖我釀我醨。", "計昔以較今，悞是而恨迷。", "固知於聖賢，實辱再造私。", "道遠致力多，功大收效遲。", "今而所存者，財一毛於皮。", "苟曰成不成，我有罪未知。", "如夫用不用，敢繫天爲辭。", "若寒餒貧賤，此於我何居。", "若誇毁譽訾，此其如予奚。", "王君異學者，見我加嗟咨。", "叙其念惜心，投以弔勉詩。", "語愛則然爾，燭理似或遺。", "輙自訟由来，强答非所宜。"]}