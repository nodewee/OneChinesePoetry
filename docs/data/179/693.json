{"author": "王令", "period": "宋", "type": "诗", "title": "寄王正叔", "paragraphs": ["形骸飫饜城市勞，思得遠去與俗逃。", "借来馬病行欲倒，著鞭迫急翻奔跳。", "連綿半日走十堠，急雨随濕衣與袍。", "到家覓火烘衣濕，亟書名紙揮墨毫。", "由来道同志易合，顧人謂我此可交。", "形穢向逢珠在側，聯坐愧用狗續貂。", "喜愛常令對面月，招延不許他有庖。", "玄談直抵世不到，大論許致君爲尭。", "喧呼脱落笑絕倒，中樂不肯旁誚嘲。", "久孤得聚氣遂振，張目視人皆麽么。", "促席捉手坐接膝，不肯放去逾分宵。", "平明懶睡未及起，稠叠僕足煩見招。", "披嚢示我文數紙，晚霞爛漫新晴霄。", "魂迷心醉不敢議，畏伏縮若鼠見猫。", "同騎疲馬遠眺望，獨止不進須連鑣。", "江東山水雅豐富，熟視若在圖畫抄。", "嶙峋髙疑地作限，浪渺遠若天不包。", "是時髙秋鱸可鱠，愛欲棄綬同魚舠。", "直道有知私自賀，生平欝結數日消。", "笑顔快意面改色，食飲愜足腸生膋。", "今之腐儒不可洽，欲近俗氣先腥臊。", "尋常語我我不聽，視如秋月鳴蜩蟧。", "數日忽得正叔語，温玉摐擊金相敲。", "胸懷坦儻氣焰大，天馬斷轡鯨横濤。", "惜乎偶會復促别，歸鞭行袖交相飄。", "還家日益無聊賴，口久不語如著膠。", "畏人常先走木猭，得食毎後殘桃螬。", "飄風西来歲月晚，寒壓天面低不凹。", "一夕濃霜死羣翠，病若火逼毛髮焦。", "鳴鴻南飛地得暖，鴉烏暮去林有巢。", "使人對之亦自感，平時乃此窮途號。", "百憂叢侵方寸亂，頂髪不癢手自搔。", "時時強酒期自醉，不忍把筆私成騷。", "近嫌文字不足學，欲出簡札臨淵抛。", "惟思邊堠願得到，耳静意若聞金刀。", "安得鐵馬十數萬，少負弩矢加矛腰。", "力在快戰不願守，直令疻鬬而血鏖。", "東西南北四問罪，使人不敢誣天驕。", "增尸爲城骨築壘，滴血釁地塵不囂。", "歸来再拜賀太平，亟出敵首都城梟。", "如何壮志不可遂，窮愁壓挫朱顔彫。", "因君知我故道此，以代面語相喧呶。"]}