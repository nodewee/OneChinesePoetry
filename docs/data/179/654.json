{"author": "王令", "period": "宋", "type": "诗", "title": "夏日平居奉寄崔伯易兼簡朱元弼  其二", "paragraphs": ["憮憮庭下樹，陰影日已敷。", "癯癯閉門人，簟席自卷舒。", "髙枝就遠冠，曲枝掛裳裾。", "還來從此息，卧視詩與書。", "桓桓門外客，從徒駕驪駒。", "不知來何聞，乃肯顧我閭。", "呼兒往應門，謂言出在塗。", "非我敢厭客，非客與我疏。", "以予拙語言，無以得客娛。", "一不當客意，恐與世患俱。", "不如兩相忘，何能效紛如。"]}