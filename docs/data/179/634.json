{"author": "王令", "period": "宋", "type": "诗", "title": "春遊", "paragraphs": ["春風誰相呼，鳥語到庭户。", "罷書起何遊，繫馬城西樹。", "寜須客衆隨，聊與春相遇。", "髙林美風竹，疏影有清覆。", "可以便行坐，解脱快巾屨。", "日長天地寛，飄戾飛雲度。", "風枝綠未柔，日蕚紅先露。", "芳辰信可尚，嘉興惜無寓。", "舊聞黄公壚，頗枉壯士顧。", "予雖輕數子，自適偶同趣。", "起解身上衣，就貰青旗酤。", "獨酌不待勸，興至還自注。", "對物無所語，似若喧譁惡。", "雖無歌舞歡，幸可篇章賦。", "乾坤本閑暇，人物自紛遽。", "勞苦曷不樂，歲月失已屢。", "酒闌起四望，落日不可駐。", "饑馬自知家，何須問歸路。"]}