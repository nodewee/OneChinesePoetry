{"author": "丁謂", "period": "宋", "type": "诗", "title": "又五言十韻", "paragraphs": ["叨竊逢嘉會，孤單荷曲成。", "高車陪上宰，密座厠羣英。", "步武清華地，優游侍從榮。", "勤劬期薄效，忠謹誓明誠。", "方畏官箴失，俄驚寵命行。", "冒恩心易感，戀聖意難平。", "未副宵衣念，寧安晝錦情。", "摇摇千里棹，眷眷九重城。", "茜旆輝登路，瓊章耀去程。", "子牟牽望處，金闕玉爲京。"]}