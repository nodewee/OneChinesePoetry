{"author": "李堪", "period": "宋", "type": "诗", "title": "極樂寺", "paragraphs": ["空門出白雲，梵宇依蒼岫。", "天色湛瑶光，春花結野秀。", "簷間綺羅被，池底星珠漏。", "香沉烟篆餘，文兼雨碑舊。", "恬智靜可養，寂寞誰復扣。", "逍遥隠葉猿，盤薄穿花溜。", "團團草露晞，瑟瑟空香逗。", "層臺太虛半，雙壑瀑泉透。", "苔空綠錢死，松老清陰瘦。", "獨鶴倏飛騫，深蘿苦紛構。", "歸涔待沃洲，芥子觀靈鷲。", "凈土人不來，塵寰廓然晝。"]}