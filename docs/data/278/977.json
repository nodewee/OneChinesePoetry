{"author": "劉筠", "period": "宋", "type": "诗", "title": "奉詔立春日祝太乙宮書事", "paragraphs": ["黄圖標清館，紫詔戒鯫臣。", "祗祓先三日，精明奉列真。", "緹帷嚴宴室，琅菜盛齏珍。", "鵠浴薰湯潔，龜存踵息勻。", "金胥傳漏箭，雲襡換朝紳。", "霞接浮丘袂，星瞻太乙神。", "九光龍檠密，百和鵲罇新。", "磬度松間籟，歌飄海底塵。", "中天鳴素瑟，五鼓下瓊輪。", "祝冊精衷道，沈榆拜席陳。", "殿趨鳬舄急，廊轉羽旋頻。", "薦幣冰紋滑，升樽玉液醇。", "樓居排逈漢，歘駕返清晨。", "習習靈風遠，欣欣瑞木春。", "祥氛披輦道，遲景上城闉。", "宣室如垂問，鴻禧永庇民。"]}