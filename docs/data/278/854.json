{"author": "孫僅", "period": "宋", "type": "诗", "title": "贈种徵君放", "paragraphs": ["雄文英概比君難，二十高名滿世間。", "飛詔幾回來北闕，草玄終不出南山。", "詩篇落處風雷動，筆力停時造化閑。", "仙術每將丹訣解，史才曾把逸書刪。", "家僮只有猿隨從，坐客唯聞鶴往還。", "兩制詞臣求識面，九重天子望祇顔。", "處士星孤輕世俗，大夫松好賤官班。", "棋殘夜石秦雲斷，琴徹秋巖蜀月彎。", "朝議蒲輪看再降，肯教從此老柴關。"]}