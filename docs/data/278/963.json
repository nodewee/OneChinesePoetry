{"author": "劉筠", "period": "宋", "type": "诗", "title": "清風十韻", "paragraphs": ["閶闔重門啟，飛簾別館深。", "歊蒸全已却，雅興可能任。", "雲起汾河詠，旌摇楚國心。", "過簫添爽籟，拂野蕩層陰。", "夕勁淮陽桂，晨凄越鄂衾。", "登高從落帽，安寢任吹襟。", "珠網疏難掩，銅鑄冷易侵。", "急翻池上葉，遥送月前砧。", "舞袖更回態，歌梁極緒音。", "最憐鵰鶚意，瞬息度千岑。"]}