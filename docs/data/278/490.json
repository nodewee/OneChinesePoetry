{"author": "錢易", "period": "宋", "type": "诗", "title": "嵇康小舞詞", "paragraphs": ["薛九三十侍中郎，蘭香花態生春堂。", "龍盤王氣變秋霧，淮聲哭月浮秋霜。", "宜城酒煙濕羈腹，與君强舞當時曲。", "玉樹遺辭莫重聽，黄塵染鬢無前綠。", "我聞襄陽白銅鞮，荒情古艷傳幽悲。", "淒凉不抵亡國恨，塵中苦淚飛柔絲。", "洛陽公子擎銀觴，跪奴和曲生輝光。", "茂陵旅夢無春草，彤管含羞裁短章。"]}