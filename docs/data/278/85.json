{"author": "釋遵式", "period": "宋", "type": "诗", "title": "戒五辛頌", "paragraphs": ["五辛佛所說，障道定無疑。", "梵網招輕垢，楞伽損大慈。", "人天猶尚失，浄土固難期。", "生啖增瞋念，熟食發淫思。", "講經十二部，天仙悉捨離。", "善神不守護，惡鬼得便宜。", "薜荔唼脣吻，魔羅現佛儀。", "福德因消滅，業障更彌滋。", "地獄銅兼鐵，輪迴網復羈。", "無端耽草味，殃禍大堪悲。"]}