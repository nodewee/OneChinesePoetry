{"author": "丁謂", "period": "宋", "type": "诗", "title": "北苑焙新茶", "paragraphs": ["北苑龍茶者，甘鮮的是珍。", "四方惟數此，萬物更無新。", "纔吐微茫綠，初沾少許春。", "散尋縈樹遍，急採上山頻。", "宿葉寒猶在，芳芽冷未伸。", "茅茨溪口焙，籃籠雨中民。", "長疾勾萌併，開齊分兩均。", "带烟蒸雀舌，和露疊龍鱗。", "作貢勝諸道，先嘗祇一人。", "緘封瞻闕下，郵傳渡江濱。", "特旨留丹禁，殊恩賜近臣。", "啜爲靈藥助，用與上罇親。", "頭進英華盡，初烹氣味醇。", "細香勝却麝，淺色過於筠。", "顧渚慚投木，宜都愧積薪。", "年年號供御，天産壯甌閩。"]}