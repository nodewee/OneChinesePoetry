{"author": "釋遵式", "period": "宋", "type": "诗", "title": "誡酒肉慈慧法門", "paragraphs": ["南無佛法僧，大慈三寶海。", "我今欲依教，普勸諸衆生。", "莫殺莫食肉，同藴仁慈行。", "無病保長齡，未來成佛道。", "諸佛大菩薩，常爲救衆生。", "捨頭目身命，不計河沙數。", "代鴿棄王身，全螘委龍命。", "流水濟枯魚，薩埵充饑虎。", "歷劫徧行慈，慈善力成就。", "佛無一切心，唯有慈心在。", "若有行慈者，不殺不食肉。", "仰願佛威神，世世常加護。", "殺生佛所說，即殺自父母。", "亦殺自妻女，兄弟及姊妹。", "一切男女攝，皆曾爲父母。", "生生所受胎，從之稟遺體。", "受一畜生形，骨血如山海。", "一一類中身，生生不可計。", "輪迴六道間，展轉爲親屬。", "故食諸衆生，名食父母肉。", "又觀一切身，悉是我本體。", "自肉及他肉，其實是一肉。", "如舍前後住，亦名爲我舍。", "當知食肉人，即食自身肉。", "佛觀如來藏，佛界衆生界。", "一界無二界，一切肉一肉。", "伎兒暫變易，元是一人身。", "若欲殺衆生，當起諸佛想。", "獵師屠兒輩，及捕魚鳥人。", "衆生遥見者，皆生必死怖。", "謂此惡心人，貪利及肉味。", "手持利刀箭，念欲殺我身。", "飛翔及潛竄，驚怖而遠避。", "常與諸衆生，起大冤對想。", "一切惜身命，人畜等無殊。", "若欲食衆生，先試割身肉。", "死是極大苦，誰能不畏之。", "但當自觀身，云何食他肉。", "爲利剎衆生，以財網諸肉。", "二俱得殺業，死墮叫喚獄。", "汝聽殺生者，死墮地獄處。", "鐵城高八萬，四千由旬量。", "長廣亦復然，滿中猛火炎。", "表裏皆洞赤，猘狗守四門。", "獄卒聲雷震，兩眼如電光。", "驅汝殺生人，入中而受苦。", "力士執鐵矛，矛身長一丈。", "利刃闊八寸，望胸撞罪人。", "胸入背上出，苦痛不堪聞。", "千萬億歲中，受斯極大苦。", "汝聽食肉人，死墮阿鼻獄。", "鐵屋亦高廣，八萬由旬量。", "四門猛火炎，南北皆交徹。", "鐵牆鐵羅網，鐵枷鐵杻械。", "一一火燒之，皆令其洞赤。", "食肉受斯苦，億百千萬歲。", "汝聽煮肉人，墮鑊湯地獄。", "一萬有二千，深廣由旬量。", "晝夜猛火然，涌涌湯常沸。", "於中受大苦，一萬七千歲。", "汝聽炙肉人，墮熱鐵牀獄。", "其獄有八千，縱廣由旬量。", "牀下猛火燒，罪人卧其上。", "心肝肉焦爛，一萬二千歲。", "汝聽切肉人，死墮斫剉獄。", "五百大力士，利刀斬罪人。", "萬段至微塵，業風吹更活。", "如是終復始，一萬二千歲。", "汝聽養羣雞，爲貪肥肉者。", "一雞於一日，計食五百蟲。", "主人當半罪，同雞墮地獄。", "其獄盛熱糞，八萬由旬量。", "人雞俱入中，滿五千萬歲。", "汝聽捕獵人，安鏘及設𣚦。", "罥索安陷穽，利刃放鷹犬。", "四邊競圍合，逼逐殺衆生。", "死墮鐵軸獄，方丈一萬釘。", "驅上輪一帀，徧體萬釘刺。", "舉身悉交徹，苦痛不可忍。", "百千萬歲中，受斯對報苦。", "殺生食肉者，從諸地獄出。", "受餓羅剎身，師子豺虎狼。", "貓狸鴟梟鷲，唯捕新血肉。", "衆生各藏護，不令其得便。", "饑火常燒心，念念思他肉。", "由是惡熏習，大慈種永斷。", "設得生人中，殘疾命短促。", "愚癡謗因果，死還墮地獄。", "佛說此語時，無量諸羅剎。", "悲號誓斷肉，及護斷肉人。", "汝今聞此經，云何不改過。", "徒勞生爲人，不及食人鬼。", "慎莫燒山野，慎莫破堤塘。", "莫伐有巢樹，莫燒含蠹薪。", "若見殺衆生，方便常救護。", "南無十方佛，大智德世尊。", "我欲勸衆生，捨酒求明慧。", "如佛之所說，飲酒多過患。", "八萬塵勞門，三十五種失。", "悉以酒爲本，汝等應諦觀。", "酒酣心眩亂，六識盡昏迷。", "君臣乖儀節，父子絕尊卑。", "母女亂其風，禮檢不能制。", "如舍婆提國，有鴦掘摩羅。", "酒醉淫泆母，因慈殺其父。", "母復通外情，將刀復害之。", "亦如莎伽陀，神通大羅漢。", "因游支提國，漸到跋陀村。", "彼有大毒龍，字菴婆羅提。", "其龍甚暴惡，侵害彼村人。", "羅漢神通力，降伏毒龍已。", "村人思報恩，多設蘇乳糜。", "有女設糜已，憂其發冷病。", "遂取水色酒，奉上大羅漢。", "羅漢謂是水，飲已酒力發。", "迷酒到寺門，衣鉢棄餘處。", "醒時用神力，能伏大毒龍。", "醉後如死人，不能伏蝦蟆。", "世尊命羅漢，及諸比丘衆。", "至彼羅漢所，因茲制酒戒。", "正法念經說，閻羅責置人。", "將驅入地獄，先說如是偈。", "酒能亂人心，令人如羊等。", "不知作不作，如是應捨酒。", "若酒醉之人，如死人無異。", "若欲常不死，彼人應捨酒。", "酒是諸過處，常能不饒益。", "一切惡道階，黑闇所在處。", "飲酒到地獄，亦到餓鬼處。", "行於畜生業，是酒過所誑。", "酒爲毒中毒，地獄中地獄。", "病中之大病，是佛之所說。", "若人飲酒者，無因緣歡喜。", "無因緣而瞋，無因緣作惡。", "於佛所生癡，壞世出世事。", "燒解脫如火，所謂酒一法。", "若人能捨酒，正行於法戒。", "彼到第一處，無死無生處。", "莫飲無明酒，能爲衆苦因。", "聲聞住明脫，猶是醉歸人。", "若是病苦時，應當觀病本。", "從癡有愛生，習業招病果。", "耆婆盡道術，尚不能救療。", "豈有世藥酒，而能瘥我病。", "酒爲放逸根，不飲閉惡道。", "寧捨百千身，不毀犯酒戒。", "寧使身乾枯，終不飲此酒。", "假使毀犯戒，壽命滿百年。", "不如護禁戒，即時身磨滅。", "决定能使瘥，我猶故不飲。", "況今不定知，爲瘥爲不瘥。", "作是决定心，心生大歡喜。", "即獲見真諦，所患即消除。", "汝聽釀酒家，死墮醎糟獄。", "亦墮沸灰中，一萬八千歲。", "汝聽沽清酒，死墮酒池獄。", "滿中如洋銅，入其中受苦。", "汝聽飲酒人，死墮灌口獄。", "手自酌銅汁，晝夜灌其口。", "汝聽人將酒，逼勸持戒人。", "死入冰池獄，八千萬歲苦。", "皮肉皆破裂，日夜百死生。", "然後五百生，生輒無兩臂。", "汝聽或强力，或時因戲笑。", "持酒與僧尼，强伏令其飲。", "死墮截膝獄，六百萬歲中。", "五百大力士，常截其兩膝。", "乃至過酒器，五百世無手。", "常作螘蝨形，曲蛆及蠅蚋。", "癡執無知蟲，一一五百世。", "汝聽吉陀婆，沽酒梳墮井。", "羅漢飲其水，八萬聖皆醉。", "由是惱聖人，死墮鋸床獄。", "八萬大劫中，常受鋸解苦。", "後出得爲人，其身長三尺。", "顔貌青黑色，耳鼻孔閉塞。", "無眼脣褰縮，手足無十指。", "何況破戒心，持酒逼他飲。", "多見世愚人，逼他食酒肉。", "自不能清浄，都無羞耻心。", "復將不浄食，凌逼破他戒。", "寧可斷人命，莫破他善心。", "殺命一死生，未必至三趣。", "破戒失人天，及失解脫法。", "汝聽斷酒肉，所得福德利。", "有人持七寶，國城妻子施。", "不如斷酒肉，千萬分之一。", "乃至滿大千，七寶持布施。", "不如斷酒肉，千萬分之一。", "假使爲求福，鍛金以爲人。", "其數百千萬，持用廣布施。", "不如斷酒肉，千萬分之一。", "假使有佛子，造幡華寶蓋。", "滿三千大千，持用供養佛。", "不如斷酒肉，千萬分之一。", "犯之罪即重，持之福亦深。", "善惡長形對，苦樂鎮相尋。", "及健速迴首，早計各悛心。", "莫待無常到，如瓶滿自沈。", "勉哉須努力，同侍七寶林。"]}