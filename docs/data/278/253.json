{"author": "李宗諤", "period": "宋", "type": "诗", "title": "清風十韻", "paragraphs": ["閒館方迴暑，商飈乍應金。", "天高初起籟，松澹更宜琴。", "汾棹傳歌遠，班詩託興深。", "東陽仁自布，西顥氣還侵。", "太液翻晴旭，靈和亂翠陰。", "舟輕飛燕袂，臺逈楚王襟。", "阮嘯經時盡，齊蟬度日吟。", "愁生孤戍角，響續暮城砧。", "空靜銷雲鏤，庭虛轉蕙心。", "賢哉吉甫頌，千載有遺音。"]}