{"author": "劉筠", "period": "宋", "type": "诗", "title": "致齋太一宮", "paragraphs": ["紫館天神貴，綸闈地望清。", "齋心奉蠲潔，攝事罄誠明。", "殿翼如軒翥，壇垓類削成。", "直官琳札密，太宰繡衣輕。", "薜荔羅芳席，虹蜺曳綵旌。", "星陳五帝佐，體薦一元牲。", "蒼駟回風馭，珍禽驚露聲。", "丹霞升曉氣，若木競新英。", "挹袂寧無友，凌霄自放情。", "受釐宣室對，賈傅異諸生。"]}