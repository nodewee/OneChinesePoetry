{"author": "林逋", "period": "宋", "type": "诗", "title": "和運使陳學士遊靈隠寺寓懷", "paragraphs": ["山壑氣相合，旦暮生秋陰。", "松門韵虛籟，錚若鳴瑶琴。", "舉目羣狀動，傾耳百慮沉。", "按部既優游，時此振衣襟。", "泓澄冷泉色，寫我清曠心。", "飄颻白猿聲，答我雅正吟。", "經臺復丹井，捫蘿常遍臨。", "鶴蓋青霞映，玉趾蒼苔侵。", "溫顔煦槁木，真性馴幽禽。", "所以仁惠政，及物一一深。", "洒翰嶙峋壁，返駕旃檀林。", "回睨窣堵峰，天半千萬尋。"]}