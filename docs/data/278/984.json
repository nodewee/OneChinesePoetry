{"author": "劉筠", "period": "宋", "type": "诗", "title": "立夏奉祀太一宮五言十韻", "paragraphs": ["朱駕開炎序，瓊科舉舊儀。", "恭承宣室詔，肅奉列真祠。", "地接蘢葱氣，人多綽約姿。", "珍叢羅寶槭，嘉樹蔭文榱。", "仙饌豐青𩝊，齋房飾紫帷。", "潔誠專在祀，將事竚迎禧。", "谷應空歌韻，神聽祝冊辭。", "蘭蒸芬靜品，桂醑灧華彝。", "煙達徐梵幣，風靈自轉旗。", "雲衣纔半解，鳴鳳遡晨曦。"]}