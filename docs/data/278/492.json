{"author": "錢易", "period": "宋", "type": "诗", "title": "溫泉詩", "paragraphs": ["悲哉天寶時，帝耄政不修。", "寵幸尊婦人，陰極陽已柔。", "外戚盛本枝，櫛比封列侯。", "丞相大將軍，備位甚悠悠。", "天下安既久，積漸力不周。", "車服金玉煥，黎庶饑寒愁。", "驪山溫泉宮，晝幸與夜遊。", "一遊百司備，萬費一日休。", "雖能心自快，化作神稷憂。", "國忠恣吞噬，林甫懷姦偷。", "胡雛據太原，鐘鼓無計收。", "黄塵滿長安，慘黷九廟羞。", "唐天未使絕，返正知疾瘳。", "自茲遊賞地，荆棘生荒秋。", "舊物悉已廢，蜘蛛挂重樓。", "覽者咸寒心，一過三迴頭。", "因知帝王業，堅固宣鴻猷。", "豈可信嗜欲，侮弄生瘡疣。", "雕牆峻宇誡，簡牘況有由。", "翻思黍離章，續之應可仇。"]}