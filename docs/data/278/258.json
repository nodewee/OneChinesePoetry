{"author": "李宗諤", "period": "宋", "type": "诗", "title": "詠華林書院", "paragraphs": ["華林有胡氏，孝義共知名。", "宅對千峰秀，家傳雙桂榮。", "書樓藏六籍，講席聚諸生。", "官序新春拜，門閭往歲旌。", "兒孫多力學，兄弟亦躬耕。", "一院松篁影，滿山猿鶴聲。", "傍溪挑蕨煮，就樹采茶烹。", "客戀琴樽樂，僧依水石清。", "官途空擾擾，塵世自營營。", "他日林泉約，何當遂此情。"]}