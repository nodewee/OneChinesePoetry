{"author": "楊侃", "period": "宋", "type": "诗", "title": "遊龍瑞觀", "paragraphs": ["泛舟秋水一湖平，入觀松風數里清。", "丹井有泉仙跡在，玉書藏穴禹功成。", "步虛夜月千峰靜，投簡春霖萬壑盈。", "述記賀知章手筆，題詩元相國聲名。", "結廬野客前谿住，採朮幽人絕頂行。", "杉檜影侵山殿冷，星辰光逼醮壇明。", "降仙臺畔看雲過，射的潭邊聽鶴鳴。", "樵客多聞逢異事，洞天都不遠重城。", "林閒窗戶塵難到，衣上煙嵐暮自生。", "不待照湖天子賜，欲將長往換浮榮。"]}