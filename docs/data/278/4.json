{"author": "沈傳師", "period": "唐", "type": "诗", "title": "次潭州酬唐侍御姚員外游道林嶽麓寺題示", "paragraphs": ["承明年老輙自論，乞得湘守東南奔。", "爲聞楚國富山水，青嶂邐迤僧家園。", "含香珥筆皆眷舊，謙抑自忘臺省尊。", "不令執簡候亭館，直許攜手游山樊。", "忽驚列岫曉來逼，朔雪洗盡煙嵐昏。", "碧波迴嶼三山轉，丹檻繚郭千艘屯。", "華鑣躞蹀絢砂步，大斾綵錯輝松門。", "樛枝競騖龍蛇勢，折幹不滅風霆痕。", "相重古殿倚嵓腹，別引新徑縈雲根。", "目傷平楚虞帝魂，情多思遠聊開樽。", "危弦細管逐歌飄，畫鼓繡靴隨節飜。", "鏘金七言凌老杜，入木八法蟠高軒。", "嗟余潦倒久不利，忍復感激論元元。"]}