{"author": "劉筠", "period": "宋", "type": "诗", "title": "受詔修書述懷感事三十韻", "paragraphs": ["良弼論思暇，英才視草餘。", "西清承密旨，東觀類羣書。", "左氏先經日，征南發例初。", "編年終顯德，歷帝自凡蘧。", "一覽無前古，三長豈後予。", "宏綱提要妙，至論絕籧篨。", "訛繆刊三豕，公乎喜衆狙。", "菁英咸采掇，疣贅盡銷除。", "組織千章合，研窮萬象虛。", "胡爲參也魯，亦造仲尼居。", "處末加駢拇，於中或輔車。", "乘軒思衛鶴，努力效劉馿。", "見彈曾求炙，臨川復羨魚。", "孰云貂可續，自愧鶚難如。", "早入希東郭，先知服子輿。", "直非頭似筆，智謝里名樗。", "蝸舍遊從寡，鶉衣禮貌疏。", "寸陰嗟荏苒，十駕敢躊躇。", "天祿楊雄閣，承明嚴助廬。", "時陪折俎宴，頓異带經鋤。", "繫日親函丈，他門絕曳裾。", "卓錐然有地，擔石尚無儲。", "獵犬方勞指，神龜可避漁。", "屠門誇大嚼，鼠壤鄙餘蔬。", "闕里辭難措，漳濱病且祛。", "學勤徒力爾，性拙奈天歟。", "大道今興起，先生意卷舒。", "正爲王者瑞，何羨使君旟。", "暗室欣觀火，頹波頼决渠。", "當仁如退讓，末跡定淪胥。"]}