{"author": "孫僅", "period": "宋", "type": "诗", "title": "題潛山", "paragraphs": ["勢參吳楚分，作鎮向同安。", "地勝塵寰隔，天深洞府寬。", "位將衡嶽敵，根與霍山盤。", "塵見千年白，霞生萬仞丹。", "崖秋爭峭拔，峰霽間巑岏。", "日轉香爐煖，風生玉照寒。", "石棲平郡堞，天柱倚雲端。", "絕頂人遊少，高空鳥度難。", "風雷生別壑，星斗繞層巒。", "寒暑巖間異，方隅嶺際觀。", "爲霖同海內，倒影壓平阡。", "砂印猿蹤跡，池飄鶴羽翰。", "烟蘿交密蔭，瀑布落飛端。", "磴道莓苔滑，松根霹靂乾。", "石奇疑虎伏，湫險認龍蟠。", "勝好當春賞，幽宜带雪看。", "氣蒸茶蕊嫩，香老菊花殘。", "青擢凌霄幹，紅垂受露蘭。", "禪鄰祖師塔，仙接左慈壇。", "幾客歌維嶽，何人詠考槃。", "元宗曾立廟，武帝亦鳴鸞。", "聖代從何極，靈祠輯未闌。", "青詞馳長吏，法服降中官。", "千古圖經裏，高名定不刊。"]}