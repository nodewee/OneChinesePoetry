{"author": "釋遵式", "period": "宋", "type": "诗", "title": "爲檀越寫彌陀經正信偈發願文", "paragraphs": ["稽首十方佛，彌陀聖中尊。", "方等修多羅，一切法寶藏。", "觀音及勢至，大地菩薩僧。", "我以誠信心，刻板并印造。", "阿彌陀經卷，及以正信偈。", "旋造各一萬，施四衆受持。", "偈以發信心，經以資讀誦。", "若有每日中，至少誦三卷。", "年誦千八十，十年萬八百。", "況復多誦者，及歷多年數。", "如是積功德，自然生佛前。", "我此萬卷經，隨所流布處。", "極少得一人，誦持生凈土。", "我願承此力，决定生彼國。", "況復於多人，人亡經復在。", "展轉相傳授，是名無盡燈。", "燈燈相照耀，破生死長夜。", "顯出佛菩提，究竟悉同生。", "常寂光凈土，持此清凈福。", "迴向奉君親，我國聖帝王。", "及聖后聖位，仁壽各萬年。", "覆育羣氓類，我父母眷屬。", "怨親非怨親，咸承勝善根，同生安養國。"]}