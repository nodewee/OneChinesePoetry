{"author": "宋真宗", "period": "宋", "type": "诗", "title": "賜王欽若除太子太保判杭州十韻", "paragraphs": ["早自外朝登近侍，克符昌運振嘉名。", "一參黄閣推良畫，再陟鴻樞顯至榮。", "該博古今堂獻納，勤勞夙夜每專精。", "石渠撰述多文備，日觀封崇大禮成。", "宰府調元心匪懈，真宮兼職望彌清。", "龍樓進秩恩尤異，熊軾爲藩任不輕。", "二浙奧區期惠化，三吳佳致悅高情。", "重重山水舟中見，處處壺漿陌上迎。", "既肅邇遐安外域，更分宵旰撫黎氓。", "予衷側席方毗倚，佇有甘棠播頌聲。"]}