{"author": "宋真宗", "period": "宋", "type": "诗", "title": "觀龍歌", "paragraphs": ["四靈之長惟虬龍，虬龍變化故難同。", "三茅福地羣仙宅，靈物潛形在此中。", "池內仙人馴擾得，至今隠現誰能測。", "乘雲蠢動獨標奇，行雨嘉生皆荷力。", "常人競取暫從心，才出山楹兮無處尋。", "中使勤求深有意，欲獻明庭兮陳上瑞。", "初獻一龍朝魏闕，偶挹二龍離洞穴。", "人心龍心若符契，一去一住何神異。", "我睹真龍幸不驚，至誠祝龍龍好聽。", "但祈風雨年年順，庶使倉箱處處盈。"]}