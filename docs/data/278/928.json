{"author": "劉筠", "period": "宋", "type": "诗", "title": "前檻十二韻", "paragraphs": ["垂柳陰岑院，游絲曠蕩春。", "蘅皋誰駐馬，羅襪自生塵。", "四姓良家子，三年賦客鄰。", "折腰行太緩，連瑣語何頻。", "倭墮雲爭媚，便娟月鬭新。", "滅瘢難辨玉，約指不勝銀。", "電笑投壺勝，江澄擣練勻。", "東南勞鶴望，西北限牛津。", "寶唾凝蘭氣，鳴黄咽絳脣。", "籠禽思隴樹，洞犬謝秦人。", "詠絮才無對，聞琴意始真。", "長安足輕薄，慎勿走瓊輪。"]}