{"author": "劉筠", "period": "宋", "type": "诗", "title": "宣曲二十二韻", "paragraphs": ["八月收民算，三千異典章。", "天機從此淺，國艷或非良。", "玉戶銅爲沓，羅幬象作床。", "驪姬初悔泣，飛燕近專房。", "蓮小纔承步，梅新競試粧。", "盡知春可樂，終歎夜何長。", "取酒臨邛遠，吞聲息國亡。", "難銷守宮血，易斷舞鸞腸。", "百草兼花鬭，雙鈎映燭藏。", "金人須手鑄，虎圈更身當。", "步輦回長樂，飛除接未央。", "琳珉飾漢館，藻繡裛周牆。", "厭火雙魚尾，鳴弦小雁行。", "雲甍澄顥氣，綺井激回光。", "路有斯須隔，憂難頃刻忘。", "新聲來樂府，別寢近溫湯。", "虹跨層臺晚，螢飛下苑凉。", "錦帷迎七夕，蓬餌薦重陽。", "九畹蘭承露，三江橘带霜。", "方資裂繒笑，可要蕩舟狂。", "並釣池魚小，重衾穴鳳翔。", "珊瑚分碧樹，火齊列清防。", "背枕多幽怨，登樓更遠傷。", "下陳無自愧，人彘劇豺狼。"]}