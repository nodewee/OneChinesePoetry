{"author": "李復", "period": "宋", "type": "诗", "title": "秋晚謁秉文有詩遂用其韵", "paragraphs": ["庭木葉蕭蕭，廣文官舍冷。", "閉門過客稀，讀書秋夜永。", "病起絮帽額，聞風挈裘領。", "一堂東西橫，乍若登虛艇。", "相對兩無言，孤燈弔形影。", "雲翼未鶱翥，光陰惜俄頃。", "雙璧君羨虞，三龍吾與邴。", "世異泣傷麟，意激軾怒黽。", "萬事非偶然，屈伸難可並。", "無逐頹波流，自覺囂塵靜。", "丹臺有珠宮，眺聽極疏迥。", "君能喜清游，登覽見殊景。"]}