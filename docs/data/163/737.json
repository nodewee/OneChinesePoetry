{"author": "賀鑄", "period": "宋", "type": "诗", "title": "送章邦傑移家餘杭包家山", "paragraphs": ["九江賢令尹，千載兩相望。", "昔也陶彭澤，今之章瑞昌。", "拂衣置五斗，高興挹羲皇。", "避俗陶無悔，達生吾與章。", "淵明三逕荒松菊，我携一瓢寓僧屋。", "淵明乞食踵人門，我賣神丸辦蔬粥。", "淵明爲酒接休元，我每移書謝州牧。", "淵明紙筆課兒曹，我子長歌紫芝曲。", "蕭閑門戶十三年，尚畏塵緣生處熟。", "行將卜隠包家山，誓與蒼生鍊大還。", "願君門外誅榛菅，來者勿拒容躋攀。", "鏡湖遺老老且孱，猶堪護鼎訶神姦。", "功成拔宅自仙去，唯餘井臼留人間。"]}