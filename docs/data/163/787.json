{"author": "賀鑄", "period": "宋", "type": "诗", "title": "夜行鄒縣道中遇雨作", "paragraphs": ["昨日秋遂分，村村歛禾黍。", "半夜宿田人，相嘑深陂雨。", "駸駸馬上客，厭浥投何所。", "暮發鄒子城，朝期飯東魯。", "據鞍思假寐，顛墜慚不武。", "俯畏道旁石，頹然如伏虎。", "遠驚蕎麥華，白水漫洲渚。", "安能叱吾馭，親闈寄西楚。", "念昔卧蘇門，夙興猶及午。", "豈謂從一官，羈離遽如許。", "歸歟惜遲暮，幽愫將誰語。", "頼爾草根蟲，助我長吟苦。"]}