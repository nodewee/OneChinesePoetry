{"author": "楊天惠", "period": "宋", "type": "诗", "title": "次韵龐茶使郫縣塔", "paragraphs": ["平生閱巨麗，茲塔咤何雄。", "因地如無地，平空不礙空。", "寧從佛土徙，幾歷劫灰窮。", "落趾鷄關北，明標玉壘東。", "經營本龍象，負輓僦烟虹。", "畚築纔驅石，觚稜欻倚風。", "妙高分絕域，峻極倒中嵩。", "已幻花臺巧，並規鷲嶺嵷。", "仰窗平月殿，橫級俯蛟宮。", "未覺諸天隔，惟看一氣融。", "恒沙寸眸攝，多寡片心通。", "澒洞遺凡界，虛疏徹外幪。", "身邊揖先聖，眼外洗塵雺。", "井直參連壤，秦開漢拓功。", "真乘對時出，休運與天崇。", "締構雖人力，扶持亦化工。", "長生老西崦，諸葛死南隆。", "但了薰香灺，姑儲㲲布筒。", "狂歌留白日，醉舞屬冥鴻。", "莫漫百年事，空成一禿翁。"]}