{"author": "梅堯臣", "period": "宋", "type": "诗", "title": "依韻和晏相公", "paragraphs": ["微生守賤貧，文字出肝膽。", "一爲清潁行，物象頗所覽。", "泊舟寒潭陰，野興入秋菼。", "因吟適情性，稍欲到平淡。", "苦辭未圓熟，刺口劇菱芡。", "方將挹溟海，器小已瀲灧。", "廣流不拒細，愧抱獨慊慊。", "疲馬去軒時，戀嘶芻秣減。", "茲繼周南篇，短橈寧及艦。", "試知不自量，感涕屢揮摻。"]}