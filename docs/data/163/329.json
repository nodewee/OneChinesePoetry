{"author": "李復", "period": "宋", "type": "诗", "title": "題朱老壁", "paragraphs": ["居無百畝田，廩有三年粟。", "舍北幾株桑，晚蠶食亦足。", "近水理蔬畦，面山結茅屋。", "夏風葦簟凉，冬烟土床燠。", "堂前蒲萄架，新實初垂綠。", "清浄語不煩，事任鞅掌僕。", "鄰里通有無，泉甘草無毒。", "誰知庚桑子，今此居南麓。", "予非市朝人，受性本幽獨。", "願就謀一廛，餘外百無欲。"]}