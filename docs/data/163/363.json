{"author": "李復", "period": "宋", "type": "诗", "title": "種菜", "paragraphs": ["同牆茅屋東，有地十畝餘。", "蒿蓬雜毒草，壅闇惡木俱。", "歲久人跡絕，亂穴狐虺居。", "今晨杖藜出，顧步良躊躇。", "默嗟咫尺間，荒穢侵吾廬。", "散米飯羣僕，操具亟剪鋤。", "攘剔先叢棘，斬伐多高樗。", "乘濕束故急，積供爨我厨。", "耕土如蒸麵，治畦將種蔬。", "時雨近霑洽，膏脈涵如酥。", "問鄰地所宜，嘉種願乞諸。", "異有出戎夷，遠或傳蜀吳。", "根移甘或辛，色剖玄或朱。", "蕪菁飯之半，布藝廣數區。", "牙甲助芬味，瑣細不可無。", "霜降百物肅，禦冬必此須。", "居貧寡營辦，親賓間招呼。", "盤飧多造次，麤糲鮮毳腴。", "收藏資舉筯，率野真腐儒。", "澹薄味可久，萬錢非我圖。", "樊遲請學圃，予今老爲模。", "但媿公儀休，拔葵謝園夫。"]}