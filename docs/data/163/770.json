{"author": "賀鑄", "period": "宋", "type": "诗", "title": "除夜歎", "paragraphs": ["壯髮忽種種，華年今復窮。", "客懷少安適，況乃京塵中。", "病肺厭斟酌，疲筋謝過從。", "閑坊稅老屋，車馬無來蹤。", "日俸纔百錢，鹽齏猶不供。", "夜榻覆龍具，晨炊熏馬通。", "出門欲貸乞，羞汗難爲容。", "安得一扁舟，浮家乘興東。", "江山此深隠，終老爲田翁。", "春秧二頃苗，秋穫期百鍾。", "稚子課樵汲，壯妻兼織舂。", "行歌滄浪清，卧快柴桑風。", "神明養內觀，憂患無旁攻。", "有客聞此言，誚余何不衷。", "茲行果勇决，誰攬冥冥鴻。", "安知祿籍間，去就如樊籠。", "微尚良自信，所悲君不同。"]}