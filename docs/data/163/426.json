{"author": "李復", "period": "宋", "type": "诗", "title": "戲酬楊次公", "paragraphs": ["法雲說法元非法，六月洪爐舞飛雪。", "寶香一瓣下天來，須彌座上金光發。", "三界風雨動雷音，八部人天歸象設。", "昔年關西舊夫子，今日淮南大檀越。", "揚眉師利傾千偈，隠几維摩無一說。", "試開門戶立家風，頓超初地無生滅。", "百川萬折必朝宗，東南到海無分別。", "紫陌紅塵拂面來，鐵壁不容通水泄。", "衆形畢現明鏡靜，浮雲飛蓋秋空澈。", "眼見億萬歸彈指，境落毫釐差永劫。", "野犴不是師子兒，磨了觜頭三尺鐵。", "全湖巨浸一浮漚，結果開花今幾葉。", "昔人卷簾仰天笑，得道固應由慧業。", "一言可盡千語迷，不如靜看水中月。"]}