{"author": "梅堯臣", "period": "宋", "type": "诗", "title": "依韻和韓子華陪王舅道損宴集", "paragraphs": ["雲低未成雪，寒氣已侵席。", "凍醪傾白濁，乾果列紫赤。", "風微時破面，亭敞宜張帟。", "來望野興通，古城何額額。", "邀射弓鈞開，破的翦羽白。", "助中聲喧呼，不覺屢傾幘。", "醉驚一發功，誰許百金易。", "非等將帥能，聊將賓友適。", "中酒作暴謔，心親語多劇。", "吾儕固不羈，安可限常格。", "去忌無俗流，起酌驚臧獲。", "八龍觀諸韓，頭角相戢迫。", "參差玉峯前，愛慕不知夕。", "誰嗟短景移，能使吝情釋。", "爲賀主人翁，賢甥無久隔。", "此會舉世稀，頻頻奚所惜。"]}