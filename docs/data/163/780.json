{"author": "賀鑄", "period": "宋", "type": "诗", "title": "讀李益詩", "paragraphs": ["君虞興聖孫，詩律早專美。", "樂府度新聲，宮酺奉天子。", "鮮風獵蘭苕，華月濯桃李。", "獨有連眉郎，才稱劣相比。", "頗聞竹窗句，流落綺紈耳。", "吏曹久失調，幕府感恩起。", "從軍五十篇，王粲慙率爾。", "胡沙動霜草，開卷得千里。", "騫翔大蓬拜，轉顧觸排毀。", "晚升八座崇，謝事知所止。", "高文茂支庶，埋滅長已矣。", "斯人今不亡，正頼數番紙。", "咄嗟齒踰壯，日就無聞恥。", "勉哉課謠吟，請自田居始。"]}