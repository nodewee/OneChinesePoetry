{"author": "李復", "period": "宋", "type": "诗", "title": "七夕和韵", "paragraphs": ["東方牽牛西織女，飲犢弄機隔河渚。", "西風忽起怨夜長，相望盈盈不得語。", "走投上帝貸金錢，五雲飛來結香軿。", "曳裾拂露天榆冷，照影回身桂葉偏。", "銀潢七月秋浪高，黄昏欲渡未成橋。", "却向人間借烏鵲，銜石欲半河已落。", "碧霧爲帳霞爲裳，絳節欲盡兩旂張。", "燦然一星中耀芒，前瞻漢曲喜色長。", "飈輪儼雅靈龍翔，相迎交贈雙明璫。", "臨席舉袖開雕扇，故人有似新相見。", "共持深願祝天工，海底烏沉參不轉。", "世間共傳牛女喜，綺樓百尺排空起。", "垂綏插竹動雲陰，玉豆珠盤羅飺餌。", "壺開綠酒浄於空，秋滿虛庭氣如水。", "兒童不眠看星會，白光奕奕搖飛旆。", "整衣低首祝深心，未祝焚香先再拜。", "曈矓曉動斗車移，小雨班班怨別離。", "天上還應分鳳軫，人間又喜見蛛絲。", "空堂野老頭如雪，不解祈巧但祈拙。"]}