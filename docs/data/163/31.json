{"author": "梅堯臣", "period": "宋", "type": "诗", "title": "和韓五持國乞分道損山藥之什", "paragraphs": ["不種東陵瓜，不利千畦韭。", "山藥數十本，带土移野叟。", "故葉萎未醒，傷根亦何咎。", "既爲君子好，豈與騷人負。", "騷人比畫工，丹青出其口。", "欲分欄下苗，馳奴仍置簍。", "主人可無吝，所尚非獨有。", "從茲各勤灌，肯在園蔬後。", "今雖勝曝蓄，畢意資玉臼。", "人事固已然，祕方看繫肘。"]}