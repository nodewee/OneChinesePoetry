{"author": "李復", "period": "宋", "type": "诗", "title": "辛順忠唐得道之士真身今在河州寺", "paragraphs": ["少年遊嵩丘，登高吾獨見。", "西游渡隴坂，脫屣古河縣。", "削髮俗網裂，絕味諸漏斷。", "卧脅三十年，凝塵滿羌簟。", "六月大地燋，爐中結冰霰。", "牛頭實栴檀，降出九重殿。", "正就寂滅時，泉竭悲禽散。", "直從開元初，到今色不變。", "破屋閉真相，野鼠嗅香篆。", "時有碧眼人，酌乳供新獻。"]}