{"author": "李復", "period": "宋", "type": "诗", "title": "和朱公掞禱雨五龍廟", "paragraphs": ["太師占歲驗律管，氣來姑洗聲猶短。", "野人告病三月餘，公堂嚴齋五日滿。", "相招禱雨陟南山，出城鞭馬追飛繖。", "林鳩怒鳴競逐婦，穴蟻移居自銜卵。", "迎路商羊舞若飛，隨車少女風不斷。", "陰昇陽交兆已見，神意感通知憫旱。", "焚香瀝酒灑枯地，草根清流忽盈碗。", "茲事舊傳或未信，誠禱靈答知非誕。", "祠亭豐碑高突兀，歲紀神䴥魏所纂。", "道武開國始南征，矯首據鞍思勝筭。", "雲間仰見黑龍來，翔戲下山五爲伴。", "考卜推爲受命符，將拜帝休先沐澣。", "前瞻雷電塞空山，築宮岧嶢敢辭懶。", "鬼神填委煥丹青，草木森嚴無冗散。", "登山層級繞巖巒，趣門一徑極平坦。", "簫鼓于今幾百年，暘雨無愆雩禜罕。", "今朝霢霂千里蘇，太守憂民罄誠款。", "四郊宿麥遠青青，土膏脈潤天已暖。", "明朝牲幣躬脩報，豈憚陟降步巘窾。", "魯無禾麥書春秋，須知民事不可緩。"]}