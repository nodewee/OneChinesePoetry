{"author": "賀鑄", "period": "宋", "type": "诗", "title": "廣陵山光寺夜集留別黄材昆仲", "paragraphs": ["維舟山光步，却顧廣陵城。", "十里春風外，夾津芳草生。", "漁篷銜尾來，愧爾故人情。", "更卜連牀語，神房溫且清。", "語闌夜自久，淚燭剪復明。", "撤樽兀相視，酸涕流金纓。", "我本山海士，誤遭時網嬰。", "出身兩紀餘，何等爲浮名。", "矧此一分首，幾年當合并。", "離憂如驚瀾，蕩潏未易平。", "疏親繫遠邇，斯言出荒傖。", "音郵無禁限，勤訪白雲兄。"]}