{"author": "李復", "period": "宋", "type": "诗", "title": "首夏端居", "paragraphs": ["美木交柔柯，薿薿衆葉光。", "餘春歸未盡，葉間有遺芳。", "空庭午陰寂，黄鳥轉新吭。", "微風從何來，穆然和且凉。", "虛堂面清池，文簟舒藜床。", "憩偃神意適，形骸亦相忘。", "蕭然無雜塵，始覺日稍長。", "寒暑迭往返，物生安有常。", "百年只瞬息，忍使生理傷。", "起坐理素琴，曲罷取酒嘗。", "既飲復又酌，仰看閑雲翔。", "得爲太古民，優游見羲皇。"]}