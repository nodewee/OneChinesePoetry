{"author": "賀鑄", "period": "宋", "type": "诗", "title": "題漢陽招真亭", "paragraphs": ["大別山顛清沔尾，飛亭岧嶢带雲起。", "清狂使君初燕喜，拍手招呼黄鶴子。", "玄津煉出太陽酥，手葺胎髮蒙頭顱。", "每誇久落北酆籍，豈意齎恨歸黄壚。", "越客登臨興何有，愁不能言病妨酒。", "殘陽雲夢窅然深，尚欲開襟吞八九。", "羽駕飄颻安在哉，使君餘跡已塵埃。", "但見庾令樓橫烟樹杪，角聲催月渡江來。"]}