{"author": "李復", "period": "宋", "type": "诗", "title": "書飲客言", "paragraphs": ["御史在前執法後，先生飲酒不濡口。", "脫巾露頂兩脚赤，先生飲酒不論石。", "試問先生飲何如，舉手指腹此誰測。", "東家閉門强偪仄，刻骨膠筋束形跡。", "一生寂寞養聲光，誰肯回頭顧枯魄。", "南鄰矜誇尚馳騖，平明跨馬朝天去。", "車從導騎如雲屯，謗辱丘山盈後路。", "賜銅鑄錢終餓死，深居巷內還逢虎。", "高天蒼蒼地茫茫，與君舉首望八荒。", "人生優游本無事，自置冰炭毒肺腸。", "鵬飛鷃躍何高卑，菌短椿壽何彭殤。", "百年倏忽不再得，爭奪紛紛世界仄。", "渾沌不鑿人不死，但知飲酒志願畢。", "東方明星高，西山江水流。", "明星却回江不斷，與君常醉消白頭。"]}