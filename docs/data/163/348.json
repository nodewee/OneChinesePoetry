{"author": "李復", "period": "宋", "type": "诗", "title": "答吳與幾二首  其二", "paragraphs": ["舊廬鄰通衢，先疇接近郊。", "居無風雨憂，歲免粒食勞。", "生理亦已愉，胸中胡鬰陶。", "楹桷思丹刻，久厭處衡茅。", "服味喜鮮甘，每羞視鋤薅。", "德業倦時修，憑虛事華豪。", "鄭真耕巖石，張蔚隠蓬蒿。", "內省重千鈞，外物輕一毛。", "當時笑寂寞，清節後世高。", "原思貧非病，賜也氣徒驕。", "爾視季子金，何如顔氏瓢。"]}