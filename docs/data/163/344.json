{"author": "李復", "period": "宋", "type": "诗", "title": "答嚴隠之", "paragraphs": ["美樹多來巢，确土無報耕。", "不問彼如何，但責己所營。", "聞昔荆有鴞，荆人惡其聲。", "自荆將遷吳，鳲鳩止其行。", "爾欲人不惡，無若革爾鳴。", "鳴聲尚猶爾，荆吳無異情。", "晉子父母邦，鄉閭皆弟兄。", "踽踽異嗜好，遽云居齊城。", "齊雖山川殊，是非如晉明。", "己私不自勝，齊人安肯平。", "子行求吾詩，吾詩豈妄成。", "贈子當發藥，期子沉疴輕。"]}