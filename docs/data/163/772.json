{"author": "賀鑄", "period": "宋", "type": "诗", "title": "遊雲龍張氏山居", "paragraphs": ["昔聞張逸民，卜築雲龍山。", "東望結遐想，喜得彭城官。", "一語定襟契，宛如平生歡。", "招携屬休沐，投此蘿薜間。", "女僕候門巷，青袿雙翠鬟。", "蘇齋軒戶明，餠火焚椒蘭。", "寶墨鬼神護，清詩冰玉寒。", "森然拱簷霤，架石排琅玕。", "東趨放鶴亭，磴道披茅菅。", "指顧百村落，炊烟林莽間。", "日脚灑平陸，兩山如斷環。", "淒風振晚葉，坐怯衣裘單。", "引領紫霄極，飄颻如可干。", "緬懷眉山公，五馬來遊盤。", "酣興走顛筆，蒼崖即鑱刊。", "午年仲冬月，雪野雲彌漫。", "掃石坐舒嘯，惠泉烹鳳團。", "當時詫盛集，千古陋逵安。", "俛仰迹遂陳，斯人久泥蟠。", "我來後千日，逸躅何由攀。", "遇勝不能賦，俯尋塵路還。", "山英移未勒，時款白雲關。"]}