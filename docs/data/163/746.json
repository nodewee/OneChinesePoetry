{"author": "賀鑄", "period": "宋", "type": "诗", "title": "故鄴", "paragraphs": ["魏武昔恢圖，北平譚尚孽。", "卜鄴築新都，非徒三狡穴。", "將行遷鼎志，遽有分香訣。", "落日繐帷空，奠終歌舞闋。", "旋聞瀍洛上，載起蒼龍闕。", "四葉不歸東，苔花馳道絕。", "食槽讖終驗，挂飯期先决。", "擾攘百年間，覆車尋此轍。", "山川氣象變，朝市繁華歇。", "白露復青蕪，茫茫換時節。", "陰風吹葛屨，燐火走兵血。", "木葉下西陵，寒蟲助騷屑。", "當時陪葬骨，馬鬣猶環列。", "隧碣仆縱橫，鎸文久殘缺。", "帛砧與柱礎，螭首隨分裂。", "指此一抔間，賢愚兩何別。", "悠悠鳳漳水，寂寂雀臺月。", "千古配英魂，未隨埃燼滅。", "田皋訪遺老，謂有興亡說。", "但聽黍離篇，叱牛耕不輟。"]}