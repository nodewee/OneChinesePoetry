{"author": "李復", "period": "宋", "type": "诗", "title": "依韵酬沈仍長官惠葡萄", "paragraphs": ["異果乘秋熟，分來道路長。", "緘封湘篋重，題詠剡藤光。", "氣蓄西河潤，山圍大谷凉。", "龍鬚初引水，馬乳晚經霜。", "衣薄輕鉛粉，包圓小紫囊。", "膏腴凝紺液，甘酢溢雲漿。", "蔗浥含餘潤，醅浮带舊香。", "藥經難彷彿，畫筆漫形相。", "涇洛宜秦土，汾嵐利晉鄉。", "鱗差分萬葉，珠實綴千房。", "楚瑞慚萍實，江奴笑橘黄。", "破酲生靜爽，滌熱慰新嘗。", "契闊初心在，提携遠意將。", "茂陵遺客老，痟病證仙方。"]}