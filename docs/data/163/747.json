{"author": "賀鑄", "period": "宋", "type": "诗", "title": "喜雨", "paragraphs": ["終春久旱暵，涉夏俄溽暑。", "垢汗浼衣襟，梅津蒸柱礎。", "黄霾閉赤景，測候錯辰午。", "沙燕逐風鳶，翻飛遡來雨。", "紛紛白羽箭，齊發萬牛弩。", "落瓦復鳴階，浮漚如沸煮。", "崇朝已沛浹，枯渴頓清瘉。", "田父喜過從，迎門好相語。", "蠶桑薄可具，豚酒與簫鼓。", "擇吉謝叢祠，巫娘罷狂舞。", "晨炊飽丁壯，庇笠耕舄鹵。", "少緩麥租期，庶將秋稼補。", "輸入太倉中，蕃肥任黄鼠。"]}