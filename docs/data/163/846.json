{"author": "賀鑄", "period": "宋", "type": "诗", "title": "寄題潯陽周氏濂溪草堂", "paragraphs": ["濂溪之水清，未足濯公纓。", "平生抱苦節，成就此溪名。", "長嘯置符傳，孤雲歸思輕。", "溪頭四壁居，溪下百畝耕。", "量汲奉晨盥，課樵共夕烹。", "希逢杖屨遊，但聽弦歌聲。", "爲客剪三徑，傳家通一經。", "雙珠交照乘，合璧倍連城。", "被褐有餘樂，問縑無隠情。", "桂林兩枝秀，借爾俗眼榮。", "昔仰名父子，今推難弟兄。", "不應文範裔，遽謂公慙卿。", "如襲带礪封，毋爲權利傾。", "地實寢丘比，有力安得并。", "勒詩高岸石，敢告後代生。"]}