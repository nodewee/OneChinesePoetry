{"author": "李復", "period": "宋", "type": "诗", "title": "送章發運楶", "paragraphs": ["鄉農不寓兵，經費半非古。", "天下雖無事，禁虣必備武。", "浚郊開王畿，屹然根本固。", "鈎陳擁帝居，百萬環貔虎。", "軍聲潮海驚，牙帳屯雲聚。", "臨難責死力，溫飽當有素。", "投身占尺籍，張口坐待哺。", "梁野川瀆交，掘泉不見土。", "種沙禾穟短，官租閣王府。", "國用取東南，舳艫引吳楚。", "浩浩九十州，連檣輸太庾。", "秋風滿汴渠，櫛比不可數。", "登陛獻歲額，供億足贏數。", "儲偫如丘山，司農視新腐。", "老幼無餒腹，誰復問暘雨。", "天子念大計，置官憂敗蠱。", "苟非簡帝衷，未肯輕付與。", "詔書忽西下，秦臺更使斧。", "精忠感帝聰，異寵褒聖語。", "實資經濟術，盡委浩劇務。", "狼荒極海壖，蜀江出荆渚。", "提封半禹跡，綜錯均周賦。", "際天聳風威，列城歸刺舉。", "西北敵騎飛，今猶急宸顧。", "百姓瘡未平，何處易星馭。", "國事有重輕，先後存淵宁。", "本根勢有重，暫輟營調度。", "大庭訪衆議，捨公孰可去。", "惟公德宇深，完養無驚懼。", "砉刀發新硎，音中桑林舞。", "遠畫垂後世，恥爲目前慮。", "冰雪浄聰明，涇渭包肺腑。", "縱橫富萬術，一一廊廟具。", "出入未盡展，輿論嗟齟齬。", "岧嶢雲間闕，曉曦媚金羽。", "雙旌過對揚，當契君臣遇。", "拜賜親天光，高議願一吐。", "從容動凝旒，必歎相見暮。", "庶幾慰美俗，丹衢翔闊步。", "蕭條耕巖客，竊食慚無補。", "蹣跚世揶揄，拳曲逃規矩。", "舊學謾屠龍，巧伎羞刻楮。", "芘頼托商陰，濩落容魏瓠。", "附驥仰後塵，薦鶚玷過譽。", "宴坐接烏九，妙譚奉犀麈。", "重借鷯枝栖，不責馬曹誤。", "摧頹已半生，踴躍臨晚路。", "今朝對行色，悲風激林莽。", "亂山雨報秋，荒野陰多霧。", "孤禽失侶鳴，回飛氣如縷。"]}