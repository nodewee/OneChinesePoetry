{"author": "莫淵", "period": "宋", "type": "诗", "title": "送程給事知越州", "paragraphs": ["北虜分庭正，東藩得郡優。", "兼曹拋玉殿，重閣指蓬邱。", "節制連江海，封疆直斗牛。", "地雖鄰故里，人始識元侯。", "合浦珠還日，長河虎渡秋。", "溪山歸勝覽，風月入冥搜。", "使旆天邊去，樓船鑑裏遊。", "茶槍香泛泛，竹箭綠修修。", "樂苑花猶卉，蘭亭水尚流。", "千尋經石簣，八月看潮頭。", "蕭寺逢支遁，山陰憶子猷。", "昔賢嘗縱樂，太守好銷憂。", "倒載何妨作，扁舟未可謀。", "朝綱須急治，民瘼俟全瘳。", "青瑣從虛位，朱旛且少留。", "行當宣室召，還應傅巖求。", "德望終歸用，愚蒙祇自愁。", "官資卑執戟，身勢類浮鷗。", "每玷鄉人薦，長思國士酬。", "那堪聞疊鼓，惆悵送行輈。"]}