{"author": "賀鑄", "period": "宋", "type": "诗", "title": "金山夜集招米芾元章不至作", "paragraphs": ["芳洲擷蘭珮，清夜栖寶坊。", "晚風駕飛濤，柱石搖長廊。", "微月逗簷際，助我燈燭光。", "黄童天下才，亹亹陳與章。", "狂歌間險語，捧腹屢烘堂。", "惜無盃中物，可以延楚狂。", "興闌半道去，浪學山陰王。", "明發吾將還，滄波渺相望。", "如何方外徒，漫仕煩官倉。", "端爾凉秋節，白雲來帝鄉。"]}