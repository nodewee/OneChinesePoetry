{"author": "李復", "period": "宋", "type": "诗", "title": "過澶州感事", "paragraphs": ["孫村黄河决北流，北使年年過澶州。", "澶州兩城戰格盡，七十餘年廢不修。", "昔歲契丹傾國起，欲投馬箠渡河水。", "烽火夜夜照前殿，殿前羣臣色如死。", "心憂社稷輸至忠，殿上只有寇相公。", "默使敵計墮吾計，獨屈黄屋親臨戎。", "敵驚潰奔虎北門，從此願講兄弟親。", "平時危冠盡肉食，一旦倉猝方見人。"]}