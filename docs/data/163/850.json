{"author": "賀鑄", "period": "宋", "type": "诗", "title": "黄鶴樓", "paragraphs": ["登真者誰子，昔有費公禕。", "白日玉書下，青天駕鶴飛。", "此地少留憩，神標悵依依。", "振裾謝塵濁，與爾方遠違。", "層樓寵陳迹，江山長四圍。", "登臨美商素，雨氣薄西暉。", "水落州觜嫩，風豪帆背肥。", "飄然起遐想，琳館閟巖扉。", "明月識悠闊，白雲疑是非。", "金桃未遽熟，薤露虞先晞。", "高樹兩華表，長招羽駕歸。", "靈瓢五色劑，定與遺民揮。", "自顧乏仙質，延生猶可希。", "刀圭儻不吝，如飽首陽饑。"]}