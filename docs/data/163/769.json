{"author": "賀鑄", "period": "宋", "type": "诗", "title": "訪周沆郭忱", "paragraphs": ["前日去薄官，驅車望城闕。", "情親周與郭，契闊多年別。", "征袍未及解，徑造郊扉謁。", "存問審安娛，芝眉尉懷渴。", "家飽具羹炙，笑我猶饕餮。", "野色夜蒼茫，松陰步微月。", "悲風應長嘯，灑面若冰雪。", "狹室燭花青，壞爐擁駝褐。", "歡呼講舊好，鄰夢憎驚聒。", "念昔初冠年，朋從事顛蹶。", "怱怱一回首，身志成老拙。", "居諸信遄邁，又值陽生節。", "春物行可期，良遊須屢結。", "婦家酒醅美，升斗容丐輟。", "斟酌挹東君，手選時芳折。", "樽前有餘樂，身外無所切。", "欲尋玉清路，難訪金丹訣。", "修短三萬朝，黄塵共埋滅。"]}