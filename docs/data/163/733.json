{"author": "賀鑄", "period": "宋", "type": "诗", "title": "送海陵周太守邠受代還朝", "paragraphs": ["湯湯水東流，奈何載此西行舟。", "紞如五鼓鳴城頭，使君去矣不可留。", "前日使君來，天子惠此州。", "傳道管城政，先聲走羣偷。", "不關外戶息吠犬，悉把鉤鋤誰带牛。", "雨暘不違禱，舄鹵數倍收。", "吏却一錢賄，獄無五木囚。", "黄堂坐嘯有餘暇，八詠新詩追隠侯。", "斯民幸使君，畢世爲吾休。", "俄及瓜時代，本朝官重內。", "舊通金門籍，行奉玉宸對。", "問君何以治海陵，但陳聖主之德臣何能，狂生有意水衡丞。"]}