{"author": "李復", "period": "宋", "type": "诗", "title": "梨", "paragraphs": ["柿垂黄尚微，棗熟赤可剝。", "新梨接亦成，實大何磊落。", "纍纍如碧罌，器宇極恢廓。", "懸枝細恐折，植竹仰撐托。", "露下色漸變，逼霜味不酢。", "採摘置中筵，氣壓百果弱。", "憶昔壯少時，酒酣病痟作。", "取食不論數，甘寒勝發藥。", "今嗟老且病，滋味意彫索。", "對之未能忘，欲探引復却。", "晴簷午景暄，尚或思咀嚼。", "齒朽齧亦難，把玩時自噱。"]}