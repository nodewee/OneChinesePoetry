{"author": "李復", "period": "宋", "type": "诗", "title": "戲謝漕食豆粥", "paragraphs": ["石泉清甘出山麓，瓦釜貯泉烹豆粥。", "太行苦霧朝塞門，相與持杯煖寒腹。", "集仙學士著繡衣，瑞節前驅光照玉。", "入境風生三十州，高廩臨邊溢紅粟。", "公臺深靜兵衛嚴，部吏趨承冠履肅。", "剪毛胡羊小耳肥，列甕釀香浮螘綠。", "盡嫌豪侈徹豐俎，坐刻黳煤溫凍足。", "擁爐招客學僧禪，爭聽敲魚醒睡目。", "太師論詩歌蟋蟀，千載遺音流晉曲。", "何曾方丈裂餠多，武子琉璃蒸乳熟。", "只知齒頰快芳羶，豈料年齡愁嗜欲。", "但能舉鉢厭饑腸，便覺古風親土俗。", "君不見錦帳匝地石季倫，又不見冰澌渡河劉文叔。", "竈間燎濕困滹沱，席上爭先出金谷。", "豈惟暫飽濟艱難，猶貴速成勝珠玉。", "昔人不願五侯鯖，今我何知九鼎肉。", "杜陵春晚把鋤歸，常喜朝盤堆苜蓿。", "莫嗟粗糲百年飧，且免禍盈鬼瞰屋。"]}