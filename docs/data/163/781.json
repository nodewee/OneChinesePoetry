{"author": "賀鑄", "period": "宋", "type": "诗", "title": "田園樂", "paragraphs": ["昔我未去國，幽栖淇上村。", "分辭俠少事，喜與農老言。", "農老孰追從，四鄰皆世婚。", "機中工織婦，籍上成丁孫。", "青駒自走磨，黄犬長候門。", "昨日春火開，逍遥望高原。", "西照牛羊下，東風花草繁。", "今朝夏雞鳴，麥熟田頭喧。", "歸來息樹蔭，課汲灌中園。", "秋賽方及辰，釀秫烹膏豚。", "叢祠響腰鼓，免杖奉神樽。", "冬雪斷門巷，蠶廬清且溫。", "地藉熊豹席，爐明荆櫪根。", "起居就安適，非復繫晨昏。", "不識百里面，不知千騎尊。", "供輸先衆期，於我何威恩。", "太上復淳古，坐超羲與軒。", "敢忘天地施，擊壤聲如塤。", "畢此百歲願，泰然長夜魂。", "避秦誰氏子，客死武陵源。"]}