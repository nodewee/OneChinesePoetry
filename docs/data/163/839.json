{"author": "賀鑄", "period": "宋", "type": "诗", "title": "送表姪趙子億之官滄州兼簡通守李延寧", "paragraphs": ["吾昔遊浮陽，童心初辦狂。", "淩高瞰海日，徑欲窮扶桑。", "歲紀忽再周，此圖竟莫償。", "今適送子往，臨風但彷徉。", "之子公族秀，祖基維懿王。", "成吾家宅相，裂封復吾鄉。", "汝翁同谷守，視吾猶雁行。", "後生古所畏，之子未易量。", "筦庫方試吏，事役須更嘗。", "譬彼汗血駒，齒齊即騰驤。", "是宜勤夙夜，動虞三尺妨。", "勿憚川陸遥，千里如鄰牆。", "勿計弦晦餘，俛仰度三霜。", "邊朔昔云苦，今歌海隅康。", "正頼別駕賢，不減晉王祥。", "依投得吏師，行見售所長。", "爲吾語故人，曩契想未忘。", "願致雙魚封，繼以一鶚章。"]}