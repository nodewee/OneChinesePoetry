{"author": "李復", "period": "宋", "type": "诗", "title": "答李師載", "paragraphs": ["早歲賢關初闖首，五色長虹出君手。", "孤坐傲兀若老羆，滿場輸伏甘居後。", "巨榜清曉揭宮牆，名姓喧傳天下口。", "天子未見已先知，雲路風生看馳驟。", "一官纔得墜驚波，顛頓衝風嗟莫救。", "冥冥陰禍鬼發機，羅網恢恢疏不漏。", "幽囚束縛落空山，蟬腹龜腸餓荒藪。", "黄雛乳鷇飛刺天，病翼傷垂自看醜。", "男兒性命絕可憐，萬事填臆難出口。", "天高地遠無消息，日月回環歲閏九。", "情之所鍾正在我，幾度寄音藏客袖。", "辟書抆拭召從軍，寒出綈袍憐范叟。", "孤童匹馬渡盟津，白髮青衫亦何有。", "相逢握手話契闊，懷昔感今嗟嘆久。", "巨幹堅姿老不衰，霜雪蒼松性依舊。", "騏驥不合駕鼓車，鏌鋣鬰鬰猶衝斗。", "惟君與我同襟期，爲君掃榻開東牖。", "相對惆悵懷抱惡，聊且撥置共尊酒。", "天地氤氳何事無，白雲須臾變蒼狗。", "冥心委順觀我生，任有垂楊生左肘。"]}