{"author": "梅堯臣", "period": "宋", "type": "诗", "title": "途中寄上尚書晏相公二十韻", "paragraphs": ["驚飇入林鴉亂飛，舞空落葉相追隨。", "秋權摧物不見跡，但使萬古生愁悲。", "登山臨水昔感別，身作旅人安得宜。", "單舟匹婦更無婢，朝餐每愧婦親炊。", "平生獨以文字樂，曾未敢恥貧賤爲。", "官雖寸進實過分，名姓已被賢者知。", "疏愚生不謁豪貴，守此退縮行將衰。", "潁州相公秉道德，一見不以論高卑。", "久調元化費精力，猶且未倦刪書詩。", "唐之文章剔蕪穢，纖悉寧有差毫釐。", "謂其躭學可與語，便語淵奧袪佹疑。", "浮言近意不歷口，直欲海窟拏蛟螭。", "再拜膝前荷勤誨，垂橐稇載歸忘饑。", "解艇水驛無幾舍，新詩又遣牙兵持。", "上言行李覽物景，聊可與婦陳酒巵。", "下言狂斐頗及古，陶韋比格吾不私。", "相公貴且事翰墨，我輩豈得專遊嬉。", "今將蒿芹薦俎豆，定亦不以微薄遺。", "嘗令有詠無巨細，當因川陸舟車貽。", "日對順流思疾置，老魚姦怯潛鱗鬐。"]}