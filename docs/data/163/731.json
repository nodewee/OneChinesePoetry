{"author": "賀鑄", "period": "宋", "type": "诗", "title": "老鶴嘆", "paragraphs": ["華表華表歸來乎，出無車，食無魚。", "懿公之遇難再圖，卑棲賸啄同羣雛。", "誰謂嵇氏子不孤，强顔市井交屠沽，巨源密啟亦已疏。", "嗚呼，衛侯既不可作，道林今也則無。", "露鳴風舞何區區，夙夜供君耳目娛。", "西山二子饑相似，南國三閭放不如。", "端慮盤飧懷異味，併隨焦尾付庖厨。"]}