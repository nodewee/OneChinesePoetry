{"author": "李復", "period": "宋", "type": "诗", "title": "答公孫及", "paragraphs": ["輾轉卧不周，遥夜何漫漫。", "娟娟竹間月，照我影零亂。", "繁蟲哀陰壁，輕風泛幃幔。", "節物自感人，寤言興永歎。", "頹坐易銷沉，去甚春冰泮。", "萬事隨俯仰，飄忽浮雲散。", "芳槿曜朱華，榮好常在旦。", "百年無期度，白日歲已晏。", "餘生能幾何，可進投憂患。", "駕矣追歡好，東方明星爛。"]}