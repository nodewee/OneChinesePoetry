{"author": "李復", "period": "宋", "type": "诗", "title": "出承天院候客", "paragraphs": ["曉動人語喧，門開探騎發。", "冠蓋相後先，烟塵互明滅。", "出城寒寺靜，蒼松带餘雪。", "驅馬傍前廡，投鞭坐僧榻。", "畏風依蒲團，擁裘學趺結。", "曈矓曉日昇，逶迤旆成列。", "到官今年五，踽踽幾持謁。", "執板手有痕，脫冠頂無髮。", "將迎迹愈多，應接面常熱。", "野性素曠蕩，人事苦羈紲。", "久願整歸駕，渡汾尋舊轍。", "躬耕望雲岑，築室俯清潏。"]}