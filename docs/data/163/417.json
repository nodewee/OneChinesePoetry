{"author": "李復", "period": "宋", "type": "诗", "title": "和李教授攄遊溪阻風", "paragraphs": ["去年春盡送春歸，溪邊曾與春風期。", "共期今歲春風到，却話去年相別時。", "二月天回斗杓轉，沙際春風猶未知。", "咄咄向空但書怪，常有孤愁來兩眉。", "南巷佳人佩蘭客，去年把葉同題詩。", "能傳芳信慰枯槁，問我溪邊來何遲。", "明發招邀出城去，欲傍垂楊舉酒巵。", "盲飈東來忽作惡，掀簸地軸搖天維。", "坐客隔手不相見，縮頸盡如藏殻龜。", "昏沙欲定日更黑，浩浩崩奔陰雲垂。", "蒼茫催人雨勢急，促轡競路爭先馳。", "歸途邂逅過蕭寺，投鞭思弈雲房棋。", "道人呼童拂廣榻，笑我塵土兩目眵。", "漫展紋楸第袖手，瞑依團蒲神意疲。", "朝來共尋一餉樂，齟齬似爲神物欺。", "况乎人生百年間，世事萬里多嶮巇。", "紛紛智巧日夜鬭，一身浪苦寧非癡。", "試向道人問實相，指我自求無言師。"]}