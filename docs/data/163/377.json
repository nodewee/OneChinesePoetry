{"author": "李復", "period": "宋", "type": "诗", "title": "流泉引", "paragraphs": ["泉涓涓兮出重山，回抱山麓兮入於蒼淵。", "流來孔多兮自溢于林間，出始一勺兮下合成川。", "塍有稻兮壠有黍，聚以時兮令以鼓。", "削高增卑兮釃渠絡縷，人不愛力兮揮鍤如雨。", "川流濬兮來無窮，泥五斗兮水一鍾。", "旱暵則引兮淫潦則通，自今以往兮樂我良農。", "禮有經兮歲有蜡，羊豕盈牢兮農舞於社。", "椒香桂綠兮雲車滿野，敬謝有功兮宜奠於泉下。", "吾之將歸兮星律回秋，告邦人兮導畎澮之常流。", "欲泉利之專兮先耘耨之不偷，無忘吾語兮若吾歲之來遊。"]}