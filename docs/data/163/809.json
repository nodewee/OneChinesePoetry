{"author": "賀鑄", "period": "宋", "type": "诗", "title": "遊金陵雨花臺", "paragraphs": ["迢迢朱雀航，飛蓋共淩越。", "東風石子岡，芳草微徑絕。", "生公法堂在，清夜貯明月。", "回認城郭遊，春華爛晴雪。", "長烟動江隩，微雲泊山脅。", "連檣去遲回，白鳥屢明滅。", "江山信清麗，人物久銷歇。", "戍堡定荒凉，投身計何拙。", "塵衫與汗馬，端爲老生設。", "李侯朱門俊，許與盡時哲。", "俛首就微班，剛腸頗摧折。", "人生特眠飯，似是此身切。", "歲晚賦歸田，非君復誰結。"]}