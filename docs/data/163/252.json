{"author": "李復", "period": "宋", "type": "诗", "title": "雜詩  其五", "paragraphs": ["珍圖出榮河，八卦開奧秘。", "聖人重因襲，已極露隠細。", "大衍四十九，周流通一氣。", "陰陽窮必變，往反無終始。", "元化密推移，消長先默契。", "鬼神無遁情，垂詔億萬世。", "如何揚子雲，求名誇譎詭。", "藻繪太初歷，設畫隨啟閉。", "盈縮無常運，踦贏謾擬議。", "安得宇宙間，別更有天地。", "文字但艱苦，白首困心志。", "侯芭何所知，枝指徒爲贅。"]}