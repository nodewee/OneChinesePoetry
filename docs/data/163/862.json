{"author": "賀鑄", "period": "宋", "type": "诗", "title": "題武昌鄭判官直節亭", "paragraphs": ["開亭榜直節，寵爾青琅玕。", "歲晚傲霜雪，不同天下寒。", "挺立百丈夫，被之古衣冠。", "春華白粉澤，正色莫敢干。", "越客與登覽，微吟復長嘆。", "六鼇方抃戲，雲海翻狂瀾。", "儻逢龍伯公，何憚剪一竿。", "岐山鳴鳳雛，久刷五色翰。", "何以慰朝饑，美實來加餐。", "高材陋時用，自持良獨難。", "不願裁樂管，伶倫非古官。", "浪遭野王輩，三弄爲人歡。", "願製殺青簡，燦然漆與丹。", "褒貶約魯史，終古垂不刊。", "顧此託根地，辱哉久泥蟠。"]}