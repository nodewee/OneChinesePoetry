{"author": "賀鑄", "period": "宋", "type": "诗", "title": "送陳傳道之官下邳", "paragraphs": ["昔也官彭城，日與君子親。", "俱遊大梁下，不見輒兼旬。", "衣食牽迫人，汗走長街塵。", "相逢立馬語，愁面如含辛。", "朝來忽叩門，頗驚黄綬新。", "告我即東下，得官淮泗濱。", "方語病中暍，藥物苦殫貧。", "故人復捨去，此懷難重陳。", "想見經舊廬，節候屬蕭辰。", "朝尋張翁墅，暮投寇叔鄰。", "二子亦吾好，尺書坐因循。", "交情定相訪，爲話正迷津。"]}