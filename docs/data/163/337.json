{"author": "李復", "period": "宋", "type": "诗", "title": "侯書記二子席上乞詩遂贈", "paragraphs": ["植蒿不爲棟，豢豚不成虎。", "本非英特姿，雖長何足數。", "男兒生墮地，便要立門戶。", "謝鳳炳有毛，羊豹兆於乳。", "探根咀其芽，已足知甘苦。", "吾黨有侯生，高門映東魯。", "翹然出二子，發祥自其祖。", "小兒肌骨明，珠光照合浦。", "大兒神宇深，崇鼎氣象古。", "學作四韵詩，已無近俗語。", "燃燈夜讀書，義頗識其觕。", "來客見盡傾，喜歎立如堵。", "積慶固有獲，力穡刈麰稌。", "人知須有成，青雲張步武。", "惜吾已老矣，異日衆必睹。"]}