{"author": "賀鑄", "period": "宋", "type": "诗", "title": "寄題栗亭縣名嘉亭", "paragraphs": ["少陵昔避地，幽栖鳳皇川。", "始願獲其所，賦詩此終焉。", "睠彼美林麓，蔭膏腴上田。", "陽坡饒垂珠，陰谷繁玉延。", "長鑱勤采劚，服食攀飛仙。", "兵祲奪和氣，力耕無善年。", "林坰開冰雪，旬浹斷庖烟。", "嗚呼歌七章，暮節西南遷。", "環堵久蕪沒，斯亭名尚傳。", "茂宰愴懷古，增崇殊過前。", "雕甍揭長簾，下容十客筵。", "嫩嵐隔春叢，清竹鳴夏蟬。", "風月有高興，寫之武城弦。", "狂客屬尪廢，駑筋難强鞭。", "何暇遠登覽，但哦鯨海篇。", "尚苦八口累，依稀同曩賢。", "餘齡寄幻境，未斷東西緣。", "江淮米價平，一舸去悠然。", "幸此歲豐樂，浮游吾所便。", "異時訪陳躅，復使後人憐。"]}