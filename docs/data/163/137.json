{"author": "施大任", "period": "宋", "type": "诗", "title": "題惠山寺真賞亭流觴", "paragraphs": ["惠山山半有飛泉，甃石環亭泛酒船。", "只任源流自亭下，不緣機智得方圓。", "夷猶小棹翻賓榻，零亂浮華出洞天。", "六月炎蒸應戀此，二松風韵更蕭然。", "江帆遠渡疏林外，山鳥閑吟落照邊。", "盛世正逢元祐日，清歡重繼永和年。", "縈心難效公垂詠，真賞尤知子美賢。", "我是林泉自由者，時時來作醉中仙。"]}