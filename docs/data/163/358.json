{"author": "李復", "period": "宋", "type": "诗", "title": "種罌粟", "paragraphs": ["前年陽亢驕，旱日赤如血。", "萬里隨羽書，揮鞭無留轍。", "炎毒乘我虛，兩歲苦病暍。", "遇夏火氣高，煩蒸不可活。", "飽聞食罌粟，能滌胃中熱。", "問鄰乞嘉種，欲往愧屑屑。", "適蒙故人惠，筠篋裹山葉。", "堂下開新畦，布藝自區別。", "經春甲未坼，邊冷傷晚雪。", "清和氣忽動，地面龜兆裂。", "含滋競出土，新綠如短髮。", "常慮蒿莠生，鋤不敢闕。", "時雨近霑足，乘凌爭秀發。", "開花如芙蕖，紅白兩妍潔。", "紛紛金蘂落，稍稍青蓮結。", "玉粒漸滿房，露下期採折。", "攻疾雖未知，適願已自悅。", "呼童問山鼎，芳乳將可設。"]}