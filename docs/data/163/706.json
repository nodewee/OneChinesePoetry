{"author": "李復", "period": "宋", "type": "诗", "title": "樂章五曲  其四", "paragraphs": ["刻花圓楹青玉趺，高堂䡾䡾雲錦舒。", "兩階納陛先登巫，近前神喜巫歌呼。", "揚桴兮拊鼓，金鳴兮竹語。", "長絲哀怨雁移步，堂上聲歌堂下舞。", "工祝濯柳灑庭戶，神君功多人有主。", "風清氣微散時雨，上無螟蛉下無鼠。", "川滿秔兮陸滿黍，少婦窗間弄機杼。", "鄉人相勸醉場圃，敬拜神君芘吾土。"]}