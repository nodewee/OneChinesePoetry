{"author": "李復", "period": "宋", "type": "诗", "title": "送人赴雅州任", "paragraphs": ["去年送君走邊州，今年送君入蜀道。", "上官南北不自知，風卷孤雲離海嶠。", "場屋爭飛二十年，垂翼空歸嘆潦倒。", "綠衣晚出外家來，一命初忻慰枯槁。", "憶昨當途數論薦，謂君逸足須騰趠。", "故爲羈縶尚淹蟠，區區課額量登耗。", "辭尊有義不辭卑，屈身斗祿貧親老。", "蒙峰正在岷山西，新月殘時行始到。", "連江地暖春無雪，天際春來氣常早。", "君今此去春已盡，江山綠滿花枝少。", "人生離別難爲情，莫戀異鄉風景好。", "杜鵑忽傍耳邊啼，回首秦川淚斑草。"]}