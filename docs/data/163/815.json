{"author": "賀鑄", "period": "宋", "type": "诗", "title": "曉登柏子岡回望金陵懷寄鍾山泉禪師", "paragraphs": ["晨征念王事，駑駕煩屢叱。", "既陟崔嵬高，稍辭叢薄密。", "烏牛霑宿露，白鳥明初日。", "清川舴艋遲，綠岸浮圖出。", "緬懷秣陵遊，曾綴秦淮繂。", "曳舄白下門，供香金粟室。", "得聞四句偈，如奉三尺律。", "損益非所知，婚嫁行且畢。", "庶幾追老龐，薄暮徼萬一。", "誓將遷枳根，待變江南橘。"]}