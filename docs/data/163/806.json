{"author": "賀鑄", "period": "宋", "type": "诗", "title": "留侯廟下作", "paragraphs": ["文成念韓痛，破産伺强秦。", "千金募健士，椎斷屬車塵。", "東去變名姓，浮游淮泗濱。", "忍恥奉遺履，得書何老人。", "十年風雲會，赤帝資經綸。", "鴻門禍端結，一言即解紛。", "英彭既合縱，楚項提孤軍。", "偉哉借箸談，豎儒無復陳。", "分疆餌兩將，來若從龍雲。", "釋怨俾侯印，謀銷蛇豕羣。", "定都天府國，推功歸奉春。", "四老落吾術，拂巾辭隠淪。", "東朝羽翼就，楚調徒悲辛。", "出處能事畢，致君終乞身。", "豈眷萬戶封，僅與蕭酇均。", "淮陰敗晚節，顧亦非吾倫。", "願訪赤松子，逍遥雲漢津。", "强飯示終歿，爽靈方上賓。", "嚴祠鎮川湄，餘澤及斯民。", "客子老將至，低回冗從臣。", "慙無應時策，肝膈空輪囷。", "可教固無類，慨然輒求伸。", "未應終萬古，黄石獨能神。"]}