{"author": "李復", "period": "宋", "type": "诗", "title": "酬邢先生疊前韵", "paragraphs": ["道人海南游五管，野服褷褵鶴羽短。", "飛符分藥濟炎州，陰功早約三千滿。", "細葺柔蔓作重茵，密綴圓荷爲翠繖。", "丹回七返已成珠，寶養三田如抱卵。", "一身天畔若雲浮，萬事世間皆刃斷。", "行山書篆虎逃穴，臨水呼風龍救旱。", "弄琴得趣或忘絃，遇酒無辭任傾碗。", "試持舊說叩真詮，深笑浮言多詭誕。", "須知至道甚無煩，豈若俗書務集纂。", "向走天下四十年，利口妄談何可筭。", "引枝逐葉盡無根，神與形離不相伴。", "超然自得方自知，天下一新如澡澣。", "生平聞風已默契，今者相從敢縱懶。", "事來酬酢外須應，心不將迎意自散。", "喜予雙眼爛熒熒，知予靈臺常坦坦。", "寶身好事求雖多，誠言出口識還罕。", "赤水遺珠若爲求，五雲瑶闕何時款。", "凌空未便御風行，跨馬先覺雙鐙暖。", "輪扁運斤棄繩墨，庖丁解牛遊綮窾。", "太清吾祖遺真風，欲逐青牛媿駑緩。"]}