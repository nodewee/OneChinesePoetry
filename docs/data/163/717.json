{"author": "賀鑄", "period": "宋", "type": "诗", "title": "三鳥詠 子規行", "paragraphs": ["長江靡迤山坡陀，旅竹荒松蒙蔦蘿。", "蠶初眠起風日暖，梅弄黄時烟雨多。", "山間有徑行逶迤，倦客據鞍生睡魔，奈爾思歸啼鳥何。", "子規鳥，不如歸去好。", "誰家西北最高樓，幾爲王孫怨芳草。", "子規憐爾解歸飛，我獨何心長不歸。", "十年迹絕蘇門道，夢裏舊遊知是非。", "一官竊食官倉米，十口之家飽而已。", "金印錦衣耀閭里，少年此心今老矣，問舍求田從此始。"]}