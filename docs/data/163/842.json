{"author": "賀鑄", "period": "宋", "type": "诗", "title": "遊盱眙南山示楊介", "paragraphs": ["霜曉無輕颸，長淮浄如眼。", "招携南山遊，老子興不淺。", "不從千步橋，飛度一漁舠。", "中流鼓素檝，魴鱮欻驚跳。", "禪叟延遊客，匆匆問行色。", "千里遠京關，浮驂去安適。", "長嘯指滄浪，濯纓湔我裳。", "朱門曳裾地，槐柳自成行。", "多年困靴板，未立中人産。", "沈痼迫衰遲，求田咄何晚。", "神丸儻駐延，投此寄餘年。", "鑿室鄰楊氏，然薪繫太玄。"]}