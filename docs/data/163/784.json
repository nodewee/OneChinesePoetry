{"author": "賀鑄", "period": "宋", "type": "诗", "title": "三月二十日遊南臺", "paragraphs": ["晴春六十日，不與酒盃親。", "吏事豈無閒，風雨復兼旬。", "始作南城遊，時物固已陳。", "掃不見桃李，濃綠迷荆榛。", "登高暫逍遥，引目清泗濱。", "向田有交逕，俯城皆要津。", "得意屬禽魚，可愛不可馴。", "顧余千里客，眷此十日春。", "胡不念爾生，筋骸勞欠伸。", "二十起丁籍，一官初爲貧。", "侜張西復東，甑滿萊蕪塵。", "黄綬彼何物，豕苓安足珍。", "山園有芳蘭，幽珮手自紉。", "長哦白雲謠，遐想紫陽真。", "去矣南昌尉，庶幾乎若人。"]}