{"author": "李復", "period": "宋", "type": "诗", "title": "過高平縣", "paragraphs": ["蚩尤食昴乘鬼車，韓國爲窟秦爲蛇。", "韓人畏蛇渡河走，殺氣吹斷邯山斜。", "秦鼓一擊趙括死，四十萬人坑黄沙。", "白日忽落天地黑，鴞銜碧火來人家。", "至今野土盡血色，古鏃漬血生銅花。", "髑髏銜恨骨不朽，千歲開口生齒牙。", "秦怒垂涎急饑腹，孱趙輕搏嬰其毒。", "折戟沉槍鐵半消，洗磨赤璺曾封肉。", "冤氣不絕起凄風，滿眼山川無草木。", "晝陰夜慘少行人，愁雨荒煙聞鬼哭。", "秦兵掃蕩六國塵，兵禍弗戢須焚身。", "博浪金椎擊不死，亡秦終是韓國人。"]}