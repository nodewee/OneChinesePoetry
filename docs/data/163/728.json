{"author": "賀鑄", "period": "宋", "type": "诗", "title": "調北鄰劉生", "paragraphs": ["荒園老牆百堵破，北鄰劉子南鄰賀。", "今朝兩望不相過，端怯衡陽芒屩涴。", "吾庖無魚未必餓，晏飯糠覈煩脾磨。", "吾牀何容凡物坐，書爲睡媒即牀卧。", "彼子劉子何所作，方學商聲哦楚些，細君戛琴與之和。", "相忘之樂在江湖，最靈者人情不無。", "此日可惜難再圖，秋風西來莫挽吾。", "後日相思幾千里，書不盡言徒耗紙。"]}