{"author": "賀鑄", "period": "宋", "type": "诗", "title": "東華馬上懷寄清凉和公兼簡社中王拙居士", "paragraphs": ["雞鳴紞五鼓，驅馬東華路。", "月落潮上時，雲披日生處。", "搖搖漁艇子，挂席淩江去。", "送目思悠悠，橫槊聊一賦。", "鴻雁南飛江北流，亭亭雙塔是昇州。", "前朝物色今何見，白鷺平沙接石頭。", "石頭城上清凉國，中有彌天大比丘。", "右軍遠孫傲時者，巾鉢久從蓮社遊。", "吾亦明年及瓜代，一庵見寄外何求。"]}