{"author": "李復", "period": "宋", "type": "诗", "title": "出城", "paragraphs": ["今日何日我心傷，出門下馬走東岡。", "東岡路高人迹斷，獨立矯首望八荒。", "長空澹澹地莽莽，停雲黯淡山淒蒼。", "回薄浩劫何渺茫，冥默銷沉寂無光。", "矜雄挾詐爭强梁，百年在世如風狂。", "變化俯仰旋銷亡，一丘已有萬骨殭。", "舊骨未朽新骨藏，丘壠纍纍爭相望。", "萬事意欲一槩量，齎志憤死世更長。", "九月窮秋天欲霜，悲風烈烈吹我裳。", "哀鴻求羣鳴且翔，原野具腓草木黄。", "百川東馳但湯湯，安得曦車挂扶桑。", "高持北斗𣂏酒漿，美人對坐舉瑶觴，與我笑歌憂弭忘。"]}