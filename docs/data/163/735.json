{"author": "賀鑄", "period": "宋", "type": "诗", "title": "答許景亮", "paragraphs": ["東嘉海上孕瓌怪，之子人英晦當代。", "發之辭章聊一噫，雷鼓霜鐘警聾聵。", "投吾夜光敢不拜，相期過高幸少殺。", "君家風鑒嚴簡汰，顧吾衰遲積尪瘵。", "久隠牆東慕牛儈，絕望仲華安石輩。", "老矣狂奴猶故態，清思屢遭俗子敗。", "絮衣棘徑動罥礙，京塵浼人更難奈。", "行拏一舟犯滂湃，五斗無餘雜糠稗。", "全家飫飧雲夢异常，黄鶴登臨指天外。", "燕子西飛書可待，訪吾少明安好在。"]}