{"author": "李復", "period": "宋", "type": "诗", "title": "早起", "paragraphs": ["羣鳩啄屋鳴，亂雀翻簷噪。", "喜呼怒爭逐，往來競酣鬧。", "陽氣動飛潜，得意相陵暴。", "曉枕不能眠，開門適情好。", "酌泉供清盥，短髮巾野帽。", "中心曠無事，焚香誦真誥。", "人生襲元精，含和百神抱。", "失足落陰界，久困羣邪耗。", "漂溺孰能回，浩劫沉波潦。", "玉鏡動悲雲，慈航引清櫂。", "惟予久冥寞，區區謝初少。", "三疊舞胎僊，八景駐霞翿。", "稽首躡祖風，中天延羲照。"]}