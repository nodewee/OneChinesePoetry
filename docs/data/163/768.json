{"author": "賀鑄", "period": "宋", "type": "诗", "title": "寄杜邯鄲", "paragraphs": ["窮巷厭多雨，頹垣藜藿生。", "蜩螗飽風露，晏景一何清。", "坐指歲芳歇，羈人心骨驚。", "所懷不可見，東州聞政聲。", "三年但弦歌，百里稱神明。", "風月動高興，詩章時一鳴。", "天葩落健筆，直與春工爭。", "渾河失故渠，怒水方縱橫。", "難憑束葦濟，跬步萬里程。", "夢想不知遠，笑談何可并。", "頼有西飛翰，尺紙緘馳情。"]}