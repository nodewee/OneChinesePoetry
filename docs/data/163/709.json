{"author": "賀鑄", "period": "宋", "type": "诗", "title": "黄樓歌", "paragraphs": ["君不見熙寧丁巳秋，靈平未塞河橫流。", "澶漫勢欲浮東州，斯人坐有爲魚憂。", "當時賢守維蘇侯，厭術不取三犀牛。", "跨城岧嶢起黄樓，五行相推土勝水，鼉作黿驚走鞭箠。", "三丈渾流變清泚，南來船車鷁銜尾。", "使君登覽興如何，舞劍吟箋賓從多。", "水平照影見雁下，山空答響聞漁歌。", "樓下汀洲長芳草，一麾南出彭門道。", "昨日春遊詠白蘋，後夜秋風悲鵩鳥。", "黄岡汝海心悠哉，青衫白髮多塵埃。", "采菱伎女今何在，騎竹兒童望不來。", "望不來，碧雲明月長裴徊。"]}