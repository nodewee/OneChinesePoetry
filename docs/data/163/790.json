{"author": "賀鑄", "period": "宋", "type": "诗", "title": "人生七十稀", "paragraphs": ["人生七十稀，行年今已半。", "事功貴及時，遲暮復何算。", "嗟吾夙多負，失怙在童丱。", "詩禮思有聞，飄颻辭祖貫。", "慈親念衰緒，猝猝營婚宦。", "名姓繫西班，星霜亟徂換。", "未築黄金臺，長歌白石爛。", "豈無同心契，相望眇雲漢。", "每虞狂飈至，摧折澗底幹。", "異日偶班輸，抱柯徒永歎。"]}