{"author": "賀鑄", "period": "宋", "type": "诗", "title": "廣四愁寄李譓", "paragraphs": ["夜如何其夜未央，斗星燦兮河蒼凉。", "微月入牖窺曲房，候蟲刺促鳴我牀。", "離憂欻來煎人腸，夜如何其夜何長。", "綠琴在薦兮，擬楚奏之沈湘。", "朱絃溼露兮，聲戾指而不揚。", "屏琴浩歌兮，屑涕泗之浪浪。", "我有所思兮，在河之陽。", "僾而不見兮，衷難弭忘。", "騄驥騰躍兮，鴻鵠翱翔。", "明璫玉案兮，爾不我將。", "緘誠結惠兮，久莫汝償。", "永如牛女兮，南北相望。", "昔燕處兮，靈芸之堂。", "紉蘭爲珮兮，集芰爲裳。", "西風淒緊兮，淩百草以殞黄。", "蘭萎芰裂兮，恐被服之不芳。", "念汝玉立兮，賤組繡之文章。", "玄節日厲兮，奈慘慄之冰霜。", "胡不乘白雲兮，歸來乎帝鄉。", "尚何所徯兮，畢永歲而彷徉。"]}