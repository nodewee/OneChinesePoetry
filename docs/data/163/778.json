{"author": "賀鑄", "period": "宋", "type": "诗", "title": "飛鴻亭", "paragraphs": ["禪林跨山脅，飛構鑿崚嶒。", "千里寄雙睫，百憂消一登。", "斯遊屬公暇，曉日東南升。", "霜野明練甲，雲陰垂海鵬。", "東州地陽暖，臘月川無冰。", "大艑出洪口，突去如騫騰。", "趺坐思方寂，桐魚聞飯僧。", "生臺飽馴鴿，散上浮圖層。", "矯首發長嘯，清風鼓塵膺。", "寥寥紫虛路，鴻雁正憑凌。", "仿像中散公，俯手朱絲繩。", "粉繪久零落，爽靈呼不應。", "顧余識尤寡，況復無才稱。", "行且置纓笏，庵栖宗大乘。", "二子勿多誚，有心何不能。"]}