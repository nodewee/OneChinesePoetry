{"author": "賀鑄", "period": "宋", "type": "诗", "title": "部兵之狄丘道中懷寄彭城社友", "paragraphs": ["駕馬出北門，徒御何遲遲。", "日氣方洶湧，霜陰亦紛披。", "役夫前驅行，少婦痛不隨。", "分携仰天哭，聲盡有餘悲。", "雖非遠行邁，要之爲別離。", "顧我豈無家，從公難遂私。", "且懷二三友，缺此文酒期。", "臨分各有贈，婉思見乎詞。", "吟諷一回首，烟林失城池。", "相思肯相過，斗黍爲君炊。"]}