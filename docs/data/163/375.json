{"author": "李復", "period": "宋", "type": "诗", "title": "秋夜曲", "paragraphs": ["玉刻麒麟煙縷直，生色屏風龜甲碧。", "青娥無聲滿空白，兔影西流轉斜隙。", "仙人蓮花殷葉開，當心吐光照愁魄。", "縵纓短後易水客，氣動燕山驕子泣。", "挽下天河倚渴傾，崑崙流斷無五色。", "銅匣新開北斗高，電光驚飛走空壁。", "鯨魚鬭死海水紅，欃槍西出屯雲黑。", "酒酣揮舞七星寒，金精圯下留素策。"]}