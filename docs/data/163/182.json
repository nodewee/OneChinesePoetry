{"author": "楊天惠", "period": "宋", "type": "诗", "title": "送孫正忠臣移成都小漕", "paragraphs": ["升平芝菌效神奇，況乃賢豪用世資。", "人物熙寧中興日，風流荆國適同時。", "起家便作三公客，乘傳何爲九折馳。", "少府但分新賜節，石渠猶借舊官儀。", "素心久辨經綸計，妙意前知遇合期。", "聊與西南成勝事，暫將清獻續良規。", "橋橫萬里重開府，水接雙流共去思。", "怊悵參卿無限意，道旁索筆强題詩。"]}