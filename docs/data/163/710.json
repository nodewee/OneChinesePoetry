{"author": "賀鑄", "period": "宋", "type": "诗", "title": "彭城三詠 戲馬臺歌", "paragraphs": ["秦蛇已中斷，劉項方龍戰。", "叱咤沮風雲，睢盱走霆電。", "鴻溝一畫天地開，楚王洗劍東歸來。", "新都形勝控淮泗，籠山絡谷營高臺。", "重瞳登覽何爲者，不知招賢知戲馬。", "上如激矢下投丸，蘭筋霜腕便回盤。", "半夜悲歌騅不逝，明日陰陵行路難。", "騋牝三千歸漢閑，粟豆尤聞蠹縣官。", "君不見華山之陽古坰牧，春風吹草年年綠。"]}