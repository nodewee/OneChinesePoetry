{"author": "賀鑄", "period": "宋", "type": "诗", "title": "彭城三詠 歌風臺詞", "paragraphs": ["漢祖高風百尺臺，千年客土生蒿萊。", "何窮人事水東去，如故地形山四來。", "江淮猶沸鯨鯢血，八十一車枉歸轍。", "白叟逢迎皆故人，牢酒歡呼惜將別。", "崤澠迢遥非我鄉，死生此地何能忘。", "酒闌鳴筑動雲物，青衿兒曹隨抑揚。", "爾時可無股肱良，端思猛士守四方。", "君不聞淮陰就縛何慨慷，解道鳥盡良弓藏。"]}