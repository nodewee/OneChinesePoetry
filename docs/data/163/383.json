{"author": "李復", "period": "宋", "type": "诗", "title": "唐秘書省書目石刻", "paragraphs": ["蓬萊高閣凌浮雲，天上圖書奎壁明。", "榮河溫洛龜龍呈，魯壁汲冢科斗行。", "森羅萬目分緯經，大官供烹集羣英。", "魯魚亥豕校讎精，垂籤甲乙刻堅珉。", "懷素無量元崇名，唐興百年人文成。", "大盜一炬甚秦坑，碑落人間如碎星，埋沒草莽荆棘平。", "刊刻欲傳千萬齡，毀滅今與糞壤并。", "牧童敲擊看火生，鏗然清圓猶磬聲。"]}