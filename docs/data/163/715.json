{"author": "賀鑄", "period": "宋", "type": "诗", "title": "三鳥詠 提壺引", "paragraphs": ["綠野带江春漠漠，露溼花蔫朝暮薄。", "年芳婉娩欲辭人，啼鳥殷勤勸行樂。", "提壺真起予，十千美酒當賸沽。", "金龜寶貂家所無，持底可過黄公壚。", "調官東來今幾日，謂有公田宜種秫。", "朝廷未除私釀律，安得一試焦革術。", "提壺鳥，嘆吾與爾皆悠悠。", "君不見長安兩市多高樓，大書酒旆招貴遊。", "脫聞提壺鳴樹頭，論槽買甕更獻酬。", "庶幾此聲知所投，胡爲南鄉長滯留，端使北宗狂客羞。"]}