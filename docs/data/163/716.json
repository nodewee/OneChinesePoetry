{"author": "賀鑄", "period": "宋", "type": "诗", "title": "三鳥詠 竹雞詞", "paragraphs": ["東南澤國陂塘闊，旱歲少逢晴五月。", "田間蛙喜雨冥冥，竹下雞啼泥滑滑。", "而予不耕陂下田，田皋驅馬揮長鞭。", "稻塍微茫絕復連，如躡鏡面流鮫涎。", "植蹄沮洳不敢前，何暇顧惜青蓮乾。", "竹雞鳥，汝幸飛翔羅罻外，安知此塗吁可畏。", "雄雌更鳴方自慰，汝不能言意爲對。", "君不見日圍赫赫是長安，大明宮闕開雲端。", "雞人唱漏辰三刻，左右相君朝謁還。", "前騶誰敢干，後乘不可攀。", "飄颻青蓋望已遠，綠槐陰下沙隄閑。", "長隄千步沙漫漫，風不驚塵雨亦乾。", "君能馳騖此其所，何事江鄉行路難。"]}