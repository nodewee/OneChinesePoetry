{"author": "賀鑄", "period": "宋", "type": "诗", "title": "玉鉤環歌", "paragraphs": ["良工得玉藍溪窟，相璞命形心匠出。", "螳蜋倔彊疑有骨，頸繫一環猶莫屈。", "鏡湖老狂厭袍笏，素裰纁縚須此物。", "價比連城不容乞，王孫輟好人所難。", "何以報之明月盤，薰爐波面山巑岏。", "吾鄉美笴鵾雞翰，閩瓷兔碗霜毛寒。", "稱是頭貢雙龍團，聊送公齋增冗長。", "短歌粗可評珍貺，吾方野裝事遊放。", "跼步臞顔曳藜杖，薄暮微吟江漢上。", "彼漁丈人誤相訪，謂似三閭大夫樣。"]}