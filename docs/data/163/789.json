{"author": "賀鑄", "period": "宋", "type": "诗", "title": "送寇元弼王文舉", "paragraphs": ["無端嵇氏叟，早結曹家偶。", "不遂龍蛇藏，翻從牛馬走。", "東西祇强顔，清鏡照人頑。", "敧枕知歸路，開屏認舊山。", "甘心折腰膂，爲飽來西楚。", "始驗釜生魚，還悲厠中鼠。", "兩君冰玉人，傾蓋許相親。", "何意塵埃地，欻游雲漢津。", "佳時第行樂，不與華年約。", "大白酒交酬，長箋詩間作。", "俄報戍期秋，扁舟去莫留。", "臺鄉淮水北，和氏玉坑頭。", "飄颻同李郭，到岸逢搖落。", "俱是長年人，得忘彌日惡。", "勞生不自知，會合復何時。", "籠鳥檻猿思，烹雞炊黍期。", "此期諒難必，幸勿忘今日。", "固有夢依依，可無書一一。", "徐國壯山河，黄樓入望多。", "後時三五夕，奈爾月明何。"]}