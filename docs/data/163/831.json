{"author": "賀鑄", "period": "宋", "type": "诗", "title": "金山遊", "paragraphs": ["輕舠放中𤃩，岸遠春風壯。", "檝師俯仰呼，天水爭簸蕩。", "吾方扣其舷，聊賡小海唱。", "梢回即東麓，側磴聯屨杖。", "危剎表層巔，疲筋躡牽强。", "斜廊繚複殿，魚脊分背向。", "放目四垠寬，秋毫入吾望。", "侵雲鐵甕壘，崛起去緣傍。", "映日海門山，不蔕滄波上。", "吾雖百石吏，平昔有微尚。", "俄得金仙徒，翦蘿開岫幌。", "誓投桑榆年，浮玉翁自況。"]}