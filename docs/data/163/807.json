{"author": "賀鑄", "period": "宋", "type": "诗", "title": "遊靈壁蘭皋園", "paragraphs": ["集仙昔榮養，卜築循蘭陔。", "深徑萬株合，清池百畝開。", "飛梁蔭菡萏，攢棟跨崔嵬。", "淮海劚紅藥，瀟湘移翠栽。", "岱松珮蘿蔦，海石糊莓苔。", "車馬遠驚聒，魚鳥忘嫌猜。", "病客倦舟檝，尋春此裴徊。", "閏年物候遲，前日已聞雷。", "薄景未晞雪，東風新破梅。", "主人京洛舊，杖屨容參陪。", "指我艮隅地，方營秋月臺。", "眼明壁間字，醉墨題東萊。", "短句頗清絕，早推能賦才。", "殷勤卷白苧，爲爾拂塵埃。", "安得一携手，更傾林下盃。", "酒闌話平昔，豈復顧形骸。", "行役浸相遠，人生信悠哉。", "薄暮重回首，長哦歸去來。"]}