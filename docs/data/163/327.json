{"author": "李復", "period": "宋", "type": "诗", "title": "負暄", "paragraphs": ["朝坐前廡西，晚坐前廡東。", "日當正午時，置榻兩楹中。", "予生本多羸，憂患百箭攻。", "三十已白髮，歲常苦嚴冬。", "凝陰晝墐戶，擁火裘蒙茸。", "寒氣深刺骨，有如嬰利鋒。", "晨曦忽入牖，心喜舊疹空。", "開門曝晴暖，暄酣春意融。", "溫溫百骸舒，漸發兩頰紅。", "乃知萬物生，陽德有全功。", "天輪浩無際，冥冥轉洪濛。", "盧敖遊八極，妄欲求初終。", "卒然至濛谷，見呵鳶肩翁。", "陽烏出扶桑，振轡馳六龍。", "轉盼億萬里，夸父走追蹤。", "遺策化鄧林，狂奔如捕風。", "我今觀天運，四序周無窮。", "東西逐日車，不出環堵宮。", "上古有至人，御風登璇穹。", "手挈日月行，返景回高舂。", "陰陽在掌握，默坐與天通。", "固知二子愚，可嘆如蠰蟲。"]}