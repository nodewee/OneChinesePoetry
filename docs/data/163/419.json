{"author": "李復", "period": "宋", "type": "诗", "title": "依韵酬朱公掞給事", "paragraphs": ["滄溟酌蠡天窺管，龜兆何長筮何短。", "什百倍蓰情不齊，斛龠釜鍾難槩滿。", "東西地缺如斷玦，西北天傾猶倚繖。", "山䍽何由蔚豹班，荆雞豈解伏鵠卵。", "雖許駑駘可累馳，所貴鏌鋣能立斷。", "東陵瓜地久已荒，南山豆苗歲常旱。", "日隨羣影塵滿衣，愧竊太倉米盈碗。", "默嗟世事意難期，却怪古書語多誕。", "往來迅景急川流，悵惘無聞歸鬼纂。", "今年短髮颯驚秋，餘日駸駸豈容筭。", "逸驥空勤足未舒，寒燈靜弔影爲伴。", "數朝忽喜挹高風，煩心執熱逢清澣。", "仰觀眉睫意可見，巳許交臂心無嬾。", "飄零鎩翮感鸞悲，繩墨呈材媿樗散。", "須思汲古得修綆，却步歸愚識夷坦。", "惟君早歲嘆淹回，白雪調高和宜罕。", "諫垣密疏藁常焚，瑣闥舊風筆不款。", "雲間遽與鴛鷺分，邑里新歌襦袴暖。", "與我晤語若合契，鋤去陵谷無隙窾。", "因君相見慰蹉跎，再激平生嗟已緩。"]}