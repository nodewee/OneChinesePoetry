{"author": "李復", "period": "宋", "type": "诗", "title": "按視沙苑", "paragraphs": ["南瀕清渭北洛水，寒沙東西橫百里。", "中條太華塞秦關，衆川無歸皆潴此。", "地維忽斷兩山高，帝罰罔功五丁死。", "波飛浪激走東溟，積雪回汀擁都鄙。", "坡陀起伏接城門，薦草甘泉國馬屯。", "雲昏霧暗天駟下，星宮夜失房宿尊。", "驊騮騏驥種各有，一一六印官字存。", "開元籍馬七十萬，監苑舊政宜討論。", "過都歷塊汗流血，朝刷幽并暮楚越。", "天邊不從鑾輅行，歲久空老狐狟窟。", "去年駒生風雨腥，戴角肉鬣自有鱗。", "廄人見怪棄於野，騰入渭水方知神。"]}