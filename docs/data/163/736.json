{"author": "賀鑄", "period": "宋", "type": "诗", "title": "贈僧孚", "paragraphs": ["北道交遊竇了然，手持丹訣口談禪。", "吾年方少不解事，貪酒放歌相助癲。", "十載驅車道梁楚，汴水之陽一環堵。", "著書直上窺鬻熊，鄭圃漆園聊爾汝。", "旋聞瞥作去鄉行，聲迹相遼掃風雨。", "我遭官縛未渠央，君割塵緣遽如許。", "扁舟三月遡長川，故人投謁俄童顛。", "周妻何肉敗吾事，成佛定輸靈運先。", "此行歷涉佳山水，隨牒不妨行樂耳。", "與君更結蓮社遊，徑取盂囊付舟尾。"]}