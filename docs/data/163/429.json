{"author": "李復", "period": "宋", "type": "诗", "title": "依韵答胡直孺", "paragraphs": ["東蒙野老工何拙，刻楮三年不成葉。", "迂途獨往自名愚，舉足常嫌投險捷。", "忽然開口向時人，機士笑驚多脫頰。", "半生長餓首慵回，厭見糟醨能腐脅。", "惟與孤雲靜往還，胎仙戲舞琴三疊。", "江南墨客貌雖癯，戰勝當前輕勇俠。", "潤身不貯世間珍，別有驪珠光滿篋。", "北游一見潜魄動，雙目爛爛巖光曄。", "新詩幾幅起秋風，使我靜觀但嚅囁。", "相逢便欲苦死留，恐跨飛鯨動歸鬣。"]}