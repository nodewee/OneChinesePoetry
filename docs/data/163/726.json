{"author": "賀鑄", "period": "宋", "type": "诗", "title": "贈趙參軍滂", "paragraphs": ["髯參軍，髯參軍，平昔相好書相聞。", "妙兼八法嗤五雲，一字僅課三年勤。", "春回玉樹生蘭筋，驊騮氣壓千羸羣。", "庾家之雞安足云，君子硯漁而筆耘，桓扇兮羊裙。", "奈何不書蘂珠祕錄之真文，寶厨鈿軸緘靈芸。", "閬居清絕無世紛，誰其觀者紫陽君。", "後日人間偶流落，猶得標題持鍵鑰。"]}