{"author": "李復", "period": "宋", "type": "诗", "title": "調李教授", "paragraphs": ["君不見屈平放逐南辭楚，顦顇行吟羣江浦。", "一聞鼓枻笑獨醒，搔首低回愧漁父。", "又不見淵明彭澤投簪纓，退隠衡門依五柳。", "凝塵滿匣不鳴絃，頭上接䍦親漉酒。", "爾後寥寥幾百年，醉鄉途路隔雲烟。", "空看青鑑悲毛髮，不向芳尊問聖賢。", "天邊酒星歎寂寞，太白相逢發嘲謔。", "悲風苦霧動星愁，欲惱寒蟾對杯酌。", "舞袖低回雙鶂退，曾憶婆娑拂仙桂。", "雲間月下兩茫然，牢落江山無勝氣。", "星星今古夢中身，巧力爭求身後名。", "衛鶴莫矜軒冕貴，魯鶋曾見鼓鐘驚。", "園林昨夜春風滿，待得花開春已半。", "流鶑才怨曉紅飛，布穀已催秋種晚。", "藻間養子碧魚肥，石上拳牙紫蕨齊。", "柳下驚逢金騕褭，花深聞唱白銅鞮。", "須知向眼光陰好，忍困饑腸守枯槁。", "明年雖見舊花開，却恐花枝笑人老。", "終南紫翠倚天高，渭水東流入海潮。", "水去不回山不改，茫茫曾歷幾昏朝。", "君看曠達是劉伶，寵辱冥心過一生。", "枕麴潄醪方自得，任從耳畔發雷霆。"]}