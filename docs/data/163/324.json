{"author": "李復", "period": "宋", "type": "诗", "title": "和石蒼舒喜雨", "paragraphs": ["元祐丁卯春，旱日透地赤。", "三農失歲事，嗷嗷嗟艱食。", "宸心動惻怛，祠禱馳星驛。", "張圖繪玄龜，探穴求蒼蜴。", "荒潭幾挈瓶，方壇徒舞覡。", "神龍忽應求，飛灑自前夕。", "蕩滌六合清，萬物湔蒸疫。", "陰陽有沴氣，備禦須多術。", "聖人不罪歲，能助天地力。", "風流仍叔詩，宣王中興日。"]}