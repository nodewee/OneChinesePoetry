{"author": "賀鑄", "period": "宋", "type": "诗", "title": "南樓歌送武昌慎太守還朝", "paragraphs": ["君不見鄂渚山環少城半，高牙之衝仰飛觀。", "裴回華月天一隅，縹緲青山江兩岸。", "題榜南樓非昔時，今人可復識元規。", "唯餘在得昔時月，與此江山長住持。", "公堂坐嘯無留事，清夜登臨誰辨此。", "流風逸響殆千年，初見東吳貴公子。", "剸繁健手付方州，迎刃未始逢全牛。", "潢池小兒歸田疇，田無高下乃多收。", "每尋不淺胡牀興，更有歌人行酒籌。", "明日雲颿望嶢闕，鏡湖老生愁欲絕。", "一錢何敢浼劉公，送行聊以南樓月。", "照見金閨待漏時，結珮正冠勤曉謁。", "公乎莫負鱸魚菰菜期，衣錦東還使持節。"]}