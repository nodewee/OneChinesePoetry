{"author": "賀鑄", "period": "宋", "type": "诗", "title": "金山化成閣望焦山作", "paragraphs": ["朝登化成閣，寫睇滄江東。", "巋然痤鶴山，屏截橫流中。", "雲烟生蔽虧，水石相磨礱。", "飛構結巖腹，天龍嚴佛宮。", "初無刳木智，不與塵界通。", "曠莽天地間，勝事豈易窮。", "將謀乘興入，難此迎潮風。", "可信浮桴約，僅有由也同。", "我亦念行役，翻如征北鴻。", "他日一漁艇，悠悠浮玉翁。"]}