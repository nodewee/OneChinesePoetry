{"author": "李復", "period": "宋", "type": "诗", "title": "美原縣北軒", "paragraphs": ["淵明昔遯世，北窗朝脫巾。", "清風一披拂，自謂羲皇人。", "冥冥孤鴻姿，真與浮雲親。", "寂寞千載後，遐躅空遺塵。", "嗟予敢言勇，斗祿徒爲貧。", "形骸强包束，種種秋毛新。", "朅來渭水陰，訟簡民風淳。", "因喜縱懶僻，鑿牖開星辰。", "吏散鳥下階，清談可娛賓。", "歸去終亦賦，聊此蟠窮鱗。"]}