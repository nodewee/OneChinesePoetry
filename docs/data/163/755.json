{"author": "賀鑄", "period": "宋", "type": "诗", "title": "詛蚊", "paragraphs": ["公舍踞陰溝，維蚊得所在。", "朝昕滅聲迹，曛暮相期會。", "挾是黨與繁，豈資軀力大。", "饑心過狼貪，毒喙甚蜂蠆。", "侜張巧中人，勇悍將何奈。", "貧無綃葛裯，拙計燃蕭艾。", "徒自取熏蒸，舉家更嚏咳。", "烟銷尚鼓箑，夜久禦益懈。", "坦腹恣交攻，煩癢如搔疥。", "神疲復夢悸，少不容清快。", "如何造物工，種此生民害。", "安得長風驅，投諸四荒外。", "斷之嚴霜誅，併命不可貸。", "醜類儻一遺，餘孽行當再。"]}