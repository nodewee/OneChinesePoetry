{"author": "賀鑄", "period": "宋", "type": "诗", "title": "送周壽元翁西上", "paragraphs": ["露草蔓前庭，微蟲思明月。", "宵分耿不寐，懷我友生別。", "舟師望箕宿，綴幔須明發。", "蠲首託歸風，安知川路闊。", "夫君青雲士，行奉紫宸謁。", "一鶚抉塵籠，騫軒應霜節。", "仰追鸞鶴駕，肯顧狐兔穴。", "越客寓荒城，卑棲慕鳩拙。", "衰遲積尪弊，未死人事缺。", "嬾製一緘書，寄聲彼朝列。", "方今百廢舉，衮職補何闕。", "每自幸餘齡，江湖傲華髮。", "躬耕固難强，五斗代薇蕨。", "摩腹遡南薰，蒼生解煩暍。"]}