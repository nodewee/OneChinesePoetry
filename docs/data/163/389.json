{"author": "李復", "period": "宋", "type": "诗", "title": "鯀廟", "paragraphs": ["治水弗績鯀當殛，逃入羽淵爲黄能。", "韓山東北有荒廟，豕象冕服吁怪哉。", "鄉社養牲禁畜豕，恐觸神怒風雷災。", "秦漢以來不讀禮，祝尸鼎俎如優俳。", "魂魄久與魑魅雜，野妖陰怪憑草萊。", "高山南北二千里，谽豁鑿斷龍門開。", "昆侖長河走出海，神禹功大不可偕。", "後王書稱嗣天子，永爲萬世嚴祠齋。", "爲崇王像備冠舄，寢廡敞侈完傾摧。", "明飭有司正祀典，春秋致祭吾自來。"]}