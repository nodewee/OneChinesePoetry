{"author": "李復", "period": "宋", "type": "诗", "title": "晉州會上送衛伯紹休官南歸", "paragraphs": ["叔寶風流喜高簡，非意相干以理遣。", "勝日一言能造微，衆許沖情去人遠。", "斑斑氣韵見諸孫，秋水神清驚俗眼。", "追風逸驥自龍來，照夜靈珠須海産。", "結髮讀書棄人事，南上衡廬宿雲巘。", "窮源欲探崑崙深，導河猶恨積石淺。", "十年業白出石壁，錯落青錢宜萬選。", "長衢驤首向雲嘶，千里霜蹄思一展。", "辛勤久未脫羈銜，蹀足蟻封嗟踠踠。", "去冬懷綬到并州，投鞭三月春風滿。", "溪邊行聽踏踏歌，草露忽驚人世短。", "地下枯骨不沽名，便棄華簪獨恨晚。", "尋山高頂白綸巾，寄食但乞青精飯。", "醮壇龍虎夜星寒，海嶠雲霞春洞暖。", "憶昔相逢洛水橋，偶來促坐襄陵宴。", "半生契闊一日逢，互嘆參差不相見。", "新鬢早驚蒲柳衰，舊事重論風雨散。", "我今漸歎暮駸駸，長卿多病嵇康懶。", "肯强塵沙立暝途，逆流理檝厭牽挽。", "待君植杖武夷山，南去尋君任雙趼。"]}