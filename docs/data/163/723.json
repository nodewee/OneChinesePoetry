{"author": "賀鑄", "period": "宋", "type": "诗", "title": "寄墨代書贈楊時", "paragraphs": ["徂來雪壓蒼松顛，淪膏根柢蟠蜿蜒。", "樵斤剪析石火熱，曲突百步凝梢烟。", "蒲萄秋顆纍纍懸，海膠九煉堪續絃。", "力擣萬杵臼欲穿，劑成圭璧隨方圓。", "點漆比色石比堅，坐令李韋羞居前。", "陳臺潘谷老且賢，授唯識者不計錢。", "是翁解化如蛻蟬，後可繼此無聞焉。", "付君一圭款識全，保護謹密何千年。", "君家清風宜世傳，不特談玄須草玄。"]}