{"author": "李復", "period": "宋", "type": "诗", "title": "和沈潛誠崔氏園九尾龜", "paragraphs": ["天生神物非偶然，此龜不知今幾年。", "世傳一尾直百歲，計應生在晉魏前。", "長江不掛豫且網，得來佳處遊林泉。", "穹然蒼甲大如屋，欲負三山翔羣仙。", "奇宮偶卦天地位，爻畫夐出大易先。", "惟昔寧王重爲寶，閟藏欲永萬世傳。", "今茲此寶世莫識，但愛金字毛綠鮮。", "仰視朝陽俯引氣，一閉千息常綿綿。", "默然無言觀物化，壽比彭籛猶更賢。", "陰陽靈變固莫測，時或輕舉來巢蓮。"]}