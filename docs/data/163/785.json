{"author": "賀鑄", "period": "宋", "type": "诗", "title": "夏夜懷寄傳道", "paragraphs": ["疲筋任藜杖，行藥下僧坊。", "月出河漢白，雨餘草木凉。", "有懷社中子，引首東南望。", "高韵少諧結，何心事征商。", "泗濱六七月，萬柳鳴蜩螗。", "大艑軻峨來，迎風坐胡牀。", "投錢授赤券，豈所試君長。", "申退尚多暇，不無金玉章。", "而余方執熱，思得濯滄浪。", "雲牋儻寫寄，珍重未相忘。"]}