{"author": "李復", "period": "宋", "type": "诗", "title": "兵餽行", "paragraphs": ["調丁團甲差民兵，一路一十五萬人。", "鳴金伐鼓別旗幟，持刀带甲如官軍。", "兒妻牽衣父抱哭，淚出流泉血滿身。", "前去不知路遠近，刻日要渡黄河津。", "人負六斗兼蓑笠，米供兩兵更自食。", "高卑日槩給二升，六斗纔可供十日。", "大軍夜泊須擇地，地非安行有程驛。", "更遠不過三十里，或有攻圍或鏖擊。", "十日未便行十程，所負一空無可索。", "丁夫南運軍北行，相去愈遠不接跡。", "敵聞兵侵退散隠，狡筭極深不可測。", "師老凍餓無鬭心，精銳方出來戰敵。", "古師遠行不裹糧，因糧於敵吾必得。", "不知何人畫此計，徒困生靈甚非策。", "但願身在得還家，死生向前須努力。", "征人白骨浸河水，水聲嗚咽傷人耳。", "來時一十五萬人，彫沒經時存者幾。", "運糧懼恐乏軍興，再符差點催餽軍。", "比戶追索丁口絕，縣官不敢言無人。", "盡將婦妻作男子，數少更及羸老身。", "尪殘病疾不堪役，室中長女將問親。", "暴吏入門便驅去，脫爾恐爲官怒嗔。", "紐麻纏腰袍印字，兩脛束布頭裹巾。", "冥冥東西不能辨，被驅不異犬豕羣。", "到官未定已催發，哭聲不出心酸辛。", "負米出門時相語，妻求見夫女見父。", "在家孤苦恨竛竮，軍前死生或同處。", "冰雪皸瘃徧兩脚，懸淚尋親望沙漠。", "將軍帳下鼓無聲，婦人在軍軍氣弱。", "星使奔問來幾時，下令倉黄皆遣歸。", "聞歸南欲奔漢界，中途又爲西賊窺。", "悽惻自歎生意促，不見父夫不得哭。", "一身去住兩茫然，欲向南歸却望北。"]}