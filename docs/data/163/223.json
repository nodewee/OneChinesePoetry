{"author": "余爽", "period": "宋", "type": "诗", "title": "桐柏崇道觀", "paragraphs": ["乘風御雲氣，來訪真人家。", "玉闕散朝景，瓊臺煥晨霞。", "高臨太元天，下眄赤水涯。", "陰魄位霜采，陽精發丹華。", "桐君奉玄書，姥女弄絳紗。", "祥虹混五色，神芝秀三葩。", "煌煌王母居，飄飄紫皇車。", "飆輪動無跡，風馬去亦賒。", "矯首揖浮丘，躡屐追皇媧。", "珠宮俯台斗，石梁礙流槎。", "操持却日鞭，跨踏食月蛙。", "龍旗拂烟霧，鶴袂策雲斜。", "清都隠虛無，金庭鬰嵯峨。", "橫霄雜美氣，空界流浩波。", "囊籥勞吹噓，吐納煩羲和。", "倏爾度灰劫，超然絕塵羅。", "靈簫步何徐，玉斧鬢已皤。", "飛駕逐鳳吹，斑驎奏鸞歌。", "甯留飯青精，幸我栽胡麻。", "交梨瑩肝膽，火棗醒齒牙。", "咽潄華池津，咀嚼碧柰花。", "有待越三井，思慮無由邪。"]}