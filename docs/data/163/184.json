{"author": "楊天惠", "period": "宋", "type": "诗", "title": "溫江縣二瑞頌", "paragraphs": ["於皇御極，百志惟敘。", "曰農而農，曰士而士。", "爾安迺宮，爾寧迺畝。", "恩詔數下，仁滂德膴。", "農飽以歌，士喜式舞。", "協氣從之，祥嘏如雨。", "迺産嘉禾，以慶農扈。", "迺降甘露，以幸士子。", "其慶伊何，珠穗紛舉。", "俾爾甌窶，戶有億秭。", "其幸維何，雲液醲湑。", "俾爾膏馥，濡及嬰孺。", "維明明后，博臨下土。", "相彼多禾，均此靈露。", "道拜稽首，誕告奔走。", "惠拜稽首，盱衡語語。", "敢獻稗官，以贊矇瞽。"]}