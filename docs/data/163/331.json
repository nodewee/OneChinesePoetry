{"author": "李復", "period": "宋", "type": "诗", "title": "秉文薦對報罷赴任有詩示予遂和", "paragraphs": ["廣文予所知，京國十年舊。", "出背錦囊歸，人嘲飯山瘦。", "去歲近臣薦，三接期在晝。", "孤鴻鎩翮久，高舉或可就。", "慘淡辭都門，顛頓不可救。", "蕩蕩萬斛舟，失在一孔漏。", "相見嗟塌翼，誰與格困獸。", "危根逐輕流，蹇步難遠驟。", "予庭有疏松，風聲響泉溜。", "牆陰多雜花，晴日漸妍秀。", "都城帝子家，碧香寄新酎。", "期君一來過，獵獵直飛袖。"]}