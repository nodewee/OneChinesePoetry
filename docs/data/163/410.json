{"author": "李復", "period": "宋", "type": "诗", "title": "襄州大悲像", "paragraphs": ["寶伽如來出海山，隠身自畫如來像。", "三日開門孤鶴飛，滿壁晬容現殊相。", "一首千臂眼在手，一一手執各異狀。", "日月山嶽星宿明，鐘鼓磬鐸琴筑響。", "矛戟戈劍利兵鋒，缾鉢螺巾寶錫杖。", "左右上下滿大千，應機妙用不可量。", "金光宛轉徧沙界，億萬人天盡回向。", "昔聞如來發洪誓，慧目無邊破諸妄。", "我今祝願果初心，銷滅含生多劫障。"]}