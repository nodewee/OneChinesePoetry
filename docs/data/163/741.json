{"author": "賀鑄", "period": "宋", "type": "诗", "title": "送武庠歸隠終南", "paragraphs": ["君不見南朝豪儁有郗生，自厭出身時網嬰。", "樂聞栖遁去人者，傾金累百贈其行。", "關西武郎將家種，心實慕儒官冗從。", "春走巴東歲暮還，逢迎偶在江南夢。", "過門把酒豁清襟，行將歸隠南山陰。", "終焉之計咄嗟辦，願賦一詩輕百金。", "吾聞自古咸秦稱陸海，六印可求田莫買。", "別墅三千畝上腴，將軍部曲猶多在。", "未應親手把鉤鋤，歲事經營付家宰。", "一官換得今是翁，昔何所縛今誰解。", "携琴領鶴白雲鄉，身世相遼自兩忘。", "北窗仰枕安足道，未知何者爲羲皇。", "豈不勝俛首塵埃百僚底，南北推遷隨尺紙。", "摩肩接武半臺輿，誰謂淮陰非噲比。", "君家鼎甲盛先唐，兩都朱邸森相望。", "天道惡盈幾赤族，當時頼有安平王。", "慶牒蟬聯今幾代，雲孫庠繼遊方外。", "他時野史逸民篇，鑄也磨鉛跂而待。"]}