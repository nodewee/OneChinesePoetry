{"author": "賀鑄", "period": "宋", "type": "诗", "title": "此日足可惜", "paragraphs": ["此日足可惜，此樽何可辭。", "人生信浮寓，老境將安之。", "念昔青衿歲，九七殊未知。", "忽忽俯仰間，復見趨庭兒。", "名繫冗從籍，顧亦胡能爲。", "撫此多病軀，敢有黄髮期。", "每虞斃奔走，明哲永見嗤。", "後日賣刀劍，買牛耕故陂。", "不憚力作勤，農事有閒時。", "慨想無心子，清言真我師。"]}