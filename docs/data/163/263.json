{"author": "李復", "period": "宋", "type": "诗", "title": "雜詩  其一六", "paragraphs": ["黄河走東溟，不知幾萬里。", "奔騰鼓風雷，勢欲卷厚地。", "百川隨呼吸，渾渾失氣類。", "正德不可亂，橫絕見清濟。", "詭士富縱橫，機辯回天地。", "觀其投說時，揣摩探人意。", "高論未能窺，茫然何所試。", "彷彿一隙開，洶湧驚濤起。", "陰闔拒其惡，陽開示其喜。", "危冠揖時君，擔簦擅國勢。", "六印黄金多，雙璧連城貴。", "歲晚客子來，傾變心若死。"]}