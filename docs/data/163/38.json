{"author": "梅堯臣", "period": "宋", "type": "诗", "title": "寄題滁州豐樂亭", "paragraphs": ["泠泠幽谷泉，近在青峯下。", "使君去窮源，林外留車馬。", "一徑穿篠深，蔽日復瀟灑。", "行盡逢泓澄，翠影如可瀉。", "雲樹陰其旁，造物將有假。", "引水開石池，結宇覆碧瓦。", "乃知愛玩心，朝夕未忍捨。", "近移溪上石，怪古蒼蘚惹。", "芍藥廣陵來，山卉雜夭冶。", "春禽時相鳴，賓從不應寡。", "欲問淮南趣，還思洛陽社。", "勝事已不辜，吟觴無倦把。"]}