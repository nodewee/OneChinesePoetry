{"author": "李復", "period": "宋", "type": "诗", "title": "種松", "paragraphs": ["移松自南山，昔種十三株。", "連歲苦久旱，十一已彫枯。", "兩株偶得生，喻年未自如。", "近覺稍得地，翠柯漸扶疏。", "乘春抽芳心，歲長二尺餘。", "漸有干雲勢，軒昂出楸梧。", "對立聳奇姿，秀發動吾廬。", "紛紛視衆木，雀鷇望鳳雛。", "清風爲我來，飄爽洒我裾。", "足爲送老資，日待偃蓋舒。", "予今亦已老，顧步良躊躇。", "想當千載後，黛色凌天衢。"]}