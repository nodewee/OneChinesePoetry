{"author": "梅堯臣", "period": "宋", "type": "诗", "title": "依韻和酬韓仲文昆季聯句見謝", "paragraphs": ["冬日晴且暖，林塘思浄居。", "往興都未盡，遂經韓氏廬。", "韓氏兄弟賢，各各趨義塗。", "吾儕與之游，何異田蘇俱。", "經疑反此質，學陋慙無餘。", "況茲諸少年，高論傾國都。", "以及治民術，縱橫無所拘。", "又涉方外說，於道曾不殊。", "詩評杜兼李，字法褚與虞。", "啜茗豈非好，啗栗强爲娛。", "久厭官局檢，聊休體質舒。", "次第極言笑，左右排圖書。", "終日欣博約，貶異正則扶。", "所頼存泛愛，未以我爲愚。", "持歸接士論，頗亦類販沽。", "復聯長詩來，味若餐瓊腴。", "其辭多自損，似欲大厥譽。", "顔子乃庶幾，仲尼稱弗如。", "不厭會遇頻，雲龍實相須。", "最和躡麟趾，舉步未敢渝。"]}