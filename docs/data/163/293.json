{"author": "李復", "period": "宋", "type": "诗", "title": "過彈箏峽", "paragraphs": ["悠悠薄洛水，東出彈箏峽。", "昔人感秋聲，舞躍中音節。", "我來跨官馬，屢渡隨曲折。", "水寒石齒澀，鳴調苦悲咽。", "應有征人淚，泠然灑清血。", "含恨變舊音，冷照關山月。", "衮衮東入海，餘情流未歇。", "掩耳不能聽，揮鞭急超越。", "穿雲望前壘，晚路山雨滑。", "去遠猶自聞，回腸危欲絕。"]}