{"author": "梅堯臣", "period": "宋", "type": "诗", "title": "飲韓仲文家", "paragraphs": ["飲酒衆所嗜，未若朋會樂。", "終日不爲荒，於時豈多怍。", "坐客十餘人，七子實棣萼。", "杯行發嚴令，孰不資善謔。", "巧詞劇猱捷，辨機如弩彍。", "醉舌强且遲，罰觥奚屢酌。", "正言訐詭諛，簡禮去酬酢。", "迭嘲果與蔬，相呼花間藥。", "是非不親親，笑語何落落。", "夜歸歡有餘，孩稚扶仍噱。"]}