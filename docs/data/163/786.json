{"author": "賀鑄", "period": "宋", "type": "诗", "title": "和張謀父遊石佛山觀魏太武書", "paragraphs": ["中夏昔屯否，代邦天所開。", "鴻圖屬太武，不世英雄才。", "南洗洛陽血，西盪長安灰。", "氈車十萬乘，略地驅風雷。", "一葦濟長淮，築宮瓜步隈。", "東鄰拜牢餼，走使爲婚媒。", "雲旗即歸路，覽勝此裴徊。", "俯揮鐵馬鞭，頑石同陶坏。", "劃成四大字，屹栗陰虹摧。", "淪精入崖壑，怒氣羞蟠回。", "茫茫六百年，風雨生莓苔。", "偉蹟寖銷泯，威靈安在哉。", "生存貴無上，零落等塵埃。", "君爲訪古遊，賦詩追七哀。", "人生誰不爾，莫負手中杯。"]}