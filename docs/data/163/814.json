{"author": "賀鑄", "period": "宋", "type": "诗", "title": "腰疼山浮圖下作", "paragraphs": ["茲山非峻極，名不載圖譜。", "投策一攀躋，未覺病腰膂。", "蒼松带寒日，交陰層窣堵。", "儼然黄面師，粉繪色已古。", "我貪五斗米，磬折向兒乳。", "復著鞍馬勞，疲筋劇笞楚。", "此身異金石，能涉幾寒暑。", "誅茅結圓廬，宴坐此其所。", "清心日焚誦，庶拔未來苦。", "望塵彼何人，碌碌安足數。"]}