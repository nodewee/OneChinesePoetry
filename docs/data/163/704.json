{"author": "李復", "period": "宋", "type": "诗", "title": "樂章五曲  其二", "paragraphs": ["海日上天破苦霧，散香釃酒巫進舞，神在琵琶弦上語。", "載鸞旂，伐鼉鼓，驅豐隆，笑玉女，小雨班班點飛土。", "駕文螭兮張翠羽，蘭爲旌兮桂爲斧。", "神車出兮青山空，留應龍兮守山宮。", "古烟蒼蒼封寒松，流水濺濺山重重。", "促前導兮走輕雷，駐清馭兮雲低回。", "石壇漠漠風幃開，鄉人奠拜神君來。"]}