{"author": "李復", "period": "宋", "type": "诗", "title": "樂章五曲  其五", "paragraphs": ["鼓急兮收舞影，火銷兮膏燼冷。", "鄉人出門女巫醉，日下西山起陰暝。", "荇葉光，青幡長。", "壇前旗影動回風，飛電忽轉雷隆隆。", "玉劍蓮花碧珠佩，喜雲低來有酒氣。", "浮空皓皓從歸轡，千騎無聲去如水。", "龍車獸鬼不踏塵，迅霆一擊開山門。", "神兮神兮愛吾人，千年置社樂神君。"]}