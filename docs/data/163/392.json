{"author": "李復", "period": "宋", "type": "诗", "title": "和遊趙韓王園", "paragraphs": ["剝剝啄啄初叩扃，主人立門雙眼青。", "籃輿遽下屏徒御，脫帽解带風泠泠。", "倦思經時一日縱，乍離涸轍遊滄溟。", "靚深曲折任吾向，度橋繞徑足不停。", "芍藥晚花猶泫露，櫻桃滿樹垂繁星。", "萬竹森嚴擁幢蓋，蒼松夭矯呼風霆。", "空嘆春時不得到，枯香落蒂今飄零。", "徙倚歷覽意稍滿，自具野飯追淥醽。", "却呼主人坐對酌，脯醢間錯魚蝦腥。", "共歎羈韁鮮休暇，一餉聊爾消沉冥。", "病餘量隘不禁醉，騎馬歸舍猶未醒。", "解衣拂榻欲假寐，傳呼有客來造庭。"]}