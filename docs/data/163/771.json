{"author": "賀鑄", "period": "宋", "type": "诗", "title": "寄杜仲觀", "paragraphs": ["中春雨收霽，與子登叢臺。", "形勝宛然在，太行西北來。", "無情百尺土，千載未摧頹。", "四顧發悲嘯，淒風振頤頦。", "淩高氣象變，似不容徘徊。", "下出破禪剎，斷碑生紫苔。", "嚴公賦懷古，復使後人哀。", "西尋王氏園，一徑趨城隈。", "老竹未萌筍，繁花如雪開。", "惠然丘少年，逸躅欣攀陪。", "小榭羅醼豆，開簾按俳詼。", "招呼緲縹人，晚鏡催妝梅。", "水調唱金縷，雲罍浮玉醅。", "傾觴敢惜醉，忘著接䍦回。", "明日遂分首，舊遊安在哉。", "我爲東徐官，客鬢栖塵埃。", "君調南康吏，江山役清才。", "西風吹去雁，尺紙爲君裁。", "我已困摧辱，壯心如溼灰。", "行將隠名姓，采藥孫登嵬。", "異日儻相過，衡門翦蒿萊。"]}