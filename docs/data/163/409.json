{"author": "李復", "period": "宋", "type": "诗", "title": "孤鶩", "paragraphs": ["孤鶩何時失舊羣，空郊迥立如長人。", "疾風拂地忽驚顧，欲起不起低昂頻。", "遼東八月霜氣早，萬里旅飛來南賓。", "雲間翩翩羽相接，沙上雝雝情更親。", "空江誤駭虛絃響，飄亂哀驚爭愛身。", "倉皇離散意奔翥，形迹漂零心苦辛。", "拳曲悲鳴求遺穗，稻粱收盡原野貧。", "暮天蕭條侶影過，側頭仰望空傷神。", "想能高鶱投別伴，思故未忍重求新。", "會向北歸却相見，當看刷翮向前春。"]}