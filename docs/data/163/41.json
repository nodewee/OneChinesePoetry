{"author": "梅堯臣", "period": "宋", "type": "诗", "title": "奉和子華持國玉汝來飲西軒", "paragraphs": ["我誠官局冷，終日事靡括。", "每躭古人書，似與世俗闊。", "同道三四人，來過慰饑渴。", "迭相陳語言，曾未厭刀呾。", "自中將過晡，留飯具麄糲。", "薄酒繼以斟，不覺寒日沒。", "愚妻方罷沐，供飯愧倉卒。", "凍婢昧煎和，親調首忘髴。", "每食各驚顧，誰謂不黔突。", "倦僕暖吾薪，饑馬飽吾秣。", "馬無歸嘶聲，僕有顔色活。", "安穩不知疲，明釭仍爲撥。", "醉言實無次，曾未窮本末。", "諸君競相先，出口論莫奪。", "復云天地間，此能有幾達。", "我聞顔汗下，恐後謗難遏。", "其間常有言，但未見疵齾。", "終當輕有若，悔目已屢䀣。", "信哉羣玉林，豈得依朽枿。", "吾心爲之然，收舌如斷割。", "寄音謝豪俊，茲藴只圭撮。"]}