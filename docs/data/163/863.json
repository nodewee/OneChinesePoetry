{"author": "賀鑄", "period": "宋", "type": "诗", "title": "題潘大臨東軒", "paragraphs": ["陳公少荒誕，一室未遽掃。", "事功竟何成，老魅死不早。", "潘郎治寓舍，箒禿無遺蚤。", "庭砌蒔蘭萱，未霜除惡草。", "明窗羃輕素，朝日上杲杲。", "烟蔓擢薰爐，松腴浮墨沼。", "著書析魯史，百傳見脫藁。", "賊亂久逋誅，吾方力窮討。", "不應兩觀下，僅獲少正卯。", "坐可驕素臣，俾渠眸子瞭。", "而翁晏退食，筆削日課了。", "伯仲詠南陔，餘風颯林杪。", "安知自娛適，聊尉堂上老。", "起居侍杖藜，寒燠躬煬澡。", "昏定仰屋眠，是中亦大好。"]}