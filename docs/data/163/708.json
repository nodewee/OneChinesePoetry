{"author": "賀鑄", "period": "宋", "type": "诗", "title": "叢臺歌", "paragraphs": ["累土三百尺，流火二千年。", "人生物數不相待，摧頹故址秋風前。", "武靈舊壠今安在，禿樹無陰困樵采。", "玉簫金鏡未銷沈，幾見耕夫到城賣。", "君不見叢臺全盛時，綺羅成市遊春暉。", "一從琱輦閉荒草，蕭散行雲無復歸。", "韶魂想像風流在，晴華露蔓猶依稀。", "盤紆棘逕撩人衣，禾黍晚成貊貉肥。", "層簷碧瓦碎平地，夢作鴛鴦相伴飛。", "登臨弔古將語誰，城郭人民今是非。", "指君看取故時物，南有清流西翠微。", "彷徨華表不忍去，豈獨遼東丁令威。"]}