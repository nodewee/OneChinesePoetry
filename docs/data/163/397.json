{"author": "李復", "period": "宋", "type": "诗", "title": "題步生所居", "paragraphs": ["君今移居澗水東，澗水暴漲侵近路。", "盡取澗石成垣牆，生鑿岸柳作橋柱。", "結茅構屋十數間，取次面勢分幾處。", "看山看水督耕耨，隨意自在不計步。", "到處或坐或偃息，盡有室廬庇風雨。", "土床竹簟雖草草，已足自適奉寒暑。", "窗下瓦榼漆生光，貰酒提携老無數。", "客來安更問誰何，漉魚拾蟹共烹煮。", "青黄錯雜出木盤，野蔌山蔬四時具。", "久厭輕動踏市塵，未嘗開口論世故。", "究竟得意此最多，向老尤要知其趣。", "一生遇事皆任真，仰首高風繼巢許。"]}