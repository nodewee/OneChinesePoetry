{"author": "李復", "period": "宋", "type": "诗", "title": "正月五日遊曲江", "paragraphs": ["今日意何適，出遊曲江湄。", "野晴天澄穆，風柔物閒熙。", "淺岸冰已盡，長原麥含滋。", "躍鱗向日光，浴羽侵水嬉。", "悠悠南山雲，浮空久不移。", "斕斑壠東雉，鳴呼聲喔咿。", "春序茲方交，春物已若斯。", "眷予同來者，酌酒衣淋漓。", "莫學少陵翁，淚點吞聲垂。", "且效陶淵明，爲題斜川詩。"]}