{"author": "賀鑄", "period": "宋", "type": "诗", "title": "夏夜雨晴遣懷", "paragraphs": ["積潦被廣陌，誰過牛儈翁。", "閉關養尪瘵，藥石收良工。", "高齋俯嘉樾，疏箔延清風。", "左右列圖史，披張俄一通。", "從嗤獺祭魚，聊學蠹書蟲。", "坐挹古人語，孰云吾道窮。", "浮生夢境間，不蔕之驚蓬。", "生死猶物化，今昔賢愚同。", "分陰賤垂棘，白日莫再中。", "薄暮紛滓澄，寥寥還太空。", "爲問此何夕，凉蟾生自東。", "荒哉西園士，聯蓋追輕鴻。", "行樂以至斯，不知息微躬。", "側聆天雞鳴，凡耳初破聾。", "吾從汗漫遊，遡景鞭垂虹。", "濯纓咸池淵，晞髮若木叢。", "親串不我忘，惠音赤鯶公。", "長哦賦來歸，閱爾世上雄。"]}