{"author": "李復", "period": "宋", "type": "诗", "title": "西洨晚歸", "paragraphs": ["今日雨晴雲出溪，疏林荒僻色愀悽。", "杖藜出步洨水曲，白沙細草浄無泥。", "漁人截流張巨網，擊水驚魚魚更迷。", "兒童喜見魚網重，得魚貫柳畢提携。", "林竹翛翛久不到，夏笋迸籬生不齊。", "或蓑或笠荷尺箠，牛羊羣過喬木西。", "野曠衣潤露已下，回尋歸徑登故畦。", "吾茅遥見隠暝靄，到門鄰舍雞亦棲。"]}