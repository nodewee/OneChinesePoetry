{"author": "李復", "period": "宋", "type": "诗", "title": "峽山遇雨", "paragraphs": ["侵曉登楚山，山峻苦難陟。", "半山忽陰晦，舉手不可識。", "躋攀穿雲過，赫然見日出。", "俯視雲氣中，洶湧浩無極。", "滉瀁雪海翻，兀硉寒冰立。", "蛟龍見或沒，鬐鬛火旆赤。", "風雷恣訇磕，萬車無轍迹。", "神君互麾訶，衆怪爭跳躑。", "變異從何來，萬態不可測。", "峰頂日晴明，下方驚雨急。", "倏爾寂無聲，昏翳豁開釋。", "返照光景新，巖岫翠欲滴。", "瀑泉縞带垂，稻塍清流溢。", "高路靜無泥，牽挽望前驛。", "世俗信耳目，天地度以臆。", "安知視聽外，奇駭可窮索。", "孰知滄溟寬，但見蹄涔窄。", "茲事非傳聞，吾行所自覿。"]}