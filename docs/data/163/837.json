{"author": "賀鑄", "period": "宋", "type": "诗", "title": "題天清寺安上人北軒", "paragraphs": ["南城繁氏臺，維昔孝王築。", "歌吟寂無聞，萬楹聯佛屋。", "道人開北牖，俯就百喬木。", "八月鳴青蟬，槐蛾委平綠。", "客來借榻卧，吹睡俄頃足。", "疏雨隔斜陽，垂虹跨長陸。", "良遊悵遲後，回謝三庚酷。", "瘦馬尾華軒，汗顔塵一掬。", "昨非勿復道，佳約猶可續。", "載酒定何時，新黄糝庭菊。"]}