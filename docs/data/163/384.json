{"author": "李復", "period": "宋", "type": "诗", "title": "玉泉寺", "paragraphs": ["道人東立海上山，錫飛西落大江北。", "雙屨還乘海雲起，西過當陽駐山曲。", "倚巖引錫神泉湧，一道明虹出幽谷。", "兀然孤冥踞盤石，清夜鬼神禮白足。", "化城自化非人謀，七日煥然一何速。", "雄樓傑閣鬰相望，擁路十里長松綠。", "鳴鐘擊鼓四百年，法席巍巍傾楚蜀。", "堂上提印雲門孫，聞我足音下山麓。", "門銜大路久慣入，客館蕭蕭蔭寒竹。", "春茶自造始開嘗，色味甘新氣芬馥。", "更窮上方縱登覽，峰嶂四環森萬木。", "投老經過得少留，明發飛塵暗征轂。"]}