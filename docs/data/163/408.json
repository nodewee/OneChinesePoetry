{"author": "李復", "period": "宋", "type": "诗", "title": "溫泉行", "paragraphs": ["驪山鴻濛凝白煙，山根陰火煮玉泉。", "陰靈炎炎燃礜石，石焰不滅何千年。", "珠閣縹緲飛鳳來，素衣仙人坐高臺。", "臺前香引流水出，白玉蓮花九葉開。", "泓渟分去浮輕碧，中有純陽無限力。", "四時獨不放春歸，散向人間消百疾。", "瓊樹他年日月新，霓裳舞動蜀山塵。", "寒雲怨鎖遺宮冷，林葉巖花秋復春。", "靈泉有靈天降福，山神嚴呵不可觸。", "祖龍心穢慢神天，毛髮流腥身被毒。"]}