{"author": "賀鑄", "period": "宋", "type": "诗", "title": "擬溫飛卿", "paragraphs": ["露網朱甍上，風簾翠鎖前。", "宿衾熏萏菡，朝鏡拂漪漣。", "津潤銷金筆，香依撲粉綿。", "度閑雙陸子，撥恨十三絃。", "鸚鵡殷勤語，旃檀委曲烟。", "鮫綃乾玉筯，魚鑰限金蓮。", "團扇酬桃葉，烏絲代杏牋。", "朱門長窅窅，白馬自翩翩。", "難釣三珠樹，徒拋七寶鞭。", "酒闌應有待，夢破即無緣。", "信鵲新秋去，孤蟾後夜圓。", "浪言牆外地，的是洞中仙。"]}