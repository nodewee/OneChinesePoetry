{"author": "李復", "period": "宋", "type": "诗", "title": "湖水歎", "paragraphs": ["岷山中斷洮水來，分入西湖浸城址。", "一落城陰不復回，餘波日轉臯蘭尾。", "陰風凄冽寒氣早，愁霧慘澹邊思起。", "誰言秋水澹無情，默觀意亦有悲喜。", "天軒地闢滄溟開，百川東奔如激矢。", "龜龍受職日夜趨，萬折必東效臣子。", "發源本願盈科進，築防豈期因坎止。", "日升不及浴雲龍，泥潤空能養萑葦。", "停波寂寞雖無語，物情得失應如此。", "淮陰野外乞餘食，留侯圯下收墮履。", "當年或失龍準翁，冷落功名千古耻。", "我欲鳩工聚長鍤，齊平决堤如决紙。", "直看驚湍萬里潮，免嗟窮涸千山底。"]}