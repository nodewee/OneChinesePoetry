{"author": "麴貞", "period": "宋", "type": "诗", "title": "歲暮篇寄無礙居士", "paragraphs": ["羲和不停馭，年華迅轉轂。", "春陽萬卉菲，忽驚遂凄肅。", "人生那得壽盈百，轉眼光陰如過客。", "夙齡壯志日蹉跎，黑鬒蕭蕭又云晳。", "年來年去機中梭，去日苦多其奈何。", "君不見古來神智稱姜公，賣漿屠肆成奇窮。", "岐周王氣時不發，渭濱槁死終漁翁。", "人生代謝如四序，陵陽松喬在何許。", "功名富貴一浮塵，濩落饑寒向誰語。", "向誰語，爲君言，寒氣凜冽陽和旋，得失不羈大化全。", "樽前有酒同偓佺，明朝且笑雲山巔。"]}