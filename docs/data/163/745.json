{"author": "賀鑄", "period": "宋", "type": "诗", "title": "題黄岡東坡潘氏亦顔齋", "paragraphs": ["東坡有田誰料理，黧面蒼毛潘氏子。", "結茅題榜亦顔齋，農隙把書聊自喜。", "潘乎潘乎信是顔之徒，終日何所論難真如愚。", "世無孔父四科友，猶辦簞食瓢飲陋巷環牆居。", "百畝之收粒可數，天南有待東坡主。", "更輸什一補官倉，餘勺幾何供雀鼠。", "會須不改其樂媚而翁，力田水旱由天公。", "大勝心迹相違阮校尉，東西南北哭途窮。"]}