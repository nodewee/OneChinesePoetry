{"author": "李復", "period": "宋", "type": "诗", "title": "送呂思道", "paragraphs": ["東平貴公子，意氣區中窄。", "手撚金僕姑，青絲飛赭白。", "欲係單于頸，封侯取鼎食。", "四十心未展，垂翅渭川側。", "前日來坐上，天庭見黄色。", "今朝報恩書，戎幕進新職。", "崆峒古用武，高旌出鋒鏑。", "君當諧素期，洗劍秋泉碧。", "嗟予病摧頹，對別還悽惻。", "待君載旆歸，我作山中客。"]}