{"author": "李復", "period": "宋", "type": "诗", "title": "冬日", "paragraphs": ["日出東南隅，轉側下西陸。", "不經中天行，但驚六龍速。", "愁寒餘月陰，雲重欲壓屋。", "霰雪飛不斷，凝冰介萬木。", "怒風中夜起，呼號鬼神哭。", "鼓蕩溟渤傾，勢欲翻坤軸。", "十日未肯回，凍埋蛟龍縮。", "城市百賈閉，衾裯換斗粟。", "蕭條觸事艱，更覺生意促。", "安得青帝回，愛景變鄒谷。", "氣溫筋骸舒，負暄一飯足。", "豈願北鄰富，甲第厭粱肉。"]}