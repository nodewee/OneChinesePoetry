{"author": "李復", "period": "宋", "type": "诗", "title": "因何常德招遊西塔有詩遂和", "paragraphs": ["支提壓西城，境絕天香集。", "招邀乘逸興，步駛追隨急。", "到門病眼明，曉逐秋雲入。", "浮屠喜躋攀，萬象在拱揖。", "古洞積陰靄，暗澹龕像濕。", "登茲翻百憂，履危非我習。", "南山西出秦，迤邐序等級。", "北渭東赴海，洶湧動都邑。", "林梢見新月，整歸尚依鬰。", "興來莫重辭，時節不可及。"]}