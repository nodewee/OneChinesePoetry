{"author": "梅堯臣", "period": "宋", "type": "诗", "title": "寄題蘇子美滄浪亭", "paragraphs": ["聞買滄浪水，遂作滄浪人。", "置亭滄浪上，日與滄浪親。", "宜曰滄浪叟，老向滄浪濱。", "滄浪何處是，洞庭相與鄰。", "竹樹種已合，魚蟹時可緡。", "春羹芼白菘，夏鼎烹紫蓴。", "黄柑摘霜晚，香稻炊玉新。", "行吟招隠詩，懶戴醉中巾。", "憂患兩都忘，還往誰與頻。", "昨得滁陽書，語彼事頗真。", "曩子初去國，我勉勿迷津。", "四方不可之，中土百物淳。", "今子居所樂，豈不遠埃塵。", "被髮異泰伯，結客非春申。", "莫與吳俗尚，吳俗多文身。", "蛟龍刺兩股，未變此遺民。", "讀書本爲道，不計賤與貧。", "當須化閭里，庶使禮義臻。"]}