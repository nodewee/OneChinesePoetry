{"author": "李復", "period": "宋", "type": "诗", "title": "過興德寺", "paragraphs": ["行雨忽過漸細微，冉冉傍馬殘雲飛。", "亂溪爭流經屢渡，近水短畦菘葉肥。", "躋欹到寺石磴滑，紅葉擁門人迹稀。", "升堂坐定聞魚鼓，亦傳齋鉢慰我饑。", "久陰忽開日色薄，初見竹影搖窗扉。", "開山寶塔真相在，瞻拜入爐香霏霏。", "塔前蒼松盡手植，到今百尺森相圍。", "登覽未盡夜氣冷，拂榻置枕舒寢衣。", "明星耿耿東方白，僕夫結束馬已鞿。", "老僧送客有勤意，靜境幸到何遽歸。"]}