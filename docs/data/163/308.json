{"author": "李復", "period": "宋", "type": "诗", "title": "同劉君俞城西寺避暑", "paragraphs": ["節欲春秋交，寒暑爭愈悍。", "故知陰陽氣，盛極暑方變。", "七月庚伏末，困弱但流汗。", "天地一大爐，造物虐相玩。", "早衰虛實反，舉動多顛眩。", "安得甘露漿，鑿頂沃清灌。", "招提古浮圖，巋壯壓西甸。", "烈風無時休，寂陰却炎暵。", "幾有籃輿興，客來發我願。", "共遊不暇徐，到寺日未旦。", "童兒青芒屩，潔洒花雨散。", "斌駮溪石枕，凝滑水紋簟。", "張置相對卧，境閑心不亂。", "有時聞妙香，忽來傳靜飯。", "飽起摩腹行，看盡長廊徧。", "却呼竹窗僧，汲泉具茗椀。", "道在語嘿間，淺深隨所見。", "同將煩惱蠲，盡洗清凉觀。", "茲游豈無益，欲繼慎莫緩。"]}