{"author": "賀鑄", "period": "宋", "type": "诗", "title": "晚出江城聞角", "paragraphs": ["古壕沮洳荷葉枯，矍鑠禿鶖行且漁。", "山銜日脚水關掩，孤樓引角吹單于。", "胡馬嘶風興非淺，壯圖舊迹隨塵卷。", "秋盡湖邊雁不來，流落方悲去人遠。", "十月之交五夜長，河橫斗直天蒼凉。", "蘇門故里斗杓下，豈無伯仲勤相望。", "君不見剡蓬爲矢弧弦桑，男兒落地志四方。", "履屐無根著家巷，道梁適楚猶吾鄉。", "鴝鵒不踰濟，橘渡淮爲枳。", "吾心況物未應然，隨牒官身聊爾耳。"]}