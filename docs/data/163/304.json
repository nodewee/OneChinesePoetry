{"author": "李復", "period": "宋", "type": "诗", "title": "觀西華摧", "paragraphs": ["高山何時摧，谽谺作空谷。", "擁土起重岡，斷石大如屋。", "洑泉盡涌發，散漫流新淥。", "南淵勢最廣，百畝亭澳曲。", "龍威儼睢盱，神靈不敢觸。", "茲舊多園囿，修篁带喬木。", "今忽掀阜亂，高下眩人目。", "惟羨勢雄尊，作鎮屹西服。", "嚴威物所仰，宜滋萬生福。", "胡不靜歸根，震蕩屢翻覆。", "天地域中大，奔馳猶未足。", "世事百年間，反衍如轉轂。", "開闢浩劫來，攬之不盈掬。", "紛紛祇如此，於予幸乞獨。", "歸來拂虛榻，孤坐但冥默。"]}