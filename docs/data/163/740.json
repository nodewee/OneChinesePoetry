{"author": "賀鑄", "period": "宋", "type": "诗", "title": "寄漢陽趙尉沔", "paragraphs": ["慶湖遺老坐詩窮，强仕之年百病攻。", "誰謂南昌祿隠翁，伏枕呻吟四壁空。", "相思限此江西東，寄聲每託江頭風。", "斯言近俳聊一笑，江水方清饑可療。", "人生奇偶類探籌，造物豈容人數料。", "君初試吏或當然，我太半生真不調。", "昔不願起家百日登三司，今不願還家六印金纍纍。", "但願官糧辦親養，歸來尚餘三徑資。", "鄰牆晏起訪安否，爾酌我歌堯舜時。", "咄嗟此願良難必，吞聲食蘗甘如蜜。"]}