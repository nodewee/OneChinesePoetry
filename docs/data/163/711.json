{"author": "賀鑄", "period": "宋", "type": "诗", "title": "彭城三詠 斬蛇澤歌", "paragraphs": ["君不聞泗濱亭長送徒如咸陽，徒夫懷歸多道亡。", "澤中置酒飲相訣，吾亦從此奔芒碭。", "陰風蕭蕭導者懼，前有脩蛇怒橫路。", "酒酣拔劍肯留行，劃斷蜿蜒不回顧。", "河明月出人踵來，彼媼何冤號且哀。", "謂遭赤帝屠吾子，語竟莫知安在哉。", "真人聞此自心許，茫茫四海吾其主。", "虎變龍飛十二年，馘項梟英蓋狐鼠。", "半夜雄鋩飛上天，幾見長陵一抔土。"]}