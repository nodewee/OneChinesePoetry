{"author": "宋庠", "period": "宋", "type": "诗", "title": "郡樓望嵩少作", "paragraphs": ["曠蕩三河闊，東西二室連。", "埋雲峰樹短，抱日嶺霞鮮。", "黛壓周南野，嵐薰鞏右天。", "崢嶸元氣外，磅礴太虛前。", "斜麓橫包壑，傾崖碧逗煙。", "巢荒堯客隠，笙斷洛儲仙。", "夙尚臨風結，幽懷傃里縣。", "功名青史後，才器散樗邊。", "整頓登山屐，簽題煉藥篇。", "采芝應有路，種玉得無田。", "喻指存真契，如灰息世緣。", "寄聲鸞鶴侶，千載共來旋。"]}