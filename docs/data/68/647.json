{"author": "宋庠", "period": "宋", "type": "诗", "title": "從幸飛山教場閱武奏御", "paragraphs": ["武節遵時訓，神鑣御素秋。", "天風掃閶闔，星氣射旄頭。", "士肅先庚令，民歡載路謳。", "雷車翻藺石，蝱矢裂熊侯。", "旍首疏千隊，金聲勒萬騶。", "較能觀樹槊，超力賞亭樓。", "爽氣生威武，皇歡入宴羞。", "垂紳參注靺，凱樂間鳴球。", "雲夢誰夸獵，岐陽枉議蒐。", "欲知神武世，七德共凝猷。"]}