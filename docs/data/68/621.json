{"author": "宋庠", "period": "宋", "type": "诗", "title": "明堂大饗慶成奏御", "paragraphs": ["盛節嚴周配，宏模軼漢儀。", "還因大庭敞，就展合宮祠。", "揆序乘霜籥，涓辰襲寶龜。", "重檐開䆗窱，綴牖列參差。", "蒼邸尊圓覆，嘉牲接厚祇。", "五精均帝饗，三聖侑靈嬉。", "備物先昭德，長言各奏詩。", "美光浮羽戚，休氣冒尊彝。", "虛次天彌健，還衡斗輒隨。", "禮成無墜典，神醉答繁釐。", "解作初占雨，恩濃遂浹肌。", "歡心偕岳抃，赦驛與星馳。", "載瑞催麟筆，包鋒促虎皮。", "具臣何以報，拜首百工熙。"]}