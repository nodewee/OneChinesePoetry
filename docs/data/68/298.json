{"author": "宋庠", "period": "宋", "type": "诗", "title": "送上元勾簿吳昌卿", "paragraphs": ["長安鼕鼓喧，里舍隙塵曉。", "有客駐歌驪，歸途指江徼。", "晨庖爨蘇冷，窮巷鄉輿少。", "乃肯顧我廬，歡言復悲嘯。", "悲嘯誠易知，夫君韵經奇。", "才高洛陽賈，賦動楚湘纍。", "平昔應賢詔，覽德揚英蕤。", "孚尹傾寶肆，沛艾絡仙羈。", "獻書北闕下，對策東堂垂。", "逢吉旦兼暮，諧音塤且箎。", "天官選初筮，黄綬聊藏器。", "三釜樂及親，尺檄甘爲吏。", "邇來預冬集，再調鬰奇意。", "羣公亟爲言，力命乃相戾。", "奏牘輒報聞，官書責勤蒞。", "簿領百里佐，風煙六朝地。", "銷魂南浦行，拄頰西山氣。", "君子永來譽，勝襟無累欷。", "行矣勿載譁，鄉枌方省家。", "春橈碎溪月，曉帆弄江霞。", "長洲紛藉草，故樹雜生花。", "予心若爲處，歲晏竚疏麻。"]}