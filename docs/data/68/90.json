{"author": "胡宿", "period": "宋", "type": "诗", "title": "歲晚禁直呈承旨侍郎同院五學士", "paragraphs": ["廣內施重闥，承明敞直廬。", "上清通帝所，方丈擬仙居。", "漢后前釐席，淮王重報書。", "時宗登賈馬，暮召得嚴徐。", "玉至光秦璽，珠來照魏車。", "高文參正始，密旨奉權輿。", "王澤宣從綍，天香對滿裾。", "論思皆藥石，咳唾亦瓊琚。", "弱水滄波在，然山老墨餘。", "睿篇朱雁刻，宸翰白龍攄。", "寶肆還容礫，珍林誤植樗。", "匪躬無謇謇，每食有渠渠。", "寒日分宵直，繁雲向歲除。", "九門催鑰下，三殿警籤初。", "北斗低層掖，明河拂太虛。", "求衣欽德盛，襆被省才疏。", "多病長思越，知非晚學蘧。", "煙霄叨步武，江海隔樵漁。", "榆性誠爲鈍，葵心但欲舒。", "日祈同舍進，躋俗到華胥。"]}