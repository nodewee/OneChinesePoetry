{"author": "宋庠", "period": "宋", "type": "诗", "title": "對雪有寄", "paragraphs": ["芳歷崢嶸歲，平臺沆漭天。", "初驚飛礫集，坐覺雨花妍。", "未夜珠還乘，非春玉作田。", "何嘗甘絮後，正是占梅前。", "亂影都難擬，幽光只自鮮。", "辟寒金貯屋，障淖錦裁韉。", "回旋凌波舞，輕明飲露仙。", "去應迷粉水，來欲助瓊筵。", "有浦皆捐珮，何窗不列錢。", "幽蘭君自許，儂意怯么弦。"]}