{"author": "宋庠", "period": "宋", "type": "诗", "title": "送荆南李學士", "paragraphs": ["逢旦光華盛，登賢命數優。", "郎星太微後，史局道山頭。", "違咫堯心屋，疏藩禹貢州。", "使旟飛隼出，臺劄偃波留。", "舊賜薰蘭被，新裝彍弩騶。", "陝分歌召伯，屠餞寵韓侯。", "澤國龍爲節，桑郊鹿並輈。", "齋中無煨酒，鈴下識輕裘。", "鹵簿分賓帟，江山入宴樓。", "蜀波餘柹盡，楚野惡氛收。", "後乘追文學，先春召督郵。", "暫稽華黼賜，聊聽昔襦謳。", "父子雲屏隔，鹽梅寶鉉求。", "歸來循吏政，終古冠緹油。"]}