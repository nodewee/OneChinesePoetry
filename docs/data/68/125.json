{"author": "胡宿", "period": "宋", "type": "诗", "title": "送劉學士出守衡陽", "paragraphs": ["需奏登中掖，除書出上臺。", "獸隨朝带結，隼映使旌開。", "地接朱陵近，人從藏室來。", "蠹蟫侵舊帙，浮蟻入離杯。", "嶺勢遥連楚，星文却視魁。", "雲依蒼野住，雁隔楚峰回。", "夕夢驚湘瑟，春心託隴梅。", "南方本寬教，東里復多才。", "駟馬榮星駕，千金慶壽罍。", "未應嗟遠守，素志在循陔。"]}