{"author": "宋庠", "period": "宋", "type": "诗", "title": "正月望夜聞影燈之盛齋中孤坐因寫所懷", "paragraphs": ["漢家太一昏祠日，寶炬神燈徧京室。", "仁壽先從殿裏開，纖阿正傍樓前出。", "傳聞陌上樂康年，寶騎如龍人若仙。", "驂驔始見斗城曲，爛熳還逢星漢邊。", "妍歌巧笑競賡續，萬狀晶熒奪人目。", "洛橋羅韈自生塵，楚國香纓不藏燭。", "五侯四姓共豪華，況乃經過趙李家。", "迷路非關武陵水，添妝祗爲壽陽花。", "九門啟鑰光如晝，若箇游人不回首。", "春宵病客獨無悰，挾冊焚香坐虛牖。", "坐久更闌可奈何，著書自古窮愁多。", "鐘磬笙竽盡鄰里，誰能載酒來相過。"]}