{"author": "宋庠", "period": "宋", "type": "诗", "title": "念衰二首  其二", "paragraphs": ["衰容覽青銅，寒光了無隠。", "照我顛上毛，星星罕餘鬒。", "持此將奈何，歲月屢遒盡。", "少壯罕聞道，下士乃爲哂。", "操綆遽汲深，持矛復夸楯。", "任重力疾顛，塗窮計方窘。", "上孤明主恩，下違昔賢準。", "憂悔從中來，老至非無眹。", "尚忝麾守尊，居慚政條敏。", "孤心企寒柏，萬境付朝菌。", "往失奚足追，來戒或堪引。", "明發丘壑情，予將治歸軫。"]}