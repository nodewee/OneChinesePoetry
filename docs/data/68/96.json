{"author": "胡宿", "period": "宋", "type": "诗", "title": "詔福聖宮燒香", "paragraphs": ["徼道西華內，觚棱北斗傍。", "神靈安肯構，恩澤賜燔香。", "渤澥通驪窟，崑崙拱畫梁。", "清壇浮早景，碧瓦霽初霜。", "甲帳嚴如在，丹簷迥欲翔。", "隆姿瞻漢后，餘烈畏軒皇。", "埋劍橋山遠，游冠閣道長。", "白雲迷處所，仙掌鎮相望。", "五岳扶封域，三辰緯典章。", "升歌留寶鼎，刻號在神房。", "盛德尊原廟，遺仁睦鬼方。", "聖文名善繼，百世溢流光。"]}