{"author": "宋庠", "period": "宋", "type": "诗", "title": "哭公實學士", "paragraphs": ["高子北方士，才爲國之華。", "靈襟絕塵藻，麗藻紛春葩。", "雖云服韁鎖，高意籠青霞。", "子昔久蒙潤，逢辰亨乃嘉。", "聯飛奉臺閣，相顧引龜緺。", "鮑叔不予怯，楚臣寧汝瑕。", "詔書頻出沐，歸轡屢回車。", "時過蔣生徑，或詣子雲家。", "柏將松竝悅，人與室非遐。", "自謂百年分，風期何所嗟。", "君命良不淑，浮生茲有涯。", "沈疴犯霜露，幽讖發龍蛇。", "美志一朝盡，餘哀千古賒。", "招魂知是否，生肘詎真耶。", "塗斤失郢匠，膝席夭長沙。", "青黄飾溝木，藩褥墜風花。", "世事一以謬，何言定隆窊。", "都門執謳紼，原路引哀笳。", "夕雲旌外慘，春日塚頭斜。", "自此掩瑶軫，其誰知伯牙。"]}