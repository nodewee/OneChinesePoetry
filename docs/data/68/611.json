{"author": "宋庠", "period": "宋", "type": "诗", "title": "寓宿南宮言懷", "paragraphs": ["始寓南臺直，偏驚素籥霜。", "悲秋真騎省，出沐愧山郎。", "自許鷗機息，誰矜鶴脛長。", "塵緇洛客袂，枌老漢人鄉。", "篝燭沈幽幔，繙經襲隠囊。", "杯醪冰餘淥，硯滴瀉寒光。", "歲晚凋蘭佩，風乾裂芰裳。", "星烏繞枝倦，瑶草蔽庭荒。", "道爲虛心勝，情緣感物傷。", "勞歌少悽惻，夷路即騰驤。"]}