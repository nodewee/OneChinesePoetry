{"author": "宋庠", "period": "宋", "type": "诗", "title": "大禮慶成", "paragraphs": ["帝揆三微曆，郊嚴七里壇。", "對修清廟饗，來接上神歡。", "閶闔開金狄，鉤陳扈玉鑾。", "軒游葩蓋密，漢兆紫營寬。", "電策千騶躍，雲柯萬戟攢。", "清塵風命伯，占表日名官。", "瑞羽叢齋邸，仙瓊飲露盤。", "啟毛牲辨栗，啐爵醑浮蘭。", "合樂迎天籟，高煙破夕寒。", "六飛回左御，雙闕敞南端。", "雍鷺翔賓紱，星鷄集赦竿。", "即時恩作解，先此化勝殘。", "善頌康衢溢，鴻名寶牒刊。", "貢圖包禹計，王業詠豳難。", "戶有更錢復，朝無賞印刓。", "史臣叨從祀，宣美愧濡翰。"]}