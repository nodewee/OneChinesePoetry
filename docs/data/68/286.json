{"author": "宋庠", "period": "宋", "type": "诗", "title": "左散騎常侍東海徐公", "paragraphs": ["徐公真丈夫，不獨文章伯。", "江南兵未解，主憂臣慘戚。", "公願紓其難，苦求使上國。", "庶獲一言伸，少息苞茅責。", "其君驚且歎，執手涕沾臆。", "謂言知爾晚，何此忠義激。", "天子叱在殿，誚讓雷霆赫。", "公亦從容對，曾不渝神色。", "仁者必有勇，斯亦古遺直。", "書大略其小，我有春秋癖。", "所以此詩中，不言公翰墨。", "庶警事君心，勉旃希令德。"]}