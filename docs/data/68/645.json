{"author": "宋庠", "period": "宋", "type": "诗", "title": "次韵和張丞相攝南郊喜王畿大稔", "paragraphs": ["上衮躬祠節，鳴騶出禁城。", "傅霖前灑潤，堯壤徧深耕。", "野色華兼實，歡謠斷復賡。", "民依大鈞播，政絕侈心萌。", "秋斂蠲徭版，鄉酺竚醉罌。", "露黄開徑菊，霜紫落園荆。", "蹲芋連區熟，飴荼蔽隰榮。", "日圍銜漢苑，天極抱秦京。", "聖旦千齡會，時功萬寶成。", "福釐前席問，元首載歌明。", "亮采神龜合，摛文瑞鵲驚。", "徒慚下里曲，仰頌泰階平。"]}