{"author": "宋庠", "period": "宋", "type": "诗", "title": "郡齋對雪", "paragraphs": ["節晚雲雖暗，年豐氣自嘉。", "乘寒初集霰，向夕遂韜霞。", "緩舞先縈洛，妍歌不待巴。", "無聲來物表，一色共天涯。", "露失仙人掌，春驚驛使花。", "拂簾珠淅瀝，裝樹玉查牙。", "護石雲慚素，開樓月讓華。", "海邊鷗誤客，遼左鶴迷家。", "粉液塘冰厚，瓊苗隴麥斜。", "中邦盈尺喜，何必問龍沙。"]}