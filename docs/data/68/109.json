{"author": "胡宿", "period": "宋", "type": "诗", "title": "詔祀西太一宮", "paragraphs": ["至道希夷內，神威造化中。", "行棋延羽駕，推策敞琳宮。", "秘寢觚稜峻，嚴扉坐狄雄。", "天人凝睟表，日月在方瞳。", "離坎精神集，房心氣象通。", "中黄安戊己，遥翠拱轘嵩。", "陪享衣裳盛，登羞火棗豐。", "層壇霏顥露，甲帳肅靈風。", "波靜流寒瓦，霜清入曉銅。", "廊虛鳴尺蠖，樓迥倚晴虹。", "行馬依芳樹，棲禽占碧叢。", "游光宵自燭，雕靄晝常濛。", "大壯親規近，甘泉舊典崇。", "平時闢閶闔，盡日訪崆峒。", "綵仗交輪奐，天香鬥鬰葱。", "野長迷七聖，庭闊舞千童。", "祼鬯歆惟德，笙歌悅亶聰。", "蟠螭負金石，翔鶴下絲桐。", "法度昭神祖，文章炳鉅公。", "鼎期扶更遠，山瑞委無窮。", "用九乾元正，生三太極空。", "木龍雖有寓，芻狗本無功。", "迎氣陽郊始，均禧宇縣同。", "權衡樞極右，號令斗杓東。", "濬哲虔時祀，施生道化工。", "正辭除秘祝，承詔謁孤忠。", "仁與春膏動，恩隨臘霰融。", "天和傍星鳥，地惠及昆蟲。", "受記神司職，齋居帝飭躬。", "因知耕鑿力，誰解識淵衷。"]}