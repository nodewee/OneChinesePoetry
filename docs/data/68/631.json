{"author": "宋庠", "period": "宋", "type": "诗", "title": "遊大明寺", "paragraphs": ["總轡出西坰，寥寥旭宇明。", "叢岡森地秀，飛塔恍神行。", "惠味霑仙露，疲心識化城。", "遠香來不斷，空梵過猶清。", "坐惜忘機晚，居慚緤組榮。", "撫懷今古恨，高世友僚情。", "顧慕羣芳歇，徘徊極野平。", "低雲參駐蓋，寒木隠前旌。", "風轉松添韵，霜餘菊挫英。", "碧垂天勢匝，紅上日華輕。", "壘廢麏䴥樂，池荒雁鶩鳴。", "宮垣除濞國，臺址畏軒兵。", "勝踐欣同適，沈憂悔自嬰。", "理融無物我，神照罷將迎。", "絢藻春供麗，投珍佩合聲。", "莫嗤三嘆拙，聊謝兩心傾。"]}