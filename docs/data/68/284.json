{"author": "宋庠", "period": "宋", "type": "诗", "title": "留別知郡職方楊員外", "paragraphs": ["予本草茅士，世無鐘鼎榮。", "在昔未勝冠，先疇弓冶傾。", "茹荼濱十死，屬纊存微生。", "分遂甯牛飯，誰希莊雁鳴。", "龍具泣妻子，練裙悲弟兄。", "慈誨斷軻織，遺書開晏楹。", "感激侏儒飽，呻吟裘氏聲。", "下武纂丕構，協風翔四瀛。", "紛馳賁丘帛，高豎當衢旌。", "鸞翮不暇戢，驥材方自呈。", "車徒首燕路，冠蓋溢秦京。", "文章趙元叔，脣舌婁君卿。", "列邸曳裙入，羣公交幣迎。", "僕嘗不自料，奮迹希時英。", "弟子許都養，詞人嗤老傖。", "一旦褐衣召，千慙昆玉名。", "安知軾蛙賤，但覺軒鴻輕。", "初命六百石，關掌列侯城。", "居然懵操决，無術裨澄清。", "天炎屢來集，冤獄紛以盈。", "誚讓使臺檄，流離民屋征。", "結課諒無最，黜幽茲有萌。", "晚遘金閨彥，傳瑞提千兵。", "爲僚篤古義，賞善多新評。", "坐則席函丈，出則車連衡。", "高論天人際，細略米鹽爭。", "愚慮或窺管，嘉言茲報瓊。", "賞音非易遇，曠古難爲并。", "嚴惠不世出，蕭朱猶害成。", "何言末路日，獨契後凋情。", "累洽帝圖盛，思皇賢路平。", "願言寄君子，始終同所營。"]}