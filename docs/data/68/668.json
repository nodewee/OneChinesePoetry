{"author": "宋庠", "period": "宋", "type": "诗", "title": "河上歲晏", "paragraphs": ["久覺宦情薄，何堪星歲徂。", "冰魚寒不動，沙鶴晚相呼。", "日短揮戈舍，天閒造物爐。", "河澄諸浦涸，山禿萬林枯。", "感爲中來遠，心因不倚孤。", "虛名三品祿，懦政五州符。", "稷契熙媯祚，蕭張翼漢圖。", "曩賢真命世，今忝劇非夫。", "狐偃腥臊肉，隨何腐爛儒。", "是非均一馬，多少任雙鳬。", "念老歸歟嘆，銘恩蕞爾軀。", "風聲猶栗烈，酒意近屠蘇。", "薛縣能琴客，桓家善笛奴。", "歌吟聊自適，何必矢嘉謨。"]}