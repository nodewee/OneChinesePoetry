{"author": "宋庠", "period": "宋", "type": "诗", "title": "吳侍郎生朝", "paragraphs": ["朝端舊記生賢日，使節臨門恩有秩。", "詔書感會形溫辭，宴品豐華動私室。", "降崧孕昴誠不誣，史簡詩絃互褒述。", "賢人挹道隨汙隆，忽向西臺就安逸。", "門弧紀旦還復周，瑞霰連天芳歲遒。", "塤音箎曲會中坐，蘭叢玉樹來西州。", "稱觴獻壽私庭裏，別得人生行樂意。", "貳官禮樂春闈卿，托蹟逍遥漆園吏。", "病尹論交情最深，因聲附祝成孤吟。", "願將明哲保身智，遺我摧頹知止心。"]}