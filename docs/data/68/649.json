{"author": "宋庠", "period": "宋", "type": "诗", "title": "參政東平侍郎誕辰紀德", "paragraphs": ["帝業資寅亮，鴻鈞翊太寧。", "天開釣璜胄，家襲降崧靈。", "復九萌陽管，生三瑞砌蓂。", "毓賢茲表日，衛世遂傳經。", "覽德重光旦，參機茂宰庭。", "羣生倚舟檝，萬化入丹青。", "坐納藏山史，追論象服刑。", "前籌罄中悃，吉棟石基扃。", "國竚汾陽考，人祈衛武齡。", "孤心知所嚮，帝座六符星。"]}