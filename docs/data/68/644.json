{"author": "宋庠", "period": "宋", "type": "诗", "title": "次韵和吳侍郎佳雪應祈豐年有望", "paragraphs": ["使節馳羣望，神休答帝祈。", "同雲先北合，餘霰遂西飛。", "近野銀開界，遥山玉吐輝。", "梅飄知臘破，絮舞誤春歸。", "謝市人驚麵，曹風客比衣。", "稍添波面白，併作土膏肥。", "苑闊沈蒼霧，川明失素磯。", "獵場漫獸迹，農畝罷民欷。", "興覺龍沙接，寒將裸壤違。", "光迷梁日曉，潤息甕畦機。", "仙氅誰連袂，幽蘭更撫徽。", "恐應緣麗唱，歡意徹天扉。"]}