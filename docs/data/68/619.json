{"author": "宋庠", "period": "宋", "type": "诗", "title": "冬至觀兩宮盛禮奏御", "paragraphs": ["帝運姚華協，天元漢曆長。", "三正來復旦，萬壽此稱觴。", "洛宅均中景，塗山采舊章。", "禮文窮竹素，歡意動梯航。", "稷野茅聯位，軒筠縠向陽。", "中天倚華闕，大火敞明堂。", "交鎩髬髵隊，填街隠轔裝。", "九關凝協氣，複道竚清光。", "子事蒸蒸極，宸儀穆穆揚。", "母慈尊莫二，君拜祉無疆。", "飾喜仙園奏，薰空佛土香。", "含飴先侑宴，襲衮始賓王。", "䆗窱宮門狄，誰何陛楯郎。", "長紳紛拱著，珍珮藹森璋。", "樹次天開帟，儲恩斗具漿。", "風烏迎細轉，霞燎儼相望。", "辨御辰承蓋，呼鞭輦出房。", "雲咸薄金石，星日上旂常。", "逸綴朱干動，多儀的馬驤。", "麟題公有姓，鷺羽客分行。", "上宰陳瑶爵，黎賢抃繡裳。", "祈齡後天老，介福委山穰。", "翼翼心同竭，渠渠澤載霶。", "詩弦滿坑谷，庖味益圓方。", "盛掩鈞臺舊，儀高魯觀祥。", "深仁跂喙逮，嘉唱股肱良。", "茨夏隨天步，魚龍屏戲場。", "晏溫澄象緯，滲漉暨要荒。", "瑞典精銷祲，塗歌聖擇狂。", "樵蘇無發哂，崖略蹈皇綱。"]}