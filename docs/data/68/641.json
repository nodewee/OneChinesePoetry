{"author": "宋庠", "period": "宋", "type": "诗", "title": "輦下寒食", "paragraphs": ["舊節雖龍忌，中都富物華。", "有行官戶柳，無數苑牆花。", "飲市喧銀管，優場隘幰車。", "街塵盤馬燥，樹日鬭雞斜。", "蹋鞠將軍第，吹簫貴主家。", "金丸隨落宿，絲障亂朝霞。", "水暖船爭旆，風長鼓應笳。", "池邊人酩酊，殿裏客伊亞。", "畫卵賓盤盛，香糜賜品嘉。", "只應王澤厚，行樂徧天涯。"]}