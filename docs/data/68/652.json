{"author": "宋庠", "period": "宋", "type": "诗", "title": "正月望夜侍宴宣德門呈昭文富丞相", "paragraphs": ["帝闕開金狄，仙輿下玉京。", "建春天上斗，不夜海邊城。", "佛火依山出，星榆夾道明。", "清塵隨漢蹕，紫氣護軒營。", "皓月樓前近，鮮風仗裏經。", "煙雲供瑞色，簫鼓獻歡聲。", "梵宇千花落，祠光衆雉驚。", "宸儀收寶扇，台座冠朝纓。", "客守宮門燎，鷄傳徼署更。", "皇杯頻矚勸，應爲泰階平。"]}