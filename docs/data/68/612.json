{"author": "宋庠", "period": "宋", "type": "诗", "title": "樞密東院秋日", "paragraphs": ["試問山林客，胡然廊廟中。", "借籌終不效，數馬亦何功。", "䆗窱荀池北，回環漢壘東。", "繒雲高幕潤，瑶草半庭空。", "乍失蒼門燕，初聞上苑鴻。", "凉催珍簟卷，氣襲碧簾通。", "虬箭天邊漏，烏竿物外風。", "心傾徒類藿，髮短更驚蓬。", "自諗非真相，其誰恨禿翁。", "婆娑君勿誚，併爲主恩隆。"]}