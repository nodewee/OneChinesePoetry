{"author": "宋庠", "period": "宋", "type": "诗", "title": "登大明寺塔", "paragraphs": ["故歲摇落時，憑高望揚越。", "流光不我與，復此值凋節。", "孤塔踞層岡，仙盤湧㵳泬。", "病足攀危梯，寸晷或三歇。", "浩蕩佛界寬，凌兢客心折。", "遠岫幾培塿，空江一明滅。", "海日棲簷題，霜風語鈴舌。", "荒墟自今古，大塊靡封埒。", "豁若醯覆開，醒如豆聰撤。", "哀哉人間世，小智互紛結。", "豕蝨論是非，蠻蝸定雄傑。", "倀倀百代俗，唧唧九流說。", "推致無窮中，秋毫共飄瞥。", "聖人小天下，樂意遺來哲。", "矧余蒙鄙姿，輕蹈榮利轍。", "溷濁六塵并，讙呶太和泄。", "薄言真境游，追悟生理缺。", "洗心刻來誓，回步懲曩跌。", "甘露多餘滋，聖關有幽鐍。", "咄嗟朝市人，此路非爾躡。"]}