{"author": "胡宿", "period": "宋", "type": "诗", "title": "送楊中允宰常熟", "paragraphs": ["丹舸傍江潯，嘔啞遠櫓音。", "新科持片玉，能政引孤琴。", "美進宮坊秩，榮歸里閈心。", "名參天下雋，歌著邑中黔。", "地志連香徑，家園带武林。", "吳山幾屏秀，楚水一篙深。", "晚鼓停餘疊，秋帆卧半陰。", "平時接方驥，後夜望橫參。", "陶菊何妨醉，江毫且剩吟。", "悠悠河上別，千里鬰朋簪。"]}