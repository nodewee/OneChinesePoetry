{"author": "胡宿", "period": "宋", "type": "诗", "title": "奉貢殿山亭奉詔觀橙", "paragraphs": ["弄色金橙熟，朝元玉軑襄。", "寶奩登美實，齋蹕駐清光。", "高葉參雲碧，繁苞壓樹黄。", "鮮明當早旭，採摘有新霜。", "原廟已云薦，大家猶未嘗。", "分頒顔在咫，捧拜手盈香。", "凡果深何幸，孤根遠見將。", "五行含戊己，二水出瀟湘。", "來植清琳館，叨升白璧堂。", "更依仙掌側，日夕近芬芳。"]}