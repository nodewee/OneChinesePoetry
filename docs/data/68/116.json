{"author": "胡宿", "period": "宋", "type": "诗", "title": "吳興秋晚郡齋長句", "paragraphs": ["霽色初休雨，寒媒稍欲霜。", "崦嵫驚日晏，嵔𡾊喜年康。", "菰米迎冬熟，萍醅破社嘗。", "霅聲寄檻冷，卞色入樓蒼。", "弱援垂榴臉，幽叢亞菊芳。", "牛羊馴沃野，雁鶩悅滄浪。", "水市能爲楫，田家乞有漿。", "溪音挐競去，村語醉相將。", "自昔分天塹，茲州介水坊。", "貢絲標禹土，錯繡接吳疆。", "佳麗南朝後，鮮明茂苑旁。", "風華在安石，文物有東陽。", "柳客詩名馥，顔公筆勢翔。", "山川爲吐氣，日月欲爭光。", "異代虛墳柏，逢辰濫郡章。", "壤歌知自化，符守信非良。", "勇爵思長劍，高謨乏智囊。", "葵心拱宸極，藿食念巖廊。", "西戍方疲陝，中原久患羌。", "邊人思李牧，天子問中郎。", "臣僕今三世，腥羶彼一荒。", "山西雄占隴，河曲斗分潢。", "漢始城張掖，秦初地朔方。", "限戎深得策，遮虜大爲防。", "小雅亡于晉，中興屬在唐。", "太宗神且武，貞觀粹而王。", "都雍三才直，安西萬里長。", "聲明冒葱雪，亭堠徹甘凉。", "聖術初無敵，孫謀本克臧。", "末塗虧繼守，駿命亦頹喪。", "上帝歆炎宋，真人奮大梁。", "鑿乾分上下，操斗運中央。", "殺氣西刑馬，妖氛北隕狼。", "三關收朔漠，兩鎮復河隍。", "龍虎其文炳，雷霆我武揚。", "商球傳聖弟，夏鼎授儲皇。", "託付神規遠，彌綸治具詳。", "四維嚴幅正，八柄謹低昂。", "地廣蘗芽出，海深神怪彰。", "遺雛偷嘯聚，雜種學跳梁。", "王者輕分土，仁人重納隍。", "猶如棄鱗介，不使易衣裳。", "禍亂收凶器，昇平隠上庠。", "蹛林通好固，狡穴送誠忙。", "圭瑞修歡聘，金行戢怒芒。", "生民去湯火，塞土遍耕桑。", "月窟頒正朔，雲封刻美祥。", "大璜貽燕翼，下武寖明昌。", "區外蒙冠带，天中布典常。", "三雍宣雅頌，九譯走梯航。", "仙致昭華玉，神來弱水香。", "路車均奕奕，朱芾賜煌煌。", "南面存亡國，西平拂肯堂。", "虎臣無備禦，狼子有包藏。", "竊欲屯蜂蟻，私相署犬羊。", "癡言天可上，愚謂日無亡。", "傳箭招廬帳，推鋒逆頡行。", "三河煩調度，六郡苦痍傷。", "旅力雖疲曳，游魂尚頡頏。", "寢謀思汲黯，禽敵想陳湯。", "多士皆方領，孤生特面牆。", "莂官尸禮闥，槧職玷文房。", "無策均宵旰，何階致富强。", "分從高閣束，敢避要途當。", "鈴下居無事，樊中脫未遑。", "鱸魚知味美，鷗鳥信機忘。", "濩落才何取，支離臂自攘。", "雖貪紆紫樂，豈免頓纓狂。", "感慨乘軒鶴，吁嗟拒轍螳。", "山河賞吳起，社稷歎童汪。", "華夏崇基本，朝廷總政綱。", "弓偏宜舉抑，琴緩在更張。", "陽德銷羣慝，天元秉至剛。", "偃兵誠未易，用武復何妨。", "雪近思王國，雲閒憶帝鄉。", "何時聞露布，稱薦萬年觴。"]}