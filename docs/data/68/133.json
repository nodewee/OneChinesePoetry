{"author": "胡宿", "period": "宋", "type": "诗", "title": "講畢周禮詔賜御筵", "paragraphs": ["典禮惟周舊，經文在魯餘。", "西清開縹帙，東面授丹書。", "訪道前釐席，崇風厚石渠。", "研覃忘日旰，圖繪極霞舒。", "千載逢亨際，三冬罷講初。", "聖懷輕璧馬，慈宴樂蒲魚。", "妙技通神細，清商按曲徐。", "爐香分漢殿，鼎味出堯除。", "諸老恩同醉，孤臣藝最疏。", "至仁何以報，忠義即瓊踞。"]}