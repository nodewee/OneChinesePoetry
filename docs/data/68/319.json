{"author": "宋庠", "period": "宋", "type": "诗", "title": "寄題職方周員外廬山笑臺", "paragraphs": ["周郎有舊隠，遠在南山陲。", "一笑偶爲樂，九層遂成基。", "旁連醉令石，却眺社僧碑。", "地遠雲物秀，巖深松桂滋。", "當時騖高興，益友相攀追。", "樂聖自鼓腹，談經亦軒眉。", "風猿助清嘯，谷鳥參朋嬉。", "忽引朝閨籍，久乖林下期。", "頭白二千石，高蓋復來思。", "活活弄新溜，蒼蒼援故枝。", "雖云未投紱，良足紓煩疲。", "余懷本丘壑，世路方馽羈。", "願言獨往客，緬邈心空馳。", "稅駕或未晚，從君歌紫芝。"]}