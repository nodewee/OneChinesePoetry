{"author": "宋庠", "period": "宋", "type": "诗", "title": "念古", "paragraphs": ["賢哉邴曼容，出處知所據。", "官餘六百石，輒自移疾去。", "富貴非不懷，殆辱亦先慮。", "嗟我材下中，叨恩最蕃庶。", "堯庭納言職，軒野方明御。", "服衮作槐班，曳履南宮署。", "雖經斥免誚，尚玷高華處。", "徒有守直弦，何能借前箸。", "愚甘六馬對，讒恨三物詛。", "年來感衰疾，倦鳥思返翥。", "抗心望先哲，俯首慚昔譽。", "西景尚可收，歸轅未云遽。", "儻以人望人，期君或吾恕。"]}