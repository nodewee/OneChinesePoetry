{"author": "胡宿", "period": "宋", "type": "诗", "title": "明堂大禮", "paragraphs": ["路寢尊嚴配，明廷考舊圖。", "房心通氣象，太紫狀規模。", "翊衛多儀縟，齋祠至信孚。", "籩羞甘菲薄，鼎味却鮮腴。", "日月垂天象，鸞龍奮寶跗。", "樂均諧睿律，禮蕝潤宸謨。", "劍珮千官拱，梯航四海趨。", "謙恭虛小次，登降謹黄衢。", "德盛三靈格，恩流萬物蘇。", "甘泉陪法從，千載喜歌虞。"]}