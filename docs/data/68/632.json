{"author": "宋庠", "period": "宋", "type": "诗", "title": "正月四日侍宴紫宸殿契丹使預會", "paragraphs": ["黼座披天幄，朝簪集玉除。", "人來重塞表，年是上皇初。", "萬岫移神島，千門敞徼廬。", "春雲低借幕，瑶斗近臨車。", "露渥仙杯溢，風和法曲徐。", "劍丸爭獻巧，橦索競凌虛。", "老柘優詞麗，交竿舞態舒。", "盤豐行炙數，冠重賜花餘。", "瑞境儀韶鳳，歡心在鎬魚。", "太平同樂意，應有史臣書。"]}