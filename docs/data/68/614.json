{"author": "宋庠", "period": "宋", "type": "诗", "title": "寄長安端明王左丞", "paragraphs": ["綱轄尊華省，旌麾鎮舊秦。", "州榮朱轂守，公待黑頭人。", "從橐荷中密，仁風扉外春。", "才包揚馬思，政續趙張神。", "鼎餁終調鵠，天文尚翦鶉。", "山光函谷曉，柳色渭橋新。", "勒隊良家子，邀歡代舍賓。", "聲華今絕擬，事業古難倫。", "顧我非賢宰，惟朝念老臣。", "官銜溫室殿，城壘富平津。", "有秩皆踰分，無功可活民。", "餐霞聊却疾，面壁更求真。", "野屐茨峰路，漁竿潁水濱。", "拳拳知止誡，行及謝交親。"]}