{"author": "宋庠", "period": "宋", "type": "诗", "title": "和答李學士見寄長韵", "paragraphs": ["璇源多清派，蘭谷無絕芳。", "之子相門裔，高才映周行。", "妙年弄文史，雅志含圭璋。", "中歲困官簿，銖兩爭低昂。", "一通金閨籍，荏苒潘鬢霜。", "剖符屢麾阮，執戟更疲揚。", "聞君近多暇，歸偃三經堂。", "左右褫紳組，縱橫羅巾箱。", "安驅仁義塗，弭節名聲場。", "戰酣道始勝，心泰無癯尪。", "壯思挾飛藻，詔我臨霞章。", "我時坐鈴閣，寂寞如禪房。", "開緘一快讀，雋味腴且長。", "高義溢句流，清風隨篇翔。", "感人不無意，在水河湯湯。", "吾匪辯音者，空冀懷仁藏。", "矧屬歲躔暮，百卉皆芸黄。", "何以謝君子，松柏同蒼蒼。"]}