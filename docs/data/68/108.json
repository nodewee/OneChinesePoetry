{"author": "胡宿", "period": "宋", "type": "诗", "title": "館中錫宴", "paragraphs": ["紫殿程書廣，鴻都校籍成。", "宸心睠儒學，慈宴詔樞衡。", "供帳來金闥，臚傳下玉京。", "三山開秘宿，七閣敞修楹。", "革履趨朝暇，華貂映席明。", "弁繁星錯落，佩雜玉鏘鳴。", "爐靜飄芳蕙，圖開識禁橙。", "壺均天所酒，鼎薦帝餘羹。", "夏屋彰仁洽，衢樽樂治平。", "丹樓晨唱近，碧樹曉寒輕。", "宇內年書有，人間月就盈。", "非烟舒渥旨，愛日助皇情。", "鳬藻深歡意，魚蒲溢頌聲。", "蕭斯蒙湛湛，露彼仰英英。", "故事留東觀，崇恩自上卿。", "何言挈瓶陋，亦玷舉觴榮。", "已重高門地，還歌食野苹。", "微生徒棗鈍，弱植但葵傾。", "就日欣逢旦，瞻河喜見清。", "更期紆翠葆，千載詫登瀛。"]}