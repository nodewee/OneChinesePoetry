{"author": "胡宿", "period": "宋", "type": "诗", "title": "狀元張監丞倅陝郊兼之閬中省親", "paragraphs": ["藻衮御中楹，詳延得世英。", "賓鄉具三物，題塔冠千名。", "玉擅崑山價，箎兼仲氏聲。", "平淵二龍躍，碣石一鴻輕。", "慈宴堯厨洽，宸章禹律鳴。", "入辭瞻翠葆，去候過朱櫻。", "贊治崤陵險，歸寧蜀棧橫。", "都門百壺送，宿館五漿迎。", "帝所銜標雋，親前戲綵榮。", "勒銘知有作，叱馭肯辭行。", "桂色窅窊秀，棠陰蔽芾清。", "期年隨詔入，脩路接瑶京。"]}