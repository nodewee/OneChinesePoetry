{"author": "宋庠", "period": "宋", "type": "诗", "title": "秋日出沐感懷", "paragraphs": ["落落窮閻靜，蕭蕭晚歲昏。", "臣饑徒索米，童小未應門。", "清世爲塵誚，私家出沐恩。", "斗回非挹酒，天遠詎兼盆。", "腐爛翔鵷鼠，青黄斷木樽。", "容容誰覬福，栩栩自交魂。", "衰柳空烟穗，寒苔疊雨痕。", "鳴蛙沈故沼，噪雀戀空園。", "有客嘲黔突，無人賞負暄。", "終期六百石，初服卧丘樊。"]}