{"author": "宋庠", "period": "宋", "type": "诗", "title": "壬子歲四月甲申夜紀夢", "paragraphs": ["積雨暗長夜，山行經險巇。", "悲風撼林木，崖谷蔽參差。", "遠聞豺虎號，鬼燐弄光輝。", "十步九失足，中心祗自持。", "所適既迢遞，黽勉焉可爲。", "道旁見明燭，抵宿依茅茨。", "開戶念生客，喜逢主翁慈。", "暖湯趣妻子，然薪爲更衣。", "艱難又奚怨，少息非所期。", "雞鳴夜將旦，熟寐百無知。", "欣戚一以忘，何有安與危。", "生死宇宙內，曠懷亦如斯。", "聊紀夢中事，誰當賡我詩。"]}