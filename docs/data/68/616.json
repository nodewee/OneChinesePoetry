{"author": "宋庠", "period": "宋", "type": "诗", "title": "次韵和觀文王尚書謝余寄示新詩", "paragraphs": ["久免台階重，頻遷郡守優。", "朱輪真冒寵，白髮自驚秋。", "事往情多感，年衰氣失遒。", "徘徊河裏望，凋落漢庭游。", "俚曲聊成唱，真筌不暇搜。", "空思益者友，安議賦家流。", "心町都遺跡，辭林幸見庥。", "豐謠連井甸，華札滿輕郵。", "已許瓊爲報，何妨漆更投。", "濟川毋謔我，歸夢在漁舟。"]}