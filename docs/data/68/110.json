{"author": "胡宿", "period": "宋", "type": "诗", "title": "郊丘侍祀", "paragraphs": ["太極生真主，中原有聖人。", "圜丘尊上帝，大旅合羣神。", "行馬帷宮肅，乘龍法駕馴。", "禮容光日月，文德動星辰。", "劍履陪祠古，咸英作樂新。", "東方虛小次，午陛徹華茵。", "吉土繇誠享，高穹以道親。", "燭壇光景集，升燎福祥臻。", "寒霽三冬色，恩融四海春。", "萬靈今受記，長此奉堯仁。"]}