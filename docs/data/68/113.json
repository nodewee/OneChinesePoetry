{"author": "胡宿", "period": "宋", "type": "诗", "title": "和蔡君謨閣前紫柏", "paragraphs": ["秀植登中禁，靈根記大方。", "纖枝乘十雨，勁節誓千霜。", "雲幹仍稠直，烟華稍鬰蒼。", "綠陰疏未合，翠鬣儼相望。", "育質從新甫，標名壓豫章。", "三休依寶構，一溉引天潢。", "瑞露通晨浥，靈風繞夜翔。", "蠹蟫驚閣爋，啼狖憶巖光。", "地惠覃行葦，人情樂樹楊。", "保無禽鹿踐，知免斧斤傷。", "遠勢興毫末，孤標出衆芳。", "寒葭寧可倚，幽草固難藏。", "庭鶴宜留側，臺烏莫近傍。", "未經鸞隠葉，不使麝居香。", "松操同凌雪，葵心共向陽。", "故情存澗壑，生意屬池隍。", "晝景斜臨石，禪機俯映堂。", "頌傳商廟桷，材入漢家梁。", "此世隆三代，何時構九房。", "瓌姿天所産，工度未應忘。"]}