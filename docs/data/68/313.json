{"author": "宋庠", "period": "宋", "type": "诗", "title": "己巳歲除夜有感", "paragraphs": ["明晦互推斥，中都芳歲闌。", "星迴迫舊次，籥暖送餘寒。", "來辰繭有緒，去境環無端。", "天運故相易，人心那獨安。", "懷此不能寐，攬衣强盤桓。", "疏恐緩餘带，危惕整塵冠。", "耿耿燭焰直，凄凄霜氣酸。", "城頭隕高木，庭下敗叢蘭。", "撫臆累新欷，掩觴沈故懽。", "况乃蹈世網，虛名爭控摶。", "挾冊濫書府，振纓玷王官。", "東序羅圭瑞，西雍集鵷鸞。", "昏瞳眩寶肆，短翼厠仙翰。", "縱爾值藏疾，何容久素餐。", "泛泛騷客鳬，坎坎詩人檀。", "寧無要路津，所畏在蹣跚。", "枳棘附驥尾，緯蕭戲龍蟠。", "寄語拙艱者，無竢學邯鄲。"]}