{"author": "宋庠", "period": "宋", "type": "诗", "title": "歲晚許昌城隅登樓作", "paragraphs": ["孤城何巑岏，西北有層構。", "我來一長眺，正迫歲陰候。", "嚴風挫萬物，霜雪復交寇。", "冬日苦易頹，羲車劇馳驟。", "宵月不相讓，空弦映矢彀。", "潦收陂面闊，木落山骨瘦。", "生平丘壑心，顧慕獨延脰。", "箕峰紫氛結，潁瀨瓊波潄。", "想像逃名夫，幽居翳仙竇。", "願言追遐蹤，人間謝譏詬。"]}