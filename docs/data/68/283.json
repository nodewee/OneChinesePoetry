{"author": "宋庠", "period": "宋", "type": "诗", "title": "有邑子夜宿話余先疇蕪廢", "paragraphs": ["臨邛久倦客，彭澤賦歸來。", "念我何爲者，趣時良殆哉。", "一身仕東觀，三載寄靈臺。", "望見故鄉樹，頻更緹管灰。", "曉車愁蹇蹇，春耜負莓莓。", "虛名自韁鎖，豐壤成汙萊。", "目想社枌老，心知門柳摧。", "神阡迷馬鬣，柏表被狸災。", "一聞里人語，夜靜成多懷。", "他日還燕泣，前憂成誤哀。"]}