{"author": "宋庠", "period": "宋", "type": "诗", "title": "和參政丁侍郎從駕出獵", "paragraphs": ["詔蹕承冬令，郊畿闢狩場。", "鈎陳來作衛，袀服正騰裝。", "表野千旌合，舒圍萬騎張。", "清塵風效職，捧轡日呈祥。", "寶畤遥驚翟，天弧即射狼。", "林空平陸險，雲斷見鷹揚。", "猛圈聊夸漢，恩羅遂祝湯。", "數功浮白飲，均惠割鮮嘗。", "別苑黄山外，仙城北斗傍。", "輔臣忠力盛，餘思滿雕章。"]}