{"author": "胡宿", "period": "宋", "type": "诗", "title": "送蘇賢良之任豫章", "paragraphs": ["三道膠西策，詳延俯瑞蓂。", "帝臨宣室坐，人拱太微庭。", "捷思誰加點，危言自據經。", "文成洛紙貴，詔下武泥馨。", "起草分宮筆，監州駕屏星。", "心存雲氣闕，夢繞斧文屏。", "南國標江紀，西山占地靈。", "檻泉通水府，窗戶接巖扃。", "凉月依滕閣，孤風泊孺亭。", "案書休犯慮，齋酒且忘形。", "界道宮牆紫，規蒲禁地青。", "歸來開院直，鼇頂架滄溟。"]}