{"author": "宋庠", "period": "宋", "type": "诗", "title": "次韵和吳侍郎自號樂城居士", "paragraphs": ["世有生賢運，人歸得性場。", "朝端慕安石，民里祝庚桑。", "蛇影逢真悟，龜靈取數長。", "仙畦種芝圃，佛室雨花牀。", "寄傲多行樂，觀心或坐忘。", "柳溪能作瞑，竹塢別供凉。", "慧露霑僧飯，幽霞照客觴。", "臯夔真有自，箕潁更相望。", "留務尊臺簡，私游費橐裝。", "側聆圖任切，安得久彷徉。"]}