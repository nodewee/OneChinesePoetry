{"author": "宋庠", "period": "宋", "type": "诗", "title": "安福殿千葉雙頭竝枝白牡丹歌", "paragraphs": ["三月春風滿瑶水，珍叢瑞薄紛難紀。", "皭若茲花四照中，揚蕤獨茂千齡祉。", "千齡丕應在重葩，雙吐瓊房彰協華。", "秀跗即鏤平臺雪，寶豔寧爭台嶺霞。", "球欄黼幄遥相映，姑射仙姿玉虛境。", "結根已近堯蓂階，借媚非關漢蓮井。", "天襟多豫玩羣芳，彼美幽姿首效祥。", "都緣剩沐太和潤，況自頻分私照光。", "憑休託粹成奇質，一卉時來遂逢吉。", "願將藥品誌佳名，永續芝房騰茂實。"]}