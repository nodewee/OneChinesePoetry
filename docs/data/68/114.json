{"author": "胡宿", "period": "宋", "type": "诗", "title": "後苑觀雙竹", "paragraphs": ["瑞植昭天産，祥枝感帝臨。", "均承元化力，同抱歲寒心。", "異稟笙簫質，全包律呂音。", "孤根皆出地，勁節約成林。", "蒙潤非烟近，含滋御水深。", "風前交吐籟，月底互翻陰。", "秋實思威鳳，春條宿綺禽。", "留觀停翠葆，託賞集華簪。", "蒼震猶乘卦，商巖近作霖。", "天支從此茂，長覆玉山岑。"]}