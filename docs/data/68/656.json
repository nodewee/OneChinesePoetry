{"author": "宋庠", "period": "宋", "type": "诗", "title": "初夏三司直宿", "paragraphs": ["薰序更朱籥，宵弦落翠蓂。", "人同散騎直，天與大夫醒。", "鞅掌曹留事，羈孤坐刻銘。", "整冠誰辨謗，隠几獨忘形。", "夜色先歸樹，凉飈欲破櫺。", "鎖扉來疊鼓，卷幔入疏星。", "綷羽依枝倦，飛花墜席馨。", "憂沈雙蝶夢，病學一熊經。", "道有支離粟，心無屈曲屏。", "汰沙如未及，擬殺著書青。"]}