{"author": "胡宿", "period": "宋", "type": "诗", "title": "禮畢慶成", "paragraphs": ["路寢凝中宇，星文直大辰。", "總章裁往範，齋駕奉明禋。", "惟聖能嚴父，於皇重饗親。", "永懷深肅僾，昭事極精純。", "鍾律咸韶古，衣冠黼黻新。", "九金徠貢職，萬玉儼朝倫。", "夷夏觀殊禮，乾祗享至仁。", "參祠七世廟，再降六天神。", "萬寶成秋野，千祥擁禁宸。", "睿恩覃四海，壽域躋斯民。"]}