{"author": "宋庠", "period": "宋", "type": "诗", "title": "自訟一首", "paragraphs": ["右輔朱轓守，南宮革履臣。", "孤螢難助日，病木獨依春。", "暗懦疑蛇客，愚忠數馬人。", "誰知溫省樹，自誡魯堂紳。", "監令車中席，江山扇外塵。", "何當能浼我，初不彊均茵。", "事往方成悔，猜除且瑩神。", "由來矜百鍊，從此惜千鈞。", "素髮慚華冕，虛舟謝要津。", "洗心良有謂，佞佛不無因。", "案上仙書{冫弓}，齋中梵㲲巾。", "更須窮僻地，香火報昌辰。"]}