{"author": "胡宿", "period": "宋", "type": "诗", "title": "郊祀慶成", "paragraphs": ["齋輅虔郊報，祠宮就國陽。", "繁雲猶待族，霽日忽迎長。", "圭璧紛佳氣，粢盛馥異香。", "人情欣眷祐，天意益端莊。", "被衮侵寒霧，升壇躡早霜。", "左方虛小次，午陛却中黄。", "六樂乾祇格，三登海宇康。", "千官森劍珮，萬里走梯航。", "神筴膺符命，天壺飲福祥。", "從今瓜瓞慶，鼎業熾彌昌。"]}