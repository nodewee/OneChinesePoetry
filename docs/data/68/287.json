{"author": "宋庠", "period": "宋", "type": "诗", "title": "夏日晚出芙蓉堂", "paragraphs": ["哲匠昔締構，文榱面清池。", "回環水光合，左右雲容披。", "蒼烟限壘斷，空碧盈軒垂。", "蕙綠不待染，荷圓皆中規。", "戲魚觸新藻，幽鷺翹空坻。", "初筍半遺籜，殘跗猶抱枝。", "我來冰未泮，倏此亙炎曦。", "節物一以換，余懷焉獨怡。", "內慚固陋質，本乏廊廟姿。", "印綬紛璀錯，旌旄森陸離。", "林狙裹華黻，野鹿駭金羈。", "負山力已竭，傾日心空疲。", "知此危殆辱，斯言非我欺。", "橫琴不成調，慷慨念歸期。"]}