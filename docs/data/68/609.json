{"author": "宋庠", "period": "宋", "type": "诗", "title": "楊寺丞掌務西洛訪別", "paragraphs": ["長安久羈宦，門巷絕卿輿。", "朝綬徒云忝，賓綦日已疏。", "何爲趨玉趾，乃肯眷蓬廬。", "九棘歷華選，四環承慶餘。", "頻叨范叔贈，時取長卿書。", "清晤輒窮景，高談寧爨蘇。", "夫何苦吏役，忽爾愴離居。", "交臂願從子，盍簪嗟棄予。", "梁郊春草後，鞏樹夏雲初。", "安石訪吟社，少游乘澤車。", "一官方效智，萬里乍紆途。", "雅節鄙時尚，高才凌太虛。", "奏篇希乙覽，刷羽遲南圖。", "行矣姑自愛，漢家方向儒。"]}