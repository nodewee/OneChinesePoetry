{"author": "宋庠", "period": "宋", "type": "诗", "title": "和答吳充學士見寄長韵", "paragraphs": ["多士秀王國，珍羣鶩天衢。", "其間延陵季，煜煜承華跗。", "盛藻班蔡流，芳年終賈徒。", "籤芸擁石室，札綈紛鴻都。", "刊僞富清暇，壯思彌天隅。", "投我塵外什，粲然風義俱。", "幽襟恣申詠，不覺頹陽烏。", "渴吻潄仙液，饑腸涵道腴。", "衰翁牽夙尚，騷雅嘗馳驅。", "疲足道雖頓，流波心未渝。", "過門輒大嚼，臨博猶狂呼。", "詎云獲真賞，聊復愜所娛。", "矧繄絕唱贈，無脛來明珠。", "報之乏瓊玖，寶玩徒區區。"]}