{"author": "宋庠", "period": "宋", "type": "诗", "title": "祫饗禮成", "paragraphs": ["孝饗邦儀重，親祠祏室開。", "推尊二祧合，獻力九賓來。", "寶蔡前涓日，祥霙近弭災。", "鈎陳嚴法仗，綿蕝謹容臺。", "祓坐皇爲邸，登車斗轉魁。", "三辰隨藻衮，百末湛雲罍。", "徧祼靈心像，終歌帝祉隤。", "華紳紛嶽抃，端闕儼天回。", "蠅筆言絲慎，雞場赦鼓催。", "好生先祝網，作解遂成雷。", "賁有戔丘帛，刑無棄道灰。", "須知蒙福意，萬事入康哉。"]}