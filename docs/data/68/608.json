{"author": "宋庠", "period": "宋", "type": "诗", "title": "進讀唐書終帙", "paragraphs": ["隋室重氛極，唐家景命新。", "地歸裂殘壤，天洗戰餘塵。", "遂納諸戎貢，爭陪二月巡。", "瀛洲登俊老，煙閣盡名臣。", "輕重非關鼎，興亡要在人。", "舊都紛秀麥，前事徧書筠。", "哲后疑圖暇，西廂訪古頻。", "終篇見成敗，摘句屢諮詢。", "青史嘉遺直，元龜遺聖辰。", "願將稽古意，萬一助堯仁。"]}