{"author": "宋庠", "period": "宋", "type": "诗", "title": "玉宸殿竝三枝牡丹歌", "paragraphs": ["中天帝圃蕃英蕤，氤氳嘉祥凝朝曦。", "竹間芳種易封殖，疊萼三葩同茂枝。", "慶雲景宿共靈意，鴻英託寓茲爲美。", "華夷面內始竝柯，慈孝歡心遂聯蘤。", "雲旂羽葆駐天臨，玩此能無悅聖心。", "幽香自逐德馨遠，麗色更緣眉彩深。", "因生軼草兼平露，薦祉神庭幸同侶。", "盛開已被帝琴風，縱落猶成佛天雨。"]}