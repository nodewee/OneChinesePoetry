{"author": "宋庠", "period": "宋", "type": "诗", "title": "嘯臺", "paragraphs": ["孤壁橫天畿，巋然袤尋丈。", "恭承晉高士，嘗此攄遐想。", "臨風挹勝軌，意若無今曩。", "當塗昔戰龍，典午方搆象。", "忠賢履危運，鱗羽嬰密網。", "烈烈熾邦刑，耽耽翦人望。", "嵇呂膏碪斧，濤舒受羈鞅。", "先生機且神，妙用包羣枉。", "兀爾謝將迎，隤然寄昏放。", "禮法雖我讎，智恬非外奬。", "惻愴廣武游，留連步兵釀。", "朅來桑梓國，憑高念長往。", "舒嘯萬籟先，浮精九皇上。", "歸禽宛頸還，秣駟臨芻仰。", "當日天地心，寥寥共悲壯。", "咄嗟涉千祀，隠軫存遺壤。", "臨岸知是非，俎豆猶彷像。", "我來一傾耳，城隅斷餘響。", "梟鶚愁空林，狐狸語平莽。", "高韵邈已徂，清銘復誰賞。", "嘗聞史氏傳，塗窮輒怊悵。", "正人與直轡，何代非流蕩。", "淳風日已微，投辭謝精爽。"]}