{"author": "胡宿", "period": "宋", "type": "诗", "title": "題沃洲亭", "paragraphs": ["句水聲東轉，昭山勢北回。", "三洲環白浪，一徑踏青苔。", "牖對遥岑敞，門迎別嶼開。", "鷗鷳如舊識，蘿桂是新栽。", "野氣霏霏入，川華剡剡來。", "老猿偷熟果，馴鴿下生臺。", "樵斧鳴岑寂，魚扉映曲隈。", "觀濠立莊惠，結社坐宗雷。", "格磔歸禽亂，嘔啞去櫓哀。", "看雲秋徙倚，弄月夜徘徊。", "珠且矜圓折，犀休衒辟埃。", "沃洲應祇爾，何用憶天台。"]}