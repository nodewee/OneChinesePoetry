{"author": "王琪", "period": "宋", "type": "诗", "title": "清輝殿觀唐明皇山水石字歌", "paragraphs": ["皇家四葉恢聖功，天臨日燭清華戎。", "漢條靜治洽柔教，老心稽古開神聰。", "有唐英主稱好文，仙毫灑落驅風雲。", "壯哉山水有奇字，煥乎八法存翠珉。", "自從棄置咸陽道，蘚駁煙滋委宮草。", "天開神贊會休辰，甄收再作皇居寶。", "如何淪棄三百春，迎逢睿鑒來紫宸。", "奎鉤粲粲光華動，羣玉森森氣象新。", "丹籞春妍瑞靄深，文梁藻棟結芳林。", "鴻翔鳳翥徑方丈，杯流泉湧蒙親臨。", "鯫臣榮幸從金輿，鉤婉魂驚拭目初。", "多慚攬筆非清藻，唯慶千齡際帝圖。"]}