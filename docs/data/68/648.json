{"author": "宋庠", "period": "宋", "type": "诗", "title": "集賢張相國誕辰頌德十韵", "paragraphs": ["顥印傳侯刻，圯編翊帝圖。", "還生王國佐，來煥泰階符。", "瑞紱雙嬰觡，祥蓬四射弧。", "從龍參震邸，附鳳入星樞。", "嗣正調元席，宏開造物爐。", "儀刑瞻魏采，勵翼矢臯謨。", "穆穆資同體，拳拳避碩膚。", "誠雖貫霜雪，誡甚勒盤孟。", "師石岡爲壽，仙春道有腴。", "欲知難老意，八柱與天俱。"]}