{"author": "宋庠", "period": "宋", "type": "诗", "title": "雨夜秋興示仲氏子京", "paragraphs": ["秋律盪華序，濃雲生夕陰。", "羣芳伴雨泣，百竅隨風吟。", "衰螢滅遥徑，倦翼翔故林。", "暗隙濕已逗，孤燈青欲沈。", "愁人此遥夜，萬慮集幽衿。", "歡緒未盈尺，憂端已越尋。", "借問所以然，出處謬素心。", "家世本丘壑，才具非璆琳。", "靈根夙已殞，野服良所欽。", "搴芝幽澗畔，擉鱉故溪潯。", "擉爾濫官牒，今焉旅華簪。", "兄弟見羈鞅，交朋頼幽箴。", "爾講壞壁簡，我攀羣玉岑。", "嚴枚交逸藻，潘陸嗣清音。", "羣才方搆厦，短綆徒汲深。", "狂迷頓纓鹿，踉蹌乘軒禽。", "歸來翳編翟，況乃貫愁霖。", "求薪動踰桂，鬻賦靡酬金。", "原病固爲累，朔饑非所任。", "猶欣共姜被，歲宴樂愔愔。"]}