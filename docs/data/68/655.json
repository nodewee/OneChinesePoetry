{"author": "宋庠", "period": "宋", "type": "诗", "title": "庚午春觀新進士錫宴瓊林苑因書所見", "paragraphs": ["秘苑儀星地，羣英得雋年。", "飛緌鯨浦右，供帳斗城偏。", "表道槐陰直，凌氛柞影圓。", "叢楹開玉宇，華組會瓊筵。", "湛湛融君渥，渠渠奬士賢。", "銀璫尊右席，綠幘佐雙籩。", "飾喜優坊伎，均恩醵禮錢。", "沼浮澠酒淥，坻聚舜庖羶。", "場迥歌聲合，風迴舞節妍。", "柳疑添紺幄，鸚解啄鳴弦。", "臣藿心傾日，需雲象在天。", "綈囊齎睿什，鈿軸照儒篇。", "寶思垂霓爛，歡聲抃岳傳。", "珍臺紛蹇産，翠氣浩宛延。", "池訝陽烏浴，橋疑漢鵲填。", "千夫拔河索，三令奪標船。", "帳殿滄波匝，鉤梯複道連。", "瑶甍軒鳳羽，雲島壓鼇顛。", "犧觡馴靈囿，天麰蔽大田。", "江頭拔蘭紫，林下摘櫻鮮。", "玉藻初盈沼，神芝欲冒廛。", "陽溝連禹洫，陰石駭秦鞭。", "冰靜恩魚出，園空瑞鵠旋。", "繚垣包井落，別渚上風烟。", "金埒爭鑣地，珠翳射雉阡。", "去輜雷遠陌，歸袂藻平川。", "乍集儲胥外，還經馺娑前。", "子雲嗟寂寞，無思狀甘泉。"]}