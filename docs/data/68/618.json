{"author": "宋庠", "period": "宋", "type": "诗", "title": "元會觀禮呈僕射相國呂公", "paragraphs": ["乾歷端辰啟，王庭慶禮昭。", "虞篇五端輯，漢句九賓朝。", "物象開蒼陸，聲明薄絳霄。", "寒依朱燎盡，春入綵旗遥。", "舞翟凌干密，蟠螭壓陛驕。", "晨光生劍珮，和氣引咸韶。", "寶極瞻垂衮，星階集珥貂。", "班時先正夏，拜祝故尊堯。", "山獻稱觴壽，雷傳浹宇謠。", "燕需雲布象，恩瀝斗回杓。", "任土虔方騁，居鄉列瑞條。", "須知容典盛，畫一頼曹蕭。"]}