{"author": "宋庠", "period": "宋", "type": "诗", "title": "冬至攝事南郊齋宮感懷作", "paragraphs": ["履至謹冬祀，攝職叨上公。", "洗心奉明誡，祗宿城南宮。", "芳歲正遒莫，熙陽殊未融。", "西郊淡頹景，北牖來朔風。", "騖野騁歸獸，緣雲號征鴻。", "夕坐無晤言，情條結深衷。", "自撫韋布陋，奚堪廊廟崇。", "觀瞻動衆目，跼蹐愁我躬。", "自古經緯才，因勢猶汙隆。", "夔禹值虞奮，孔墨遭周窮。", "如何一介士，蔑著橫草功。", "仰被天宇施，遂濟人爵豐。", "較能劣涓𡏖，荷寵踰華嵩。", "物理自非是，神鑒安可蒙。", "區區謝病志，終冀回天聰。"]}