{"author": "宋庠", "period": "宋", "type": "诗", "title": "歲晏出沐感事內訟一首", "paragraphs": ["山海有完士，希世無良籌。", "偶穿東郭履，遂別野人舟。", "不恥篆刻賦，來肩英俊游。", "私智甚鳬短，塵容若鴟愁。", "備員太史氏，補屬富民侯。", "姑學了官事，何嘗分主憂。", "日貪斗食利，歲感星躔周。", "中都富才彥，方駕若龍虯。", "茂先善史漢，平津治春秋。", "高文用司馬，格五寵虞丘。", "間闊路逢葛，繽紛人召鄒。", "桑羊興賈豎，安國出縲囚。", "汲鄭貴交盛，徐陳英藻遒。", "況乃天下樞，雄雌來九州。", "衣冠徑複道，鼓吹出長楸。", "席上萬錢箸，橋邊八列騶。", "雍容緩魯玦，意氣拂吳鉤。", "咨予良不韙，瓴甓厠珠璆。", "吹竽昔已濫，在梁今可尤。", "臺閣魏舒被，風霜蘇季裘。", "有志謝軒鶴，無機防海鷗。", "恭竢杜陵課，誅茅歸故疇。"]}