{"author": "宋庠", "period": "宋", "type": "诗", "title": "獻臣學士與余通書因成感詠", "paragraphs": ["夫君班揚儔，抱槧羣玉府。", "久讀未見書，躬抽繫年譜。", "墜緒獲先秦，亡篇出東魯。", "上泝三皇墳，旁探百家語。", "怪牒汲郡來，幽經茂陵聚。", "英哲資繕藏，緹油盡刊補。", "蒸青勁竹殘，削誤規刀苦。", "種別踰九流，星羅軼千部。", "顧我寡見聞，蒙薰異倫伍。", "祕帙樂共披，譌文許交舉。", "家㨭互紛綸，郵谿戲旁午。", "初無班嗣嗤，更免許慈拒。", "矧余羈官久，寂寞繄茅宇。", "禮乏贈酒瓻，疑增照觴怒。", "尚頼啟新編，時時發聾瞽。"]}