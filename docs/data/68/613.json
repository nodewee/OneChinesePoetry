{"author": "宋庠", "period": "宋", "type": "诗", "title": "贈傳法光梵二大卿兼述譯場之盛", "paragraphs": ["梵劫扶皇歷，高才會聖門。", "五天真釋種，三國舊王孫。", "譯詁生知慧，卿聯萬戶恩。", "齋熏光漢邸，結集盛秦園。", "交照無殊俗，多聞屬上根。", "學徒紛霧委，經錄燦星繁。", "妙義觀心德，華音置使翻。", "祝場千偈出，空境一燈存。", "列聖文垂象，旁行筆記源。", "院碑鰲抃島，御榜鷲巢軒。", "地倚區中勝，人緣物外尊。", "十年參凈職，于此愧忘言。"]}