{"author": "葉茵", "period": "宋", "type": "诗", "title": "別可山", "paragraphs": ["松江之左，可漁可農。", "古樹陰陰，碧波溶溶。", "子契予好，携家而從。", "載笑載語，乃棹輕篷。", "冥訪前脩，天隨室邇。", "中心孔嘉，爰居爰止。", "有薰自南，景物清美。", "槐柳于前，煩歊潜弭。", "我有旨酒，與子酌之。", "既醉且舞，且歌而詩。", "陶然樂只，厥情怡怡。", "一日舍去，豈不念茲。", "客懷先秋，興言欲別。", "屢止屢辭，行計已决。", "送子于舟，期我乎雪。", "敬哉前邁，于時炎熱。", "惆悵若失，延佇長津。", "復面猶賒，柰何夕晨。", "豈無他友，白首如新。", "念子實繁，融融天真。", "北山有梅，南山有雲。", "下有猿鶴，中有隠君。", "千里命駕，予敢不厪。", "乃志必獲，載歌斯文。"]}