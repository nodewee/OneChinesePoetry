{"author": "潘良貴", "period": "宋", "type": "诗", "title": "偈一首", "paragraphs": ["良木秀山澤，中林猶百年。", "斵削應約繩，必資諸巧匠。", "陶者輸瓦甓，圬人施塗泥。", "絲網及寶鈴，丹漆塈塑績。", "罷精磨歲月，始克觀厥成。", "金錢與糗糧，所費如山積。", "雖名有漏法，實爲無量德。", "庶俾凡睹聞，因緣得入道。", "我昔禮大士，廣廈餘千間。", "何人持烈煙，一燎不存芥。", "嗚呼有施者，又有戕毀人。", "良繇弗思維，縱我無明故。", "今合檀施力，作新美踰初。", "丁此時囏危，爲衆作依怙。", "咨爾方來者，毋意隳前功。", "增飭愛護之，當如扞頭目。", "使百千萬億，遊戲依雙林。", "於龍華會中，永瞻微妙相。"]}