{"author": "葉茵", "period": "宋", "type": "诗", "title": "別韓菊山", "paragraphs": ["結廬甫里鄰，顧瞻誰與遊。", "掩荆樂魚鳥，握管成樵謳。", "有客賞茲趣，柳下時停舟。", "自締十年契，投簪不願侯。", "一朝過我別，匪伊趨東州。", "敢問何爲爾，讀書松竹幽。", "輦母遠之官，謾作升斗謀。", "執手話勞役，揮杯忘獻酬。", "離懷聿云悲，重來如此不。", "何當羽厥身，千里雲悠悠。", "上下相追逐，赤城少延留。", "其中有玉人，而可爲吾儔。", "此志不可得，迢迢水東流。", "載言涉征途，途脩暑氣遒。", "袗絺自金玉，脂車裹糧餱。", "我將植佳菊，長對南山秋。"]}