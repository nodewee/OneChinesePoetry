{"author": "葉茵", "period": "宋", "type": "诗", "title": "次游法喜寺韻", "paragraphs": ["招提四百載，不與世劫俱。", "松陵拱空覺，柏香祠真如。", "時秋兆嫩凉，揖客登其廬。", "廊邃碑篆剝，閣迥鐘聲疎。", "中有白足侶，光現摩尼珠。", "勘問點頭石，奔走觀心狐。", "坐我六和室，風回晴窗虛。", "棋枰迭勝負，譁音發酒餘。", "飽分蔬筍供，似可山林居。", "同是百年客，得此一日娛。", "遠社不復見，熟與斯人徒。", "松日簸斜影，麾兒呼移厨。", "駕流來鱸鄉，野雲黏菰蒲。", "客散漁火稀，冉冉吟篷孤。"]}