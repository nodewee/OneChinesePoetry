{"author": "鄭起", "period": "宋", "type": "诗", "title": "鄂州南樓", "paragraphs": ["淳祐六年冬十月，我來獨自上南樓。", "曉霧江山都不見，霧收日出城東頭。", "照見漢陽樹，照見鸚鵡洲。", "浪濤江漢出岷峽，洞庭雲夢天共流。", "大船如龍捲寒碧，小船如葉飛洪溝。", "費褘霞珮跨黄鶴，洞賓玉笛橫清秋。", "泬寥突兀不可狀，開闔風雨晴烟浮。", "空中一一都照見，照見今來古往絲粟無限愁。", "夜郎逐客心膽大，醉欲搥碎醒又休。", "此山此水長不老，英雄消盡山水留。", "何當大雪夜明月，摩挱老眼看九州。", "春風吹雪變紅綠，牛羊被野邊無憂。"]}