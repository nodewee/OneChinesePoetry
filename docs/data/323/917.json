{"author": "潘良貴", "period": "宋", "type": "诗", "title": "鄭亨仲作亭西山顔曰可友以書求詩爲賦一首", "paragraphs": ["君不見子猷嗜好與俗殊，種竹不可一日無。", "又不見太白清狂世絕倫，舉杯邀月獨相親。", "風流二子去已遠，塵埃那復聞高人。", "鄭侯未遇身更閒，躬耕自樂巖谷間。", "開亭容膝日寄傲，坐對嶕嶢崪嵂之西山。", "西山蒼翠如堆玉，松奏笙竽雲作屋。", "澄鮮爽氣日夕佳，不學時情易翻覆。", "田文唾面嗔小兒，翟公署門良可嗤。", "悠悠權利悲一時，樂哉此友誰能知。", "鄭侯與我論心久，年少相従今白首。", "對山勿著絕交書，要須著我成三友。"]}