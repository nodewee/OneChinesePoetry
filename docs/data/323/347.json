{"author": "葉茵", "period": "宋", "type": "诗", "title": "漁家行", "paragraphs": ["湖濱江滸疎疎村，村村漁家人子孫。", "爲魚不管波浪惡，出未天明歸黄昏。", "得來魚可數，妻兒相對語。", "甕頭有齏熟，鍋中無米煮。", "昔日魚多江湖寬，今日江湖半屬官。", "釣筒釣車謾百尺，團罟帆罟空多般。", "蓋蓑臘雪楊柳岸，籠手西風蘆荻灘。", "差差舴艋千百隻，盡向其中仰衣食。", "幾謀脫離江湖歸犂鉏，似聞歲惡農家尤費力。"]}