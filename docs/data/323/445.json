{"author": "鄭起", "period": "宋", "type": "诗", "title": "招魂酹翁賓暘", "paragraphs": ["君之在世帝敕下，君之謝世帝敕回。", "魂之爲變性原返，氣之爲物情本開。", "於戲龍兮鳳兮神氣盛，噫嘻鬼兮歸兮大塊埃。", "身可朽名不可朽，骨可灰神不可灰。", "采石捉月李白非醉，耒陽避水子美非災。", "長孫王吉命不夭，玉川老子詩不俳。", "新城羅隠大奇特，錢塘潘閬終崔嵬。", "陰兮魄兮曷往，陽兮魄兮曷來。", "君其歸來，故交寥落更散漫。", "君其歸來，帝城絢爛可徘徊。", "君其歸來，東西南北不可去。", "君其歸來，春秋霜露令人哀。", "花之明吾無與笑，葉之隕吾實若摧。", "曉猿嘯吾聞淚墮，宵鶴立吾見心猜。", "玉泉其清可鑒，西湖其甘可杯。", "孤山暖梅香可嗅，花翁葬薦菊之隈。", "君其歸來，可伴逋仙之梅，去此又奚之哉。"]}