{"author": "葉茵", "period": "宋", "type": "诗", "title": "次七夕游松江韻", "paragraphs": ["謫仙歌洞庭，坡翁賦赤壁。", "逢時汗漫游，元不計何夕。", "慨慷晞英豪，老大謾悽惻。", "矧茲笠澤區，萬頃混空碧。", "一葦縱所如，卧虹控秋色。", "雲軿駕雙星，銀潢幾經歷。", "柳州乞巧文，我欲爲己易。", "邂逅竹林賢，胸次小八極。", "氣勝棋聲高，量寬酒杯窄。", "載笑輕公侯，一閒抵金璧。", "多謝簡齋孫，遺詩話平昔。", "二雛掖吾旁，對景亦自得。", "髣髴真率會，相與鄙肉食。", "駐睇芙蕖邊，擬卜子雲宅。", "清風繼三高，名利焉能役。", "因誇江上人，有此坐中客。"]}