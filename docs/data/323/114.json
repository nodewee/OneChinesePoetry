{"author": "葉茵", "period": "宋", "type": "诗", "title": "壽藏十韻", "paragraphs": ["門限何須鐵，因爲淺近謀。", "假令長富貴，消得幾春秋。", "壽固緣心地，人誰免首丘。", "子能忘後慮，是亦慕前脩。", "繭室名猶在，魚山志可求。", "迴岡許埋骨，吉兆協眠牛。", "懶作化臺號，何妨引客遊。", "不愁飽螻蟻，最喜近松楸。", "物變終於盡，吾生行且休。", "年年春色裏，洗勺聽溪流。"]}