{"author": "葉茵", "period": "宋", "type": "诗", "title": "苕溪行", "paragraphs": ["吳松江頭田舍翁，年年苕溪摇飛篷。", "沿溪楊柳舊相識，問翁何事猶西東。", "心欲無言淚如洗，松楸正在西山裏。", "余生五十五番春，七十爲期春夢耳。", "追思疇昔謀親塋，鴈行差差三弟兄。", "伯兮季兮不可作，老來隻影嗟零丁。", "手種青杉踰百尺，藤花薜蔓籠臺石。", "一年一到一徘徊，此後徘徊幾朝夕。", "九泉屬望天潛知，寸草難報陽春暉。", "教子一經答先志，買山傍墓終焉計。", "讀書可大吾門閭，沒世可從先大夫。"]}