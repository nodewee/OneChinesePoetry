{"author": "鄭起", "period": "宋", "type": "诗", "title": "洞庭君山辭", "paragraphs": ["山爲君兮水爲臣，水爲臣兮象爲兵。", "君有定位兮兵無定形，知山知水兮知君臣之性情。", "不知師不知比兮又奚知用兵之精。", "余經山之外兮覩山水之杳冥，佳氣葱鬰兮或天香而龍腥。", "烟雲變化兮或狗狀而人形，風濤洶湧兮或崖立而天平。", "或夕陽兮漁歌，或曉霜兮鐘聲。", "或雪下兮雁叫，或夜半兮鼉鳴。", "或仙人張樂兮霞珮之軿軿，或神丁從駕兮車騎之轔轔。", "冬寒春暖兮湖草幾番之青青，今來古往兮人物幾代之廢興。", "嗟余行役兮顧鬢影之星星，無由登山臨水兮與鷗鷺盟。", "北風吹袂兮又將之荆，徘徊不忍去兮聊以歌而行。"]}