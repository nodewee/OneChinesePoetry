{"author": "戴表元", "period": "宋", "type": "诗", "title": "剡箋送任叔實", "paragraphs": ["剡溪春水碧鱗鱗，剡水野藤如亂雲。", "剡人伐藤就溪洗，匠出素箋黄土紋。", "大箋敷腴便竿牘，小箋輕盈日千束。", "我昔少年貪著纂，累笥連箱輸不足。", "年來棄置百事休，引腕就書如畏囚。", "有時得箋不自愛，杜曲蠻歌相獻酬。", "世人貴賤隨人好，西家棄物東家寶。", "退筆成山何足道，爲我攻修太玄草。"]}