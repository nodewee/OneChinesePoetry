{"author": "陳普", "period": "宋", "type": "诗", "title": "勸考亭收文公書兼聚書", "paragraphs": ["孟氏繼孔徂，鳳鳥竟寂寞。", "千年性命傳，造化欲廢閣。", "生人無所之，死者不可作。", "人心萬山隔，治統千大落。", "天生周與程，得手始撐拓。", "百年復考亭，體用遂磅礴。", "精密洗麤疏，深厚驅淺薄。", "窾郤靡不周，混沌元無鑿。", "誰家不藏書，心目迷博約。", "身爲行秘書，所適常迷錯。", "考亭三十匣，獨爲百川壑。", "萬善始有條，列聖元非昨。", "千派得一原，靈龜不勞灼。", "卷帙浩無邊，要處自如躍。", "歲月荒苔生，風雨惟丹雘。", "翁死六十年，輒起人哀樂。", "同心在咫尺，閔此無聲鐸。", "爲推去後心，如受生前托。", "倬彼得不磨，壞乎頼爰度。", "人心已開闢，萬象森沖漠。", "重搆理斯文，同盟敢無諾。"]}