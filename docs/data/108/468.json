{"author": "陳普", "period": "宋", "type": "诗", "title": "和李太白把酒問明月歌", "paragraphs": ["人生能幾月圓時，歌之舞之復蹈之。", "月爲一人我成三，更遣青州從事相追隨。", "四人好在都無闕，相勸相酬到明發。", "此夜山河有主張，鎖碎繁星俱滅沒。", "采石已來五百春，當時青天爲宇四無鄰。", "上下通透皆冰玉，豈徒眉宇真天人。", "力士嗔人譬如刀割大江水，世間閒是閒非皆如此。", "君不見李白携月到夜郎，一洗瘴天盡入冰壺裏。"]}