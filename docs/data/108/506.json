{"author": "陳普", "period": "宋", "type": "诗", "title": "水車", "paragraphs": ["人爲萬物靈，無處不可見。", "天地生物心，得人始周遍。", "有心鄭國渠，關中爲富衍。", "三十六陂流，江南穀爲賤。", "况如禹溝洫，流注周丘甸。", "是皆人所能，區畫固爲善。", "有力皆必爲，有知悉能辨。", "亦可展經綸，未足窮聖彥。", "有如一隅地，同出天地奠。", "未嘗阻耒耜，亦堪致芬薦。", "陂塘不能及，桔橰亦非便。", "鑿井設轆轤，祇益增疲倦。", "何人靜中眼，潛窺出靈變。", "種種田器中，衆美獨車擅。", "鳩集群樸樕，搆以天絲線。", "縱交合散雜，骨節不凌僭。", "相續同相生，如紐亦如辮。", "三十幅一轂，體用無迷眩。", "軋軋遠有聲，在田恍龍戰。", "吸吐皆自能，先後迭相禪。", "形如先天圖，運若坤靈扇。", "東西隔參辰，出沒遞隠見。", "升騰爲銀河，不足惟小欠。", "長流盡碧澗，腑臟悉充羨。", "金龍吐瓊液，急速如過電。", "合湊作波濤，飄洒餘雨霰。", "遠觀驟傾瀉，近看避沼濺。", "陂渠雖隔絕，流水足憐羨。", "雲雨儘虛無，千畝自葱蒨。", "豈徒美粳稻，且復肥鰌鱔。", "火輪亭午時，田頭捩飛練。", "老農茅屋中，華胥夢方晏。", "逸逾他百倍，勞止歲一繕。", "明代造化勞，幽無鬼神譴。", "上帝安高居，赤子愈增眷。", "馮夷被人使，獨得無靦面。", "人心一一妙，智巧彌宇縣。", "秦蜀想皆然，不但吾福建。", "此物亦易知，何堪太誇衒。", "閒居百無爲，聊用娛筆硯。"]}