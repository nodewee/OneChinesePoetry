{"author": "陳普", "period": "宋", "type": "诗", "title": "禁酒", "paragraphs": ["五穀之中有淫液，堯舜未嘗得涓滴。", "剛柔張弛理或容，兩間緣此生儀狄。", "初如濫觴出岷山，中作江漢橫人間。", "沃焦蘇枯亦宜有，滔天襄陵苦不難。", "幾人捐軀乞鮫鰐，幾家蕩析無城郭。", "古今魚鱉劇永嘉，至今無人非畢卓。", "聖人哲士謀慮長，金城鐵壁爲隄防。", "尊崇流水尚泛溢，黜降登躋毋升堂。", "森嚴監史如霜雪，無算無量無踰節。", "僛僛傞傞未嘗有，山立佳人冰玉潔。", "柰何世降波瀾狂，周公不作衛武亡。", "漢家石杠耗海內，唐殿金龍跨遠方。", "上下因循爲日用，勝理腸胃成膏肓。", "病民害物拂后土，愁天怒地干陰陽。", "聖君宵衣急民瘼，一照萬方同忭躍。", "救荒令典固當爾，此事更有加商略。", "東西晉武覆轍新，李白杜甫皆沉身。", "夏后以前皆聖世，豈無貴客與鬼神。", "四維不張既非美，人而無禮不如死。", "阮籍罪當投四裔，山簡接䍦尤亂紀。", "江東命脈王茂弘，荆州父母陶士行。", "更乞十年禁酺蜡，書生鼓腹老太平。"]}