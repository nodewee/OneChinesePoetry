{"author": "陳普", "period": "宋", "type": "诗", "title": "青蛙辭", "paragraphs": ["古祠一區環槐榆，飛鼪在瓦狐樹居。", "鐵爐缺裂死灰冷，箕坐一寸青蟾蜍。", "平心定氣詳其來，頹垣古厠濁水渠。", "蛇驚鼠駭得敗壁，一躍乃是神王廬。", "丹青神鬼非其鄉，顧盼欲去聊躊躕。", "悾悾鄙夫見之走，爭持衮冕加猨狙。", "鳴鉦考鼓動井邑，毳衣襤襤驅大車。", "浮萍狎狎叱不開，遥瞻竊禮三欷歔。", "吾聞臧氏之子不智，山節藻棁居蔡祠鶢鶋。", "無端尊禮青蝦蟆，聖門譏誚豈只且。", "吾聞崇伯妖羽野，化爲黄龍游羽潴。", "厥子代之啟九道，變作玄熊形狤{犭居}。", "鬼神赫赫號威聖，當爲龍虎爲鯨魚。", "作雲澍雨興萬化，翻江倒海洗九區。", "咬囓妖狐咀封豕，眼光百步雙驪珠。", "當爲不爲爲蝦蟆，爬沙脚手何陋歟。", "吾聞狄公焚燒江南一千七百所，只留夏禹泰伯季札伍子胥。", "宋祖碭山負耒夫，吳楚淫祠爲之墟。", "輪囷大蟒鬰屈死，寸蟆何足汙其鈇。", "人心不正至斯極，無藥可以醫籧篨。", "只須正直如梁公，一日秉畀群疑祛。", "鬼車豕塗滿天下，收拾打併歸太虛。", "蝦蟆無知聽放去，荒溝野水樂有餘。"]}