{"author": "戴表元", "period": "宋", "type": "诗", "title": "雁南飛", "paragraphs": ["雁南飛，飛且鳴。", "我不愛爾絕漢排雲之健翼，愛爾秋來意氣各有適。", "江湖萬里同風聲，風聲萬里秋蕭索，山鄉田荒水鄉薄。", "不應專爲稻粱來，得飽自住今亦樂。", "群飛嘹唳奈爾何，青天茫茫無網羅。", "誰知世有苦心者，夜半聞聲悲轉多。", "雁南飛，勸爾飛時莫近征婦舍，手觸邊衣添淚下。", "更莫飛近貧士屋，絃絕樽空怨悽獨。", "雁南飛，飛且止，世事驚人例如此。", "我昔扁舟五湖水，年年見爾秋風裏。", "如今未斷少年情，一度雁來心一驚。", "今年雁來明年去，明年去去江南路。", "欲將書寄去邊人，明年認作書回處。"]}