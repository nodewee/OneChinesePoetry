{"author": "戴表元", "period": "宋", "type": "诗", "title": "達觀亭歌爲建康徐氏作", "paragraphs": ["天風颯爽巖曦開，雲溪縈環芳樹來。", "林棲島處眼未識，何人擇勝誅荒萊。", "仙跡著人清辟易，徐郎襟懷趙郎筆。", "經營須通山鬼意，開鑿曾煩祖龍力。", "高亭一區尤絕塵，滄浪捧足芙蓉雲。", "憑危醉歌敞花氣，九衢塵土何紛紛。", "客來問名名達觀，對此心情轉蕭散。", "想見千秋爭戰場，只把雲霞眼中換。", "浮名絆人茲可憐，飛鴉落日釣窗前。", "何時真脫塵纓去，我自網魚君刺船。"]}