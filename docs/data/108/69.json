{"author": "戴表元", "period": "宋", "type": "诗", "title": "古詩十五韻送胡天放西遊", "paragraphs": ["有鐵莫妄鎔，鎔作俠士椎。", "有帛莫妄縫，縫作山人衣。", "君看天放翁，氣貌絕清羸。", "濩落七尺身，仁義充膚肌。", "無家救人窮，無田恤人饑。", "江湖三十秋，白頭轉嶇崎。", "餘情尚灑灑，不吐酸寒辭。", "事慕古豪傑，諸兒那得知。", "或云有仙骨，深中愈難窺。", "趫騰華佗戲，偃蹇梁鴻噫。", "世態貴反覆，口語瀾翻飛。", "夫子顧之笑，百觸不發機。", "寧當待溝壑，西山古誰悲。", "佩君珊瑚鈎，酌以玻璃巵。", "相知豈云無，去去勿復疑。"]}