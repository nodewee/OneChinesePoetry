{"author": "戴表元", "period": "宋", "type": "诗", "title": "相逢行贈文伯純同年", "paragraphs": ["昔日相逢面如雪，今日相逢面如鐵。", "人生年少得幾時，動作風塵十年別。", "十年別久未爲惡，頻見亦無年少樂。", "寒棲夜雨金瑣夢，故園春風白袍客。", "雕鞍駿馬紛紛來，西城亂花春漸開。", "與君追逐覺老醜，一笑且醉高陽杯。", "相逢得醉今日好，醉眼相思還易老。", "只圖留君日日醉，醉裏忘却江南道。"]}