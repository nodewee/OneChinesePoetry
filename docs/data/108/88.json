{"author": "戴表元", "period": "宋", "type": "诗", "title": "招子昂飲歌", "paragraphs": ["與君相逢難草草，與君相逢苦不早。", "人生何處小泥塗，此日飄零武林道。", "武林城中馬如雲，閉屋狂歌人不聞。", "狂歌自笑君亦笑，依然狂絕不如君。", "君歌豈是真狂者，青衫少日春瀟灑。", "至今俊筆五花紋，最惜青眸十步下。", "虛名何用等灰塵，不如世上蓬蒿人。", "黄金偏趨不貧室，白髮難老無愁身。", "風雨無情亦如此，凄凄但聒窮人耳。", "不見朱樓高到天，鳳簫龍管連朝起。", "連朝笙管可奈何，我歌且止須君歌。", "青天白雪望不極，坐見綠水生層波。", "我生胡爲被狂惱，江頭魚肥新酒好。", "從今作樂拚醉倒，與君相逢難草草。"]}