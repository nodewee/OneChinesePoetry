{"author": "陳普", "period": "宋", "type": "诗", "title": "蠶婦辭", "paragraphs": ["東鄰採桑婦，西鄰養蠶女，年年役役爲蠶苦。", "桐花如雪麥如雲，鳴鳩醉椹叫春雨。", "踏踏登竹梯，山烟鎖春樹。", "不管烏臺濕紅霧，妾家有夫事犂鋤，妾家有子尚啼饑。", "春蠶滿筐尚望葉，兒啼索食夫已歸。", "前年養蠶不熟葉，私債未償眉暗蹙。", "去年養蠶絲已空，打門又被官稅促。", "今年養蠶嫁小姑，催粧要作紅羅襦。", "妾身依舊只裙布，寒燈補破聊庇軀。", "蠶兮蠶兮汝知否，安得繭成大如斗。", "妾生恨不逢成周，治世春風桑五畝。"]}