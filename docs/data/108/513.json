{"author": "陳普", "period": "宋", "type": "诗", "title": "古田女  其一", "paragraphs": ["昔年過饒州，一事獨希差。", "清川浴婦人，以晝不以夜。", "上流濯垢膩，下流汲歸舍。", "供佛與事尊，共用如啗蔗。", "朝昏賣魚蝦，晴雨親耕稼。", "樵蘇與負戴，咸與夫並駕。", "流污浴豈非，失禮事可訝。", "我時適逆旅，一見爲汗下。", "欲言不可得，况敢加譏駡。", "靜惟天下事，無邊可悲咤。", "一從文王沒，聲教不踰華。", "巴夔與閩粵，至今愧華夏。", "男不耕稼穡，女不專桑柘。", "內外悉如男，遇合多自嫁。", "雲山恣歌謠，湯池任騰藉。", "插花作牙儈，城市稱雄霸。", "梳頭半列肆，笑語皆機詐。", "新奇弄濃粧，會合持物價。", "愚夫與庸奴，低頭受凌跨。", "吾閩自如此，他方我可暇。", "福州縣十三，余幸窮厓下。", "十里近郭縣，此俗獨未化。", "一日來古田，拔秧適初夏。", "青裙半絞扎，水泥和撥迓。", "事事亦不惡，位分無假借。", "三王二帝年，人倫密無罅。", "冀方古當塗，豐水今滻灞。", "見惡如豺狼，嗜禮如膾炙。", "固無期桑中，亦無舞臺榭。", "一國皆若狂，一年惟有蜡。", "盛年事耕織，斑白可休假。", "習見宜如常，驟異良以乍。", "勸君但勤饁，茲事宜永謝。", "儻能用吾言，雞豚願同社。"]}