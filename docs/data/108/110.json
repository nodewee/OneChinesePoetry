{"author": "戴表元", "period": "宋", "type": "诗", "title": "余既題畬齋有聞紙田之說而笑者復作長篇", "paragraphs": ["學農無年尤可待，學儒無成祇益餒。", "羨君終歲作書癡，聚室嗷嗷窮不悔。", "客來問計何所出，一飽自懸饘粥外。", "平生據案畎畝心，汗簡爲犂筆爲耒。", "蘗芽百氏草避耨，膏澤群經泉赴澮。", "日高洛誦烏鳥悅，夜半吳吟風雨會。", "世間粱穀何足道，開卷穰穰心欲醉。", "旅熏辟蠹防雀鼠，更繕巾箱築倉廥。", "古言樂歲生禮義，先見儒門消鄙悖。", "租符且免里正索，子本時容書客儈。", "東鄰有田多牛翁，日執牙籌親細碎。", "囷糧竟作誰腹飽，騎吏驚惶汗流背。", "此時畬齋談無事，峨冠正與周孔對。", "禮義適口即爲味，牛心菊苗皆可膾。", "我詩君意兩自知，且勿譊譊語兒輩。"]}