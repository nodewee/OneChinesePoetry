{"author": "陳普", "period": "宋", "type": "诗", "title": "筍  其一", "paragraphs": ["書窗媚幽獨，萬竹真我儀。", "冰霜茂摧挫，生意自有時。", "斐亹弄月陰，挺拔出風姿。", "鳳吟逐神鬰，春笋效珍奇。", "山林足膏雨，土脈潤以肥。", "震雷摇蟄虺，千根同發機。", "迸芽带珠露，裂地拆伏龜。", "開窗見羅列，繭栗出扶藜。", "艱難或避石，奮逸或攢籬。", "森森麞鹿角，重重虎豹皮。", "地力既莫禦，天工亦不遲。", "志氣凌青雲，風節比伯夷。", "詎容薦清酒，但可供清詩。", "呼童竊取小，不敢言饞饑。", "含殻全其真，活火湯瀹之。", "知心三兩人，一樽留晚曦。", "錦䙀去什襲，玉版參吾師。", "似爲傷惻隠，直是慰肝脾。", "幾爲造化盜，何必鄰童窺。", "作橋周曲意，煮簀又何癡。", "惟應厚牆壁，高插數丈籬。", "護成碧琅玕，長似冰玉兒。", "吾聞北人說，洛下價不低。", "千金買一束，掉頭更還疑。", "南方信多此，吾黨苦不知。", "入山三尺童，俄頃滿檐歸。", "作羹厚於菜，入市賤如泥。", "敢爲此暴殄，只爲不思惟。", "昔在燧人前，真風猶未漓。", "人間珠抵鵲，天下鳳爲雞。", "南方即此寶，南人獨爾迷。", "朝吟淵明菊，夜誦首陽薇。", "悠悠今古人，無復知德希。"]}