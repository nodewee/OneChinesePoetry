{"author": "戴表元", "period": "宋", "type": "诗", "title": "江行雜書", "paragraphs": ["荒城日暮秋江長，䆉䅉野熟秋風香。", "青天茫茫不知處，扁舟卧入菰蒲鄉。", "波深浪靜魚鴨樂，遥林墮影同飛揚。", "平生見畫無此本，便欲默寫懸高堂。", "須臾雷雨漲深墨，漁戶悉閉收牛羊。", "篙人軟語似憐我，拗蓬蓋頭編蒿牀。", "此時殘怒尚什七，瀟灑幸爲清蚊蝱。", "無人靜覺物性出，蚯蚓草蟲歌晚凉。", "銅山乳竇青最遠，羞縮不似來時妝。", "但餘田鳥如匹練，雙雙飛點暗烟黄。", "山川一日幾變態，人事百年安可常。", "停舟起問魚酒戶，此地幾年成戰場。", "虹梁羽化新起廢，白骨無數埋前岡。", "惆悵令人百憂起，飲客正酣歌發狂。", "坐中悲樂誰竟是，歸來玉兔摇滄浪。"]}