{"author": "戴表元", "period": "宋", "type": "诗", "title": "看花曲", "paragraphs": ["種花郎君愛花好，看花兒女笑花老。", "牆東花開閙喧喧，馬蹄蹴醉牆西草。", "遊人賤草只看花，明日重來還可嗟。", "但見萋迷青覆地，千紅萬紫成泥沙。", "君不聞明妃當年辭漢宮，黄雲塞下白楊風。", "一朝邊亭靜烽火，詔書自議麒麟功。", "又不聞馬嵬山前玉環血，歲歲春風吹不滅。", "詞人正賞浯溪碑，千秋妖恨無人說。", "紅顔誤人何足憐，花開花謝春風前。", "猶勝凄凉後庭樹，離歌未斷江南暮。"]}