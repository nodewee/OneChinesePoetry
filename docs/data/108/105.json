{"author": "戴表元", "period": "宋", "type": "诗", "title": "余博士家貓相乳歌", "paragraphs": ["上饒余宗鐘鼎家，孫枝十世猶清華。", "南昌博士最賢者，膝下燁燁開緋牙。", "我行其庭值供頓，食指半千聲不譁。", "女帨男鞶况修謹，冠立童趨知等差。", "江南族聚盛亦有，如此禮法嘻可嘉。", "長公公退忽語我，瑞貓之篇題滿車。", "二雌同時各生子，一雌病僵如卧瓜。", "一雌端來代其乳，顧睨懇惻呼嚶啞。", "子衆身疲乳亦竭，病母起將新乳加。", "天寒繡褥更枕藉，日暖花磚群戲拏。", "我憐二貓有至性，欲脫毛尾升笄珈。", "北平將門粱肉窟，此事尚得昌黎誇。", "公家儒化鬰積久，義感宜可馴豚猳。", "願公盡力持閫範，彌補始終無闕瑕。", "不見古來歌舞地，祇餘猿鶴與蟲沙。"]}