{"author": "戴表元", "period": "宋", "type": "诗", "title": "壽陳貴白", "paragraphs": ["祝君以陸地千蹄牛，君言不如扁舟江海狎浮鷗。", "祝君以通侯尺二組，君言不如草屋三間卧風雨。", "富貴何人不解頤，君視二物如兒嬉。", "我今贈君亦無物，但有聱牙佶倔村田詩。", "我歌詩，君進酒，客主讙譁起相壽。", "尋常此日費千金，京洛奔馳今白首。", "江風颯颯吹黄塵，對面樓臺不見人。", "與君漂泊爲何事，一笑幸是山林身。", "寡語薄味，足以養氣。", "少求簡出，足以養體。", "奇章鍾乳本斧斤，胡廣菊潭堪唾涕。", "君不見南方屭贔五色龜，窮年引息不嫌饑。", "又不見曲轅擁腫百圍木，匠石捐棄反爲福。", "蝸封蟻壤何足論，歸來未廢蓬蒿園。", "我更搜詩君釀酒，通家德公有賢婦。"]}