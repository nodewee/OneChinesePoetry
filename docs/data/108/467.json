{"author": "陳普", "period": "宋", "type": "诗", "title": "歷代傳授歌", "paragraphs": ["伏羲神農黄帝氏，名曰三皇居上世。", "少昊顓頊及高辛，唐虞堯舜爲五帝。", "夏商周兮曰三代，三王禹湯文武是。", "堯舜傳官禹傳家，天與人與非私畀。", "夏禹一傳啟以賢，少康興夏滅猿𤡬。", "十有七世至桀王，成湯放桀夏緒墜。", "殷湯應天而順人，興王地方七十里。", "太甲太戊及武丁，三宗有商爲專美。", "祖乙盤庚亦賢君，三十傳紂覆商祀。", "周興積累由后稷，公劉太王及王季。", "文王大勳武王集，伐紂牧野作牧誓。", "成王嗣位在幼沖，周公輔政天下治。", "成康措刑四十年，幾移周鼎幽與厲。", "夷王下堂王室卑，平王東遷春秋始。", "至于威烈春秋終，二百四十二年爾。", "魯衛晉鄭蔡燕曹，姬氏同姓皆兄弟。", "異姓齊楚秦宋陳，春秋列國侯十二。", "其間五霸相繼興，齊桓小白晉重耳。", "宋襄秦穆及楚莊，名曰尊王假仁義。", "戰國七雄莫如秦，韓趙魏燕齊楚起。", "秦滅六國吞二周，周祚至於赧王止。", "天王三十有七傳，八百餘年屬周紀。", "秦帝始皇太暴虐，位傳二世而已矣。", "漢室龍興滅秦項，高祖劉邦赤帝子。", "末年國本幾動摇，四皓一出迴孝惠。", "呂后臨朝諸呂反，頼有平勃植赤幟。", "文景之世比成康，武帝好大功伐喜。", "霍光擁昭而立宣，江充誣譖太子戾。", "厥後外戚多擅權，平帝新室莽篡位。", "光武誅莽復中興，漢爲東漢炎運熾。", "明章二帝世所稱，至于靈獻漢祚替。", "前漢高文武宣朝，後漢光明章七制。", "兩漢相傳二十四，禪魏曹丕竊神器。", "分爲三國魏蜀吳，鷸蚌相持真鼎峙。", "魏則曹丕吳孫權，蜀則先主稱劉備。", "魏曹承漢才四傳，天下權歸司馬氏。", "晉室肇興司馬炎，三王追謚昭思懿。", "兩三傳間至懷愍，群胡雲擾如鼎沸。", "五凉前後南北西，四燕前後南北異。", "秦前後西趙前後，後蜀大夏相吞噬。", "東晉元帝都建康，天下南北分形勢。", "南則晉宋齊梁陳，北則元魏東西魏。", "北齊後周猶一隅，隋文混一朔南暨。", "平陳禪周隋楊堅，夫何三世隋嗣斃。", "李唐繼之纂洪圖，高祖太宗成功易。", "武后易唐而爲周，仁傑一言回睿意。", "玄宗末載溺楊妃，祿山叛逆爲子弒。", "肅宗東征復兩京，憲宗見弒陳洪志。", "文宗有才誅克明，德宗猜忌任盧杞。", "太宗玄宗及憲宗，號稱三宗商可擬。", "末後難制藩鎮强，宦官奉立皆私議。", "唐後迭興有五代，梁唐晉漢周相繼。", "五代五十三年間，後有十國皆僭僞。", "齊楚吳燕漢晉唐，周蜀吳越如蜂蝟。", "宋受周禪握乾符，掃除僭僞皆風靡。", "太祖姓趙都汴京，雪夜常幸趙普第。", "太宗真仁英神哲，歷代承平善繼嗣。", "至于徽欽金虜來，誤國奸臣京與檜。", "高宗南渡宋復興，建都錢唐歌舞地。", "孝及光寧守偏方，侂胄既誅由諸史。", "在位歷年四十餘，前有仁宗後有理。", "至于度宗宋祚微，皆由平章似道棄。", "建隆德祐十六傳，大元一統興燕薊。"]}