{"author": "陳普", "period": "宋", "type": "诗", "title": "旦氣詩", "paragraphs": ["晝氣如大霧，蒙我大明鏡。", "主人莫知鄉，奴隸竊權柄。", "不能巍巍蒞，惟聽紛紛命。", "是非既昧瞀，操執豈中正。", "不惟裁截偏，尤苦怠惰病。", "一柱一柔弱，四維俱不競。", "循茲不回首，安得逃禽行。", "爲人自暴棄，造化德獨盛。", "納日息萬物，停止吾視聽。", "魂歸魄不安，靈根復凝定。", "潜龍蟠深淵，不滅飛騰性。", "五更號群雞，陡然得大慶。", "熹微一隙開，洞達八荒聖。", "天地頓軒豁，百度亦餖飣。", "昨非咸昭晰，今是足審訂。", "乃知天於人，父母未足並。", "晦以養其明，止以茁其瑩。", "此而不接續，誠犯不恭令。", "工夫知如何，焚香且虔敬。"]}