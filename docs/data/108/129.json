{"author": "戴表元", "period": "宋", "type": "诗", "title": "正仲復有倒和春愁曲之作依次奉答", "paragraphs": ["漸老之日來垂垂，已去之日不可追。", "傷春畏老兩作惡，世事嘗與愁人隨。", "忽得君家遣愁具，行歌日日春溪路。", "不知愁緒逐詩來，更惜芳顔被春誤。", "王孫草暗誰重遊，曲江痛哭窮參謀。", "燕騎琵琶渭城酒，居人不覺行人愁。", "行人欲歸痿念起，白髮逢春心未死。", "水流花落無處尋，燕去鴻來何日已。", "溪村此日更蕭然，强笑爲君呼酒船。", "黄雞喚日不待曉，蟠桃一熟三千年。", "草間管樂真浪語，鳥雀應門蓬柱宇。", "祗餘平世畎畝心，夜半吳吟泣風雨。", "高人與虎能同居，壯士斷蛇應不殊。", "年高漸欲置憂患，每頼君語相調娛。", "昔日劉郎悲放逐，看花惆悵春無綠。", "何如今日春愁曲，爛醉徉狂白雲谷。"]}