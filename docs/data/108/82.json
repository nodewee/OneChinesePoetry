{"author": "戴表元", "period": "宋", "type": "诗", "title": "赤泥嶺行", "paragraphs": ["種桑三年寒得衣，養犢作牛堪挽犂。", "生男祇解戀鄉土，五日溪船催父歸。", "行前倉庚後杜宇，去家漸近聞剡語。", "恨身不作田舍兒，騎竹摶沙繞牆戶。", "人生衣飯取裁足，阿奴碌碌猶類福。", "獻書覓舉真下策，年少奔馳頭已白。", "君不見燕山萬里客更難，赤泥嶺上春風寒。"]}