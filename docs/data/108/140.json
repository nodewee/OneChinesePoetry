{"author": "戴表元", "period": "宋", "type": "诗", "title": "題王敬仲野亭", "paragraphs": ["王家野亭蒼翠邊，秋山萬疊相鉤連。", "披衣曉霽伴雲坐，散髮夜凉須月眠。", "主人清豪亦好客，常有車蓋來翩翩。", "門閒無煩鶴通謁，酒散有時風掃筵。", "問君生涯幾何許，笑指渺漠滄洲烟。", "朱門千礎扃嬋娟，豪絃急管爭喧妍。", "何曾一日能免俗，稍來對談心爽然。", "古人去遠吾不識，今日汩沒難爲賢。", "長公高談少公和，魯山伯鸞相後先。", "名成但恐累隠趣，莫遣妙語人間傳。"]}