{"author": "陳普", "period": "宋", "type": "诗", "title": "漁父辭", "paragraphs": ["神農作耒耜，伏羲爲網罟。", "耒耜之利以教耕，網罟是乃取魚具。", "天啟生涯資生靈，八政以食首爲民。", "採山釣水利其利，國家租稅自此征。", "悠悠江海老漁父，孤舟沒齒居水滸。", "翠篷黄帽寄烟波，青篛綠蓑觸風雨。", "風雨舟中歷寒暑，月明夜宿荻花洲。", "潮落暮歸蘆葉渡，蘆葉渡頭有酒沽。", "賣魚買酒浮江湖，醉中身似孤舟樣，鞭脫不管桑大夫。", "江茫茫，月皓皓，江月江人容易老。", "月光長照江長流，中有白鷗閒似我。"]}