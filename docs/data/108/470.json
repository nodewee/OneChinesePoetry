{"author": "陳普", "period": "宋", "type": "诗", "title": "勸學歌", "paragraphs": ["太極肇判兩儀生，其中人爲萬物靈。", "人亦天地一物耳，獨以道義超衆形。", "立爲三才中宇宙，發揮天地經人倫。", "茲事初非外爍伐，毫髮皆備七尺身。", "後生可畏如日出，千金之軀豈可輕。", "寸陰可惜莫虛擲，百年安得長青春。", "有力如虎當猛省，何况責望深父兄。", "不通六籍不是學，未了三才未是人。", "希聖必須志堯舜，希賢必用爲顔曾。", "義理彝倫精講究，禮樂制度須詳明。", "體用源流務透徹，血脈文理仍流行。", "會通兩盡始無礙，範圍未始離曲成。", "無塵胸次貯萬卷，拔山筆力扛千鈞。", "不用高枕卧丘壑，用之家齊國治天下平。", "不但匹夫匹婦皆獲所，草木魚鼈咸清寧。", "此皆後進本分事，不爲干利與求名。", "更須掃除謔浪傲惰態，打并嗜欲聲色情。", "一物一則同一敬，牢守孔孟張朱程。", "喫緊工夫决有效，令聞廣譽垂千齡。", "英雄氣概爲則是，一變至道非難能。", "君不見四十五十無聞不足觀，總是惰而不學昏昏貿貿枉生天地間。"]}