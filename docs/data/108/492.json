{"author": "陳普", "period": "宋", "type": "诗", "title": "程朱之學  其四", "paragraphs": ["大中豈難明，不偏立可得。", "偏似扶醉人，中如正柱石。", "亭亭即道體，截截皆天則。", "一毫不可裒，一髮不可益。", "舜君與堯民，萬世作程式。", "顔仁及曾孝，亦足立人極。", "倘或增減之，病痛自千百。", "立如偏重船，可坐見沒溺。", "形象亦易知，體段非不的。", "柰何秦漢來，如瞽於五色。"]}