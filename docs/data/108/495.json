{"author": "陳普", "period": "宋", "type": "诗", "title": "感興", "paragraphs": ["千載荷神物，四書與五經。", "勛華生萬民，孔顔真儀刑。", "本原盡溟漠，日用垂日星。", "疾契虎豹變，力行鳳凰庭。", "感通窮有氣，潤澤周流形。", "擬議輒破的，宰制動發硎。", "達即雨天下，窮足春林坰。", "自從孟子沒，斯義久晦冥。", "歆雄暨馬鄭，熠熠暗飛螢。", "韓柳至歐蘇，亦如醉不醒。", "白晝瞠兩目，不見太山青。", "蕙蘭亙九畹，鼻塞不聞馨。", "浩浩大城府，無人爲抽扃。", "宗廟失雄麗，樓閣迷岩亭。", "淵淵楚七澤，渺渺東滄溟。", "不識海若面，雄論誇揚舲。", "名爲指南車，認癸作丙丁。", "名夸能作室，戺夾如堂廳。", "異端塞宇宙，不能別渭涇。", "夜光耿砂礫，掉臂不留停。", "文章王介甫，種棘滿朝廷。", "匹夫持僞辯，六合爲血腥。", "讀書不精義，落落空摇精。"]}