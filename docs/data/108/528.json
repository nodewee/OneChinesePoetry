{"author": "陳普", "period": "宋", "type": "诗", "title": "天上碧桃", "paragraphs": ["春階蕩漾春日長，羽林颯颯勾陳蒼。", "鈞天寥寥帝不康，一月震悚奔勾芒。", "夜鳩衆功和陰陽，粉白黛綠各一方。", "鑄作娟麗盈盈粧，金烏飛去東藩傍。", "左右前後千毛嬙，青雲衣兮白霓裳。", "重重華蓋十六行，瓊林玉殿積縞霜。", "氣焰薰薄摇籃光，白雲鄉是碧雲鄉。", "騎龍韓愈如漁郎，緱山仙子聞仙方。", "坐鶴之背吹鳳凰，穆子簡子方來王。", "氣迷色眩成肆狂，執法叩閶夕抗章。", "有一於此無不亡，言從諫聽如禹湯。", "斥罷脂澤去芬芳，各服毼衣事蠶娘。"]}