{"author": "戴表元", "period": "宋", "type": "诗", "title": "建溪精舍得本字", "paragraphs": ["四山翛翛風日暖，白髮看花惜春晚。", "當時衰草牧羊坡，今日池臺紅霧滿。", "最憐幽篁手所植，兒戲成業亦千本。", "舊遊聚散萬事拙，客夢悲歡百年短。", "荒凉處處經戰馬，寒食家家澆祭碗。", "隃知地下不識醉，祇合生前尋酒伴。", "蒼苔白石堪枕籍，野鳥清溪自絃管。", "同遊飄揚正捷步，老我摧頹甘負眼。", "風牀溽暑新候濁，江樹飛雲故人遠。", "出城少事幸縱恣，賭令爭歡君莫懶。"]}