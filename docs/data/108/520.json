{"author": "陳普", "period": "宋", "type": "诗", "title": "勸學", "paragraphs": ["七閩四海東南曲，自有天地惟篁竹。", "無諸曾擁漢入秦，歸來依舊蠻夷俗。", "未央長樂不詩書，何怪天涯構板屋。", "人民稀少禽獸多，雲盤霧結成烜燠。", "樓船橫海未入境，淮南早爲愁蛇蝮。", "自從居股徙江淮，鳥飛千里惟溪谷。", "經歷兩世至孫氏，始聞種杏匝廬麓。", "依然未識孔聖書，徒能使虎爲收穀。", "異端神怪非正學，但可出野驚麋鹿。", "三分南北又幾年，匹士單夫無可錄。", "開元天寶唐欲中，闌干始見盤中蓿。", "日南韶石出名公，新羅二士非碌碌。", "七閩轉海即洙泗，僅有令孜與思勗。", "令人不忍讀唐書，不勝林壑溪山辱。", "天心地氣信有時，二三百年漸堪目。", "述古大年創發迹，義理文章相接續。", "蔡襄風任獬廌司，陳烈氣壓龍虎伏。", "介夫當仁竟不讓，了翁守義窮彌篤。", "天開道統游楊胡，一氣北來若蘭馥。", "了翁責沈先識程，子容聞風亦知肅。", "劍龍化作李延平，道理益明仁益熟。", "遂生考亭子朱子，撐拓三才開伭育。", "植立綱常鰲戴地，開發蒙昧龍銜燭。", "三胡三蔡與五劉，新安建安如一族。", "直卿幸作東床客，照耀乾坤兩冰玉。", "四書才老多有見，楚辭全甫尤能讀。", "正叔安卿親聞道，稍後景元亦私淑。", "禮書身後得直卿，遺經未了留楊復。", "奎宿分野忽在茲，神光秀氣相追隨。", "燈窗眉宇轍不同，金玉滿堂珠萬斛。", "遂令四書滿天下，西被東漸出九服。", "方將相與作齊魯，邇來微覺忘梳沐。", "賢良文學偶未設，牆角短檠棄何速。", "相看一一皆鳳麟，相薰漸漸隨鷄鶩。", "古今最重是習氣，聖賢爲此多顰蹙。", "一落千丈不可回，堅冰都在坤初六。", "詩書自古不誤人，明經不但爲干祿。", "聰明才智萬景春，家國子孫千百福。", "吾言喋喋徒費辭，自昭拱看扶桑浴。"]}