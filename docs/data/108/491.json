{"author": "陳普", "period": "宋", "type": "诗", "title": "程朱之學  其三", "paragraphs": ["楊氏枯不生，墨者散無紀。", "申韓明不仁，黄老信非禮。", "豈難定邪正，未足容臧否。", "世有顔孟徒，一鼓俘其壘。", "獨惟一妖鳥，來自崑崙趾。", "其高出天地，其毒踰蛇豕。", "名公不能辨，韓愈亦竊喜。", "高士溺其深，愚夫樂其鄙。", "精散不知收，魂飄不能止。", "五典潜掃除，三綱悉淪委。", "遂令四海人，沒溺懷襄水。", "絕非是似聖，大病在近理。", "仁哉天地心，特出程朱子。"]}