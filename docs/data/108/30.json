{"author": "史伯强", "period": "宋", "type": "诗", "title": "送歙硯與裴唐卿", "paragraphs": ["平生足跡遍九州，知子筆端回萬牛。", "歙硯故持贈，夜光非暗投。", "茲實舊坑子坑尾，遠勝洮州綠鴨頭。", "清淑之德隠於石，珉中玉表非其儔。", "慘淡風漪生，葱蘢雲氣浮。", "故人初贈我，千金未爲酬。", "久磨土灰實硯耻，况拙辭章爲硯羞。", "奇寶豈可窮士收，定爲神奪鬼所偷，物得其託復何求。", "所以櫝而致，賤子不敢留。", "摛藻可以麗春華，學書亦足森銀鈎。", "百氏之學資芟修，六經之文資校讎。", "雖然吾不願子以之屬文如曹劉，吾不願子以之奏賦如枚鄒。", "願子提携與之登瀛洲，獻可替否近冕旒。", "力陳治安活國謀，以寬吾君宵旰憂。"]}