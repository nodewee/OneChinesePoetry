{"author": "陳普", "period": "宋", "type": "诗", "title": "壽龍津余此溪", "paragraphs": ["昔在辛酉年，余裁十有八。", "翁時多十歲，無地貯英發。", "世運欲轉移，正氣久鬰閼。", "科場弊已極，無復分椒樧。", "千里足難羈，須作奔泉竭。", "閉目駭奔騰，掩耳羞嘈囋。", "歸來分躬耕，復不禁芽枿。", "蒯緱走杭越，觸藩不能脫。", "紛紛夢中人，妄與談空闊。", "翁兮獨家居，自得真機栝。", "一日山河新，妙契靜中斡。", "尚堪作子長，亦久抱惻怛。", "遂生肥遯心，確乎不可拔。", "人間閙蜂蝶，過目惟蹙頞。", "惟有燕歸來，捲簾無阻遏。", "室鳴孺悲瑟，門斷陳遵轄。", "惟我拜床下，見侍隆中葛。", "軀爲天地惜，日用詩書豁。", "但見居深深，誰知活潑潑。", "松柏晚叢立，薑桂老逾辣。", "新年俄八十，道氣方蘭茁。", "平生善養氣，不作宋人揠。", "年來滋長茂，略不驚齒髮。", "人生各有志，萬物不能奪。", "善身背生色，濟世腓無胈。", "一與時偕行，造物自見察。", "人壽百二十，堯夫豈虛喝。", "分數天所裁，與行自能達。", "老彭祇諛言，但論道本末。", "更閲五十番，飛蜂與斯蚻。"]}