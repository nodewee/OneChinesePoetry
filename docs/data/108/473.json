{"author": "陳普", "period": "宋", "type": "诗", "title": "醉吟", "paragraphs": ["天在地在我亦在，天改地改吾始改。", "前身曾作孔子孟子爲人憎，也曾爲禹爲稷爲人愛。", "來來去去非貪癡，自去自來自不知。", "今生暫來作個咬嚙菜根漢，焉知再來不遇文王出彈時。", "四溟爲罍杓北斗，舉世攢眉我開口。", "眼前不見白衣人，風月自當青田酒。", "萬事不預非無功，順應爲用虛爲宗。", "幾度貧賤幾度英雄，幾度少年幾度翁。", "天吳紫鳳任顛倒，披襟引滿對秋風。"]}