{"author": "戴表元", "period": "宋", "type": "诗", "title": "雪後况湖歌", "paragraphs": ["君不見明州城中日月湖，縈藍繚白如畫圖。", "良時樂遊古亦有，何人破雪浮官厨。", "金猊暖壓紅氍毹，紫貂醉拂青珊瑚。", "麈尾高懸前唾壺，使君霜髯雙臉朱。", "同時僚客總豪秀，陸池閬苑羅仙儒。", "名談鋒湊初不惡，安得玉人歌縷珠。", "似聞州民喜公出，終日繞岸狂歡呼。", "淫弦濁管何足道，入耳得此成真娛。", "城尖數峰大糢糊，山郭何路通樵蘇。", "年年臘前得三白，樂歲仍然多餓夫。", "定知新年稍安樂，風流使君江左無。"]}