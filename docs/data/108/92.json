{"author": "戴表元", "period": "宋", "type": "诗", "title": "採藤行", "paragraphs": ["君不見四明山下寒無糧，九月種麥五月嘗。", "一春辛苦無別業，日日採藤行遠岡。", "山深無虎行不畏，老少分山若相避。", "忽然遇藤隨意斫，手觸藤花落如蝟。", "藤多力困一顰呻，對面聞聲不見人。", "日昃將來各休息，妻兒懶拂竈中塵。", "須臾叩門來海賈，大藤換糧論斛數。", "小藤輸市亦值錢，糴得官粳甜勝乳。", "明朝滿意作晨炊，飽飯入山須晚歸。", "南村種麥空早熟，逐日扃門忍饑哭。"]}