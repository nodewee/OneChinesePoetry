{"author": "戴表元", "period": "宋", "type": "诗", "title": "送程敬叔教諭赴建平", "paragraphs": ["爾之王父東諸侯，朱門行馬高修修。", "嚴君家學又繼美，年少鄉書推上游。", "我生苦晚百無益，猶及步趨陳太丘。", "飄零不死見三世，爾復預此能言流。", "風神清羸談炙轂，生理蕭條書汗牛。", "今年別我忽遠役，天馬放靶難停留。", "問渠何官縣博士，橫山之西江東陬。", "此邦固是吳楚會，風淳土朴衣冠稠。", "亦聞岩谷多古跡，最喜道途稀使騶。", "公堂講罷看山坐，香鼎茶鐺相勸酬。", "熱官千騎豈不好，白日公庭愁督郵。", "飲水茹藥善自愛，歲晚相期釣滄洲。"]}