{"author": "劉閬風", "period": "宋", "type": "诗", "title": "壽胡運使", "paragraphs": ["青原連峰鬰嵯峨，中産瑞石如金螺。", "清淑之氣孕秀多，蜿蟺旁礴無偏頗。", "間世人傑文星羅，六一鳴道繼雄軻。", "忠簡名節森聱牙，乃孫所學能傳家。", "天孫爲織雲錦窠，五鳳裝樓龍作梭。", "吐詞摛藻正而葩，緯國經邦真土苴。", "暫屈計臺煩撫摩，飛芻輓粟漢蕭何。", "專城治郡政不苛，分醫散藥起札瘥。", "幻出東湖十里荷，百花蔽虧萬柳遮。", "民不知勞在咄嗟，塗歌里詠自吟哦，坐致金穰玉燭和。", "登城萬寶豐百嘉，黍稷稻粱菽禾麻。", "維時秋律灰吹葭，玉宇凉生雨乍過。", "銀河夜靜風無波，祥烟瑞靄紛交加。", "只說牛女此會佳，誰知神仙降雲車。", "中驅下扶走乘戈，玉妃擁衛不撝呵。", "童女十二顔如花，乘鸞吹簫靜無譁。", "彈璈戛玉獻琵琶，琴奏雙成瑟女媧。", "仙掌金莖吸露華，西凉蒲萄勝流霞。", "桃實如蟠棗如瓜，祝公千百算增遐。", "公持玉節鎮龍沙，我領轅門吉水涯。", "一水東西騁望賒，安得共泛張騫槎。", "秋風閶闔鳴玉珂，公歸調鼎我鹽醝，持衡不致斤兩差。", "詩寄柏梁愧猗那，因詞見意倘可歌。"]}