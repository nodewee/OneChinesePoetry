{"author": "戴表元", "period": "宋", "type": "诗", "title": "聽琴行贈沈秀才", "paragraphs": ["君不見江南琴師海與聰，誰與傳者夢溪公。", "又不見醉翁詩中沈夫子，聽水作琴琴譜起。", "祇今人間何處無琴師，問渠端由渠未知。", "錢塘東風萬人裏，沈家還見奇男兒。", "沈家家住鴛湖曲，夜理漁絲朝采菊。", "菊苦難餐魚又寒，彈出歌聲寄凄獨。", "近來携琴東海行，清音應滑如流鶑。", "湖園日暖百花歎，彈徹滿樹春風生。", "我不識琴識琴理，爲君悲酸爲君喜。", "相逢正值酒錢空，徉狂攘臂紅塵市。", "琵琶阮咸休羨渠，相知豈須頻曳裾。", "醉毛死久髯徐去，洗手空山修樂書。"]}