{"author": "戴表元", "period": "宋", "type": "诗", "title": "題趙子昂畫馬", "paragraphs": ["趙子奇才似天馬，頃刻飛龍生筆下。", "畫成撫卷復長歌，坐客喧喧不停寫。", "蹄勢經鞭秋跌蕩，鬃毛出跣風蕭灑。", "似嫌文繡減天真，盡脫鞍韉轡輕把。", "青袍洗足巧眉睫，馱坐奚官亦閑雅。", "我來一見驚欲拜，曾識鸞和趨廟社。", "千金朽骨古猶惜，况此難分毛色假。", "瑶池路斷伯樂盡，日暮嘶鳴氣喑啞。", "爲君昂首一慰意，猶勝無逢老岩野。"]}