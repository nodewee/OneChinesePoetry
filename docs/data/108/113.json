{"author": "戴表元", "period": "宋", "type": "诗", "title": "醉歌贈袁茂才", "paragraphs": ["君休呫囁語，我欲顛狂歌。", "君語雖工不可多，我歌顛狂如我何。", "君不見蘇季子，腰橫六印車如水，奇禍一朝生口齒。", "又不見朱買臣，朱綬煌煌不庇身，不如會稽喑啞人。", "南山山頭北山下，亦有騎牛唱歌者。", "行人不訶官不問，歌罷牛歸卧牛舍。", "我歌屬君君爲歌，桃花醉面春風和。", "君歌不成春亦老，虛客江城車馬道。", "明日酒醒應絕倒，剡源溪上看芳草。"]}