{"author": "陳普", "period": "宋", "type": "诗", "title": "純父家池雙頭蓮", "paragraphs": ["天地化育工，兩致一爲要。", "對待管流行，並起非橫矯。", "亭亭南北樞，赫赫東西曜。", "仁義與誠明，彼此相契約。", "英皇即堯舜，丰姿巧相肖。", "孤竹秀雙仁，洛水濯二妙。", "人生相遭處，亦有相感召。", "莘摯自犂鋤，尚父由漁釣。", "共卧起烟波，魚水興蓬藋。", "是爲聖人偶，心膽何相照。", "顔淵得仲尼，仲尼有荷篠。", "考亭合朱祭，天津會程邵。", "是爲德不孤，氣味何同調。", "世間閒草木，不足充野燒。", "惟蓮出清水，植立獨奇峭。", "不染淤泥緇，不逐波流漂。", "體骨中庸中，肌肉離騷皭。", "玩花渴頓蘇，食實饑足療。", "靜中對君子，不語潜教詔。", "一朝出蓮枝，此事非人料。", "將興必有祥，事若太阿鞘。", "茲化豈徒爾，可以觀其徼。", "上侍鶴髮慈，齒高德彌劭。", "下盼庭階郎，一一凌風鷂。", "平生所樹蓺，不但供槱燎。", "濯纓作君子，口不道羿澆。", "此去事偶心，如風歷衆竅。", "家居作曾閔，富貴當廊廟。", "商湯不待干，重華不勞叫。", "决無李廣奇，起足即嫖姚。", "伶俜老書生，家在千里橋。", "有心多不符，蠹簡徒竊剽。", "年來始逢君，恨不年再少。", "論心膝漸親，講理頭不掉。", "相逢路不異，握手窮深穾。", "相磨道義出，不覺辭螢爝。", "人生何如此，無際可窺眺。", "共靡中孚爵，自發同人笑。", "此卉信如人，對酒爲之釂。", "酌酒禮此花，敢醴不敢醮。"]}