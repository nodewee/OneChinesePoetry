{"author": "戴表元", "period": "宋", "type": "诗", "title": "送鄉友林耕道往信州因寄李明通", "paragraphs": ["盧公全盛時，桃李何紛紛。", "冠蓋蔽白日，談笑起青雲。", "林翁我鄉曲，同業又同門。", "如何三十年，白頭始相聞。", "全家作楚鬼，隻影窮江源。", "起手問曲折，口澀不肯言。", "寧非衣食牽，猶頼齒頰存。", "歎此皆有數，吾書已云云。", "下盡浮世塵，上通先天根。", "事來即順受，不得勞悲欣。", "我老耕破硯，百錢混人群。", "聽之如飲醇，油油至微醺。", "所恨各有役，東帆復西轅。", "平生李元禮，歸爲致寒暄。"]}