{"author": "戴表元", "period": "宋", "type": "诗", "title": "贈天台潘山人", "paragraphs": ["老潘雙眸如紺珠，带以秋陽朝露之清腴。", "山形水態出沒千百變，經君指顧不得藏錙銖。", "我昔少年好狂走，風餐雨沐逐逐忘朝晡。", "至今卧遊想共處，但覺雲濤烟瘴千里行須臾。", "匡廬春風鍾阜雲，彭浪之磯大小飛來孤。", "秦淮震澤洞庭野，峨眉縹緲南接五嶺東蒼梧。", "歸來把鋤剡山下，有時一竿釣月賀家湖。", "籠鷹櫪馬困羈束，每逢風鳴草驚動號呼。", "聞君談診到骨髓，褰衣振迅恨不六翮生形軀。", "尋牛卜龍古所有，君家祖孫三葉傳青烏。", "人言河流可移山可鑿，秦皇漢武已類愚公愚。", "相留徘徊山南山北一百里，勝處忽然開酒壺。", "問渠劉伶一童一鍤欲何用，且可從我日日醉倒黄公壚。"]}