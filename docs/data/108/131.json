{"author": "戴表元", "period": "宋", "type": "诗", "title": "南山下行", "paragraphs": ["南山高，北山高，行人山下聞叫號。", "旁山死者何姓氏，纍纍骸骨橫林皋。", "鳥喧犬噪沙草白，酸風十里吹腥臊。", "中有一人稱甲族，蔽膝尚著長孺袍。", "不知嬰觸爲何罪，但惜貴賤同所遭。", "妻求抱尸諸子哭，魂氣滅沒埋蓬蒿。", "人言殺身由貨寶，山村豈得皆權豪。", "一言不酬兵在頸，性命轉眼輕鴻毛。", "龍爭虎鬬尚未决，六合一穽何所逃。", "振衣坐石望太白，寒林夜籟聲溞溞。"]}