{"author": "陳普", "period": "宋", "type": "诗", "title": "有感", "paragraphs": ["後人百事不如古，創立造爲難悉數。", "一日苟且成千年，一夫阿狥彌九土。", "神仙不死豈有之，起自秦皇并漢武。", "蜀陵冀角民鼓亂，樓殿至今連海宇。", "從明未載心神飛，無根金人忽如覩。", "膏肓遂成不可治，五教壅塞生民苦。", "帝城元夜移三山，天河七夕橋織女。", "倡優侏儒爲戲樂，淫詞浮文作貢舉。", "賣鹽沽酒充科賦，吹簫執籥送喪死。", "一般更有亂生人，背棄劬勞事歌舞。", "造端良是魏隋間，以至開元遂爲瘉。", "四海之人皆若狂，諛舌紛紛蔽明主。", "五鳳樓前舞千秋，漁陽動地來鼙鼓。", "六飛倉卒冒煙塵，兩京流血欲漂杵。", "此禍端從逸欲生，國無良臣致惑蠱。", "事君事親不在是，福壽自有千門路。", "曲禮三千無一條，六經百氏無一語。", "空隨流俗作愚蒙，並將四海蒼生誤。", "先儒未嘗論及此，共慶重闈或可許。", "不知沿習祇可傷，明知故作非相與。", "忠告善道不是從，己所不欲當絜矩。", "豈知謬致一瓣香，面把黨人作聾瞽。"]}