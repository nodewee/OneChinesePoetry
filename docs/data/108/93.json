{"author": "戴表元", "period": "宋", "type": "诗", "title": "杖錫虎", "paragraphs": ["杖錫山中深，與世絕往還。", "從來稱是仙聖窟，虎暴不得奸其間。", "今年山神大失職，虎來山前搏人食。", "傳聞此義我亦怪，歷問更爲居者惜。", "杖錫山中民，獷健疏農耕。", "老稚爲樵壯爲獵，朝朝暮暮山中行。", "山獐野雉收當糧，天寒果熟霜狸香。", "腰弓度壠矢插房，黄茅覆溪機半張。", "鳥啼犬奔風箭急，機鳴未發且前立。", "平生聞虎不識面，顛倒窮途忽相及。", "驚呼頓迅聲漸微，妻兒駭呀不即歸。", "循蹤走至設機處，但有血漬斕斑衣。", "嗚呼哀哉乎，此民良足悲。", "嗚呼嗟哉乎，此事不足疑。", "吾聞以毒殃物者，物亦以毒殃其身，我不敢以爾爲仁。", "以餌鈎物者，物亦鈎爾以爲餌，我不敢以爾爲智。", "杖錫山，山絕深，無虎不必古，有虎不必今。", "天生此物居山林，有虎無虎視爾心。", "但令爾心無干戈，虎居深山奈爾何。"]}