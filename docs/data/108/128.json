{"author": "戴表元", "period": "宋", "type": "诗", "title": "春愁曲次劉正仲韻", "paragraphs": ["山翁隠居雁蒼谷，春樹年年爲翁綠。", "耕休坐樹作勞歌，山光水影相徵逐。", "歌成無人祗自娛，行人頗怪歌聲殊。", "循蹤歷歷見井舍，恐是避秦來此居。", "花烟溟濛亂晴雨，山前倉庚後杜宇。", "客來不喜亦不驚，但道寒暄無俗語。", "山中今歲是何年，黄旗徵樹裝樓船。", "淺村已盡到深谷，逢人未說先凄然。", "憂來宛轉歌不已，我樹非材端後死。", "五陵當日蓊如雲，如今何處悲風起。", "山南老農亦不憂，機淺不爲妻子謀。", "日高飯飽牛背坐，日晚放牛溪上遊。", "人生逐名被名誤，十年車馬長安路。", "長安路絕雲霧昏，歸來棄筆尋農具。", "舊遊年少難與隨，夢境一笑難重追。", "惟有剡源窮掌固，相思望斷西天垂。"]}