{"author": "陳普", "period": "宋", "type": "诗", "title": "太極詩上范天碧侍郎", "paragraphs": ["涵涵六合八紘裏，類聚化生何可紀。", "固然兩人陰與陽，大要一個不得已。", "所從無聲亦無臭，所出如彼復如此。", "成象效法森目前，大自三才小一螘。", "形樣度數各有極，體段一一無偏倚。", "纇疵痕迹毫髮空，可驚可怪復可喜。", "參如交錯天然文，不斷去來川上水。", "堯舜得之御黄屋，不動脚手萬物理。", "孔顔得之洗其心，四時晝夜同行止。", "蓋緣道理元如斯，無非禮義當然耳。", "就中發出太極來，萬化一丸而已矣。", "眼看手搏漠無有，一日無之天地毀。", "片時俄頃不可離，萬古千秋長不死。", "靜爲體而動爲用，來爲神兮去爲鬼。", "不離於物仍猶尊，並行不僭光同體。", "但從化上識中庸，立見源流徹精髓。", "自從夫子繫周易，千古百年沒荆杞。", "一朝道在九疑下，紅輪扶出咸池洗。", "不私其有以示人，意與朋類同甘美。", "隋珠夜光翻不幸，操刀按劍如蠭起。", "唇焦口燥朱晦翁，至今無柰龍無耳。", "終然性在天地間，臭味不患無蘭芷。", "文正有孫已佳絕，混沌相識尤奇偉。", "震澤天台合清秀，洞見無終與無始。", "一笑相逢武夷足，菊花未老梅含蕊。", "共在在生不息中，思入遥天碧萬里。", "金城鐵壁私家學，一言半句俘其壘。", "斷槎枯枿晚未生，睡魔辟易面沃水。", "世間無限掃復生，無事生事雜且猥。", "一天一地珠爲丸，注疏陋儒足加箠。", "願公多與說無外，庶使蒼生安六禮。"]}