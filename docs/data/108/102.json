{"author": "戴表元", "period": "宋", "type": "诗", "title": "飛花行贈馬衢州", "paragraphs": ["山上風花山下飛，花飛欲盡山翁歸。", "歸來亦自忘行跡，但覺滿地紅依依。", "餘花更惜隨春去，溪上遊人山下路。", "戀家漁父斷來蹤，難老劉郎記前度。", "花開花落春風前，我昔與翁同少年。", "祇今鶴去但華表，何處鳥啼悲杜鵑。", "遊人自遊春自暮，從翁問花花不語。", "且當向花日日醉，醉倒花前學花舞。"]}