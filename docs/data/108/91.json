{"author": "戴表元", "period": "宋", "type": "诗", "title": "俞光遠父子歸馬嶴兼託問訊故舊", "paragraphs": ["君不見深山野馬生龍駒，又不見荒林老鷹鳩作雛。", "男兒似種世所少，俞郎三世成清儒。", "祇今道路滿塵土，大袖已覺妨奔趨。", "提携逐食何足羨，羨子有策寧親軀。", "蠲符晝行雞犬靜，餐錢下歲鮭魚須。", "機神有餘自靜重，蔚蔚老氣生眉鬚。", "高堂百客森冠裾，四座指點看明珠。", "誰能對此心不動，歸來轉覺群兒愚。", "峽南雲深山氣冷，今歲亦聞愁旱枯。", "但憐四壁愈憔悴，傍人解笑吾人迂。", "書來隔宿發夢寐，便買舴艋隨僮奴。", "山籬語喧聽楖栗，晚閣妝罷懸蜘蛛。", "暫違相見喜定劇，勝似朝夕趨庭隅。", "因子此去傳區區，先從賢翁到吾徒。", "劉郎癯絕今更癯，香岩老人安穩無。"]}