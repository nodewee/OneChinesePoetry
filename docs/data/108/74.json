{"author": "戴表元", "period": "宋", "type": "诗", "title": "八月十六張園玩月得一字", "paragraphs": ["明河盪殘雲，青海收晚日。", "婆娑林端月，爲我良久出。", "洗杯問勞苦，天女笑肸肸。", "月行虛空中，萬古無損失。", "且可娛今宵，勿復思昨日。", "歌情天水遥，坐影入樹密。", "嗔醒有微酒，徼詩或呼筆。", "仲容歡入林，懷祖嬌在膝。", "初猶整裘褐，久乃忘冠櫛。", "趨鏘翻弈盤，笑傲驚帳室。", "寧來共喧呶，不許私暇逸。", "蚩蚩復擾擾，醉態不可一。", "情知此月下，此樂世無匹。", "月光本天性，清瑩本其質。", "動定極渟涵，聲沈轉蕭瑟。", "匆忙寄醉語，悟遲已難述。"]}