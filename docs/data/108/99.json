{"author": "戴表元", "period": "宋", "type": "诗", "title": "又坐隠辭", "paragraphs": ["快馬疾馳，不如徒步。", "多金善賈，不如躬耕。", "日食八珍，不如强飯。", "封侯萬里，不如還鄉。", "我觀古來丈夫子，何用桑弧蓬矢射四方。", "蘇秦生爲六印役，主父死願五鼎烹。", "不如諸葛草間談管樂，陶潜醉裏傲羲皇。", "南面之尊何如於據梧之賤，環轍之智無預於荷蓧之狂。", "高岡峻谷久亦變，青天白日晝夜行茫茫。", "胡爲憂愁浪自苦，百年齒髮誰得長堅强。", "不如掩關掃跡成坐隠，清齋永日一爐香。"]}