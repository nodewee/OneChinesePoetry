{"author": "陳普", "period": "宋", "type": "诗", "title": "冬華一夜霜", "paragraphs": ["天地生萬物，節度各有常。", "毫髮不可亂，奉時以行藏。", "不惟寡悔吝，尤可免折傷。", "倘不如所受，一一皆自戕。", "今年初冬月，造物如不詳。", "陰陽忽倒植，連朝狀春光。", "無知桃李輩，定序忽迷忘。", "點綴老枝上，紛紛發出狂。", "一桂爲倡首，彈冠起群芳。", "杏思作霞燥，梨亦擬雪香。", "西蜀亦不遠，得無欺海棠。", "洛陽近咫尺，能不動花王。", "凍蜂與寒蝶，入秋皆死僵。", "向令當此日，鼓舞又一場。", "安知理自在，此事無久長。", "一夕天地正，嚴風動昏黄。", "吹起四澤水，結爲萬瓦霜。", "凌晨爲著目，憔悴不可當。", "萎形與死狀，貽笑於大方。", "古來此事多，青史長相望。", "惟有知道者，進退不狂揚。", "有莘必三聘，幡然始就湯。", "草廬亦三顧，然後起南陽。", "萬牛挽不至，粒餌豈足嘗。", "賈生一召至，未朞在帝旁。", "不知怒絳灌，一落千丈强。", "孝文且如此，何况景武皇。", "申轅見漢武，席不煖客牀。", "昭昭萬古監，趙綰與王臧。", "當時蒲輪至，老稚皆騰驤。", "焉知青雲路，轉眼成灾殃。", "大抵天下事，進退貴審量。", "欲速則不達，驟進祇取亡。", "善人勿急合，善事有當防。", "輕浮非君子，躁急最不祥。", "騎虎作麒麟，駕鶚爲鳳凰。", "九疑峰對面，盤谷且徜徉。"]}