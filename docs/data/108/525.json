{"author": "陳普", "period": "宋", "type": "诗", "title": "壽容山", "paragraphs": ["天下東南有玄圃，左瞰閩浙右俯楚。", "藴瓌露秀周峰巒，異氣時出爲雲雨。", "何年營丘文獻孫，相攸弛檐來胥宇。", "綿綿瓜瓞日蕃滋，福德兩兼一爲主。", "山川歡喜神靈依，五者日用如水土。", "我來昔在旃蒙年，乃翁八十健如虎。", "再來當公六十六，春風習習生談麈。", "即溫聽厲心自凉，不覺人間有炎暑。", "年年今日慶生申，已得河圖天數五。", "今年三合尤奇妙，人生與猨共歌舞。", "樽前萬事皆如意，酒酣屈指爲君數。", "彩衣堂下森芝蘭，四宗人人皆玉樹。", "詩書禮義照人間，謙恭孝弟麒麟武。", "高年壯健幼穉仁，此事天下莫之禦。", "福地何但貯退藏，請以閟宮代梁甫。"]}