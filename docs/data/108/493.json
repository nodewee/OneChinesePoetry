{"author": "陳普", "period": "宋", "type": "诗", "title": "雲莊勸學", "paragraphs": ["百川皆望東，三才同面離。", "半圭崇幼德，六矢志男兒。", "孟子道非高，周公言非欺。", "要須辨方位，乃識窮陬維。", "自從學校廢，俗敝柏梁詩。", "英才陸沈盡，卓犖非無資。", "下車衆皆悅，苟且遂成癡。", "混澒聲一概，沈痼星千朞。", "天生紫陽子，纓冠而救之。", "萬類始根理，六經初有師。", "立心辨邪正，成德在勤嬉。", "曾參作門戶，夫子爲根涯。", "有位民物康，在家兄弟宜。", "敬義貫心筠，德業暢根枝。", "行遠必自邇，登高必自卑。", "不從灑掃起，何以爲類推。", "群居不及義，游宴日相追。", "失學莫此甚，一成而百隳。", "時文築衰末，不直埋馬帷。", "六經不勤讀，學荒身亦危。", "二劉與三蔡，相牖如塤箎。", "師門頼有嗣，流澤今未衰。", "子孫欲不墜，祖訓勤奉持。", "不失伯牙心，不患無子期。"]}