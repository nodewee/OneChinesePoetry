{"author": "陳普", "period": "宋", "type": "诗", "title": "久旱得雨", "paragraphs": ["同堂合席分汝爾，况乃邈然千萬里。", "寸總不知從何來，一夜擁衾八九起。", "井田未復思扣閽，忍見秋夏田無水。", "甘霖才是渴者飲，何事驕陽驕不止。", "旄倪奔走緣木求，惟有氣龍尚循理。", "焉知天心不廣大，無愚無智皆如子。", "拜泥禱偶都不問，銜石移山良可喜。", "雲飛風起作氣勢，野霧山昏醖甘美。", "三朝遂作渰渰萋，一點一粒不勝紀。", "吁嗟爾輩何惜命，歡呼噎嘔舞欲死。", "有身安得不求生，天地之心固如此。", "草茅藜藿有一策，堯舜是亦人而已。", "端居廊廟同此身，及人及物唯推己。", "宮中聖人念民物，春不折柳漱避蟻。", "論道燮理豈不知，一夫不獲古所耻。", "三年耕有一年食，堯水湯旱無死徙。", "有民心也爲民謀，此道如砥直如矢。"]}