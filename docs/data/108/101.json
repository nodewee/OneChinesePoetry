{"author": "戴表元", "period": "宋", "type": "诗", "title": "行婦怨次李編校韻", "paragraphs": ["赤城巖邑今窮邊，路傍死者相枕眠。", "惟餘婦女收不殺，馬上娉婷多少年。", "蓬頭垢面誰氏子，放聲獨哭哀聞天。", "傳聞門閥甚輝赫，誰家避匿山南巔。", "蒼黄失身遭惡辱，鳥畜羊縻驅入燕。", "平居鄰牆不識面，豈料萬里從征鞭。", "酸風吹蒿白日短，天地闊遠誰當憐。", "君不見居延塞下明妃曲，惆悵令人三過讀。", "又不見蔡琰十八胡笳詞，慚貌千年有餘戮。", "偷生何必婦人身，男兒無成同碌碌。"]}