{"author": "戴表元", "period": "宋", "type": "诗", "title": "題峴山圖", "paragraphs": ["山頭種石懸蒼雲，山下急流風卷紋。", "何年荒碑當嶺立，龜趺圭首猶鱗皴。", "神龍驅毫鬼輸墨，羊公精神荆楚色。", "想當意匠經營初，已盡東南烟霧迹。", "從來登覽非真遊，襄人正樂吳人愁。", "尊前鄒湛亦不惡，江山千古同悠悠。", "君不見征南後來人姓杜，自喜作碑心更苦。", "祇留陳迹笑癡迷，行客何曾淚如雨。"]}