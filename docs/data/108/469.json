{"author": "陳普", "period": "宋", "type": "诗", "title": "姚氏生男歌", "paragraphs": ["開乾樞，轉地軸，喜氣鬰葱充閻閭。", "一點文星降天闕，女郎捧得掌中珠。", "破曉兒童忙報道，以璋作麞大筆書。", "纔過五日便呱泣，古稱英物竟不虛。", "山靈鍾秀産英傑，冰肌玉骨色清癯。", "孔釋果然親抱送，天上麒麟汗血駒。", "于公積德加厚地，袞袞公侯儘有餘。", "從今生一必生二，續作杜陵歌二雛。", "五桂爭秀椿未老，蘭孫競出新根株。", "矧彼開元衣鉢在，有例有樣非敢諛。", "當年秀發名登於桂籍，作個公卿豈肯卑微歟。"]}