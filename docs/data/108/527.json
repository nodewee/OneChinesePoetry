{"author": "陳普", "period": "宋", "type": "诗", "title": "代壽德興尹", "paragraphs": ["堯蓂五葉開元正，堯雲五色輝紫清。", "漁歌樵唱樂寬政，今日公堂彌兕觥。", "江南春穉寒猶峭，東風先綠銀峰草。", "銀峰百草皆何私，邀得東風來獨早。", "寬厚不愎父母心，父母萬壽兒願深。", "老穉盡作斑衣舞，來聽春風堂上琴。", "黄金臺上凝虛竚，碧雲爲捲琴聲去。", "要令四海皆陽春，不但銀峰沐膏雨。", "區區祝公在此詩，寸草莫報春陽輝。", "秉鈞暫借牛刀手，八荒開壽如堯時。"]}