{"author": "戴表元", "period": "宋", "type": "诗", "title": "孫使君飛蓬亭", "paragraphs": ["江南澤國多烟水，年少輕身作遊子。", "適來衰懶畏奔馳，忽見飛蓬平地起。", "飛蓬主人人中仙，曾乘千斛凌風船。", "船頭畫鼓催行酒，船尾紅妝歌采蓮。", "收篙卷綸今尚樂，却悔從前風浪惡。", "青雲裘褐一鷗身，白髮山林五湖客。", "我來花霧紅霏霏，此蓬如山何處飛。", "但當共坐索酩酊，溪塘過雨春魚肥。", "君不見鴟夷名成滄海去，富貴畏人如脫兔。", "又不見羊裘釣客桐江上，一出張皇動星象。", "何如飛蓬主人亭上飲，醒與客論酣即寢。", "寢酣忽作江湖夢，風雨漂摇蓬不動。"]}