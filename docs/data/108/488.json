{"author": "陳普", "period": "宋", "type": "诗", "title": "朱文公", "paragraphs": ["嘗思紫陽翁，功德不下禹。", "平生五人倫，叔世一天柱。", "海嶽久亭毓，二儀厚付與。", "高明挂秋月，精細破毫縷。", "舉目無荀楊，渾身是伊呂。", "百年嗣程邵，千載承鄒魯。", "直上接勛華，益遠益不禦。", "本原無不見，支派自循序。", "遂令天敘秩，有目得再覩。", "建紹乾淳間，三綱散無主。", "仇讎操太阿，利欲浸九土。", "鞠躬上文石，諄諄正心語。", "欲起君以雷，滂沱洗寰宇。", "聖心不見答，浩浩翠烟去。", "當時聽其言，何但報千古。", "廓清草萊闢，櫛沐瘡痍愈。", "奕奕萬世規，百年遽如許。", "天意竟莫回，地氣不可迕。", "但留四部書，萬世開堯禹。", "深翠隔荒臺，寥落招魂具。", "夜半讀中庸，橫空挾風雨。"]}