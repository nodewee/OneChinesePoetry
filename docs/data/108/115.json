{"author": "戴表元", "period": "宋", "type": "诗", "title": "題李伯時畫五馬圖", "paragraphs": ["嗚呼良馬不世出，今人但尋李侯筆。", "五龍忽墮白雲鄉，海角孤臣看自失。", "太平天子開明堂，前驅麒麟後鸞凰。", "當時此馬來萬里，想見顧盼生風霜。", "龍眼老仙亦如此，揮毫談笑群公裏。", "官閒祿飽少塵埃，霧閣雲窗天上起。", "風流轉眼餘山河，人間荆棘何其多。", "臨風卷圖三太息，此馬今存知奈何。"]}