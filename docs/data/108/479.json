{"author": "陳普", "period": "宋", "type": "诗", "title": "擬古  其六", "paragraphs": ["共工昔暴怒，觸折不周山。", "此樞太室上，飄落三江間。", "樞紐一飛播，滿空悉顛翻。", "北斗墮其柄，文昌失厥官。", "彗星化爲跖，搏人以爲餐。", "天狗行地上，頭戴方山冠。", "武夷有巨人，方持釣魚竿。", "中宵投袂起，容貌何桓桓。", "欲扶紫薇坦，坐使天下安。", "復逢驩兜來，被髮據其關。", "拂衣返空翠，彈琴弄潺湲。", "煙霞別一天，回首謝髦蠻。"]}