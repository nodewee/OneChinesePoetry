{"author": "戴表元", "period": "宋", "type": "诗", "title": "騎馬行答贈吳中張子潜鄉貢", "paragraphs": ["君不見天上續絃膠，又不見海外切玉刀。", "傍人錯愕心自快，痕迹過眼無秋毫。", "吳江先生淮海客，長篇大章歌落托。", "白袍只作東土音，黑頭曾射南宮策。", "霜清水落芙蓉開，酒酣獨上吳王臺。", "緘書右望寄飛鳥，乘風忽擬穿蓬萊。", "人生相逢不在早，賈生太少顔生老。", "興來亦欲向西遊，約君騎馬閶門道。"]}