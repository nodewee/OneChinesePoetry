{"author": "陳普", "period": "宋", "type": "诗", "title": "程朱之學  其二", "paragraphs": ["化工溥萬物，不過亦不遺。", "何以能不勞，一理以貫之。", "寂然莫可跡，桴至鼓必隨。", "一朝十二牛，芒刃不少隳。", "制度自恰好，形樣咸無疑。", "夭桃且灼灼，箓竹各猗猗。", "有鱗盡淵躍，無翼不天飛。", "人心正爾妙，動靜悉如斯。", "樞紐在方寸，運化斯爲基。", "眼前日萬變，堯舜一無爲。", "此理無上下，大小隨所知。", "因物爲順應，歡然鳴塤箎。", "何故天下人，利器不自持。", "妄端忽一起，紛潰終難支。", "天開真儒出，幽探萬化機。", "蒼蒼群生類，何事塗徑迷。"]}