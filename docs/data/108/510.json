{"author": "陳普", "period": "宋", "type": "诗", "title": "夫差伍員", "paragraphs": ["載籍幾千年，相踵興亡跡。", "何國非自取，一一有來歷。", "亡必以失道，與必以有德。", "有德無不興，不在防寇賊。", "大綱一端正，上下合于一。", "左右無共鯀，小大皆益稷。", "執此治天下，天下無與敵。", "無道必自亡，不可容智力。", "中心一不正，禍亂起不測。", "計慮非不周，防閑非不密。", "龍蛇起平陸，刀劍出袵席。", "昔常恨吳王，不納伍員策。", "父讎不共天，吳越不兩立。", "敗之于夫椒，足報檇李役。", "殺心如未謝，滅越如呼吸。", "五千棲會稽，甲楯尚流血。", "一舉而盡之，後患永絕息。", "柰何倉卒中，鬼神奪其魄。", "不信忠臣言，坐使良機失。", "瞬息二十年，越兵破吳國。", "遂令泰伯祚，一日不血食。", "至今塵編中，見者皆嘆息。", "抑嘗思其故，此事未足蹙。", "吳亡自有端，滅越故無益。", "夫差誠已誤，伍員未爲得。", "萬事理爲準，萬理心爲宅。", "好惡一毫偏，成敗千里隔。", "本正不憂末，主强不愁客。", "病四百有四，最患膏肓疾。", "外邪何足憂，內寇逾螟螣。", "家不在藩籬，國不在城壁。", "怨不在仇讎，憂不在夷狄。", "最毒是小人，必亡惟女色。", "百禍生驕矜，衆怨叢苛刻。", "滅用無仁恩，死由肆胸臆。", "子蘭爲腹心，必滅芈社稷。", "趙高侍幄帷，秦亡已無日。", "鴻門殺沛公，終洒帳下血。", "晉禍在賈充，了不關劉石。", "平盧討擊使，尚不逃三尺。", "華清羽衣曲，豈得無敵績。", "勾踐誠可除，宰嚭猶在側。", "西施舞落日，吳宮已荆棘。", "子胥計誠忠，無乃迷緩急。", "夫差爽已奪，句踐自千百。", "殺一留其餘，亂門豈可塞。", "寄語伍子胥，善惡當詳擇。", "亂亡所當念，心非最難格。"]}