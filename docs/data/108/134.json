{"author": "戴表元", "period": "宋", "type": "诗", "title": "春溪惡寄孫常川", "paragraphs": ["春溪惡，日日春風吹過客。", "千車萬轍不相嫌，一客歌來吹倒却。", "旁人借問客爲誰，咸淳朝士今布衣，聲名欲隠人自知。", "君不聞孫興公，逃亂走入黎州峰。", "子孫百世居峰下，往往翰墨餘仙風。", "鶉衣藿食何足恥，頭白河清吾亦俟。", "向來南面五馬車，只飲西山一盂水。", "青牛處處迷行蹤，白鶴歸來餘故宮。", "道逢樵客知去遠，遲君不來三日晚。", "溪水猶能作吳語，似續君家遂初賦。"]}