{"author": "戴表元", "period": "宋", "type": "诗", "title": "義蜂行", "paragraphs": ["山翁愛蜂如愛花，山蜂營蜜如營家。", "蜂營蜜成蜂自食，翁亦藉蜜裨生涯。", "每當山蜂採花出，翁爲守關司徼遮。", "朝朝暮暮與蜂狎，頗識蜂群分等差。", "一蜂最大正中處，千百以次分來衙。", "叢屯雜聚本無算，勢若有制不敢譁。", "東園春晴草木媚，漫天蔽野飛橫斜。", "須臾駢翼致雋永，戢戢不翅輸牛車。", "似聞蜜成有所獻，儔類不得先摩牙。", "重防覆衛自嚴密，雖有毒螫何由加。", "一朝大蜂出不戒，舂容靚飾修且姱。", "蜻蜓忽來伺其怠，搏擊少墜遭蝦蟆。", "群蜂倉皇迷所適，謁走欲死聲呀呀。", "求之不得久乃定，復結一聚猶如麻。", "我來訪翁親目睹，搏髀不覺長咨嗟。", "翁言蜂種幸蕃盛，衆以義聚猶堪嘉。", "烏衣槐安傳自古，蠻觸分據兩角蝸。", "雖云彷彿存國族，徒以紀異其辭夸。", "博勞舅婦恨翼短，鱉靈異姓爭荒遐。", "豈如茲蜂互推舉，一體同氣無疵瑕。", "我憐翁言私誚責，扶傷早愧隋侯蛇。", "况伊二毒俱下類，瑣細不足勞鞭撾。", "前尤往悔俱勿論，事會倚仗來尚賒。", "新房才成蜂未壯，舊房委棄墜泥沙。"]}