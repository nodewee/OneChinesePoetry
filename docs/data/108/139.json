{"author": "戴表元", "period": "宋", "type": "诗", "title": "謝李仲賓墨竹", "paragraphs": ["君不見李侯筆端如渭川，頃刻匹紙生琅玕。", "霜柯雪幹鐵石色，忽作小山烟雨寒。", "問君何從得此本，湖州嫌濃眉州軟。", "風軒月檻一相逢，妙處不與人意遠。", "人言學畫先學影，此君風骨青雲並。", "林深有路鳥聲真，日高無人山氣靜。", "平生見此我不疏，逢侯得畫兩有餘。", "從今洗眼空山底，更讀人間瀟灑書。"]}