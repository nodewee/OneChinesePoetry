{"author": "陳普", "period": "宋", "type": "诗", "title": "荆公東坡", "paragraphs": ["王蘇並世時，價重連城寶。", "讀盡天下書，不聞性天道。", "祇緣操術謬，濟以言辭藻。", "輕巧者便之，承風逐瀾倒。", "本意尊鞅斯，施行愧黄老。", "妄謂世無雙，奮臂肆揮掃。", "雅言類旃孟，給禦堅羿奡。", "及其漏綻時，乃以穿窬盜。", "荆棘日夜生，芝蘭遂枯槁。", "禮樂禹豫州，至今鞠煙草。", "重華不可呼，四罪無復討。", "薄夫迷遠謀，惟貪詩句好。"]}