{"author": "戴表元", "period": "宋", "type": "诗", "title": "少年行贈袁養直", "paragraphs": ["我昔如君初冠時，見君垂角兒童嬉。", "君今長大一如我，但少頭上斑斑絲。", "誦書如流日千紙，更出清言洗紈綺。", "明珠在側真自失，挾冊茫洋吾老矣。", "人言四十當著書，春風半負黄公壚。", "僮奴哂笑妻子駡，一字不給饑寒軀。", "儒學無成農已惰，履窮始悔知無奈。", "人生少年還易過，請君努力無如我。"]}