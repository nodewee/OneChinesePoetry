{"author": "戴表元", "period": "宋", "type": "诗", "title": "王丞分惠碧桃樹再賦奉謝", "paragraphs": ["水星之精天上遊，春風歲歲蒼龍頭。", "偶然根葉著下土，散作人間百花樹。", "莫疑君家此花無種生，定是天上蒼龍精。", "白玉之趺青玉簇，開花既奇成又速。", "三年方駭大如林，五年已見高踰屋。", "我來吟作書林花，烟塵萬捲重抽芽。", "君家原有孝義種，自來青州丞相家。", "爲君出芝草，芝草那能千日好。", "爲君結琥珀，琥珀恐爲貪者獲。", "不如此花混在春花叢，歲歲與君同春風。", "春風同賞復同吟，願與主人同好心。", "更令此花分作千百本，處處種成君子林。"]}