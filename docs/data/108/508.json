{"author": "陳普", "period": "宋", "type": "诗", "title": "筍  其二", "paragraphs": ["造化運可見，渾天何用儀。", "日月轉兩轂，陰陽分四時。", "化育出萬形，加之成氣姿。", "倚筇看生意，莫測其神奇。", "和風隨土至，膏雨著物肥。", "千紅咸競晨，萬玉亦乘機。", "深深起蟄龍，一一破伏龜。", "險不畏臲卼，難不避石藜。", "啟荆披瓦礫，撐屋觸藩籬。", "頭頭出兕角，身身水犀皮。", "大方欺小弱，尖先後止遲。", "不知水先頰，遊客戴鴟夷。", "六經無此物，昉見韓奕詩。", "韓侯富貴人，何况貧儒饑。", "詠形兼咀味，東坡韓退之。", "長鑱君莫訝，容我踏朝曦。", "內戒擣虀婦，外徵老圃師。", "留先鳳凰止，勿積蜜蜂脾。", "味既不可極，斑亦勿再窺。", "待爾林下友，一洗胸中癡。", "清風翠陰動，羽扇日接籬。", "此時林下客，何以并其兒。", "作未爭長日，滕高陵薛低。", "一旦並夷齊，兄弟無相疑。", "庭前聳矛戟，栖鴉猶不知。", "斜陽遶三匝，疑事不能歸。", "豈徒固吾圉，且不染塵泥。", "此兒真世寶，何必他謀惟。", "古來貴高上，盛德惡澆漓。", "寧令烹不鳴，勿殺全德雞。", "莫言一林竹，此路終不迷。", "何必趨青瑣，亦勝對紫薇。", "携琴對此君，三嘆鍾期希。"]}