{"author": "陳普", "period": "宋", "type": "诗", "title": "不飲酒歌", "paragraphs": ["人皆愛酒如金珠，我獨畏酒如毒荼。", "人皆愛飲醉不醒，我獨不飲常惺如。", "我若飲兮人不同，一飲三百斛，再飲三千鍾。", "我若醉兮人莫比，上以天爲冠，下以地爲履。", "有時醉登樓，倚闌一笑江山愁。", "有時醉吟詩，烟雲滿壁龍蛇飛。", "有時醉起舞，莫邪出匣金蓮吐。", "我欲氣兮斗可撞，我欲力兮鼎可扛。", "我欲志兮吞雲夢之八九，我欲歷兮眇天地之四方。", "天地生我性不飲，我若飲時安得有酒如長江。"]}