{"author": "戴表元", "period": "宋", "type": "诗", "title": "積雨小齋喜袁太初舒叔恭兩生至", "paragraphs": ["春山日日寒風雨，一日天晴花欲舞。", "林暄洞屋散窯烟，水活溪巖落冰乳。", "嗟余鬰鬰無所適，方對青山一開戶。", "蒼袍紫帢兩少年，健足齊扳氣如虎。", "名區入眼疑未快，忽肯捫蘿到茲土。", "霜蔬處處稀尚摘，臘酒家家寒未煮。", "相看氣味太村野，自喜談諧少城府。", "舒郎十八白眉長，四海龍門有明父。", "袁郎皎潔巧步趨，出語珠圓吾所許。", "人言風骨須晚秀，早慧譊譊天謾與。", "吾評此論殊未公，峻詆曾經孔文舉。", "歌成高軒已年倍，賦解鳴蟬容客覩。", "吾山雖窮有靈跡，雪瀑丹崖相媚嫵。", "留君待作大雷吟，莫學癡兒生吳語。"]}