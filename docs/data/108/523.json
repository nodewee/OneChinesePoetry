{"author": "陳普", "period": "宋", "type": "诗", "title": "壽柏峰", "paragraphs": ["愛道愛寶同縮蝸，福善一點如朝霞。", "稽天利欲渺無路，不妨甪里留巔崖。", "清虛淡素天所覷，百神萬物爭擁遮。", "七十移桃自玄圃，八十意思猶未花。", "含如抱粹不肯露，時對知己抽萌芽。", "我亦一人年在弟，弱質自媿霜蒹葭。", "逢人說項有何見，豈非氣味同一家。", "啖柏茹芝分一葉，朝夕供兄粥與茶。", "一任張良算出去，人生何惜老年華。"]}