{"author": "戴表元", "period": "宋", "type": "诗", "title": "贈趙子實", "paragraphs": ["北風吹沙溪倒飛，白日未落山中歸。", "千邀萬覓不相就，誰信有人穿翠微。", "幅巾大带長襦袍，韋篋錦囊鮮綵毫。", "名門發身合燕頷，一經傳家真鳳毛。", "坐車侯嬴吾不讓，白社寒林氣清放。", "驂麟翳鶴誰不能，要識神光牛背上。", "蓬萊山，丹霞谷，天仙留書三萬軸。", "聞君暫去還復來，許君細和滄浪曲。"]}