{"author": "戴表元", "period": "宋", "type": "诗", "title": "夜寒行", "paragraphs": ["昨日天寒不成醉，今日天寒不成寐。", "醉遲得酒可强歡，寐少愁多頻發喟。", "紫竿葦炬閙荒城，役夫遥作鸛鴨鳴。", "擁衾高枕未云苦，熟聽但覺令人驚。", "烏孫黄鵠飛不返，遼城白骨填未滿。", "朔風蕭蕭吹成旗，居人何如去人遠。", "丈夫無成霜滿須，沙場萬里星河疏。", "南牆詩翁窮據爐，北窗少年猶讀書。"]}