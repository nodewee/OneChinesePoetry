{"author": "戴表元", "period": "宋", "type": "诗", "title": "送葉伯幾赴奉化錄", "paragraphs": ["君不見東海獰龍子，學飛便逐風雲起。", "又不見西域豪馬駒，墮地一日能馳驅。", "葉家翁季亦如此，一經接武成師儒。", "毛錐如風腹如笥，快書疾讀三千字。", "頗聞曾下仲舉榻，不爲頻通禰衡刺。", "臺書翩翩江上來，吾州自古多賢才。", "裹琴携硯速相就，爲子歸掃山中萊。"]}