{"author": "戴表元", "period": "宋", "type": "诗", "title": "碧桃花歌爲王丞作", "paragraphs": ["君不見孔家藏書屋，屋壞猶聞起絲竹。", "又不見鄭家註書老，書带後來垂作草。", "如今王家萬卷文字林，桃花一樹春沈沈。", "花成不勞主人種，花落更同山客吟。", "從來春花重萼不綴實，此花可玩實可食。", "我擬天公出奇物，來壽主人并餉客。", "春前待花花下狂，春後待實林下嘗。", "定知此桃不作尋常草木味，祗作舊時文字香。", "王夫子，多釀酒。", "春風亭館何處無，天錫名花祗翁有。", "從翁乞醉三萬日，仍令醉後花從筆間出。"]}