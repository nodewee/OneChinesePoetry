{"author": "陳普", "period": "宋", "type": "诗", "title": "歸去來辭", "paragraphs": ["歸去來兮，吾生復何之。", "故園三徑在，桃李不成蹊。", "臺榭荒凉已無憂，階除寂寞人已希。", "胡飄飄而不返，將役役以奚爲。", "丈夫不自量，處世寧堪悲。", "省一朝之若是，悟百年之已非。", "飯山曾是餓唐甫，首陽曾是餓夷齊。", "名重天下何足比，利重天下何足奇。", "覺利名之不昧，知貧賤而勿悲。", "歸去來兮歸去來，長安縱好休徘徊。", "足巾屏之行李，拂藜杖之塵埃。", "杜宇知我意，聲聲苦相催。", "故園行樂處，滿地生蒼苔。", "歸去來兮，閩山之巔。", "山奇水秀，可以忘年。", "水渺茫而潔白，山排闥以爭前。", "昔年桃李，依舊成阡。", "石徑縈紆而藤蘿聳茂，茅茨幽迥而松菊爭妍。", "盤餐三百品，食足二頃田。", "吟且詠，樂且禪。", "飽而嬉，困而眠。", "心坦坦，腹平平。", "正是故園行樂處，誰知此樂樂悠然。", "東風起兮百草芊，綠楊飛絮杏花鮮。", "蝶翅亂，鳥聲喧。", "翠欲黛，紅欲燃。", "歸去故園行樂處，幽鳥一聲啼杜鵑。", "落花紅紫草成氈，黄梅肥彈柳三眠。", "蟬嘒嘒，蝶翩翩。", "笋翻籜，荷貼錢。", "歸去故園行樂處，幾陣南風入舜絃。", "西風至兮鴻雁來，萬物蕭條景物猜。", "蟲聲切，猿嘯哀。", "梧桐敗，菊花開。", "歸去故園行樂處，清風明月好安排。", "霜風凜凜雪花飛，村落無人猿夜啼。", "泉酒冽，溪魚肥。", "燃獸炭，撥蹲鴟。", "歸去故園行樂處，竹外梅花三兩枝。", "紅日三竿漁父去，雲迷四野牧童歸。", "朝暮之情何已矣，四時之景已如斯。", "已矣乎曷之，予知歸去兮。", "松菊候門而南山聳媚，花鳥欣迎而北嶺喧呼。", "悔知非之既晚，樂成賦以歸歟。"]}