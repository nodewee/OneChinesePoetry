{"author": "陳普", "period": "宋", "type": "诗", "title": "夜臺", "paragraphs": ["角陵初爲五斗盜，崔浩繼作千尋宮。", "重黎不生大禹死，鬼魅雜出交蛇龍。", "妄夸奪盡離婁明，虛喝弱却樓煩弓。", "禮樂沉淪入九地，陰邪叫嘯充虛空。", "人寰黯淡如夜臺，百物悽愴生芒鋒。", "虎狼四出食人肉，四溟不受黄流東。", "豈無健士能排遏，末俗骨醉難爲功。", "我欲南游叫虞舜，一怒爲我誅兜共。", "陰陽草昧風氣閉，蒼梧日落天鴻濛。", "代天去惡如拔薤，後剪枝葉先其宗。", "洗心學易見太極，百怪冰釋春流通。", "道在不係後與前，日月東出開群蒙。", "更須講究銅駝事，結正當年河上公。"]}