{"author": "陳普", "period": "宋", "type": "诗", "title": "送江西曾雪笠歌", "paragraphs": ["幾人誇詠雪，不如柳一絕。", "幾家說漁父，不如柳兩句。", "天陰歲晚寒江空，玉花四合爲鴻濛。", "一片清虛畫不得，孤舟一笠何精工。", "凌空厲闊不覺寒，兀坐不動身與竿。", "磯頭把竿凍猶立，老妻在中作袁安。", "此時意壯何分明，大無垠涯小無形。", "的如曾子見一貫，又似葉公初點睛。", "十年拋却吳松江，閩山六月念蔗漿。", "門門再拜冰玉樹，畀我一幅全瀟湘。"]}