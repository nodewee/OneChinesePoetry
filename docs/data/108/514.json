{"author": "陳普", "period": "宋", "type": "诗", "title": "古田女  其二", "paragraphs": ["北人見颶風，掀簸嗟真差。", "君子逢不若，白晝成黑夜。", "日月同一天，寧復殊次舍。", "禮義無華夷，悅心悉如蔗。", "披沙欲出金，惡莠爲害稼。", "朝歌與勝母，賢者同回駕。", "中爲去偏倚，庸但無怪訝。", "安敢亢亢方，却無伈伈下。", "禮不慮咈違，義不卹怒駡。", "恭惟秦漢前，禮樂止河華。", "七閩底處所，目不覩韶夏。", "食才美馬甲，衣僅知壓柘。", "應無雁幣聘，寧識棗脩嫁。", "歷漢晉至唐，談口無可藉。", "令孜與思勖，畏作貂璫霸。", "第從常衮來，始識不逆詐。", "珠玉滿面前，猶或迷光價。", "一二百年來，驊騮漸知跨。", "述古與介夫，各有詩書暇。", "晦翁黄勉齋，遂以教天下。", "昔時蠻隸國，今作齊魯化。", "沂風藹莫春，絃誦殷長夏。", "蹡蹡多規行，穆穆親衡迓。", "方知地無偏，又喜才不借。", "獨餘男女俗，缺漏留微罅。", "未能秣駒漢，頗礙雪馿灞。", "有心即知禮，有口皆思炙。", "男女既冠笄，屋宇仍臺榭。", "朝夕曉凊溫，春秋能社蜡。", "溱洧秉蕳遊，此日何可假。", "禮自標枝來，心無傾蓋乍。", "風流與衣冠，猶當軼王謝。", "田漁非女事，詩以告里社。"]}