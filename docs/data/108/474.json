{"author": "陳普", "period": "宋", "type": "诗", "title": "擬古  其一", "paragraphs": ["秋聲金氣流，天空露瀼瀼。", "素波合流月，淫淫滿庭霜。", "遥夜一美人，寒閨自徬徨。", "暗塵集凌波，輕飈感鳴璫。", "天性賦貞清，動止中矩方。", "世無夔夔子，窈窕空英皇。", "抱璞如臨淵，日入不下堂。", "時操弄玉簫，空中來鳳凰。", "歲月如流星，髮變面欲黄。", "服玉固雪膚，絕意百兩將。"]}