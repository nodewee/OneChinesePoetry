{"author": "陸游", "period": "宋", "type": "诗", "title": "寒夜歌", "paragraphs": ["陸子七十猶窮人，空山度此冰雪晨。", "既不能挺長劍以抉九天之雲，又不能持斗魁以回萬物之春。", "食不足以活妻子，化不足以行鄉鄰。", "忍饑讀書忽白首，行歌拾穗將終身。", "論事憤叱目若炬，望古踴躍心生塵。", "三萬里之黄河入東海，五千仞之太華磨蒼旻。", "坐令此地沒胡虜，兩京宮闕悲荆榛。", "誰施赤手驅蛇龍，誰恢天網致鳳麟。", "君看煌煌藝祖業，志士豈得空酸辛。"]}