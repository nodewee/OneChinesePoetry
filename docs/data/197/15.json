{"author": "陸文圭", "period": "宋", "type": "诗", "title": "寄錄事王君玉", "paragraphs": ["風沙瞇行人，日脚黄無光。", "愁鴟蹲古木，凍雁拾餘糧。", "荒城雞犬寂，古堠荆蒿長。", "瘦馬兀冰塗，龍塞天一方。", "今晨發申浦，何日抵漁陽。", "道傍轉徙氓，啼哭勢倉黄。", "惰游散不歸，信美非吾鄉。", "錦衣雖云樂，無褐可憐傷。", "南泝江悠悠，北視天茫茫。", "遠煩公護視，雨雪上河梁。", "從事豈獨賢，簡書詎能忘。", "嗟爾居者逸，擁氈坐高堂。", "且置勿復道，擊筑飲離觴。"]}