{"author": "陸游", "period": "宋", "type": "诗", "title": "姜總管自筑墓舍名繭庵求詩", "paragraphs": ["君不見贅翁退隱真皇時，繭室遺名星日垂。", "雖無豪士千車送，不愧高人一鍤隨。", "又不見貞觀故人有王顯，抵老摧頹不作繭。", "一時戲語今尚傳，人生窮達誰能免。", "繭庵知君出游戲，壽過期頤乃常事。", "青松手種三千本，會看半空翻鼓吹。", "人老則衰君不然，快瀉玉船鯨吸川。", "釣璜遠祖應相似，八十方爲筮仕年。"]}