{"author": "陸游", "period": "宋", "type": "诗", "title": "悲歌行", "paragraphs": ["士如天馬龍爲友，雲夢胸中吞八九。", "秦皇殿上奪白璧，項羽帳中撞玉斗。", "張綱本不問狐狸，董龍何足方雞狗。", "風埃蹭蹬不自振，寶劍床頭作雷吼。", "憶遇高皇識隆準，豈意孤臣空白首。", "即今埋骨丈五墳，骨會作塵心不朽。", "胡不爲長星萬丈掃幽洲，胡不如昔人圖復九世讎。", "封侯廟食丈夫事，齪齪生死真吾羞。"]}