{"author": "陸文圭", "period": "宋", "type": "诗", "title": "贈翟良甫洛人南遊", "paragraphs": ["溫洛天地中，父老升平年。", "清游盤石坐，醒酒落花眠。", "勝地已陳迹，故事空遺編。", "銅駝泣秋雨，禍機始杜鵑。", "耆英日凋謝，嵩少無人烟。", "懷古笑我迂，慕學嗟子賢。", "購書或千金，卧榻餘一氈。", "低頭肯揖吏，閉口不言錢。", "情已寄丘壑，足猶履山川。", "駕言遠尋師，胡爲近捨旃。", "煌煌邵程業，百世誰能傳。"]}