{"author": "陸文圭", "period": "宋", "type": "诗", "title": "別李宰", "paragraphs": ["句曲一山縣，東西俱百里。", "三茅地有靈，出宰多才美。", "前有趙與謝，今有程與李。", "李爲山東望，聲價高莫比。", "清明一古鏡，冷浸玉泉裏。", "敏哉製錦手，洗却鳴琴耳。", "仁心非邀譽，直道不容毀。", "慈姁牧細民，謙撝揖多士。", "學館盛文風，講席究經旨。", "有客東北來，空齋兀書几。", "彈鋏笑馮驩，下榻慚孺子。", "樂雖足一瓢，飽不望四簋。", "既爲邑之氓，是亦吾所耻。", "饑餓欲賙之，餽蒱斯受已。", "將歸重回首，决去負知己。", "冉冉楚山雲，悠悠斷江水。"]}