{"author": "陸游", "period": "宋", "type": "诗", "title": "題郭太尉金州第中至喜堂", "paragraphs": ["安康甲第天下傳，玉題繡井摩雲烟。", "落成鼓吹震百里，意氣欲壓秦山川。", "第中筑堂最宏麗，奎畫岌岌蛟龍纏。", "知公所喜在勇退，顧視解組如登仙。", "公心雖爾天未可，終倚北伐銘燕然。", "十年宿衛功第一，小却卧護長淮邊。", "帳前犀甲羅十萬，幕下珠履逾三千。", "願公小緩高枕計，即今河雒猶腥膻。", "出師雞鹿擁皂纛，畫象麒麟峨玉蟬。", "是時公喜客亦樂，爲公滿瀉黄金船。"]}