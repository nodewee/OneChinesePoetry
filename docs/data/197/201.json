{"author": "陸游", "period": "宋", "type": "诗", "title": "幽居戲贈鄰曲", "paragraphs": ["暮年遠屏天所借，落佩倒冠如得謝。", "雖無壺酒助歌呼，幸有蠹書供枕藉。", "市聲不聞耳差靜，車轍掃空身轉暇。", "雨慳葵葉未吐甲，露重榴房初坼罅。", "深紅菱角密覆水，爛紫蒲桃重垂架。", "直令掩關避世俗，未害煎茶喚鄰舍。", "蕭蕭雞犬衡門晚，寂寂燈火幽窗夜。", "勸君切勿縱高談，性命如絲不禁嚇。"]}