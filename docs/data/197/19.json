{"author": "陸文圭", "period": "宋", "type": "诗", "title": "送郝仲明代歸", "paragraphs": ["古之州縣吏，久任各稱職。", "任久則化行，吏與民相得。", "民或不安業，咎在吏數易。", "代者如傳舍，吏民不相識。", "王嘉朱浮疏，每讀三太息。", "暨城有賢佐，溫良而端直。", "爲政知大體，人方飲其德。", "瓜猶未及期，旌已催行色。", "中州固多士，此士去可惜。", "老稚候城隅，相邀卧車側。"]}