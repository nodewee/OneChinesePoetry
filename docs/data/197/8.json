{"author": "陸文圭", "period": "宋", "type": "诗", "title": "贈季清隠道人", "paragraphs": ["虞山摴西城，尚湖繞其趾。", "青屏照玉鏡，屈摺十八里。", "傳聞漢真人，丹成飛入水。", "到今水不腥，魚鱉長而美。", "往年山中人，夜半忽驚起。", "神鋒閃烈電，爍爍光不已。", "平明斸山骨，石函半鑱毀。", "土花蝕蒼龍，歲月不可紀。", "玄靈啟幽秘，結構此經始。", "雲香染衣佩，嵐翠襲巾履。", "道人方晏坐，秋葉打窗紙。", "西風送詩句，吹入千岩裏。", "收拾費工夫，遠來將舉似。", "見叟却忘言，爐烟生棐几。", "徐云乘興出，興盡行當止。", "山中有緣事，比欲相料理。", "白鶴數日饑，吾今且歸耳。"]}