{"author": "陸文圭", "period": "宋", "type": "诗", "title": "送天台陳審中", "paragraphs": ["陳爲台望族，不數謝與錢。", "此以科甲貴，彼以婚姻連。", "吾猶及乃祖，執鞭慕先賢。", "亂後識嚴君，握手吾同年。", "事功竟落落，世慮日日煎。", "衣冠一不振，抱恨埋重泉。", "君如丹鳳雛，五采何翩翩。", "久客滄江上，窮秋思浩然。", "文運今再明，六甲一周天。", "老我終白屋，看子收青氈。", "浙水東西流，北風送南船。", "赤城幾日到，雁影夕陽邊。"]}