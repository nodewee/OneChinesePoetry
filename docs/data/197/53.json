{"author": "陸文圭", "period": "宋", "type": "诗", "title": "題沈華父送行詩卷", "paragraphs": ["孟陽索吾錦，景純奪吾筆。", "老我嘆才盡，秀句吐不出。", "東陽有行卷，展玩已盈帙。", "乘雁豈爲多，買菜復求益。", "嗟君乃佳吏，家世本經術。", "一從冠惠文，不肯事佔𠌫。", "貞廉嚙苦蘗，和勁調玉瑟。", "簿書謝囂塵，車馬動行色。", "君如擊水茝，我似退風鷁。", "出處兩忘言，黄花秋淅瀝。"]}