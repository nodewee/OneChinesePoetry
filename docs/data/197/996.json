{"author": "陸游", "period": "宋", "type": "诗", "title": "秋晴見天際飛鴻有感", "paragraphs": ["新晴天宇色正青，群鴻高鶱在冥冥。", "兒童相呼共仰視，我亦扶杖來中庭。", "豐年到處稻粱滿，胡不暫下栖沙汀。", "應須江海寄曠快，肯爲霜雪嗟飄零。", "書生可笑不自喜，憔悴久翦籠中翎。", "鷗波萬里每愧杜，鶴化千載知非丁。", "風前哀號漫激烈，月下孤影常竛竮。", "詩成欲寫復懶去，誦似溪友聲泠泠。"]}