{"author": "陸文圭", "period": "宋", "type": "诗", "title": "送陳茂卿赴興國教授", "paragraphs": ["彭城陳師道，三州一學官。", "高文曾蘇敬，偉節章趙歎。", "百世有斯人，嫡孫承後山。", "君材中梓漆，壤錯榛與菅。", "藻芹味苦淡，輒當粱肉餐。", "莫終三釜養，竟墮一氈寒。", "榮枯數前定，出處身兩難。", "腐鼠或青冥，枳棘棲孔鸞。", "升高足易蹶，恬處寢亦安。", "逆君散花洲，西上捲雪灘。", "臯比第一義，子佩正聚觀。", "士方從北學，音已變南冠。", "俎豆器疑朴，詩書味轉酸。", "何人力不變，此道獨追還。", "金溪有陸叟，昔仕乾淳間。"]}