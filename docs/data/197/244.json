{"author": "陸游", "period": "宋", "type": "诗", "title": "謝徐居厚汪叔潜携酒見訪", "paragraphs": ["我雖生亂離，猶及見前輩。", "衣冠方南奔，文獻往往在。", "幸供掃灑役，迹忝諸生內。", "話言猶在耳，造次敢不佩。", "殘年趨死近，孤學與時背。", "妄出更何求，終老事耕耒。", "史君稽古學，力大障橫潰。", "廣文亦偉士，名字震當代。", "同舟肯過我，凜與前修配。", "憂時抱忠鯁，論事極慷慨。", "嗟予雖益衰，耳目幸未廢。", "何當卜鄰牆，早暮聆謦欬。"]}