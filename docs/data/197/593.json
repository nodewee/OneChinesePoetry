{"author": "陸游", "period": "宋", "type": "诗", "title": "寄題吳斗南玩芳亭", "paragraphs": ["北斗以南有吳侯，人物知非第二流。", "讀書不放一字過，閉戶忽驚雙鬢秋。", "平生離騷讀千遍，屈沱秭歸要親見。", "歸來落筆愈驚人，宋玉景差俱北面。", "玩芳亭中蘭茝芳，朝回解带春晝長。", "愛君憂國有奇作，坐令壯觀還沅湘。", "老夫曩亦同此趣，甚欲閑題玩芳句。", "無奈生涯今已別，倒壑枯楠忘歲月。"]}