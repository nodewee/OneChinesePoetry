{"author": "陸文圭", "period": "宋", "type": "诗", "title": "題月心詩卷併記遇仙事云", "paragraphs": ["東軒記待月，縱筆說性命。", "豈惟不知月，實亦不知性。", "文雖歐蘇工，理至關洛定。", "人心如明月，塵垢失清凈。", "霧收海氣澄，天逈風力勁。", "持我光明珠，照此大圓鏡。", "鏡中雙綵鸞，翔立請驂乘。", "御宴影娥池，神飈忽吹醒。", "鸞飛曉鏡空，龍睡淵珠靜。", "依舊碧潭心，無復瓊樓興。", "韓郎固有言，仙人未賢聖。"]}