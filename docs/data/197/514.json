{"author": "陸游", "period": "宋", "type": "诗", "title": "病後往來湖山間戲書", "paragraphs": ["周公居東三食新，夷吾在魯丘厄陳。", "聖賢憂患尚如此，况我本是羈窮人。", "今秋危病輒不死，餘業自笑堅頑身。", "結茅所幸得佳處，石帆天鏡無纖塵。", "捫蘿峭壁上采藥，腰斧長歌行負薪。", "尋僧獨泛若耶月，携友共采湘湖蓴。", "蠡亡範金陋勾踐，斯頌刻石憎嬴秦。", "不如一酹禹祠去，惡衣菲食真吾鄰。"]}