{"author": "陸文圭", "period": "宋", "type": "诗", "title": "泗濱石", "paragraphs": ["荆山石有玉，楚國無人知。", "再獻猶弗售，抱璞空自悲。", "他日遇良工，乃始稱其奇。", "寶傳數百載，邯鄲又得之。", "秦人請城易，趙氏以爲疑。", "不予寧負曲，予之恐見欺。", "相如奉使往，持璧指瑕疵。", "衝冠遽如許，睨柱欲何爲。", "衣褐已歸趙，湯鑊安足辭。", "奇哉古若人，掩卷空嗟咨。", "是非定百世，成敗止一時。", "天生此尤物，前後成禍基。", "有美當韞匵，衒鬻誠非宜。", "和氏不待價，刖足將尤誰。", "人才國輕重，璧豈係安危。", "相如真暴虎，雖死悔莫追。", "二子有遺憾，仲尼真吾師。", "泗濱一片石，不染自成緇。", "上有華林字，疑是故物遺。", "春官雅好古，傳載煩文移。", "主人不敢惜，持貢白玉墀。", "埋光經幾年，不與賞音期。", "無意博連城，得失輕毫釐。", "二事擬非倫，聊以資吾詩。"]}