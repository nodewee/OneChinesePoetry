{"author": "陸游", "period": "宋", "type": "诗", "title": "贈湖上父老十八韵", "paragraphs": ["一鏡三百里，環以碧玉峰。", "天公賜我厚，極目爲提封。", "烟收見石帆，雨霽望卧龍。", "嵯峨寶林塔，迢遞天章鍾。", "興來思一出，霜晴及初冬。", "父老捨杖迎，衣冠頗嚴恭。", "語我相識久，幸未棄老農。", "間者傳伏枕，喜聞足音跫。", "貧舍有盤餐，勿責異味重。", "蕎餅新油香，黍酒甕面濃。", "已遣買撲握，亦可致噞喁。", "願公領此意，秣蹇聊從容。", "我起爲太息，厚意敢不從。", "吾生行逆境，平地九折邛。", "况今又老退，如子豈易逢。", "但願從今健，衰疾緩見攻。", "遇興即扣門，草具煩炊舂。", "但恐乘月來，妨子睡味濃。"]}