{"author": "陸文圭", "period": "宋", "type": "诗", "title": "送楊伯可", "paragraphs": ["齊魯多平原，江浙田高下。", "戢戢如魚鱗，土籍誰主者。", "富人擅其利，失業憫孤寡。", "方今用周禮，天官出經野。", "古法雖可行，必得奉行者。", "楊君古循良，暨陽小民社。", "原隰遍咨詢，辭色每寬假。", "經營始不擾，期集乃多暇。", "實惠甦困窮，先聲走豪霸。", "隴牛閒卧晝，邑犬不驚夜。", "當年經行處，愛此憩棠舍。", "鳩功首上計，列郡居其下。", "傾城出送君，饑童控羸馬。", "坐中有狂生，出位獨難咤。", "均爲受廛氓，關市不親稼。", "鄉胥上下手，輕重意取捨。", "仁公力救弊，立法宜少借。", "聖朝天廣大，焉用究纖罅。", "議政罪甘誅，矧避官長駡。"]}