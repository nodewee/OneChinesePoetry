{"author": "陸游", "period": "宋", "type": "诗", "title": "上元夜作", "paragraphs": ["百年古謂風前燭，我逾七十飯不足。", "亦知生世無工拙，久向人間耐榮辱。", "今年上元燈滿城，十里東風度絲竹。", "蓬窗溼薪不禦寒，獨取殘書伴兒讀。", "忽然得意見古人，半碗凍齏甘勝肉。", "書生蓋棺事未定，論著儻存終見錄。", "富貴無名豈勝數，意氣空能驕世俗。", "君不見拄天拄地邢君牙，不如詩人窮瞎張太祝。"]}