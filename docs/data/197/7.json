{"author": "陸文圭", "period": "宋", "type": "诗", "title": "贈柯山夏梅月", "paragraphs": ["五星配五行，占法具春秋。", "參以四暗耀，不知始所由。", "經緯十二辰，一國係一州。", "三河即豫地，係宋復係周。", "晉自居太原，衛本都帝丘。", "借問益與并，古有二國不。", "三晉俱屬冀，韓衛不見收。", "嘗以扣日者，不語輒掉頭。", "渠未通古今，敢問儒者流。", "氣化互生尅，躔度有遲留。", "因之別貴賤，庶人與王侯。", "既云命在天，何以身不修。", "經籍古格言，較此殊不侔。", "殃慶有所積，禍福皆自求。", "理數各一家，二家果孰優。", "論數每多驗，言理或不售。", "忠信人爵從，孟軻老於鄒。", "仁者必有壽，牖下死伯牛。", "殺人取印綬，嬖主乘軒輶。", "將貂續狗尾，以冠加沐猴。", "市朝日洶洶，乾坤意悠悠。", "璇穹列高真，星月侍宸游。", "朝裾曳明霞，從珮鳴蒼璆。", "居然視世濁，不肯分天憂。", "以此司罪福，反自招愆尤。", "我願叫閶闔，再拜面凝旒。", "貪淫屏月孛，兇惡驅羅㬋。", "仁賢迭生旺，憸邪永休囚。", "帝閽不可扣，金鎖閉玉樓。", "龍眠正齁睡，鳥語徒喧啾。", "路逢柯山翁，深碧明雙眸。", "笑我地下臣，何豫天上謀。", "今夕有佳月，且共登羅浮。"]}