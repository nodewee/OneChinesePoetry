{"author": "陸游", "period": "宋", "type": "诗", "title": "正月六日作", "paragraphs": ["上天四序分寒燠，以漸相尋不相瀆。", "今年立春七日耳，暖景溫風何迫促。", "群蛙怒鳴蚊蚋出，蚍蜉插翅飛滿屋。", "兒童便欲覓團扇，我亦汗垢思湯沐。", "山坡梅花常恨晚，一夕開盡如雪谷。", "籬邊已放桃蕊紅，庭下頓長萱芽綠。", "小人識淺喜欲舞，輕衫冷餅相追逐。", "春深癘鬼不貸人，此暖但憂非汝福。"]}