{"author": "陸游", "period": "宋", "type": "诗", "title": "書逆旅壁", "paragraphs": ["百憂襲暮年，懷抱日騷屑。", "雖云歸故鄉，何異萬里客。", "窮冬迫寒餓，凜有在陳厄。", "駕言適近村，慘慘天欲雪。", "人沽村市酒，馬齧山坡麥。", "旅炊雜沙土，得飽何暇擇。", "手皸若龜兆，面槁無人色。", "士窮自其分，所幸全大節。", "功名已甑墮，身世真瓦裂。", "不學玉關人，饑鷹方夜掣。"]}