{"author": "陸游", "period": "宋", "type": "诗", "title": "與子坦子聿遊明覺十四韵", "paragraphs": ["我自何山来，覔路占樓鐘。", "聨翩兩葛巾，跌蕩一短笻。", "深谷已曛黑，夕陽猶半峰。", "堂中千歲師，磊砢如古松。", "殘僧三四輩，斗粟各自舂。", "長廊久寂寞，香火亦闕供。", "頗聞在世時，一鉢制惡龍。", "時時出雷雨，百里常年豐。", "宿緣忽云盡，獻供無春農。", "饞烏晨攫飯，饑鼠夜穿墉。", "而况我輩人，生世本不逢。", "胡不安汝分，終年抗塵容。", "靜觀興廢事，可洗芥蒂胸。", "一笑下山去，村塢烟重重。"]}