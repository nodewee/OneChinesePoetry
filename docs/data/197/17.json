{"author": "陸文圭", "period": "宋", "type": "诗", "title": "送陸同知北上二首  其一", "paragraphs": ["浙尾带荒江，土與材俱薄。", "吳季獨終隠，楚黄亦晚錯。", "餘子不足數，眼明見卓落。", "騄駬初歷塊，青萍新淬鍔。", "齒少逾老心，事邇存遠略。", "百金重氣義，千里赴言諾。", "可期功名會，兼受生死託。", "宦途入幽薊，詩句留殿閣。", "出佐紫陽城，一麾真小却。", "炳燭照吏奸，良劑痊民瘼。", "一庭秋水凈，萬戶春風樂。", "河內泣留恂，并州永思郭。", "歸裝乍林丘，趣騎已沙漠。", "梅花古驛寒，別酒故人酌。", "徑北道邳徐，迂西趨汴洛。", "宮闕臯盛麗，山川想寥廓。", "成臯歎楚戰，砥柱窺禹鑿。", "舊邦弔二虢，古邑辨三亳。", "望諸墓猶存，戲馬臺如昨。", "燕趙誇蛾眉，雲代珍狐貉。", "壯士多屠沽，逸人或岩壑。", "訪古記宜勒，登高賦須作。", "訂訛青簡在，得句錦囊著。", "明年衣繡歸，頗願聞其略。", "鴻鵠看高翔，苕枝伏燕雀。", "贈言愧非顔，出處其志略。"]}