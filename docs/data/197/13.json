{"author": "陸文圭", "period": "宋", "type": "诗", "title": "留別義塾諸公", "paragraphs": ["婆娑七十翁，已矣將焉求。", "麋鹿違本性，一朝出林丘。", "故園在何許，駕言東南游。", "人才盛吳會，講貫多儒流。", "內顧衰朽質，汙渠映清溝。", "坐有歌驪駒，將貽識者羞。", "溽暑困朱夏，偃息時歸休。", "南窗小容膝，卧對紅葵榴。", "年華不我待，青鏡照白頭。", "祇今已後死，巨海吹浮漚。", "諸君幸少壯，勗學追前修。"]}