{"author": "陸游", "period": "宋", "type": "诗", "title": "雪歌", "paragraphs": ["黑雲黯黯如翻鴉，急霰颯颯疑投沙。", "初聞萬竅號地籟，已見六出飛天花。", "寧論異事吠群犬，且喜和氣連千家。", "穿簾投隙矜嫵媚，平坑塞谷迷谽谺。", "遥遥林塔出玉筍，渺渺江路蟠修蛇。", "扣門方擬貰鄰酒，篝火更欲尋僧茶。", "懸知朝士集闕角，靴聲入賀趨正衙。", "吾衰久矣尚何說，所幸一稔均幽遐。"]}