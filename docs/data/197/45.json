{"author": "陸文圭", "period": "宋", "type": "诗", "title": "送師本竹", "paragraphs": ["魯國幾男子，陋巷稱顔淵。", "簞食何從出，頼有負郭田。", "養志本無求，求人志可憐。", "蜀翁古奇士，束書裹寒氈。", "客來擁氈坐，客去挾書眠。", "索供廣文飯，催送司業錢。", "玉瓶何處酒，翠釜誰家烟。", "我乃遭數奇，彼胡鍾美偏。", "厄窮不自憫，靜退猶爲賢。", "揖士撤講席，呼兒買歸船。", "後游記何日，今別已高年。", "感翁出處跡，撫几心茫然。", "握手出門去，梅雨暗江天。"]}