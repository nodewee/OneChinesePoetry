{"author": "陸文圭", "period": "宋", "type": "诗", "title": "新移瑞香不得雨有嘆", "paragraphs": ["瑞香兒女花，艷潔而芳妍。", "得之古精廬，移置列檻前。", "易地費人力，不出花自然。", "深慮本先撥，枝葉隨之顛。", "是時夏久旱，不雨龜坼田。", "林木且憂枯，弱植豈自全。", "既已厄於人，況復遭此天。", "天與人仇之，命也花自憐。", "井筒灌朝夕，小潤培芳年。", "封植豈無心，榮枯自有緣。", "何時回春風，笑挽司花仙。", "携手共樽酒，醉卧雲錦邊。"]}