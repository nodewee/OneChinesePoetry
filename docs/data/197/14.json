{"author": "陸文圭", "period": "宋", "type": "诗", "title": "寄申屠御史", "paragraphs": ["御史帝耳目，監察沿隋唐。", "臺閣迥清風，筆簡凌秋霜。", "澄清一攬轡，驅狸走豺狼。", "賢哉故安侯，廉介尤剛方。", "閉門杜私謁，上殿肅朝綱。", "今侯有祖風，學術尤章章。", "出擁簿書塵，入薰書傳香。", "胸襟漢石渠，人物魯靈光。", "終然百鷙鶚，不及一鸞凰。", "奉國信孜孜，問塗何皇皇。", "往歲金陵轍，前年古浙航。", "鳴犢有餘哀，河水空洋洋。", "行役山川苦，歸興桑麻長。", "廣陵挹雄勝，平山弔凄凉。", "瘦馬乏芻櫪，寒妾無帛囊。", "家瘠道愈肥，躬瘁名逾芳。", "昔在東都季，憸佞沉忠良。", "知幾獨子龍，絕迹棲梁碭。", "瞻烏止誰屋，亦復可憐傷。"]}