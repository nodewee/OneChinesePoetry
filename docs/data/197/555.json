{"author": "陸游", "period": "宋", "type": "诗", "title": "秋月曲", "paragraphs": ["舊時家住長安城，萬戶千門秋月明。", "紫陌朱樓歌吹海，酣宴不覺銀河傾。", "受降城頭更奇絕，莽莽平沙千里月。", "選兵夜出打番營，鐵馬蹴冰冰欲裂。", "塞月未落成功回，腰鼓橫笛如春雷。", "長安高樓豈不樂，與此相去何遼哉。", "丈夫志在垂不朽，漆胡骷髏持飲酒。", "舉頭雲表飛金盤，痛飲不用思長安。"]}