{"author": "陸游", "period": "宋", "type": "诗", "title": "寄題連江陳氏拂石軒", "paragraphs": ["平生聞說西江水，百丈奫淪深見底。", "漁舟來去白鷗飛，上有綸巾隱君子。", "作詩自許輩陶謝，嘯傲烟雲弄清泚。", "紛紛聲利滿人間，耳本不聞安用洗。", "李公過江號高流，逸氣凜凜橫清秋。", "沙邊一笑偶邂逅，掃石蔭松相獻酬。", "浩歌聲斷七十載，尚寄萬壑風颼飀。", "放翁老憊狂未歇，買船欲作西江遊。"]}