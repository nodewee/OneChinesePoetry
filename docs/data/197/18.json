{"author": "陸文圭", "period": "宋", "type": "诗", "title": "送陸同知北上二首  其二", "paragraphs": ["淳風日已薄，恩義不相維。", "吏無得於民，民顧吏有辭。", "政化本不立，刀筆事愈卑。", "李侯今之人，而行古所爲。", "外有屠嘉直，內無五倫私。", "鋤奸如惡草，護民猶嬰兒。", "瀹河甦彼旱，勸粟哺爾饑。", "從容方報政，代者俄及期。", "庸吏推不去，良吏去復思。", "誰歟觀民風，入境採吾詩。"]}