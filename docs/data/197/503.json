{"author": "陸游", "period": "宋", "type": "诗", "title": "書病", "paragraphs": ["暮年雖病不甚劇，啜藥噉粥猶自力。", "今年七月風眩作，兒子在前不能識。", "杯中藥冷呼不醒，全家相顧無人色。", "昏昏但思向壁卧，蟲臂鼠肝寧暇恤。", "醫巫技殫欲斂手，天高鬼惡吁莫測。", "偶然得活出望外，扶杖下床猶屢踣。", "讀書心在目力短，袖手堅坐到窗黑。", "無功祿食四十年，嘆息此責何由塞。"]}