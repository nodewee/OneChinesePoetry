{"author": "陸游", "period": "宋", "type": "诗", "title": "五月二十三夜記夢", "paragraphs": ["夜漏欲盡雞初唱，夢到神仙信非妄。", "泉流直舂碧澗底，松根橫走蒼崖上。", "徐行林際遇飛橋，峭壁驚濤臨萬丈。", "非惟履嶮足踸踔，已覺處憂神悄愴。", "空巖滴乳久化石，寶蓋珠瓔紛物象。", "鬼神慘澹疑欲搏，龍蜃蜿蜒誰敢傍。", "長眉老仙乘白雲，握手授我綠玉杖。", "三生汝有世外緣，一念已斷塵中障。", "雖云曩事不復憶，憐汝瞳子神猶王。", "何須更待熟金丹，從我歸哉住崑閬。"]}