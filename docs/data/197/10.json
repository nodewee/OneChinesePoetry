{"author": "陸文圭", "period": "宋", "type": "诗", "title": "贈筆生林君實", "paragraphs": ["我愛古人巧，創物揜前聞。", "遐哉蒼頡氏，頼此蒙將軍。", "將軍絕地脈，乃解開人文。", "模寫不得力，制作空云云。", "祇今千載下，藝圃專策勳。", "貶黜毛錐子，褒進中書君。", "工拙無定在，好惡有殊分。", "老我翻墨瀋，落紙無煙雲。", "有生來被褐，倩客試書裙。", "雙金慚報贈，隻字寄殷勤。"]}