{"author": "陸游", "period": "宋", "type": "诗", "title": "夢范參政", "paragraphs": ["夢中不知何歲月，長亭慘淡天飛雪。", "酒肉如山鼓吹喧，車馬結束有行色。", "我起持公不得語，但道不料今遽別。", "平生故人端有幾，長號頓足泪迸血。", "生存相別尚如此，何况一旦泉壤隔。", "欲懷雞黍病爲重，千里關河阻臨穴。", "速死從公尚何憾，眼中寧復見此傑。", "青燈耿耿山雨寒，援筆詩成心欲裂。"]}