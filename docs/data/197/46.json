{"author": "陸文圭", "period": "宋", "type": "诗", "title": "送徐允伯", "paragraphs": ["古有淳寂鄉，君與陶阮到。", "每評伯倫頌，謂勝周公誥。", "山間童負鍤，臺下人拾帽。", "短鞭跨遼碣，破毯眠雪窖。", "歸來四壁立，挾冊坐鄉校。", "悠悠泮宮水，羹有芹可芼。", "案上方醉吟，室中已饑告。", "長缾卧虛簷，破釜架空竈。", "翠眉方與齊，赬頰忽自悼。", "愁踏布衾裂，羞拆海圖倒。", "先生樂陶然，美睡呼不覺。", "達士多迂拙，庸兒競嘲噪。", "豈知海上鯤，姑隠霧中豹。", "歲晚空齋人，杖屨辱相好。", "百錢呼兒沽，一榻爲君掃。", "浩興忽長歌，衰意亦旁譟。", "銜杯孤月落，椎壁四鄰閙。", "明當遠行役，寒雨映客棹。", "秋江蒲稗深，佇子平安報。"]}