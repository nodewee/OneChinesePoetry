{"author": "陸文圭", "period": "宋", "type": "诗", "title": "送焦君實之采石學官", "paragraphs": ["江水日以遠，山花日又新。", "先吾不復少，後我皆成人。", "之子如良金，出礦以精純。", "又如山中木，始遇雪發春。", "送子啟長途，跋子升華津。", "青雲題柱客，白髪倚閭親。", "有志皆騰逸，非才獨隠淪。", "山林雙鬢古，井臼一生貧。", "宇宙無窮事，行藏各自身。", "因風傳短句，望月弔詞臣。"]}