{"author": "陸游", "period": "宋", "type": "诗", "title": "喜鄭唐老相過", "paragraphs": ["鄭子有書癖，對書百事忘。", "頭亂不暇櫛，炙冷不暇嘗。", "持此金石心，力求古文章。", "吟哦屈宋作，蚤夜聲琅琅。", "方揮却日戈，耻窺及肩牆。", "不見今六年，所得非復常。", "扁舟夜過我，劇論神激揚。", "徐出二三篇，稊米於太倉。", "已足起衰懦，黑絲生鬢霜。", "使得盡見之，殆可鍼膏肓。", "願子繼自今，勿惜傾錦囊。", "因來數爲寄，歲晚慰所望。"]}