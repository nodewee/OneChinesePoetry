{"author": "陸游", "period": "宋", "type": "诗", "title": "秋賽", "paragraphs": ["柳姑廟前烟出浦，冉冉縈空青一縷。", "須臾散作四山雲，明日來爲社公雨。", "小巫屢舞大巫歌，士女拜祝肩相摩。", "芳茶綠酒進雜遝，長魚大胾高嵯峨。", "常年徵科煩箠楚，縣家血溼庭前土。", "妻啼兒號不敢怨，期會常憂累官府。", "今年家家有餘粟，縣符未下輸先足。", "木刻吏，蒲作鞭。", "自然粟帛如流泉，儲積不愁無九年。"]}