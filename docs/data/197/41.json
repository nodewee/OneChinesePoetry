{"author": "陸文圭", "period": "宋", "type": "诗", "title": "送吳寬齋併謝惠詩", "paragraphs": ["衰年八十一，草露骨垂朽。", "有客款荆扉，甘言許吾壽。", "假如活百歲，祇欠十有九。", "辛勤拋書冊，散誕耽棋酒。", "時時課小詩，不自覺妍醜。", "袖中出新句，見客驚欲走。", "反顧仍疾讀，佳處輒肯首。", "呼兒急傳觴，晚喜得此友。", "久之來告別，秋懷掛衰柳。", "百金無所贈，五言聊藉手。"]}