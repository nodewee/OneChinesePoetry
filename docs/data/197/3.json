{"author": "陸文圭", "period": "宋", "type": "诗", "title": "爲劉君符賦樂山詩", "paragraphs": ["山體本至靜，仁體亦如之。", "樂者有深味，魯論無費辭。", "目玩唯自得，心契若有期。", "逝川同一旨，妙理無容窺。", "劉公本好古，雅志非好奇。", "諸君爲著語，殆類愛山詩。", "泉石涵清思，松柏媚幽姿。", "古來山中人，此道未必知。", "蠟屐毋乃癖，拄笏殆成癡。", "獨有首陽高，薇苦甘如飴。", "得仁即無怨，千載真吾師。"]}