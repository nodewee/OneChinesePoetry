{"author": "陸游", "period": "宋", "type": "诗", "title": "一百五日行", "paragraphs": ["一百五日東郊時，陂塘水滿雨如絲。", "人家青烟不禁火，俚俗豈復思子推。", "舊墳年多木已拱，新墳積土高纍纍。", "老鴉飛鳴銜肉去，紙錢雨溼挂樹枝。", "深松茂柏死自樂，地下應笑生人悲。", "眼中青山身後塚，此事决定君何疑。", "風吹雲破日下照，小灘碎礫光陸離。", "停車暫憩道傍舍，解囊且補殘春詩。"]}