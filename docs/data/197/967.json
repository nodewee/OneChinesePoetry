{"author": "陸游", "period": "宋", "type": "诗", "title": "寄題周丞相平園", "paragraphs": ["先生道心平如砥，秋毫忿慾何曾起。", "漫將周易著床頭，本不洗心那洗耳。", "先生國論如砥平，三朝倚之作權衡。", "泰階兩兩元不動，自然萬里無欃槍。", "如今歸來曲肱卧，世事無窮俱看破。", "不栽桃李不鉏蘭，山僧野叟時來過。", "吾儕七十固已壽，更到期頤亦何有。", "倘知生死本自平，拈放一邊如把酒。"]}