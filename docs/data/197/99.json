{"author": "陸游", "period": "宋", "type": "诗", "title": "甲寅元日予七十矣酒間作短歌示子", "paragraphs": ["我昔自蜀歸，百年已過半。", "觀棋未終局，回視斧柯爛。", "飽知山林樂，富貴何足換。", "退休失健決，正坐闇且懦。", "齒髮日衰殘，歲月難把玩。", "蕭朱尚或隙，籍湜固宜畔。", "出門無一欣，撫事有三嘆。", "新年遂七十，推敬愧里閈。", "眷眷惜兹夕，凜凜畏明旦。", "豁然忽大笑，愁若春冰泮。", "窮達真兩忘，生死付一貫。", "清尊既瀲灧，碩果亦璀璨。", "擁門紛鼓笛，上壽列童冠。", "老翁亦忘疲，起舞影零亂。", "不獨誇癡頑，自足洗患難。", "投床判宿酲，美睡到日旰。"]}