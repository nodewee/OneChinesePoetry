{"author": "陸游", "period": "宋", "type": "诗", "title": "七月十一日雨後夜坐戶外觀月", "paragraphs": ["浴罷淡無事，岸幘臨前軒。", "雷雨始退散，雲月相吐吞。", "風蟬斷還續，枝間終夕喧。", "露螢闔復開，熠熠綴草根。", "殘暑會當去，孰敢厭炮燔。", "四時莽相代，所嘆歲月奔。", "歡悰挽不留，白髮生無根。", "兒女日夜長，子且復有孫。", "澗松偶未薪，野鶴猶孤鶱。", "華表幸來歸，餘事何足言。"]}