{"author": "陸游", "period": "宋", "type": "诗", "title": "董逃行", "paragraphs": ["漢末盜賊如牛毛，千戈萬槊更相鏖。", "兩都宫殿摩雲高，坐見霜露生蓬蒿。", "渠魁赫赫起臨洮，僵屍自照臍中膏。", "危難繼作如崩濤，王朝荒穢誰復薅。", "逾城散走墜空壕，扶老將幼山中號。", "昔者群枉根株牢，衆憤不能損秋毫。", "誰知此亂亦不遭，名雖放斥實遁逃。", "平民踣死聲嗸嗸，今兹受禍乃我曹。"]}