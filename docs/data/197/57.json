{"author": "陸文圭", "period": "宋", "type": "诗", "title": "夏雨", "paragraphs": ["仲夏井泉溢，雨聲集虛堂。", "銀竹瀉高簷，靜聽何浪浪。", "蓮葉不受水，盤珠走低昂。", "溽潤逼衣篝，縫我新葛裳。", "媿彼作田人，蓑笠排青秧。", "出戶懶著屐，掃地燒木香。", "白晝生睡思，徐徐到羲皇。", "夢覺聞鼓吹，草蛙怒方塘。", "竹尾起寒烟，濕螢度微光。", "鄰翁閉門卧，中夕啼蒼黄。", "三日絕薪賣，積潦勢頹牆。"]}