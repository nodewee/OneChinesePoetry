{"author": "張嵲", "period": "宋", "type": "诗", "title": "閩中早春", "paragraphs": ["愁見繁雲帖死灰，驟喜春從天際回。", "晴雲流爛滿峰起，瀲灔陂塘泉脈来。", "春歸欲騐将何許，柳腰杏頬知春處。", "出門矯首望四郊，滿目都無故園樹。", "暖景猶疑是故園，紛紅糅白終蕭然。", "黄茅不受春色染，化工無地施妖妍。", "老夫此時三歎息，晴靄暄風總輕擲。", "緣岡繞澗試幽尋，好鳥一聲山桂碧。", "卻憶當年漢水邊，花光柳色媚晴天。", "江頭醉罷日将落，芊眠草色生長煙。", "秪今春事知何有，傷心萬里空回首。", "中原但有骨如麻，杜曲應無花似酒。", "我今流落荒山隈，秋蓬作鬢心催頽。", "逢花政恐被花惱，幸兹寂寞無狂媒。", "閉門睡足高舂後，爐煙一炷消清晝。"]}