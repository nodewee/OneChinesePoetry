{"author": "李處權", "period": "宋", "type": "诗", "title": "題錢德載雙清堂", "paragraphs": ["誰識堂堂忠懿孫，至今人物典刑存。", "頗同陶令辭蓮社，但學龎公隠鹿門。", "醉枕泉香分石脈，吟窗樹老出雲根。", "喜携自有東山妓，好事寧無北海樽。", "服食方依煉丹井，躋攀莫近洗頭盆。", "秋風百本籬邊菊，夜月三號澗下猿。", "未怪頻穿康樂屐，可須多羡辟疆園。", "題詩我愧詞源涸，作記渠能學海翻。", "亂後煙霞真得計，靜中丘壑要重論。", "十年殺氣纒伊洛，回首吾廬正斷魂。"]}