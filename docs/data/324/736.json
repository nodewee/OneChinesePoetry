{"author": "張嵲", "period": "宋", "type": "诗", "title": "雪中泛漢水觀捕魚", "paragraphs": ["既遊天漢地，復泛清漢流。", "我本襄漢人，對酒集百憂。", "是時雲氣昏，雪片迷汀洲。", "沉沉百丈潭，坐看漁子游。", "重裘憫渾脫，得雋憐深投。", "舞空清渚逈，遍積修篁幽。", "山川疑舊里，歌舞迷新遊。", "薄暮理歸棹，中流任夷猶。", "忽驚在鄉社，誰辨陰成樓。", "歘知非舊邦，汍瀾涕難收。"]}