{"author": "李處權", "period": "宋", "type": "诗", "title": "翠微堂", "paragraphs": ["我讀醉翁文，想當筆如椽。", "東坡獨知翁，謂今爲飛仙。", "偉明後來秀，文亦星斗懸。", "一旦辭世紛，歸巢月輪邉。", "大雅久不作，劉子藝且賢。", "筆墨所横潰，折衝遂無前。", "向來坐位書，一日萬口傳。", "不慙顔魯公，易地則皆然。", "身閒無事日，日涉五畆園。", "圗書破百金，花石費萬錢。", "子真隠谷口，摩詰居輞川。", "淵明道上醉，知章井底眠。", "風味有數子，較量誰後先。", "君乃於其間，并得四子全。", "高堂納日月，竹樹森以聨。", "覽彼不盡景，樂此無窮年。", "前山若飛來，倚斷西南天。", "灝氣濯蒼玉，晴陽生紫烟。", "固疑融結異，真恐造化偏。", "想像山中人，因之招隠篇。", "我家居洛陽，門巷伊水連。", "吾廬蔭清竹，不受車馬喧。", "一來升君堂，撫事情悁悁。", "交淺言已深，勝處相磨鐫。", "卻來從杖履，已辦幾屐穿。", "折簡王夫子，載醪攜嚮泉。"]}