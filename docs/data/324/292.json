{"author": "李處權", "period": "宋", "type": "诗", "title": "陪林茂南遊上清宫分韵得落字", "paragraphs": ["百年夢一覺，無事且行樂。", "何必尋方外，而求不死藥。", "我里足嘉處，勝踐兩芒屩。", "有來問名利，掉頭告莫莫。", "夫君永嘉彦，載酒情不薄。", "凌晨馬首北，共赴雲霞約。", "珠宇敞天中，非煙動寥廓。", "黄庭拜吾祖，素髪炯然灼。", "堂前繫牛木，柯葉宛如昨。", "少陵詩之史，餘光賁伊洛。", "雖煩鬼神護，九原不可作。", "我輒吟其傍，窘澀愧穿鑿。", "是時天已霜，山川向搖落。", "南登駐蹕亭，北上朝元閣。", "俯仰盡形勝，觴詠得盤礴。", "惜無羽客琴，一洗塵土惡。"]}