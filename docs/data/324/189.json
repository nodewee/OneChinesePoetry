{"author": "晁謙之", "period": "宋", "type": "诗", "title": "南巖", "paragraphs": ["南巖夫何爲，山作天倚盖。", "山南谿山複，飛頂壓其外。", "當空横廣頟，架屋喉舌內。", "嘗聆釋氏說，仰覆各世界。", "千間未可著，五畆良不隘。", "清泠氣射人，熱惱從此潰。", "崖奔木疏瘦，谷逺鳥幽怪。", "朅予與二子，高興偶相戒。", "松舟下清江，毛髪數鰕蟹。", "籃輿上峻嶺，幢節望杉檜。", "李侯勳門胄，文彩山作繪。", "趙君儒林孫，嫮美蘭結珮。", "不爲城郭遊，繼此是于邁。", "寧知老逾拙，意在精力退。", "得居溪南山，食飲與山對。", "夔魈入奥穾，雲雨出紳襘。", "顧此誠未逢，欣然與心會。", "彭湖兩崖蹙，泉作一線霈。", "禪月古臺空，靈境自明晦。", "平生所驅使，詩酒俱好在。", "天涯得吾侣，物外從所快。", "便欲登赤城，一觀天宇大。"]}