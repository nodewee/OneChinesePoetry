{"author": "張嵲", "period": "宋", "type": "诗", "title": "過大包閣寄夏漕致宏", "paragraphs": ["積雪天欲晴，山深霧猶擁。", "大包誰締結，架壑一何聳。", "崕傾石路仄，峡束驚波湧。", "垂堂尚何言，顛墜虞接踵。", "經過固已殆，卻顧神屢悚。", "前山淨如洗，浩浩雲根動。", "崕花作蜜香，山童似猴拱。", "舊鄉迷遠近，所歷但如夢。", "窮通久已忘，况此髪種種。", "猶欣故人近，寛我懼將恐。", "語亂眉定顰，道舊腹應捧。", "燈前侍兒出，花外寒煙重。", "羈懷醉裏寛，離念風前恫。", "游宦愧吹竽，劇談猶賈勇。", "觀君富聲華，顧我成闒茸。", "行臺定匪賒，失喜欲距踴。"]}