{"author": "劉著", "period": "宋", "type": "诗", "title": "次韻彥高占雪", "paragraphs": ["天秋鼓南風，雲海飄暮雪。", "三春猶沍寒，九夏那苦熱。", "土圭測中氣，嘗聞先儒說。", "窮髪多異宜，泥古誠亦拙。", "吳侯擅六藝，名宦端不屑。", "晚歲登泰山，蚤已探禹穴。", "千歲可坐致，不待數旬月。", "重陰畏坎陷，五陽欣夬決。", "君子方履霜，渠肯蹈覆轍。", "雞豬與魚蒜，幸可充朝餟。"]}