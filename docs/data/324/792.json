{"author": "張嵲", "period": "宋", "type": "诗", "title": "題均州超然亭", "paragraphs": ["君不見綿州官府誠磊落，越王樓觀翔寥廓。", "又不見昔日荆州分上游，舉世獨傳王粲樓。", "蕞然土木何足數，託名勝士真難休。", "何年此地有新構，楊公巧智人誰侔。", "芟夷荒穢走狐鼠，一朝翼瓦飛城頭。", "軒窗四面瞰木杪，下顧衆宇如敦丘。", "卓然獨立世塵外，高視物表心夷猶。", "西山列翠擁雲嶠，漢水拽練縈寒流。", "江楓染絳照林莽，蘆花吐雪連滄洲。", "秋高盡放遠山出，點綴天宇濃眉修。", "人間何處有此景，未識黄樓如此否。", "楊公舉世稱賢侯，好客不减韓荆州。", "仁風惠政已及物，退公餘事歸觥籌。", "我来正值秋節晚，勝概一得從公遊。", "敢辭山路困行役，小舸艤岸聊淹留。", "劇談抵掌去苛禮，賓幙主人交獻酬。", "固知如此興不淺，大白豈惜爲公浮。", "卻思賓散城烏集，回首新亭風景愁。", "聊攄累句寫清賞，作賦能事遲曹劉。"]}