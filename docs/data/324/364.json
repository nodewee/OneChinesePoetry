{"author": "李處權", "period": "宋", "type": "诗", "title": "聽照曠塵外琴", "paragraphs": ["老全冰玉姿，不受一滓塵。", "彈琴看飛鴻，自是千載人。", "幽蘭寫國香，白雪迴陽春。", "邈視嵇阮流，不肯加冠巾。", "絲桐得心法，二子入室親。", "高山與流水，領略難具陳。", "前年出闗意，浩蕩誰能馴。", "跌足兵火圍，所遇多苦辛。", "卻來湖上寺，翳拂坐石門。", "頗有名勝士，宛然交道存。", "寄書亦及我，匪但通寒温。", "問我能來無，媿負匏瓜身。", "翩然如野鶴，接羽凌秋旻。", "過我晉陵郡，促軫風露新。", "諧和下鸞鳳，幽怨出鬼神。", "老全殆不沒，千古名知津。", "漂流更喪亂，我生乃不辰。", "見子顔色開，慰我羈旅魂。", "我心亦清苦，久願丘壑鄰。", "何時舟載月，一弄秋江濵。"]}