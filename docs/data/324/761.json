{"author": "張嵲", "period": "宋", "type": "诗", "title": "與孫太冲游湖上寺", "paragraphs": ["作客歲月久，新春生白鬚。", "淹留竟何爲，閉戶猶繙書。", "今朝天氣佳，逍遥步城隅。", "初旭野尚晦，青草含露濡。", "好風如有期，微漪滿平湖。", "白日照原野，青山開畫圖。", "晴林峰外稠，壊塔煙中孤。", "山坳見修竹，游步得僧居。", "地偏蘭茝芳，氣暖夭桃舒。", "何年深宫姬，藁葬依浮圖。", "一往随化遷，豈復平陽車。", "顧之三歎息，不飲定何如。"]}