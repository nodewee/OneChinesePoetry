{"author": "李處權", "period": "宋", "type": "诗", "title": "水梔", "paragraphs": ["陰泉隱巖壑，長夏發幽植。", "深處但聞香，往往樵蘇得。", "幸不雜薪槱，論價亦何直。", "適從支郎舍，遠致居士室。", "婆娑復偃蹇，其高不盈尺。", "鉛華了不御，絢此冰雪質。", "我有古魚洗，歲久莓苔蝕。", "注之清泠水，藉以璀錯石。", "静態自愔愔，孤芳何的的。", "初疑雲生礎，復訝月過隙。", "膏沐露穰穰，動搖風激激。", "忽然參鼻觀，似欲破禪寂。", "俗物多豐肥，仙姿乃癯瘠。", "已輸白玉英，更作黄金實。", "昌陽詎足數，薝蔔誠可匹。", "老來無所好，一見心輒溺。", "坐卧與之俱，於焉遂成癖。", "異時張紫薇，飲客盡一石。", "放懷歌舞筵，折贈無所惜。", "蟬蛻倐仙去，樓居藐姑射。", "三嗅哦公詩，俯仰成今昔。", "問花花如嚬，對之長太息。"]}