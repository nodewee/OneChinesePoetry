{"author": "李處權", "period": "宋", "type": "诗", "title": "士貴要予賦水輪因廣之幸率介卿同作兼呈郭宰", "paragraphs": ["吳儂踏車繭盈足，用力多而見功少。", "江南水輪不假人，智者創物真大巧。", "一輪十筒挹且注，循環下上無時了。", "四山開闢中沃壤，萬頃秧齊綠雲遶。", "綠雲看即變黄雲，一歳豐穰百家飽。", "今年小荒人菜色，斗易衾稠逮昏曉。", "古來善政抑兼并，貧富相通俗淳好。", "閉糴待價良忍哉，客主遑遑不相保。", "令尹賢於鄭子産，視民恐傷心皎皎。", "朝來戒諭甚丁寧，令下翕然風偃草。", "我今亦有在陳厄，回首田園迹如掃。", "他年歸計一廛氓，抱甕甘同漢陰老。"]}