{"author": "李處權", "period": "宋", "type": "诗", "title": "十月十日陪張丈奉高雅臣德器凌波亭小酌", "paragraphs": ["漂流劇東南，所歷過所聞。", "始及廬陵郡，俯仰尤不塵。", "朅來未敢忘，事賢友其仁。", "翹翹蕭與李，拔萃而多文。", "蕭君辭盖寡，空林蘭自薰。", "揚鞭捨我去，意欲樹殊勲。", "李君舌尚在，真氣凌秋旻。", "掃門與我俱，軟語迴陽春。", "客舍甲子雨，八荒同一雲。", "傾盖有彭子，微言時解紛。", "愛我忘其陋，肯顧羅雀門。", "從容香積飯，可口謝八珍。", "張公丈人行，氣宇老而淳。", "舒吴無俗姿，信是德有鄰。", "籃輿復聨翩，去指江之津。", "坐中皆我輩，肴蔌來逡巡。", "把盞屬形勝，領略難具陳。", "山寒更宜遠，江流復沄沄。", "大哉開闢功，孰測造化源。", "掛席者誰子，其來自無垠。", "躭躭載萬斛，徴取何其勤。", "落帆占近岸，過逢慶欣欣。", "方矜猗頓富，誰信管鮑貧。", "鳴雁何處來，冥冥初不言。", "亦知箇中好，鳴呼下其群。", "商羊不覺舞，漁父收微緡。", "煙樹僅可識，歸鴉喧水村。", "我昔觀畫圖，對此猶心存。", "怳若夢中事，有懷攜酒樽。", "客子鬬身强，身外安足論。", "無事頗相見，斯言吾所敦。"]}