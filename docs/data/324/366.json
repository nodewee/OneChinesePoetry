{"author": "李處權", "period": "宋", "type": "诗", "title": "家君爲張丈明叔段丈處厚作詩集序小子贊之", "paragraphs": ["二老學而窮，超然以詩鳴。", "雍容三百篇，一一韶與韺。", "挺特汜水詩，彊梁與古争。", "寂寥會隠篇，澹蕩遺心營。", "珠璣淪瓦礫，有時應夜明。", "過者劇千萬，豈無一不盲。", "我父實久要，早以文會并。", "茲來唱無和，樽酒懷平生。", "遺篇乃見屬，悼往泯厥聲。", "歘然奮長筆，摭實無過情。", "而今且誰託，兩族俱凋零。", "從古作者意，所務非近程。", "徐觀百年內，污世曷足名。"]}