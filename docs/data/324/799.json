{"author": "張嵲", "period": "宋", "type": "诗", "title": "覺道同玩梅", "paragraphs": ["雪盡徑泥乾，團欒遶樹看。", "玉梅呈素艶，霜重月華寒。", "一蕚半含春意密，數苞未破臙脂粒。", "斜枝倒浸碧池深，羅衣暗惹香風濕。", "須知賈午最多情，繡囊偷佩芳筵驚。", "又疑仙人下姑射，玉容寂寞幽態清。", "去年梅花開，干戈猶未掃。", "今年梅花開，勸君休草草。", "莫待子規啼，梅花滿地蝴蝶飛。"]}