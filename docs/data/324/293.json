{"author": "李處權", "period": "宋", "type": "诗", "title": "簡友生促酒", "paragraphs": ["閉門傾濁醪，勝接俗子語。", "蟹螯得橙韲，風味正如許。", "緬懷冰雪姿，何由對談塵。", "夫君腹爲笥，萬卷方撐拄。", "哦詩送歸鴻，平生無漫與。", "十年就閒曠，一日看軒翥。", "老夫衰病餘，頽然守環堵。", "無因少年事，插花更椎鼓。", "歲晚場圃休，黄落溪上雨。", "溪邉雙白鷺，見影忽驚舉。", "水天渺無際，瞑靄下前浦。", "此時亦愁絕，擁鼻吟正苦。", "安得百斛舟，載取君家醑。"]}