{"author": "李處權", "period": "宋", "type": "诗", "title": "送李巨源", "paragraphs": ["我世君家居里同，異時德鄰飽過從。", "論文高摘屈宋艶，結交遠躡管鮑蹤。", "嗟我不識丈人行，喜君雅有前輩風。", "靖康三月虎狼去，長安城中一再逢。", "笑談未了已吹斷，五年千里一轉蓬。", "只知兵戈事奔竄，豈料樽酒陪從容。", "清溪照人山入座，鸎聲已老春事空。", "人生一世太草草，客舍百事尤怱怱。", "和文已遠典型在，芝蘭玊樹庭砌中。", "况君屢持使者節，至今能聲滿河東。", "丞相方須幕中畫，國士之顧必所蒙。", "開元貞觀望公等，天子不在咸陽宮。"]}