{"author": "張嵲", "period": "宋", "type": "诗", "title": "齋祠湖上作", "paragraphs": ["還山映平湖，未厭傷極目。", "籃輿值初晴，步步轉湖曲。", "宿霧鬰喬林，寒曦煦穹谷。", "廢刹今幾時，浮圖在山腹。", "村荒樵牧多，歲晚稉稻熟。", "曲岸倒菰蒲，回潭聚鳬鶩。", "前瞻嵐嶺分，右顧緣原綠。", "遊眺暫蕭疏，沉吟反羈束。", "齋祠奉簡書，尸素慙微禄。", "日暮聞幽禽，睠此林下宿。"]}