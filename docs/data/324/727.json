{"author": "張嵲", "period": "宋", "type": "诗", "title": "劉谷山", "paragraphs": ["奉令事設險，兹山再經歷。", "歲暮陰雲昏，雪後杉桂碧。", "修篁亞路低，老木參天直。", "下瞰穹谷中，衆樹紛若戟。", "或爲龍蛇鬬，或作熊虎躑。", "陰崖不受春，冬带輪囷色。", "古苔如綠毛，因依露猶滴。", "陰風忽動谷，衆籟久方寂。", "儻非神物居，定有龍蛇宅。", "山陰魏家平，百丈峙絕壁。", "戰樓摩雲霄，武帳侵斗極。", "鈎援諒無庸，梯衝當棄絕。", "雖無墨翟守，天險豈所敵。", "攬勝心以愉，經險情屢惕。", "撫事既靡愆，微驅諒安惜。", "何當四海晏，誅茅此投迹。", "詩成無與言，搔首三歎息。"]}