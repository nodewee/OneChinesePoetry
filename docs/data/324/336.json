{"author": "李處權", "period": "宋", "type": "诗", "title": "江郎峰", "paragraphs": ["壯此江郎峰，何年儼而峙。", "融結自太古，造化鍾一氣。", "屹然居獨尊，群峰俱不至。", "如冠劍大臣，廷諍而出位。", "大哉天地間，覆載不敢議。", "此峰有四面，面面各異勢。", "撐空方突兀，傲世不嫵媚。", "我昨玉山來，雪罷煙收霽。", "川平如湧出，蕩漾浮蒼翠。", "已遠更回頭，眼老猶决眥。", "眷言須水陽，税駕得巖寺。", "黄童與白叟，追逐兩閲歲。", "勝踐在咫尺，心賞通寤寐。", "塵勞不鞭後，俯仰徒自媿。", "會待秋風高，杖履窮幽邃。", "雲深月滿山，儻與神仙侍。"]}