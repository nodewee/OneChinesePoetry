{"author": "張嵲", "period": "宋", "type": "诗", "title": "玩所植松竹有作", "paragraphs": ["往歲客閩嶺，滿目皆黄茅。", "而今居魏塘，白水漫平皋。", "舉頭無所見，惟聞風怒號。", "我身如枯枿，雨露自相遼。", "又如在寒谷，終歲雪霜驕。", "四顧萬物春，悽然不自聊。", "復思畢竟空，更使心陶陶。", "釀酒嘗苦薄，種花嘗苦彫。", "酒乃亂性具，花爲眩目妖。", "棄置不復近，樹竹延清飈。", "况有手植松，雨夜能蕭蕭。", "瞑目存黄庭，屏居非慕高。", "所願侣松竹，遲以延松喬。"]}