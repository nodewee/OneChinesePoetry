{"author": "張嵲", "period": "宋", "type": "诗", "title": "晚行閣道自對溪趨小柏宿", "paragraphs": ["高峰猶返照，絕壑已先晦。", "蒼波去不窮，青崖儼相對。", "山回路欲斷，溪豁雙流匯。", "閣道自委蛇，林影常澹瀩。", "仰空欣樹佳，佇立驚石怪。", "山晚雲不驅，路暗客猶邁。", "平生事幽討，興與林泉會。", "何意漂泊年，得此行李內。", "境勝固所便，地絕復多畏。", "娟娟月初上，飂飂遠風快。", "幽蟬響復咽，宿鳥驚欲墜。", "望望驛尚賒，應在青烟外。"]}