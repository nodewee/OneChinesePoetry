{"author": "李處權", "period": "宋", "type": "诗", "title": "退老堂", "paragraphs": ["我公自言老，能事如少年。", "我公自言退，人材望陶甄。", "公功在本朝，本朝方賴焉。", "公德在斯民，斯民寧舍旃。", "中年倦政機，去若浮雲旋。", "名山占形勝，築堂蒼翠巔。", "窪樽爲壺觴，虛籟爲管絃。", "招攜足賓客，嘯傲窮雲烟。", "胸中萬卷書，三峽傾詞源。", "興來不停綴，摛華筆如椽。", "登臨出妙語，珠璣落清圓。", "不數劉白輩，一斗真百篇。", "裴傅堂綠野，贊皇墅平泉。", "東山謝安妓，五湖范蠡船。", "四子之於公，器業微差肩。", "公之於四子，趣尚并其全。", "公術可活國，公力可迴天。", "蒼生望公起，天子忘公艱。", "佇瞻丹鳳詔，衮衣來陛前。", "三入知眷殊，一夔見任專。", "發揮中興業，開闢造化權。", "拯焚而救溺，持危而扶顛。", "雍容復密勿，造膝陳一言。", "長驅卷沙漠，擣穴空腥羶。", "談笑九州復，懽呼兩宫還。", "四海各安堵，六軍同晏眠。", "躋民入仁壽，致主登光宣。", "圗像冠雲臺，勒功照燕然。", "功成了不居，高謝區中緣。", "拂衣赤松游，辟穀求神仙。", "去去蓬萊路，雲螭不受鞭。"]}