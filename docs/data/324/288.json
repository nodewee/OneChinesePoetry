{"author": "李處權", "period": "宋", "type": "诗", "title": "次韵德孺晚菊", "paragraphs": ["屈原作離騷，採菊飱其英。", "淵明賦歸來，徑荒菊猶榮。", "此物有至性，名因君子成。", "豈知時節過，不顧霜露凝。", "歲華易晼晚，芳物隨凋零。", "艷色始獨秀，馨香自孤清。", "花似時美女，俗惡空娉婷。", "由來品次定，横議那得争。", "公如醉翁賢，雅好違世情。", "三噢復三遶，莫逆如友生。", "泛之黄金杯，願言制頽齡。", "更呼門下士，哦詩同倒傾。"]}