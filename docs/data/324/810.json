{"author": "張嵲", "period": "宋", "type": "诗", "title": "寒食行", "paragraphs": ["寒食由来古今重，四海人人作丘壠。", "兩京道上松柏多，盡是王公大家塚。", "伊昔年年當此時，鈿車寶馬相追隨。", "紛紛錦樹滿原野，暖風遲日争光輝。", "草間燒紙樹間哭，羅列杯盤烏攫肉。", "侵晨祭罷薄暮歸，旋風剪剪吹餘灰。", "爾時馬醫夏畦鬼，亦受子孫追養禮。", "豐薄由来稱有無，咸具盤餐致醪醴。", "家家丘墳各爲主，何人壠上無新土。", "自從遭亂去鄉關，幾歲松楸不曾睹。", "况復其間多發掘，孝子慈孫淚如雨。", "流落他州遇火前，去年如此復今年。", "新阡舊壠祇回首，無復原頭掛紙錢。", "君不見東都之傍永安道，車轍平来生碧草。", "四時祠祭今寂然，五陵春樹生蒼烟。"]}