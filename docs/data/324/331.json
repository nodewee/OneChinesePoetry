{"author": "李處權", "period": "宋", "type": "诗", "title": "陪張巨山謁清獻公祠", "paragraphs": ["惟昔清獻公，二年蜀中歸。", "歸載無長物，一琴而一龜。", "龜屬煙霞想，琴寓山水思。", "婆娑二物間，德容儼怡怡。", "元龍豈時輩，康樂匪俗期。", "書齋質不陋，覆之以茒茨。", "手植參天松，亭亭歲寒姿。", "公去幾霜露，高風猶在茲。", "可使貪夫廉，至今仰伯夷。", "使君挺孤潔，後身盖亡疑。", "治體簡而肅，民俗醇不疵。", "竭虔拜公像，雅有賓僚隨。", "置酒延公孫，誠意公所知。", "表表孝弟里，人物固未衰。", "德厚者流光，此言良不欺。", "春陰澹物華，藹藹原隰滋。", "遠山出雲氣，近水餘風漪。", "時禽屋上語，野蝶筵中飛。", "此堂歷千載，盛事傳一時。", "凛如公在傍，冠弁不敢欹。", "庶幾飽公德，滿酌其可辭。", "聊以永今朝，畫景方舒遲。"]}