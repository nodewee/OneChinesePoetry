{"author": "李處權", "period": "宋", "type": "诗", "title": "望靈石", "paragraphs": ["杖藜出望江郎峰，清輝秀氣在眼中。", "當年何人運神斧，劖削碧玉成芙蓉。", "平地崛起五千仞，浮雲落日當秋空。", "東西南北千里間，他山莫敢來爭雄。", "英靈往往在人物，異時傑出聞數公。", "偉哉高厚職覆載，儲精毓粹良未窮。", "畸予家世本伊洛，四時行樂都忘慵。", "樓臺面面得形勝，錦屏女几鳴皋嵩。", "十年戎馬斷歸路，流落江湖今一翁。", "平生所得在黄卷，昔賢今聖獨見容。", "青衫憔悴百寮底，猶欣收此筆硯功。", "聲名突兀不磨滅，要與此峰相始終。"]}