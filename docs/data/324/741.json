{"author": "張嵲", "period": "宋", "type": "诗", "title": "遊靈巖寺", "paragraphs": ["吳王避暑地，西施採香路。", "陵谷偶未移，山川尚如故。", "遺宫俱泯滅，輪奐乃僧户。", "梵放想遺轉，考槃疑簨簴。", "繁華隨化遷，歘若高鳥度。", "憂勤及豫怠，興隆與傾仆。", "何異貉一丘，同歸易晞露。", "平湖際遠海，環山莽回互。", "澗草足芳菲，山泉多沮洳。", "昔人經行處，賞會今已屢。", "来者復爲誰，將亦遵往步。", "新故更遞代，一往復何故。", "日暮鐘磬閒，聊將澹吾慮。"]}