{"author": "李處權", "period": "宋", "type": "诗", "title": "謝徐獻可送款識刻", "paragraphs": ["九江使君何殷勤，千里遺我款識文。", "夏匜商鐘迄周鼎，良工模刻錙銖分。", "先秦述作知淵源，相斯不紹嗟無傳。", "歷載數千如昨日，人與寶器名俱鐫。", "使君雅尚心絕俗，考古稽疑如不足。", "搜羅遐邇極聞見，附益之功思更續。", "曾奉宣和乙夜觀，萬丈光芒牛斗寒。", "兵戈散落人間世，神護往往投衣冠。", "時去事非空歎息，玊軸牙籖蛛網織。", "載行何啻數橐駝，變故紛紛豈人力。", "煙塵翳没咸陽道，尺璧寸珠沉野草。", "秋風吹夢入長安，白髪蒼顔日枯槁。"]}