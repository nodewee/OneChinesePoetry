{"author": "張煒", "period": "宋", "type": "诗", "title": "買劍", "paragraphs": ["袖携一劍三尺銛，試與豪士論醜妍。", "鋒鋩閃爍走冰雪，靶鞘激烈拏風煙。", "斷蛟截犀挺靈怪，照人切玉光牽聨。", "昔時歐冶不再岀，純鈎磐郢名空傳。", "越王苟不遇薛燭，萬户駿馬誰肯捐。", "物雖有價瑤無價，瑤逢識者逾精鮮。", "主人得之亦自壯，十襲珍秘輕萬錢。", "何當佩服卻戎羌，會令沙漠無戈鋋。"]}