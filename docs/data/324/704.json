{"author": "張嵲", "period": "宋", "type": "诗", "title": "避賊", "paragraphs": ["避賊入深谷，乘桴復悠悠。", "四顧江上山，群峰如薺稠。", "是時雪霜霽，林壑氛霧收。", "茂樹蔭石壁，澄潭深不流。", "蓧蕩擁荒崗，衝飈忽颼飀。", "山深水更佳，溪喧鳥啼幽。", "平昔慕尋勝，所見良未儔。", "舉世逢禍樞，我獨成兹遊。", "暫賞興復闌，自誷寛百憂。", "捨棹陟絕巘，林光與雲浮。", "卻觀來時江，碧線縈長洲。", "一室苟自安，兩飯無餘求。", "彼蒼未厭亂，生民何時休。", "傳聞敵人營，近在瀕漢州。", "尚恐復飄轉，詎敢辭淹留。", "已與農父言，傭耕事田疇。", "耘耔紓井田，蠶績充衣裘。", "尚享黄髮期，庶幾諧首丘。"]}