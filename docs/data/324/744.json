{"author": "張嵲", "period": "宋", "type": "诗", "title": "過楊村溪", "paragraphs": ["坡陁兩山間，滄波旦夕騖。", "高柳横澄流，歲久根全露。", "細雨川上来，瀾漪滿沿泝。", "灌木生退灘，危橋架孤嶼。", "石瀨斵春冰，山雲粉輕絮。", "往歲憶經過，物色如雅素。", "陽春日已遠，嘆息流年度。", "来軌不暫停，往躅自成故。", "初爲閩嶺遊，後指江東去。", "風急子規啼，何由傍歸路。"]}