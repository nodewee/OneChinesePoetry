{"author": "張嵲", "period": "宋", "type": "诗", "title": "雨霽出郊外", "paragraphs": ["時雨當夜來，出郭喜新霽。", "佇立望四郊，春容卉無際。", "群山隔大江，蒼巖澹相對。", "輕風生水波，微露滋花氣。", "緣津柳已暗，忽悟清明至。", "融怡歲序同，俯仰山河異。", "逢時思墳墓，拜掃十年廢。", "聞有故童僕，壺飡酹荒隧。", "新阡固已遠，龍輴尚天外。", "已深濡露悲，更下孤臣淚。"]}