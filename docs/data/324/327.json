{"author": "李處權", "period": "宋", "type": "诗", "title": "食石鱗", "paragraphs": ["異時柳柳州，謫居食蝦蟇。", "人情尚隨俗，此道誰疵瑕。", "窮工見文字，制作排淫哇。", "作詩報昌黎，想當劇雄誇。", "集中此篇亡，恨不窮天葩。", "人生一飽止，何事須魚蝦。", "我鄉實西北，柯山偶藏家。", "土人重石鱗，充饌蔑有加。", "商論及品次，衆口時紛拏。", "朝來有分甘，珍味到齒牙。", "籠粒坐剥雪，壺漿薦流霞。", "此物亦易致，我饑其有涯。", "兒童還可笑，遠岸去攜叉。"]}