{"author": "李處權", "period": "宋", "type": "诗", "title": "次陳叔易太湖二十韵", "paragraphs": ["北客何來此，浮生直偶然。", "風飈從禹穴，日脚近虞淵。", "漁唱誰能問，鷗盟我不捐。", "燃犀怪可睹，擊樹訊空傳。", "釣石温徐坐，檣竿穏近聯。", "波明疑練妥，山凈學眉連。", "客上三千履，軍呼十萬鋋。", "可思江柳下，秖欠舞衣前。", "鼓柂知無及，乘查悵未緣。", "遠中微隠樹，闊外莽横天。", "縹緲湘靈瑟，夷猶范蠡船。", "健帆風作馭，駭浪雪盈顛。", "行鷺紛群起，孤鴻杳獨鶱。", "斷崖方怒吸，淺瀬或勞牽。", "夜泊星辰逼，晴占日月偏。", "幽姿閟蛟室，神物護龍泉。", "世亂甘淪隠，塗窮枉乞憐。", "渚花迎日笑，岸草信人沿。", "頗欲追雙槳，無因共兩舷。", "時來如謝朓，三復有餘妍。"]}