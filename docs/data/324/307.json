{"author": "李處權", "period": "宋", "type": "诗", "title": "叔父作壽藏", "paragraphs": ["昔聞劉伯倫，荷鍤常自隨。", "又聞陶元亮，自作挽歌辭。", "人生一大夢，未了黄粱炊。", "有初必有終，此理夫何疑。", "大阮吾宗傑，德事見所施。", "後凋難老質，壽考當期頤。", "開阡營兆域，預卜青烏期。", "無乃大蚤計，究竟良不癡。", "一旦與世辭，於焉乃真歸。", "庶幾達者觀，永謝高人嗤。", "山川藴嘉氣，雨露竹柏滋。", "于公更高門，駟馬來不遲。"]}