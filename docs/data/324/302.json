{"author": "李處權", "period": "宋", "type": "诗", "title": "賦樊氏園雙花", "paragraphs": ["天地有至和，薰蒸效兹祥。", "異哉桃李蹊，葩萼俱作雙。", "紛紛承朝露，一一含春陽。", "飛來兩珍禽，文采粲成章。", "鳴集芳樹間，其音美如簧。", "近君白玉堂，奉君黄金觴。", "君家伯仲賢，人物偉相望。", "衣冠作嘉話，何止跨一鄉。", "永言棣華好，歌樂殊未央。", "我賦角弓詩，封植詎可忘。"]}