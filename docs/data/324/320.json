{"author": "李處權", "period": "宋", "type": "诗", "title": "送程思永", "paragraphs": ["恭惟文簡公，雅意在人物。", "一時推鑒裁，似秉袁許術。", "莘莘材館盛，多自東床出。", "昌黎宰相器，氣宇吞溟渤。", "門闌最前席，褒借難具述。", "愛賢前輩事，此道今誰恤。", "我生獨何後，歎不及湔祓。", "聲馳翰墨場，興盡雲霞窟。", "古來豪傑士，可殺不可屈。", "塗窮暫時爾，被褐未宜忽。", "之子乃名裔，秀爽開風骨。", "尚勉激頽波，典刑庶不沒。"]}