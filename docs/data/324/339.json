{"author": "李處權", "period": "宋", "type": "诗", "title": "雪中赴德孺燕集", "paragraphs": ["北風夜號呼，逗曉雲已罩。", "臘雪及春來，佳瑞故難料。", "舞空復低徊，投隙乍顛倒。", "山川若爲容，松竹不改操。", "斷隴失坡陀，連峰增峻峭。", "瓊堆與玉立，南北浄相照。", "獨鶴無處尋，田中發清叫。", "疏梅有時見，水際含微笑。", "晏裘昔所慕，王氅可同調。", "江練好催詩，公乎今謝朓。"]}