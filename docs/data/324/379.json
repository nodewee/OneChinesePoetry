{"author": "李處權", "period": "宋", "type": "诗", "title": "先仲微仲純仲三兄過普明寺賞雪分韵得飲字", "paragraphs": ["涉春徂冬禱雨雪，皇天靳此云何甚。", "兒童曉報六花飛，失喜鈎窗猶屢審。", "荒渠斷溜冰已合，度雁停號口應噤。", "望中玉樹散枝柯，二室峰巒張素錦。", "我家西鄰有勝概，杖履清攜冒凝凛。", "平生不作兒女歡，此地適諧文字飲。", "濁醪冰蔬薦重味，燃鼎當爐肆烹飪。", "詩豪遽發要分吟，頼此放過新弛禁。", "歸來老匠已先成，定笑才慳弗勝任。", "惜哉初無田二頃，徒偕雀鼠賀登稔。", "堂堂大尹燮理才，嘉瑞應祈當奠枕。", "書生醉飽何爲者，鼻息如雷但酣寢。", "明朝更約提石缾，來試壑源最高品。"]}