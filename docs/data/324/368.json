{"author": "李處權", "period": "宋", "type": "诗", "title": "次韵張匡山使君郡齋對雨效韋蘇州體", "paragraphs": ["坐嘯凝香霧，卷簾松竹青。", "新霜戒微寒，遠日朝霞赬。", "過午時雲族，其濛見初零。", "蕭蕭打葉響，瀝瀝依簷聲。", "幽鳥故格磔，寒蜂自竛竮。", "椶君曲江裔，句含萬古情。", "端知意有在，復契心所冥。", "至哉蒙莊言，爲善無近名。", "天弢久已解，世網詎可攖。", "寄謝夸毗子，胡然事蠅營。"]}