{"author": "李處權", "period": "宋", "type": "诗", "title": "贈寶勝主僧", "paragraphs": ["木落山重重，溪長雨霏霏。", "雲慘傷客容，風饕裂征衣。", "我行已千里，恨無羽翰飛。", "倒帆近古寺，煙鐘深翠微。", "明軒快遠目，俛仰涵清輝。", "上人惠休輩，道眼與世遺。", "匡床竹火爐，翛然自忘機。", "餘生尚奔迫，所遇非所依。", "天地兵革滿，鄉闗音信稀。", "拊膺坐長嘯，歲晚將安歸。"]}