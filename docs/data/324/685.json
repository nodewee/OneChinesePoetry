{"author": "張嵲", "period": "宋", "type": "诗", "title": "擬蘇少卿寄內", "paragraphs": ["話别河梁上，踟蹰古道邊。", "男兒重意氣，握節向幽燕。", "一來單于庭，五閏猶未還。", "黄雲愁瀚海，朔雪暗燕然。", "塞柳春猶白，河冰煖尚堅。", "有懷幽閨婦，二八政嬋娟。", "寄言當永决，欲語詎能宣。", "忍苦聊相待，恐乖全盛年。", "二事熱中腸，吞聲徒向天。", "紛紛節髦落，淚盡秋風前。"]}