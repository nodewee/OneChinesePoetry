{"author": "張嵲", "period": "宋", "type": "诗", "title": "奉和李元叔察院秋懷", "paragraphs": ["屯雲生廣澤，白日互虧蔽。", "如何三秋杪，顧作九暑熾。", "高風摧蒲柳，未覺到蘭蕙。", "幽人感歲徂，節生悲遠志。", "伊予老憂患，感激志鑒寐。", "起視籬下花，節過真少味。", "豈無王弘酒，深愧淵明意。", "未然招隠詩，默契幽林思。", "瞻彼區中人，清冽成萎悴。", "安得西山藥，飄然以超世。"]}