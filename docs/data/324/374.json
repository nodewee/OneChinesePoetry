{"author": "李處權", "period": "宋", "type": "诗", "title": "次士特韵寄德久牧之", "paragraphs": ["家山鑿龍似修眉，中有伊川寒更綠。", "吾廬亦復遠城市，舍下清流環幾曲。", "四時幽人共吟醉，飲若長鯨盃要覆。", "三年芳草怨王孫，定有金錢無處卜。", "南征際會竹林阮，兵厨况有酒百斛。", "夫君筆力抵萬鈞，所當穿徹如強鏃。", "義形抗論及朝政，正容凛若冰霜肅。", "因君遠憶鄒與張，疇昔之言皆可復。", "二士揭揭廟堂器，用之艱難一夔足。", "空令兩行壯夫淚，回首盡向燕雲哭。", "我心之憂正謂是，夜中興嘆仰看屋。", "相思歳盡書不來，念我衣單體生粟。"]}