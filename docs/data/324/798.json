{"author": "張嵲", "period": "宋", "type": "诗", "title": "仲冬冬至後", "paragraphs": ["仲冬冬至後，春從九地回。", "去年逢春在此寺，今年復向此寺逢。", "春來春去無復見花草，但有東風刮地如驚雷。", "人生七十能幾時，四度逢春祇在斯。", "祠官不復更遞代，直若倉庾氏，久任無年期。", "大農賦禄隨官品，豐儉由來皆有分。", "空儘天年在世間，饑飽死生皆不問。", "癃老非才固應爾，豪俊當年亦爲此。", "謂非貶謫實纍囚，謂是歸田猶禄仕。", "憶昔漢唐與本朝，咸有自新及起廢。", "如今豈無大眚及溥天，不在他時洒心例。", "人生如寓年年老，歲歲彫零人漸少。", "莫嫌四見魏唐春，尚得逢春到華皓。", "祠官之設自何時，聞是元豐宰相之所爲。", "欲擯老成皆不用，託於優假創斯規。", "當時弊政出一切，豈謂瘡疣後世遺。", "専寵持權事雖巧，榮華寧得多時好。", "君不見金陵零落故相家，一如寂寞韶陽廟。"]}