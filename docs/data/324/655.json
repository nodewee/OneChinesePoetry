{"author": "張嵲", "period": "宋", "type": "诗", "title": "秋懷", "paragraphs": ["前山躋暮氣，虚簷納輕陰。", "沉疴稍輕體，徐步望遥岑。", "泬寥天宇净，斐亹秋雲深。", "原野曠蕭條，崗阜何崎嶔。", "微霜被群物，悴葉聲蕭森。", "遊鱗奔巨壑，翔鳥候穹林。", "結念非一端，滯思紛相尋。", "伊昔抱微尚，夙懷塵外心。", "風波一震蕩，飄流安可任。", "廉頗思趙士，鍾儀懷楚音。", "往憤既切古，來憂方在今。", "安排諒躛言，委順亦虚襟。", "由來窮達士，萬古同堙沉。", "聊申悽斷意，持和雙南金。"]}