{"author": "李處權", "period": "宋", "type": "诗", "title": "紀鶴", "paragraphs": ["青松百尺餘，宛彼山之陲。", "白鶴巢其高，皂鶴巢其卑。", "紅鶴不敢來，下巢楓樹枝。", "陽春一動蕩，百鳥俱蕃孽。", "綢繆各盡力，草草成藩籬。", "卵翼與哺育，不媿烏鳥慈。", "清晨求食去，鼓翼遠奮飛。", "斯須復來還，亦有蛇鱣隨。", "引頸鳴相呼，所憂非渇饑。", "不日毛羽成，頡頏下陂池。", "浴之以清泠，弄影相娱嬉。", "既久遂不來，遠舉將何之。", "高山與深林，浩蕩信所歸。", "明年又當至，復作今所爲。", "我爲唐虞世，鳥巢何所窺。", "亂來纒兵火，殺氣滿四維。", "人群失安居，恨無羽翰施。", "偶此共偷生，偪仄何可辭。", "憂患亦所同，去就可弗思。", "網羅非爾事，彈射不爾私。", "近辭燕雀喧，遠與鴻鵠期。", "相望在寥廓，大翮如雲垂。", "時來松樹間，聽我哦此詩。"]}