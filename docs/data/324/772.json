{"author": "張嵲", "period": "宋", "type": "诗", "title": "四月十一日遊湖上作", "paragraphs": ["餘花送春暮，群綠迎夏初。", "清晨出郡郭，溪山含雨濡。", "宿靄昏近麓，初陽灔平湖。", "空明映山樹，澹淡浮青蕪。", "亭亭天際峰，微茫如有無。", "縱櫂水波闊，叩舷幽意抒。", "白鳥若娱人，盡日鳴菰蒲。", "舉酒一相囑，岸巾清嘯餘。", "佳游雖浩蕩，離念終鬰紆。", "寄與北来客，賞心良自誣。"]}