{"author": "張嵲", "period": "宋", "type": "诗", "title": "癸亥生日前一日讀神仙李清傳作", "paragraphs": ["孟夏倐已晚，詰旦及懸弧。", "推遷驚歲序，俯仰念勞劬。", "感物嘆漂泊，撫已既叨踰。", "去事日已遥，來者言足圖。", "澹漠遠世紛，超遥觀道書。", "伊昔有勝士，染工藏市區。", "感悟及生朝，欲訪仙人閭。", "自縋投絕壑，果諧欣願初。", "塵念雖少牽，脫屣終不渝。", "一死會當有，貴賤理必俱。", "萬事惟一捨，此外無復餘。", "李君本市人，而予豈非夫。", "躡屐千仞崗，振策萬里塗。", "暫愒即弱水，款闗必清都。", "千載復來歸，陵谷知焉如。"]}