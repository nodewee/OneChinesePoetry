{"author": "張嵲", "period": "宋", "type": "诗", "title": "初夏晚興", "paragraphs": ["微月破幽樹，草露生夕凉。", "夏木紛已成，時禽暮歸翔。", "閒花自白紅，無人領幽芳。", "晚沐岸輕幘，披衣暫倘佯。", "外徇志自局，理會言可忘。", "俯仰婚宦初，未省離土疆。", "那知天壤內，有地名魏塘。", "朅來歲再華，及此身方强。", "豈但理茨棟，種樹日望長。", "分將百年身，送老湖海荒。", "人生等如寓，何必還故鄉。"]}