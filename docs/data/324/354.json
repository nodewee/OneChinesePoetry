{"author": "李處權", "period": "宋", "type": "诗", "title": "題瑞松亭", "paragraphs": ["德積固有源，吉卜可無地。", "要知青囊術，詎盡黄壤計。", "翁族鼎七閩，籍甚月旦議。", "五車聞善訓，三遷見深意。", "父子兄弟間，接武廣寒桂。", "世方慕朱紫，此道非我貴。", "而今二阮賢，風雅果未墜。", "婆娑竹林下，頗用文章戲。", "諸郎赤鳳麟，唾手可高位。", "惟松歲寒質，似抱君子器。", "偉此無情物，胡然效斯瑞。", "天人理則懸，聲聞在交際。", "我行幾千里，歲晚飄零至。", "升亭整素冠，敬仰動長喟。", "塜木助芊芊，前山益佳氣。"]}