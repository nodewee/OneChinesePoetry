{"author": "張嵲", "period": "宋", "type": "诗", "title": "紹興聖孝感通詩", "paragraphs": ["宋有天下，逮乎八世。", "猛敵横生，侵欲不忌。", "堯湯水旱，文景菑異。", "數則使然，豈人攸塈。", "皇帝承統，甚武且仁。", "內銷姦孽，外備殊鄰。", "濅明濅昌，師武臣力。", "抵掌含怒，日思奮殛。", "皇帝曰咨，咨女将臣。", "慎守疆埸，以保吾民。", "敵來則禦，折北勿追。", "姑修吾德，以待所歸。", "人亦有言，投鼠忌器。", "矧彼狡焉，吾親是質。", "彼兵攸恃，我則德攻。", "靡以歲月，徼天之衷。", "彼雖剛戾，不可擾馴。", "我視其欲，以舒吾仁。", "始我有衆，公卿庶士。", "謂彼悍驕，庸知德義。", "苟有誠信，金石爲開。", "豚魚之孚，惟道之懷。", "有唐睿真，亟詔求訪。", "惻怛之誠，寧甘百誷。", "皇帝曰咨，予由是心。", "彼雖我詐，我惟爾忱。", "孝悌之至，神明可通。", "惟彼不信，天誘其衷。", "行人是來，言棄舊惡。", "我奉慈母，歸御長樂。", "八月甲子，至行在所。", "天子在所，天子郊迎，其從如雨。", "老稚仰觀，踴躍呼舞。", "卿士相趨，肅穆傴僂。", "天地感通，發祥頽祉。", "卿雲鬰興，輪囷離詭。", "屏翳不驚，川后静波。", "雲飛淵泳，讙聲相和。", "玉虬沛艾，芝盖穹崇。", "千乘雷動，萬騎風從。", "天子是侍，如長樂宫。", "渤澥爲杯，華嵩爲豆。", "舉烽行炙，撞鐘命酒。", "既勞王爵，下逮奔走。", "萬歲稱觴，獻太母壽。", "敷天之慶，周浹寰宇。", "薄海內外，無或失所。", "皇帝之孝，振古曷遇。", "睿算無疆，永作民主。", "人無疾癘，田多稷黍。", "兵革不試，四夷款附。", "太母萬年，康疆燕豫。", "皇帝之孝，莫與比德。", "錫羡無疆，子孫千億。", "莞簟發祥，開統拓迹。", "嶷嶷岐岐，詵詵翼翼。", "有綠其車，有赤其舄。", "太母萬年，含飴燕息。", "始歸太母，小大具疑。", "謂將我廷，胡寧以歸。", "皇帝之孝，先定不易。", "爰有廷臣，協比我德。", "有贊其决，無貳其心。", "指期待蔇，天實我臨。", "曾無愆素，歸御愔愔。", "凡是讙囂，盡爲歌吟。", "天錫皇帝，示将保定。", "太平之休，繄此其證。", "際天所覆，咸爲我土。", "含識之倫，我籍斯附。", "充入舊貫，天臨萬方。", "子子孫孫，永世克昌。"]}