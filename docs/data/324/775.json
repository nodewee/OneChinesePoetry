{"author": "張嵲", "period": "宋", "type": "诗", "title": "與趙智叔嶬弟泛舟回燈下", "paragraphs": ["西風今日寒，細雨濕青嶂。", "微江水渌波，大石牽舟上。", "岸菊猶未芳，山木先後黄。", "滿灘圓石浄，兩岸鳴寒螿。", "回舟暮色集，颯颯雨聲急。", "愛此雲林幽，未信衣巾濕。", "初爲山水遊，藉以驅離憂。", "及此賞心盡，翻兹羈客愁。", "来歸向蓬茅，樹黑風蕭蕭。", "背壁青燈暗，山空夜寂寥。"]}