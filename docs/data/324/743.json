{"author": "張嵲", "period": "宋", "type": "诗", "title": "入峡", "paragraphs": ["天秋萬象静，雲横亂峰起。", "已下微王山，入峡自兹始。", "驚湍扵此盡，安流澹如砥。", "兩山鬰嵳峩，壁立相對峙。", "上凌空崇外，下插渌浄底。", "層巖碧樹滋，洄潭丹葉委。", "舟行石罅中，江流瓮城裏。", "舉頭天若带，墮此清瀰瀰。", "忽驚龕巖大，奔浪喧客耳。", "魚陀考方言，歲出魚萬尾。", "水邊菖蒲青，石上土花紫。", "淙流来不絕，無由訪源委。", "俄經陳佗洞，斬絕不容趾。", "土人若猿猱，躋攀因葛藟。", "燃火入其中，數丈神披靡。", "睹兹泉壑迥，始覺化工偉。", "投身西南陬，肆意閲奇詭。", "是邦不生人，境勝乃如此。", "寕非造物初，意盡向山水。", "神驚畏石墜，志豁欣樹美。", "窮探日易晚，惜去船欲舣。", "徐聞湧波濤，漸見山峛崺。", "奇觀忽鶩過，我興方未已。", "賴此慰羈愁，無庸傷轉徙。"]}