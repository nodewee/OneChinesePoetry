{"author": "張嵲", "period": "宋", "type": "诗", "title": "四月旦大雨晝夜不止者兩日微水一夕暴漲", "paragraphs": ["山木綠陰暗，駭雲當晝繁。", "驚風乍掩冉，積雨連荒村。", "映岫若銀竹，瀉澗如翻盆。", "懸霤遂及旦，暗空還至昏。", "長川怒方蓄，濁浪正崩奔。", "暫見没岸草，已復侵山樊。", "衝波激遠嶼，聚沫旋林根。", "劈箭揺定目，殷雷驚客魂。", "俄吞衆瀨没，瀺灂成奫輩。", "波神信雄桀，灝漾方無垠。", "儻不究其源，豈辯河瀆尊。", "朝盈暮已竭，暫滿安足論。", "明旦立沙尾，若带青沄沄。"]}