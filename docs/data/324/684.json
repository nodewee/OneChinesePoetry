{"author": "張嵲", "period": "宋", "type": "诗", "title": "送陸堯夫倅襄陽", "paragraphs": ["我本江漢客，十年官到京。", "君爲三吳士，歘有南雍行。", "風波眇沿泝，水陸幸俱平。", "是邦雖毁頓，生聚今尚成。", "矧君勤令德，足以惠遺氓。", "井邑應非舊，長江如故清。", "峴山雖已赭，遺記尚縱横。", "假日當訪古，兵廚宜細傾。", "客心終憚遠，歸意欲遐征。", "鬰紆懷土念，去往遊子情。", "待君成政日，繄我契歸耕。", "送别南歸路，復班三峴荆。", "離居何以慰，日夕佇休聲。"]}