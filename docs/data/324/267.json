{"author": "章傑", "period": "宋", "type": "诗", "title": "防風廟", "paragraphs": ["弭楫山水縣，驅馬東南隅。", "候當溽暑至，乘涼出郊墟。", "曉月醒魂夢，輕颸動襟裾。", "氣爽體自輕，縱意馳坦途。", "俄然遠囂塵，平野釃青渠。", "突兀見廣殿，解鞍試入趨。", "厥祝唯防風，廟貌侔王居。", "槃杅殘椒糈，惆悵走鼪鼯。", "像設匪豐碩，胡能骨專車。", "媲以二小君，宥坐五丈夫。", "壯者黝而武，少者美且都。", "所被皆甲胄，所執皆予殳。", "列侍立衆鬼，昂頭競睢盱。", "我欲諏本因，遺民孰與呼。", "袪服立廡下，亟詢乃淫巫。", "指數爲我陳，其辭誕以迂。", "吾聞夏后氏，經啟良勤劬。", "澤水戢大患，巡狩徧中區。", "稽山考制度，軌物示宏圖。", "冕弁拱黼座，玉帛羅庭除。", "群臣並奔奏，臣職當罄輸。", "如波朝滄溟，混混川流俱。", "於時獨此侯，後至行趦趄。", "天王赫震怒，蕭斧命顯誅。", "其後越千禩，吳越相吞屠。", "山隳出巨骨，睹眎咸驚呼。", "使軺聘上國，徹俎咨真儒。", "先聖與辯說，門人著於書。", "愚生邈三季，復歷千載餘。", "管窺偶致疑，鄙抱思略攄。", "王制重述職，期會誠難踰。", "川途或淹阻，馳驟有疾徐。", "推誠不逆詐，大度宜納洿。", "尉佗怠朝貢，漢庭方剖符。", "劉濞稱內病，几杖賜勾吳。", "矧在先王時，憲令期簡孚。", "貶爵與削地，輕重分差殊。", "迨至三不朝，六師始誅鉏。", "薄乎後期罪，何至絕頭顱。", "文命敷四海，祗德垂典謨。", "班師遠格苗，下車親泣辠。", "奚獨汪芒氏，遽忍加金鈇。", "吾觀此邑壤，如環盡崎嶇。", "左方小類玦，衆流復縈紆。", "意彼漆姓君，繼世居封禺。", "負固資險阻，勇悍由魁梧。", "虎視遠京邑，狼貪生覬覦。", "清蹕來海嶠，神兵衛龍輿。", "勢窮力已屈，席藁往自拘。", "士師有常刑，明罰詎可逋。", "異哉雄偉姿，恃以喪厥軀。", "羿奡不得死，斯人殆其徒。", "犀角裹象萬，終然被醢葅。", "長狄正俗類，伯也爲僑如。", "舂喉逢富父，埋首當子駒。", "諸國近剿滅，鄋瞞無遺孥。", "斯事足可證，斯理諒非虛。", "夫子作春秋，近詳遠則疏。", "隱威事已略，廤茲姓氏初。", "繁簡據舊史，疑信戒厚誣。", "或譏陷刑戮，尸祝真諂諛。", "答云無輕議，在禮存楷模。", "黄能遭亟死，祀典其捨諸。", "侯雖犯天憲，私惠曾霑濡。", "束手赴棘水，靡煩動戈戵。", "一國實被賜，重恩誰敢孤。", "春秋薦蘋藻，抱送嘈笙竽。", "血食庇此方，永世終無渝。"]}