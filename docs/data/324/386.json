{"author": "李處權", "period": "宋", "type": "诗", "title": "夢江彦文", "paragraphs": ["春寒蘋末風尤勁，過雨山林都眼淨。", "西江天來瀉明鏡，劈箭孤帆飛小艇。", "中有丈人若冰壺，冰爲眸子玊作膚。", "黄河逆流滄海枯，彷彿羡門丹丘徒。", "仙風道骨何敷腴，煙霞之姿遠見揖。", "弭棹芳洲招我急，野人竭蹷摳衣入。", "酌之瑶丹飫瓊汁，薦以金桃露猶濕。", "禦寇衣袂方泠然，岸巾笑拍洪崖肩。", "交梨火棗開心田，木鑽石盤今已穿。", "青鞋布襪白行纒，游戯人間五百年。"]}