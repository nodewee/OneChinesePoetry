{"author": "張嵲", "period": "宋", "type": "诗", "title": "蔓菁花詩", "paragraphs": ["遊絲百尺如堪挽，小蟲群飛欣日暖。", "蒿莱滿地不見春，唯有蔓菁迷病眼。", "無復陵陂間碎金，青苔漫想玄都觀。", "今朝幸值天無風，飛来雌蝶畏雄蜂。", "村中女兒将插鬢，不信河陽萬樹紅。", "幽人惜春春已遠，把酒屬君君自遣，蔓菁開花猶爛熳。", "君不見西園桃李能幾時，此輩天教擅春晚。"]}