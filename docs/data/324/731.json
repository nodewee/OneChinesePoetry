{"author": "張嵲", "period": "宋", "type": "诗", "title": "種竹", "paragraphs": ["屏居倦幽獨，出門無所適。", "種竹滿前庭，坐玩凌寒色。", "森森密陰净，竦竦條幹直。", "晴日借景光，霜風時蕩析。", "自我來此居，三見歲華易。", "小孫漸成童，長楊憶初植。", "雜花亦紛然，似欲娱閴寂。", "世慮久已忘，况乃頭半白。", "舊鄉喪亂後，城郭滿荆棘。", "藉使能北歸，亦不異作客。", "獨懷首丘念，未易忘日夕。", "讀書計誠謬，習静理何益。", "萬事鳥過空，何處留遺跡。", "世故漫酬酢，迢遥混今昔。"]}