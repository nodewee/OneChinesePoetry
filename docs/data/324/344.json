{"author": "李處權", "period": "宋", "type": "诗", "title": "陪陳叔易汪彦章登浮翠亭", "paragraphs": ["群峰如高馬，飛雲若爲馭。", "蒼翠來無際，擺脫欲仙去。", "我時登兹亭，物色生四顧。", "同行有君子，粲笑隨杖屨。", "樵蘇自生理，孤煙横匹素。", "歸鳥楓樹林，天高西日暮。", "不見髯將軍，長橋斬蛟處。", "安得起斯人，扶危正天步。", "平生江湖想，齒髮凋行路。", "倘有百斛舟，載酒經煙霧。"]}