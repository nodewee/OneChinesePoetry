{"author": "李處權", "period": "宋", "type": "诗", "title": "送嘉仲兄赴永康宰", "paragraphs": ["我兄如瓊林，皎皎塵滓外。", "不從門地初，便許人物最。", "裁詩陶謝流，射策晁董輩。", "欬唾落人間，一一珠無纇。", "群居款名理，澡雪賴箴誨。", "坐我琅玕林，清風長十倍。", "誰令困小官，寸進而尺退。", "前年宰滎澤，與古能吏配。", "兹入山水國，牛刀欽益淬。", "穏借一帆風，開濤上鯨背。", "獨憐藐然孤，厭逐兒童隊。", "夢想在東南，浮雲寄心會。", "定不俟瓜及，歸奉明光對。", "猶當念奇窮，寂寞將把耒。"]}