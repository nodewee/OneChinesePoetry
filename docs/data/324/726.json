{"author": "張嵲", "period": "宋", "type": "诗", "title": "上楮平山", "paragraphs": ["層陰生萬里，歲晚嵐霧昏。", "終日轉盤道，那知入寒雲。", "忽上最高頂，劃見衆山繁。", "嵯峨揷蒼旻，迫窄塞厚坤。", "俯仰混一氣，眺聽屬無垠。", "直欲遡豐隆，逝將排帝閽。", "小臣敢上訴，邊塵暗中原。", "天寧忍下土，厭此豺虎群。", "庶幾動真宰，一洗戎馬氛。", "此意復茫昧，側佇揚精魂。"]}