{"author": "李處權", "period": "宋", "type": "诗", "title": "次韵劉彦冲醉歌", "paragraphs": ["家山回首三千里，世亂身危今老矣。", "由來客子鬬身強，敢弗加餐慎行李。", "閩中此地稱多賢，招我作鄰密且邇。", "二子人物夙所慕，傾盖忘形到汝爾。", "劉郎能事出世家，勝韵那知集於此。", "人生多計纔狙公，朝暮不離三四中。", "我今一食日還併，士也乃有如此窮。", "愛酒猶能致山簡，清談兼喜對王戎。", "異時掉臂五侯門，解紛堪作滑稽雄。", "如今流落百無用，夜起捋鬚問蒼穹。", "白髪蕭蕭不勝理，客舍燈花虛作喜。", "憐君咳唾是珠璣，照眼陸離光棐几。", "惜不當年奪繡袍，枉著詞鋒誇孟勞。", "遣我黎明擁吟鼻，寒蟬抱葉空哀號。"]}