{"author": "李處權", "period": "宋", "type": "诗", "title": "賀雨", "paragraphs": ["太歳治水十二龍，春夏用事秋罔功。", "半年不雨人作惡，禾苖枯槁井泉涸。", "使君勤政首勸農，憂國如家願年豐。", "齋居意禱天已通，四山升雲野返風。", "雨脚如麻未斷絕，簷溜連宵聲不歇。", "競報兼并發倉廩，千里歡呼舞童耋。", "上帝猶怒勑雨師，群龍鞭後不敢遲。", "帝力於民民豈知，始我公田畢及私。", "槁苖復起井泉湧，更聞擊鼓歌魚夢。", "廟堂行拜富民侯，歸作商家霖雨用。"]}