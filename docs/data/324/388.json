{"author": "李處權", "period": "宋", "type": "诗", "title": "贈葉生", "paragraphs": ["带如當風衣出水，曹吳丹青古莫比。", "一時更有劉與楊，妙手斲泥端及此。", "葉生心匠何瓌奇，異代同聲人所推。", "頗甘蔬飯絕肉想，神物自應來護持。", "花鬘珠冠寶月相，補陀寶山移海上。", "淨缾楊柳翠鸚鵡，突兀驚人煥尋丈。", "十六尊者初不同，儼然肖貌清而雄。", "或伏猛虎制毒龍，或飛錫杖凌虚空。", "偉哉功刮造化窟，凛發天風肅毛骨。", "來觀堵立萬口傳，坐看聲名從此出。"]}