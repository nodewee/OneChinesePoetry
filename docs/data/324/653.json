{"author": "張嵲", "period": "宋", "type": "诗", "title": "紹興中興上復古詩", "paragraphs": ["天監我宋，受命以人。", "咋爲亂階，以啓聖人。", "皇帝嗣位，其仁如春。", "萬邦欣載，共惟帝臣。", "垂衣高拱，惟務儉勤。", "恤民不怠，懋穡勸分。", "卑宫勿飾，服御無文。", "膳食取具，不羞庶珍。", "內官弗備，簡御嬙嬪。", "抑損戚畹，登崇搢紳。", "吏除苛繞，獄去放分。", "刑罰不試，號令不頻。", "旰食宵衣，導率以身。", "行之期年，天下歸仁。", "皇帝躬行，過於堯禹。", "如天不言，乃帝之所。", "內資稟命，外須訓撫。", "不有相賢，孰資察補。", "天舍其衷，遺之碩輔。", "實惟舊臣，乃吾肱股。", "昔以夢求，今以德錯。", "皇帝曰咨，惟予與汝。", "我唱而和，無或疑阻。", "如手如臂，如心如膂。", "如彼事神，汝爲椒糈。", "如彼琴瑟，相待戞拊。", "相臣受命，于帝其訓。", "敢憚夙宵，以圖淑問。", "衣不及带，冠不暇正。", "內事撫摩，外修好聘。", "忍尤攘紛，徂惟求定。", "皇帝之孝，克邁帝舜。", "相臣佐之，兹惟無競。", "上感穹昊，下格殊鄰。", "以暴爲恩，易頑以馴。", "母后既歸，東朝侍御。", "天下載歡，若饑得哺。", "天子躬儉，惟親是豐。", "未明求衣，朝長樂宫。", "禮備家人，養以天下。", "先意承旨，事無違者。", "天子行孝，天下承風。", "胥訓胥效，比屋可封。", "乃建中宫，以母四海。", "詩首關雎，易稱中饋。", "天子之尊，亦資內助。", "上奉慈顔，下式寰宇。", "事親底豫，化民致和。", "始於壼閾，邦國是訛。", "太學肇建，四方是極。", "增博士員，導以經術。", "有來英髦，充牣上京。", "三年大比，以考其成。", "異時之用，維公維卿。", "石渠廣內，圖書之淵。", "羽陵之蠧，斷簡之編。", "是息是游，英俊在焉。", "逸群之彦，比跡卿雲。", "懷材待問，發聞揚芬。", "馳騁古今，上下典墳。", "考正律度，是爲景鍾。", "導和殖財，國用以豐。", "不窕不槬，咸中典刑。", "有渙其章，上公是銘。", "兹器惟則，允爲國經。", "德爵之亞，莫尚惟齒。", "班序顛毛，以爲民紀。", "鄉飲既行，郡邑是遵。", "洙泗之風，無復齗齗。", "井田既壞，民困劫假。", "乃正經界，以實多寡。", "賦入既均，貧富不病。", "非上恤之，孰拯其命。", "誕彌之節，式宴示慈。", "樂不計費，孰敢節之。", "皇帝曰咨，費財無藝。", "親降德音，以禁肆侈。", "天下歡然，稱盛德事。", "匪帝命之，臣子曷議。", "著之令甲，付之史官。", "永永萬年，無或敢干。", "人事既洽，惟神是事。", "于廟于郊，各盡其禮。", "其郊維何，蕆事圜丘。", "帝御六龍，冕十二旒。", "既新宫架，既備禮服。", "有潔其牲，有温其玉。", "合袪天地，侑以祖考。", "樂奏六變，其音肆好。", "問誰相祀，實維上公。", "登降跪起，有肅其容。", "天地並况，瑞物來下。", "天子萬年，以有神嘏。", "其廟維何，可以觀德。", "德盛不祧，祀事不忒。", "祖廟既飭，旅楹有閑。", "原廟繼作，以游衣冠。", "若節春秋，皇帝戾止。", "薦獻有容，祖考咸喜。", "禮成而退，祗奉不凟。", "天子萬年，永綏遐福。", "天神貴者，莫尊太一。", "置祠爲民，其宫有洫。", "既倣謬忌，道開八通。", "皇帝臨饗，威神是崇。", "天人相際，福禄攸同。", "國南千畝，是爲帝籍。", "天子肇祀，以祈黍稷。", "我黍與與，我稷翼翼。", "以享以祀，以爲民食。", "福禄綏之，萬世無斁。", "乃營吉壤，肇建高禖。", "何以歆之，帝德不回。", "瑞乙既至，后率所御。", "以弗以祈，有秩斯祜。", "千億之祥，兆於帝武。", "天錫皇帝，聖欽不遲。", "事神保民，以莫不祗。", "上帝臨之，云何以報。", "維年屢豐，諸福是効。", "非維豐之，又布濩之。", "東西北南，咸錫予之。", "稼茂於野，粟積于倉。", "禮義興行，民俗以臧。", "桴鼓不鳴，獄訟衰息。", "人有盖藏，道無捐瘠。", "和氣所蒸，化爲瑞物。", "甘露零庭，近在郊邑。", "有木呈祥，合枝共柢。", "考傳驗符，遠人不貳。", "或剖其中，自然成文。", "太平是告，希代莫聞。", "豐年屢應，衆瑞應圖。", "皇帝謙恭，不以自居。", "圖回庶事，益慎厥初。", "君臣相戒，可否吁俞。", "政過三代，言成典謨。", "歷選后辟，前載所無。", "在昔中興，周漢二宣。", "夏康商宗，漢祖晉元。", "咸用干戈，配天祀夏。", "其臣歌頌，或列于雅。", "方之皇帝，爝火太陽。", "顧無歌詩，垂世用光。", "詞臣伏罪，無以塞責。", "誰其詩之，以佐皇德。", "下臣張嵲，過不自揆。", "日官西掖，待罪文字。", "敢頌厥美，以贊后功。", "江漢崧高，不足比隆。"]}