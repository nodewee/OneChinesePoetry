{"author": "張嵲", "period": "宋", "type": "诗", "title": "送張養正", "paragraphs": ["脫巾造朝市，委轡即田廬。", "雖云懷素尚，出處亦自如。", "吾宗信端諒，憲憲爲世儒。", "頃以才令選，來司中祕書。", "光榮耀士林，側佇翔天衢。", "一朝拂衣去，意與張邴俱。", "出餞北郭門，踟蹰立路隅。", "雨餘夏郊綠，時覺晴雲驅。", "專城秩匪卑，還家意復舒。", "誰云離念惡，兹行翻足娛。", "徒傷萬里客，送别在三吳。"]}