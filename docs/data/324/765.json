{"author": "張嵲", "period": "宋", "type": "诗", "title": "勸農", "paragraphs": ["奉詔勵農耦，建旟行近郊。", "流雲生薄陰，遠色澹平皋。", "溪口逾散渙，山遠始岧嶤。", "柔荑展翠茵，穹石架長橋。", "暫休佳士廬，竹樹干雲霄。", "步障疑圍飾，雜花競嫺妖。", "粧面羞短垣，兒童驚鼓鐃。", "皇恩信廣大，祇事因遊遨。", "競識使君車，夫婦雜顛毛。", "竟夕不知回，偃月生林梢。", "已舉候亭火，猶滯川上橈。", "撫已愧民氓，歸思戒屯膏。"]}