{"author": "張嵲", "period": "宋", "type": "诗", "title": "晚遊新亭", "paragraphs": ["秋至今幾日，山雲峰尚奇。", "新亭獨騁望，詠我秋懷詩。", "碧水縈麓轉，幽蟬映葉悲。", "古藤依翠壁，茂樹鏡清池。", "賞會情方適，憂來忽自滋。", "荒山逃死地，落日故園思。", "遇亂甘身棄，持心與世違。", "應人時懶語，兀坐獨搘頤。", "沉思山烟冥，微吟暮影移。", "祗應從此去，寂寞但如斯。"]}