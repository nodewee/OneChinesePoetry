{"author": "張嵲", "period": "宋", "type": "诗", "title": "入峡詩", "paragraphs": ["微王大峡何崢嶸，疊嶂層巒礙飛鳥。", "石壁排空何可鑿，拽雲蒸霧無昏曉。", "凝思天地始胚胎，清川一道何從来。", "聯峰既非巨靈擘，絕岸不聞神禹開。", "兩山中斷緣何許，異事人傳向開府。", "鑿石穿雲神鬼愁，至今行跡行人睹。", "從此奔流出亂山，東匯沮漳入荆楚。", "鱗鱗山樹經寒碧，枝侵雨露根連石。", "境勝應来仙馭遊，巖深定有蛟龍宅。", "君侯事跡已煙沉，流水年年石上深。", "山川不改時代積，徒使人興萬古心。", "土人事神何敢侮，桂酒春秋荐椒糈。", "衎衎巫歌神降時，森森廟樹来風雨。"]}