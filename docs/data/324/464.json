{"author": "李處權", "period": "宋", "type": "诗", "title": "謁翁丈四十韵", "paragraphs": ["之子儒林傑，斯文國士稱。", "詞章曹植擅，典故叔孫能。", "秉哲中逾曠，撝謙外匪矜。", "世家非冠玉，人物是壺冰。", "海內休方駕，朝端且服膺。", "五車俱可復，萬頃不勞澄。", "活國嘉猷告，匡君重任勝。", "側聞金作礪，意在木從繩。", "昔旅西雝鷺，方觀南海鵬。", "青冥翻蹭蹬，凌厲失飛騰。", "制禮初煩訂，爲郎頃見徴。", "禰生宜獨薦，文子要同升。", "浪有羶供餌，虚傳被襆綾。", "可嗟懷白璧，竟與污青蠅。", "直作悠悠去，從他衮衮登。", "時情尚馳突，吾道豈憑陵。", "善舞須長袖，良醫必折肱。", "寧爲棲枳鳯，不作下韝鷹。", "鄭谷成真隠，蕭齋占上層。", "華胥久無夢，款段適堪乘。", "種柳追彭澤，栽桃學武陵。", "池凉蛙閤閤，徑暖羽{甍瓦=羽}{甍瓦=羽}。", "得句長鬚送，敲門稚子應。", "掃庭延墨客，過寺折談僧。", "賤子孤懷切，窮途百慮烝。", "待沽希善賈，投分得良朋。", "戎馬來何速，烽煙見未曾。", "神傷瞻雉尾，愁絕望觚棱。", "漠漠雖難問，蒼蒼尚可憑。", "人心無右袒，天意有中興。", "厭世思蟬蛻，傷時泣土崩。", "漁樵甘混雜，貧病苦因仍。", "更短猶爲簿，從聾也作丞。", "依仁劇山仰，飽德正川增。", "舊事將誰語，前非秖自懲。", "緣危時過棧，扶老漸携藤。", "篤義幾虚辱，温顔豈謬承。", "醇醲須手漉，撥刺頼觀罾。", "笑語朝曛隔，塵埃肺腑凝。", "尚期文字飲，相對夜深燈。"]}