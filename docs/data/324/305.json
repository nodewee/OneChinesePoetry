{"author": "李處權", "period": "宋", "type": "诗", "title": "送翁子秀歸泉", "paragraphs": ["昔從大小阮，日爲林下游。", "酒熟無孤斟，詩好不易酬。", "形影一參商，書問缺置郵。", "渇聞盛德事，仰止東家丘。", "大阮今養高，譽望老更收。", "小阮遂長往，歲月已載周。", "人生一世間，所重惟交遊。", "而我憂患餘，身事良悠悠。", "阿戎遠來過，整整儀矩修。", "話言極敦篤，道舊何綢繆。", "蕭寺夜寒深，風雨鳴颼颼。", "秉燭如夢寐，惝恍一夕留。", "明發又告别，行色不堪憂。", "贈言加餐飯，心折涕泗流。"]}