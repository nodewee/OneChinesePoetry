{"author": "張嵲", "period": "宋", "type": "诗", "title": "西谷歌", "paragraphs": ["西川峰嶺皆綿延，一峰突兀如青蓮。", "崔嵬勢壓東南倒，穹崇下俯群峰小。", "古木陰森寒未凋，長雲慘澹晴猶繞。", "陰巖積雪溜輕冰，南嶺驚春囀幽鳥。", "山西有谷聞深曲，中有人家在山麓。", "晝掩柴荆雞犬閒，歲耕煙岫囷倉足。", "巫山岷嶺遥相連，知是層城幾洞天。", "避世秦人應綠髪，茹芝仙子好朱顔。", "寰區喪亂方如許，寸地尺天無安堵。", "我欲携家住此山，高謝時人出塵土。", "女蘿薜荔結爲衣，文杏香茅緝爲宇。", "滿谷栽松紫翠寒，漫山種杏赬霞吐。", "朝尋石乳丹洞深，暮斸茯苓蒼檜古。", "山中父老志斯言，他時来訪吹笙侣。"]}