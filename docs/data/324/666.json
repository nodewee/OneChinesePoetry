{"author": "張嵲", "period": "宋", "type": "诗", "title": "春夜山居望月思故園有作", "paragraphs": ["萬壑自清夜，春嵐昏衆星。", "明月麗霄漢，清風周四溟。", "獨立萬里外，飄然欲遐征。", "回首望江漢，中原氣冥冥。", "東北有去鳥，我願從之行。", "逝將歸舊邦，山河宛平生。", "丘園已蕪没，徑術春草青。", "觀臺傾夜雨，曲池今向平。", "俯首呌父老，曠野無人聲。", "廬井不復辨，灌莽春露凝。", "傷心時震蕩，懷舊意縱横。", "夜久林葉光，山空泉韵鳴。", "緒風行復革，橋運無暫停。", "理會衆緣釋，情鍾群慮并。", "静躁物固殊，太空本何嬰。", "庶以道自達，超遥謝攖寧。"]}