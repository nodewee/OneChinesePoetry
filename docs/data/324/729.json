{"author": "張嵲", "period": "宋", "type": "诗", "title": "穗粟", "paragraphs": ["世亂棄祿仕，居間食苦貧。", "置田上庸山，稍依農畝鄰。", "歲入無幾何，誅求方荐臻。", "老農幸導我，播植當自勤。", "晨起具餱糧，伐木西澗濱。", "畬田去歲秋，稸粟今年春。", "肥磽半百畝，良苗生已勻。", "監督課子弟，耘耔煩隸人。", "所望在一飽，詎敢悲苦辛。", "及此歲將晏，場功躬自親。", "所得未償費，相顧但深顰。", "歸去且讀書，愧兹百年身。"]}