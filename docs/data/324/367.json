{"author": "李處權", "period": "宋", "type": "诗", "title": "寄題向伯恭薌林", "paragraphs": ["薌林近知名，悵望江干路。", "無因從之游，夢魂幾飛去。", "侍郎天下士，器識廊廟具。", "詩似王右丞，文如韓吏部。", "勇退不待年，蒼生思謝傅。", "幽棲新卜築，日涉已成趣。", "人物在籃輿，風流稱椶屨。", "身閒魚鳥近，心遠烟霞聚。", "浄几展圗書，疏簾約風露。", "時傾清濁酒，喚客坐飛絮。", "江鱗白可膾，野雀黄堪茹。", "懽言忘賓主，脱帽方箕踞。", "手揮玉麈尾，故自有佳處。", "拄頰欲招隠，撚髯知得句。", "快當走尺書，徑拉王文度。"]}