{"author": "李處權", "period": "宋", "type": "诗", "title": "歳晚諸君送酒賦長歌以謝之", "paragraphs": ["我有經綸天下之大志，陶冶萬物之雄心。", "上書幾欲自薦達，君門無籍不可尋。", "歸來撫劍星斗近，老去援琴山水深。", "混迹漁樵友麋鹿，興發時爲梁父吟。", "霧雨方寒蔽林藪，黄狐跳梁蒼兕吼。", "歳云暮矣人白頭，納履踵决衣見肘。", "茫茫大塊寧終久，青史功名誰不朽。", "昔賢達觀有至言，破除萬事無過酒。", "朝來叩關聞剥啄，長鬚致簡喜且愕。", "滿壺傾寫清若空，一釂衰顔返丹渥。", "此物難從俗士論，古今與世收奇勲。", "寒谷可以迴陽春，澆風亦使還其淳。", "書生分量當飲温，聖清賢濁何用分。", "濁醪有妙理，引人著勝地。", "乘墜且不知，焉知物爲貴。", "揚雄嗜飲而家貧，玄嘲尚白費解紛。", "屈原獨醒良自苦，湘纍空有些招魂。", "一石亦醉淳于髠，五斗解酲劉伯倫。", "卧輿當道陶淵明，騎馬似船賀季真。", "吏部有時甘盗甕，丞相他年容吐茵。", "古人已往不復見，忽然舉觴如對面。", "窮通得喪寓於此，旦暮方齊死生變。", "拍浮池中固不惡，麴壘糟丘仍不薄。", "一杯一杯復一杯，身世兼忘乃真樂。", "不可一日無此君，今吾於酒而亦云。", "安得四海盡種秫，春臺壽域長醺醺。"]}