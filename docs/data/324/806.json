{"author": "張嵲", "period": "宋", "type": "诗", "title": "贈趙公旦", "paragraphs": ["少年意氣隘九州，遠别不爲兒女愁。", "秪今摧頽落異縣，跬步信宿生離憂。", "况今送子又千里，使我别緒何能休。", "憶昔石城初識面，兩髦紒幘君纔收。", "余方弱冠事科舉，竝轡共適東西州。", "春風尋勝襄傍寺，夜月復登臨漢樓。", "鳳林花開無遠近，漁梁柳暗迷汀洲。", "荆門至陋不足數，杏山百丈清泉幽。", "徑過物色盡可記，至今夜夢當時遊。", "從兹一别星再終，相望不啻馬牛風。", "臨安相見各驚歎，君非丁壯予老翁。", "長離更挟鵷鶵至，射策同攀郄詵桂。", "上書不肯干相公，頫首甘爲州縣吏。", "故人義重非時俗，三程過我荒村寺。", "歡言不覺春夜闌，破月已上前林端。", "一杯相屬且自適，莫話舊遊成慨歎。", "聞君早有求田約，四方寧有襄陽樂。", "時平我則徑西歸，遠追高士鹿門期。"]}