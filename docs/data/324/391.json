{"author": "李處權", "period": "宋", "type": "诗", "title": "喜賊退", "paragraphs": ["父母之邦豈復讎，人情至此乃可憂。", "刺史縣令方坐視，久矣肉食無遠謀。", "崇墉可當天設險，煙火驚奔無一點。", "可憐縮手俱就斃，不見一夫來襲掩。", "清晨諸家好音至，說賊回戈馬回轡。", "玉帛子女既充牣，捆載而歸乃真退。", "妻孥向來便伸眉，將軍凱旋亦班師。", "身長八尺劍三尺，緩带輕裘有設施。"]}