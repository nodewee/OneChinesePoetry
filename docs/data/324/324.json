{"author": "李處權", "period": "宋", "type": "诗", "title": "簡申甫求畫", "paragraphs": ["平生金石友，參商幾暌阻。", "二年更喪亂，流落隨處所。", "夫君丘壑姿，鴻鵠杳鶱舉。", "超然有能事，妙絕見心苦。", "蒼茫尺餘松，黛色起烟雨。", "興來灑風竹，六月無袢暑。", "又嘗作平遠，近代未可數。", "奈何於吾儕，一筆獨不與。", "我有敲冰練，度越世俗楮。", "煩君作横卷，放意寫湘楚。"]}