{"author": "張嵲", "period": "宋", "type": "诗", "title": "上二溪山", "paragraphs": ["積雨連日夜，敢謂今旦晴。", "綠彩泛林端，愛此朝景明。", "晨炊肅徒馭，結束方上征。", "千巖屹穹隆，萬壑臨峥嶸。", "誰知有微逕，在此蒼翠屏。", "昔聞五尺道，馳心已伶俜。", "今朝復何朝，冒此絕險行。", "側路不容足，下瞰千仞阬。", "步武一蹉跌，隕身如建瓴。", "避地本愛死，兹行豈偷生。", "籃輿仗傖人，崎嶇信所經。", "下爲崖石礙，上苦蘿蔓攖。", "陰巖多沮洳，泥苔汏相仍。", "薄暮雨欲來，白雲起如蒸。", "稍觀前山暗，已復如懸繩。", "行行入中林，心悸萬皷鳴。", "三泉如雪翻，競瀉石上聲。", "值此絕世景，避賊難爲情。", "路轉復臨川，濁流方滿盈。", "波神恣桀鷔，勢欲丘壑平。", "雄張擁行潦，河瀆將抗衡。", "我方媚斯水，敢誇海若名。", "呌度雨踰急，山烟深杳冥。", "捨棹即絕壁，扶持陟碐層。", "經行細石墜，十步九戰兢。", "羊腸與三塗，其險莫與京。", "叱馭匪前哲，但覺微命輕。", "須臾至田家，茅茨耿清燈。", "篝火燎衣濕，坐使愁慮并。", "夜雨喧客耳，羈夢何由成。", "平明起長望，重陰竟四瞑。", "嘉禾垂壠病，惡木連山榮。", "兵荒兼歲惡，吁嗟此黎氓。", "泥水方自蔽，出門諒何能。", "窮居未覺苦，籬外長峰青。"]}