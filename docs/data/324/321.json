{"author": "李處權", "period": "宋", "type": "诗", "title": "送范彦覃", "paragraphs": ["春風惱百物，物物不禁渠。", "水爲盎盎綠，柳亦毿毿舒。", "芳菲遽如許，流光亦須臾。", "誰令更别離，此恨當何如。", "外門有人物，照映冰玉壺。", "茹古髯似戟，說兵膽過軀。", "中外已踐更，能事乃緒餘。", "主饋孟光賢，郎君千里駒。", "人生得此樂，底事猶區區。", "兹行謁賢相，袖有時政書。", "世家治劇手，陶冶寧舍諸。", "我老不適用，饑寒出無驢。", "論親無黨近，分義何敢疏。", "吾兒似我拙，久已分龍猪。", "一聞詞賦功，决科良起予。", "山林與鐘鼎，願言今則殊。", "歲寒苟在兹，勿忘雙鯉魚。"]}