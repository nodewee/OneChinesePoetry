{"author": "李處權", "period": "宋", "type": "诗", "title": "自宜興歸謁鄒德久不遇", "paragraphs": ["客裏仍驚奔，南走荆溪上。", "繫船樓前樹，偶接丈人行。", "兹惟天下士，抱負不可狀。", "而今年七十，面睟背益盎。", "論文復把酒，十日共清訪。", "歸家照眸子，炯炯覺神王。", "朅來情所親，鄒子頗直諒。", "斯文有能事，筆挾風雨壯。", "今晨叩其門，不見動惆悵。", "我希嵇叔夜，子慕陶元亮。", "念子如清風，執熱欲何往。", "寇退子當返，子去我曷望。", "何時芝蘭室，重見玉色釀。", "快意傾百盃，澆我舌本强。"]}