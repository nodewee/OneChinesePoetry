{"author": "李處權", "period": "宋", "type": "诗", "title": "送范才元", "paragraphs": ["古云七尺軀，不及一尺面。", "紛紛閲人久，過眼今乃見。", "吾弟外門傑，籍甚東周彦。", "瀾翻倒三峽，浩博横萬卷。", "不減王夷甫，似是曹子建。", "抱負三十年，始遇相君薦。", "聲名徹當宁，賜對金鑾殿。", "乃不留石渠，頗動薦紳歎。", "大藩須按察，此事君亦漫。", "遙知閉齋閣，幽討在几案。", "歲月局上消，山水琴中玩。", "官池本不渾，慎勿驚魚亂。", "明年麥秋殘，荔子承清宴。", "即席洒椽筆，可酢風味獻。", "歸來佐中與，密勿膺帝眷。", "不忍話艱難，江淮尚酣戰。", "乃翁月旦評，飽學富文翰。", "當年蒙賞音，好我置華饌。", "侑觴出歌舞，色温微笑粲。", "回頭隔生死，拊事臉必泫。", "而今百無堪，老大足憂患。", "讀書秪自誤，株愚不知變。", "平生一丘壑，競此豈其慢。", "正可卷而懷，安於素貧賤。", "故鄉無巢歸，客子鬬身健。", "功名要晚就，婚嫁須早辦。", "浮萍偶相值，悵此臨岐餞。", "更待南雁回，書來警衰愞。"]}