{"author": "張嵲", "period": "宋", "type": "诗", "title": "大熱", "paragraphs": ["怫鬰厭煩暑，稍欣夕氣清。", "彷徨不能寐，解带臨前庭。", "長林激遠飈，餘凉入疏櫺。", "白露被百草，河漢上縱横。", "山氣自高爽，久諧肥遯情。", "羲和當此歲，振職在朱明。", "金石亦爲焦，况乃柔脆形。", "陰泉變湯液，夕頴成枯莖。", "念彼市朝士，復嗟田畆氓。", "徙倚待明月，徘徊步列星。", "炎蒸豈不苦，復畏秋風生。"]}