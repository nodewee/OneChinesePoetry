{"author": "張嵲", "period": "宋", "type": "诗", "title": "風", "paragraphs": ["一歲三百日，烈風朝暮吹。", "不知剖判來，曾有無風時。", "况兹踰年旱，小雨時散絲。", "蓬蓬從天來，一掃雲氣離。", "雖荷扇暍勞，要無膏潤滋。", "功過不相庚，退坐徒歎咨。", "何當快雨至，簷霤如綆縻。", "萬瓦躍冰丸，千虹注幽池。", "坐見槁死苖，翠浪翻前陂。", "雨罷樹不揺，溟溟天宇垂。", "此事恐無冀，忘言咏吾詩。"]}