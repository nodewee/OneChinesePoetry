{"author": "董穎", "period": "宋", "type": "诗", "title": "寄題楊德辰清隱堂借至游老人韻", "paragraphs": ["楊郎丘壑尚，草堂脩竹林。", "去郭十里近，而無車馬音。", "鶴怨不應聞，鷗盟政爾尋。", "九畹蘭荃富，三徑蓬蒿深。", "窗間焦尾曲，聊答清風吟。", "英英彼白雲，出岫得無心。", "淵明既容膝，那復歷嶇嶔。", "狂夫十年狂，客鬢吳霜侵。", "因君發深省，杖藜合從今。", "寄傲有餘地，不妨成盍簪。"]}