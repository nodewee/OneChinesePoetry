{"author": "張嵲", "period": "宋", "type": "诗", "title": "贈别", "paragraphs": ["艾杼滅澆殪，方召平夷蠻。", "夏書紀少康，小雅詠周宣。", "茂烈蓋當代，休聲垂億年。", "君臣今望之，猶若神人然。", "皇天昔降亂，國步多艱辛。", "海宇政揺蕩，封疆託大臣。", "召旻歌卒章，三復徒愴神。", "寇攘有厚賞，山林多賤貧。", "小夫矜寵秩，持以傲寒士。", "達人每大觀，詎肯屈其志。", "從人畏損名，不從斯逆耳。", "骯髒每不容，委隨多狥死。", "孔明佐玄德，君臣稱魚水。", "田祖輔本初，愎諫昧良圖。", "蜀成鼎足勢，臥龍名益都。", "袁喪官渡師，二臣隨見屠。", "女蘿依青松，蘞蔓相綿延。", "歲暮饒雪霜，枝幹猶縈纒。", "蔓草生毁垣，逢時亦芊芊。", "積雨毁垣墜，苕頴亦以乾。", "婉婉我良友，才具宜佐時。", "果敢無與前，議論有餘資。", "功名可立致，要當慎其爲。", "吳橘北化橙，良玉貴不緇。", "行矣保令圖，懷哉絲路悲。"]}