{"author": "李處權", "period": "宋", "type": "诗", "title": "送岑婿歸許昌", "paragraphs": ["恨我生不早，不拜蘇范岑。", "倀倀斯文中，永歎一何深。", "世家潁川上，萬卷脩竹林。", "相望群玉府，清風猶至今。", "合好一大事，遺訓敢弗欽。", "求之且彌年，齊大肯見臨。", "侍郎著清德，温厚如球琳。", "吐而爲文章，中有太古音。", "嗣孫固多賢，玉立俱及尋。", "近坦東床腹，執禮不免簪。", "留連歲將晏，離索秋正陰。", "往崇丘索志，用壯爵祿心。", "一盃須重持，爲子商聲吟。", "當復記衰懦，病懶何可箴。"]}