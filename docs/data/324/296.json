{"author": "李處權", "period": "宋", "type": "诗", "title": "潛心齋", "paragraphs": ["古之學爲已，今之學爲人。", "始乎芒芴間，擴充遂無垠。", "克已而復禮，天下皆歸仁。", "尼父百世師，道妙聖且神。", "天將爲木鐸，故未喪斯文。", "賢哉顔氏子，至樂忘其貧。", "語之而不惰，好學無與倫。", "孟子養浩然，卓爾踵後塵。", "萬鍾與千乘，不肯易其身。", "茫茫自聖哲，六籍經幾秦。", "末學更多岐，學海無問津。", "伊川二先生，身修道愈振。", "當年從之游，不減洙泗濵。", "至今士氣盛，亦復民風淳。", "柴子柯山秀，言厲即之温。", "由來思無邪，果見德有鄰。", "潛心坐一室，淡泊遺囂紛。", "收視而返聽，自得于見聞。", "先生雖云亡，書在傳日新。", "得味極鑽仰，恍如入室親。", "而我先君子，實預絳帳賓。", "我亦聞緒餘，往往書諸紳。", "多言反成蔽，目擊道乃存。", "藜杖一幅巾，蚤晚來叩門。"]}