{"author": "李處權", "period": "宋", "type": "诗", "title": "題周氏棣華堂", "paragraphs": ["管蔡既失道，周公遂相殘。", "召公乃賦詩，棠棣良可觀。", "聖賢尚如此，末世詎得安。", "斗粟與尺布，至今興永歎。", "汝南賢伯仲，鄉評藹芝蘭。", "冰清而玉潔，友于甚相懽。", "鴻雁識先後，鶺鴒知急難。", "同衣且共爨，怡怡生理寛。", "壎箎翕和樂，學海闚波瀾。", "好爵豈終靳，未用詠考槃。", "他年表門閭，紫荆出簷端。"]}