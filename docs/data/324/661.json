{"author": "張嵲", "period": "宋", "type": "诗", "title": "送馮貫道之東川轉而之行在", "paragraphs": ["秋風来萬里，草木日夜凋。", "屬兹憀慄時，執别在今朝。", "亂離多苦辛，况乃道路窮。", "若人抱奇節，勁氣干雲霄。", "結交二十年，途窮識久要。", "間闗復會面，益若漆投膠。", "感深念存殁，投分忘頑囂。", "汝海昔爲别，盛年意氣豪。", "及兹分手日，星星悲二毛。", "壯心隨遇盡，曩志與時消。", "别夜月皎皎，首途方迢迢。", "故園不足懷，令德乃所操。", "君其愛爾軀，努力熙皇朝。"]}