{"author": "張嵲", "period": "宋", "type": "诗", "title": "上分水嶺", "paragraphs": ["夜半風撼山，苦雨歇初曉。", "高峰吹成冰，草樹葉盡縞。", "行行入雲中，稍稍臨木杪。", "恍疑天宇近，漸覺溪溜小。", "挺身陵絕頂，夐與人代杳。", "篁竹互蒙籠，岡巒亘縈繞。", "乃知七閩境，如此平地少。", "攻擊固其然，割據亦可考。", "始悟淮南書，鋪陳苦未了。", "右顧遠中原，前瞻臨嶺嶠。", "邊馬猶亂華，淮濆尚雲擾。", "故鄉豈不懷，甘心混蠻獠。", "九夷儻可歸，吾願從高鳥。"]}