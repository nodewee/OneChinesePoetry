{"author": "張嵲", "period": "宋", "type": "诗", "title": "斤竹嶺", "paragraphs": ["朧朧曉月淡，暠暠晨霜耿。", "棄馬沙金平，步過草池嶺。", "仰登上層雲，俯降入深井。", "回潭冷更清，嶺樹疏逾整。", "蹊荒陳葉深，山回微路永。", "雪霰迷遠空，嵐烟護絕境。", "闗門僅可辨，歸塗難具省。", "設險得地形，戎醜期遠屏。", "寧辭滿衣雪，曛黑到絕頂。", "石淺微溜喧，獨覺空山静。", "形寂寢逾熟，山白夢方醒。", "去路望更遥，陟降怯深濘。", "壻水碧于藍，何由放烟艇。"]}