{"author": "李處權", "period": "宋", "type": "诗", "title": "大人生日", "paragraphs": ["天欲斯文起，時將此道隆。", "昭明應熊夢，爽拔降神崧。", "業則真王佐，猷當沃帝聰。", "尊經獨韋氏，識字必揚雄。", "制作超前輩，篇章萃古風。", "不憂時易失，卻怕俗多聾。", "日月胸襟裏，江湖度量中。", "讒深遭璧玷，施博儘金空。", "指日風雲會，来時雨露蒙。", "經綸觀世業，潤色付宗工。", "炯炯丹心壯，氲氲浩氣充。", "檜壇休跨鹿，丹鼎且蟠龍。", "載誕佳辰及，高門喜氣融。", "捧觴欣有祝，陳頌愧無功。", "舞鶴窺筵淨，偷桃照座紅。", "孔庭詩禮集，請訪吸川虹。"]}