{"author": "張煒", "period": "宋", "type": "诗", "title": "柯山製墨胡處士求隸字", "paragraphs": ["有客落魄遊京都，形服差類山澤臞。", "袖携一紙故友書，來求古隸銘墨模。", "我方臨池且自娛，觸撥雅興生江湖。", "坐扣墨法果不誣，出示數餠泥金濡。", "質模温潤凝龍酥，麝氣酷烈清透膚。", "浣濯研沼塵滓無，磨動淳漆生金壺。", "吳牋半幅翻雪腴，碧雲掩冉生兔鬚。", "豪家有錢貯金珠，誰肯淡好如吾徒。", "自憐我爲貧所拘，傾嚢盡易令無餘。", "臨行束擔付獠奴，就索詩句榮歸途。", "天下具眼不可污，芳名豈借人言沽。"]}