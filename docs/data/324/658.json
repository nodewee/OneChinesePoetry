{"author": "張嵲", "period": "宋", "type": "诗", "title": "將至臨安途中偶成呈表叔陳給事去非", "paragraphs": ["末契託外親，夙昔承顧盻。", "鄧鄙聽論詩，房陵共遭亂。", "蒼黄南山路，大雪將没骭。", "事定訪田家，山花已如霰。", "燃薪代燈燭，新詩仰華絢。", "雨餘登近嶺，春晴集兩澗。", "彷彿紙坊山，泉石眼中見。", "形影一東西，音聲阻河縣。", "駑駘自拘攣，鴻鵠謝羈絆。", "俄瞻九天上，更覺斯文煥。", "鄙賤集亹深，十年兩遭難。", "稠重荷顧存，凡庸辱推薦。", "窮途感一飯，况此膺深眷。", "門墻行欲近，仰止極昏旦。", "餘生不自意，復得親談宴。", "存没割中腸，申章淚滂濺。"]}