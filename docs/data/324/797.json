{"author": "張嵲", "period": "宋", "type": "诗", "title": "翟方進", "paragraphs": ["相君事郡當少時，見謂遲鈍遭謾欺。", "一從蔡叟問所適，羈遊萬里来京師。", "從馮老姥織屨賣，學問聲名從此大。", "胡常初毁更見譽，一日超升登掾宰。", "男兒立身要自勵，旬歲連摧兩司隸。", "薛公視遇不敢輕，果見登遷居相位。", "徒知得意快恩讎，峻文未肯持平例。", "九卿先達故郡歸，紅陽貴倨猶奪氣。", "忽聞當坐定陵事，慙懼乞骸更見慰。", "深窮黨友圗自安，十有九人同免官。", "得君萬事無不可，觧使衆醜成妖嫻。", "一朝天文示變異，李尋奏記翩然至。", "養牛尊酒天上来，萬歲之期何可避。", "使人致命忽馳去，半道尚書言物故。", "十年寵貴一日空，徒見縞衣蒙檻柱。", "誰云蓋棺事則已，下流衆怨何能止。", "芋魁飯豆亦云足，至今鴻隙歌鴻鵠。"]}