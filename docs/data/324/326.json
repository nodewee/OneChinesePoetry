{"author": "李處權", "period": "宋", "type": "诗", "title": "哭駕部舅", "paragraphs": ["外門推望郎，天啓眉幹白。", "掲掲廊廟器，仕道無枉尺。", "仁義允蹈之，言行可法則。", "優爲君子儒，彬彬見文質。", "伊川有夫子，四海尊學術。", "燕申鄉里化，語默世不識。", "公時列高弟，見獨蚤入室。", "從容爲邦問，領略濟時策。", "海涵而地負，光輝日充實。", "向來坐省中，能事已籍籍。", "出入群公間，持論頗正色。", "皦皦活國心，周召可輩伯。", "朝廷公議喪，牛李計方得。", "道大固不容，青蠅工點璧。", "知難襆被去，迴首帝閽隔。", "嗟嗟已衰俗，弗俾蒙其澤。", "出把使者節，顧未遠親側。", "榮耀老萊衣，孝心惟惕惕。", "温尋故時學，委蛇山水國。", "澄清足暇裕，薦延頗推擇。", "宛彼南陽族，食指居數百。", "衣冠日零替，貧有未葬骨。", "嘅然斥餘貲，黄壤即安宅。", "于公已高門，叔敖有陰德。", "敵馬禍中原，南遷例奔廹。", "故林無巢歸，瓦礫漫阡陌。", "艱難更道路，扶病親藥石。", "肩輿豈久堪，命數奄兹厄。", "銘旌瘴煙裏，過者爲悽惻。", "無兒但有孫，尚可付窀穸。", "墳墓五千里，河洛兵未息。", "招魂動楚些，路遠迷南北。", "鯫生愧無似，忘年罇俎客。", "提攜在斯文，恨不借羽翮。", "去春失所恃，鉅痛摧肝膈。", "銜哀赴喪所，寸步且如棘。", "猶期見渭陽，慰我孤苦極。", "傷心捨我去，涙落滿裀席。", "遙知凛生氣，千古猶不沒。", "夜中夢見之，話言及疇昔。", "謂公猶在世，眼明失心疾。", "山風忽驚起，月朗清露滴。"]}