{"author": "張嵲", "period": "宋", "type": "诗", "title": "九日三首  其二", "paragraphs": ["憶昔陶元亮，閒居愛重九。", "秋菊雖滿園，無錢得沽酒。", "悵望平野中，壺漿俄見讎。", "開罇對來使，舉盞屬層岫。", "自古節士中，高情復安有。", "古人重出處，一往不復又。", "俯仰愧前躅，留滯成衰朽。", "名玷金閨籍，事落田夫後。", "無地可扶犂，有鄉但回首。", "黄花開已晚，紅萸猶可嗅。", "閉户無雜賓，獨理槽牀溜。"]}