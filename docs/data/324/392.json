{"author": "李處權", "period": "宋", "type": "诗", "title": "翁士特借韵見及復答之", "paragraphs": ["許國以身身反辱，十日呼天鬢凋綠。", "蠻貊直倚忠信行，我心不疑顧何卜。", "生喜柴愚惡鮀佞，封侯豈謂能鈎曲。", "可憐論交道大喪，雲雨紛紛手翻覆。", "望郎胸中横萬卷，日破千篇酹一斛。", "雅好上取唐虞器，多聞遠識肅慎鏃。", "桃李不言自成蹊，家法整如官府肅。", "四海人高懸犢鼻，定知不作窮途哭。", "郎君天池渥洼種，墮地驚人千里足。", "夜光聯璧乃暗投，刮膜金篦快三復。", "草玄正憶揚雄宅，我今皇皇未有屋。", "餘波豈止九里潤，周也意在監河粟。"]}