{"author": "李處權", "period": "宋", "type": "诗", "title": "贈術士", "paragraphs": ["君平隠於卜，百錢非少多。", "術妙語更簡，數精心匪他。", "群書了在口，誦解如縣河。", "馳聲日籍籍，問肆肩相摩。", "小人惡切直，先生無詭阿。", "有時隘窮巷，軒冕紛巍峩。", "朋來競徼福，習吉理則那。", "從而再三凟，不告反嘲訶。", "少焉一閧散，簾前可張羅。", "要知安分者，魯叟正波波。"]}