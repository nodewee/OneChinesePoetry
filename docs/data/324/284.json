{"author": "李處權", "period": "宋", "type": "诗", "title": "右司公致書顯上人并遺楮衾詩以贊之併簡都公", "paragraphs": ["緇徒中有人，籍甚初與顯。", "是非不掛口，好惡不入眼。", "終日但怡怡，言行無可揀。", "外相示枯槁，風味殊不淺。", "初公如鶴長，昂藏誰得管。", "今秋忽坐脱，山立不少偃。", "顯公方晏如，隨緣自舒卷。", "平生三事衲，夏燠冬不煖。", "大雅右司公，國器乃瑚璉。", "頗敦方外契，淵明亦親遠。", "道術久相忘，書來叙繾綣。", "一被直千金，溪簾浄冰蠒。", "邀我置香茗，撫玩不忍展。", "而我在家僧，業習盡鉏剗。", "琴書不療饑，拙生良可莞。", "未識韓荆州，不敏懷媿赧。", "向來袖漫刺，到門不及款。", "音問復後時，當蒙貸疏懶。", "公如驥騰驤，我類鼈跛蹇。", "出處固不同，投分悵已晚。", "明年壑源春，驅車望雲巘。", "載醪問奇字，從公定忘返。"]}