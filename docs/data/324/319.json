{"author": "李處權", "period": "宋", "type": "诗", "title": "送榮茂世", "paragraphs": ["戎馬絕黄流，飛塵暗京畿。", "竟成王室禍，痛定不忍思。", "衣冠半陷沒，逃難皆散之。", "有如水衡君，將命弗顧危。", "躍馬赤手出，扼隘河之湄。", "中途被衝突，星夜西南馳。", "回頭望城闕，敻隔母與妻。", "半年無家書，欲言涕先揮。", "微身亦曷愛，所憂國步隳。", "倉黄偶不死，定省陳苦辭。", "汴水六七月，横泛被兩隄。", "河渠忽中乾，漕輓功莫施。", "不劾輒加罪，散秩總厥司。", "相次下維揚，庀職從六飛。", "衆人之所畏，遠害夫何疑。", "春來儀真火，鼠輩輕王師。", "偉哉馬氏妹，貞節不可欺。", "終焉兵在頸，視死端如歸。", "何慙古烈婦，事與日月埀。", "君性根孝友，而不求人知。", "方其聞孽初，對客神若痴。", "茹悲不敢哭，上念親老悲。", "豈惟識者悼，行路猶歔欷。", "兹疇魏樓功，叙君官甚卑。", "幾年始見錄，孰爲公是非。", "君懷有直氣，不爲寵辱移。", "朝來又駭聞，白簡停官資。", "索馬亟往唁，我心有不怡。", "君乃笑迎我，喜色見睫眉。", "曰此造物意，巧以從其私。", "舟楫密已辦，生具亦甚微。", "税駕不可必，苟全其庶幾。", "我貧君不厭，交契管鮑期。", "去意尚勇决，升斗不足縻。", "春風鼓河水，立岸看解維。", "四郊鼙鼓聲，問君此何時。"]}