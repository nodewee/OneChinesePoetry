{"author": "李處權", "period": "宋", "type": "诗", "title": "將遊西池偶書", "paragraphs": ["去年客中愁，忽忽意未伸。", "歸來媚兒曹，行樂猶及辰。", "融怡帝鄉日，浩蕩天街春。", "物色豈不好，所思難重陳。", "婉孌有能事，朱絃妙通神。", "從容蘭臭言，事事皆可人。", "關河一乖隔，夢想清洛濵。", "況乃行止間，愧負匏瓜身。", "情隨節物改，事逐風景新。", "躊躇不自釋，淥酒徒芳辛。", "明朝更牽强，接踵肥馬塵。", "凌波固可慕，解佩良無因。", "青翼不復來，悵望瑶池津。"]}