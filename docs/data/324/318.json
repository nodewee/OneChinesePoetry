{"author": "李處權", "period": "宋", "type": "诗", "title": "送張巨山", "paragraphs": ["士爲知已用，亦爲知已死。", "嘉哉孔文舉，特達惟薦禰。", "寥寥千載後，此事今已矣。", "俯仰常有懷，邂逅過願始。", "襄陽紫微公，操行見所履。", "字如入草蛇，詩繼餘霞綺。", "家聲鳳凰池，盍在金門裏。", "三年民父母，政事粲可紀。", "倦游丐閒歸，解紱如脱屣。", "東山寧久卧，行爲蒼生起。", "要觀補衮功，左右聖天子。", "小人不更事，豈解令公喜。", "平生萬卷書，不直一杯水。", "頽然衰病餘，所存今復幾。", "與世竟悠悠，逢人但唯唯。", "從公文字飲，德言方在耳。", "胡爲舍我去，衣袖不可禠。", "離合亦偶然，世事皆如此。", "聲出已復呑，相顧淚如洗。"]}