{"author": "李處權", "period": "宋", "type": "诗", "title": "贈彭表臣才臣", "paragraphs": ["我交半天下，頗接金石友。", "相逢便論心，已别更迴首。", "三年厄兵火，水陸東南走。", "風餐近波浪，露宿薄林藪。", "廬陵信名邦，昔賢猶見取。", "水南遇彭子，門巷似無帚。", "胸中有涇渭，如鏡不受垢。", "呼兒具盃盤，物物皆可口。", "新青擷嘉蔬，大白釃旨酒。", "使我忘身世，不復問升斗。", "茫茫四海內，二子可與久。", "我昔當少年，擺落謝紛糾。", "老來齟齬事，在十常八九。", "尚倚筆鋒勁，恃此或不朽。", "飄零欲何歸，故國生藜莠。", "無乃造物意，窮途一假手。", "丹楓作初寒，客袂不掩肘。", "冥冥甲子雨，山遠似無有。", "試問夜歸舟，網中得魚否。"]}