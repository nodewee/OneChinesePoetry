{"author": "張嵲", "period": "宋", "type": "诗", "title": "過屈平昭君故宅", "paragraphs": ["夔州之山皆入雲，夔女寢陋男不文。", "山川歷歷應如舊，昭君屈平猶荒村。", "三百篇後無繼者，始作離騷紹風雅。", "君門九重難叩閽，欲登閬風聊蹀馬。", "精衷寫盡君不聞，徙倚懷沙淚盈把。", "漢家靡曼盈六宫，明妃容與如春風。", "琵琶何能慰行路，檻檻氊車隨去鴻。", "椒蘭得得在修門，獨任先生作放臣。", "妃嬪無數貯金屋，秪遣王嬙犯塞塵。", "萬古江山虛秀氣，二人賢色皆鍾美。", "天之生此諒應難，一棄單于一沈水。", "遠色蒼蒼難致極，弔古徘回淚霑臆。", "二宅遺基自古存，石巖天深秋日昏。", "滄波渺渺流遺恨，後人誰爲賡天問。"]}