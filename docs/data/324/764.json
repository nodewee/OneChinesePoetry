{"author": "張嵲", "period": "宋", "type": "诗", "title": "渡溪水", "paragraphs": ["清溪寒不流，空明涵萬象。", "連山倒景來，顧盼迷俯仰。", "雲浮潭底深，鳥度鏡中往。", "悠悠寒藻疏，一一游魚上。", "危橋颭長硔，行客情屢愴。", "溪傍萬竿竹，矗矗倚崕嶂。", "蒼根带古色，落葉墮深廣。", "陰森暗藩籬，蕭摵掃空曠。", "無人結茅茨，有客契心賞。", "物外識遠情，天邊知旅况。", "野店猶遠煙，僕夫力難強。", "何以紓我懷，浩歌聊自放。"]}