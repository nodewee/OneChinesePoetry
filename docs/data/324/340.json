{"author": "李處權", "period": "宋", "type": "诗", "title": "題吕季升谷隠堂兼寄居仁", "paragraphs": ["莘野隠於耕，傅巖隱於築。", "叔夜隠於鍛，君平隱於卜。", "四子隠不同，抗志俱超俗。", "夫君無所事，掃迹隠於谷。", "優游以卒歲，燕居常慎獨。", "方寸湛若水，顔状温比玉。", "白璧無瑕玷，幽蘭自芬馥。", "插架萬籖書，擁簷千挺竹。", "時乘昃月過，自伴微雲宿。", "蕭然伏臘餘，尚不愧此屋。", "豈曰不願仕，可以速則速。", "富貴草頭露，榮華風中燭。", "止止理固明，知止乃不辱。", "小人無藉在，放浪謝羈束。", "衰年廹饑凍，強顔隱於祿。", "晚食且徐行，分量初易足。", "婆娑一丘壑，雅趣在松菊。", "平生喜文字，終恨窘邉幅。", "顧聞多種秫，迎寒釀已熟。", "更約阮仲容，清談夜更僕。"]}