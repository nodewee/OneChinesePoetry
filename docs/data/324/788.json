{"author": "張嵲", "period": "宋", "type": "诗", "title": "題景溫筠居", "paragraphs": ["昔遊安康道，野竹曉森森。", "疏籬隱茅茨，置屋何幽深。", "卜鄰嗟未辦，長夢秋風林。", "如何嘉公子，得此蕭寺陰。", "作軒面蒼根，坐卧當幽尋。", "夜雨老苔色，微風助哀音。", "軒前置綠蟻，軒後陳素琴。", "我料之子意，必無朝市心。", "宜邀能賦客，爲擬效古吟。", "折簡索我詩，高詠慚南金。"]}