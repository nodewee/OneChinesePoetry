{"author": "李處權", "period": "宋", "type": "诗", "title": "題東坡枯木", "paragraphs": ["先生萬卷讀，命世文之豪。", "矯矯鸞鳳姿，仰止人物高。", "坐石翳白拂，古繭磨衲袍。", "玉堂揮翰手，不數乘與褒。", "前身老畫師，寓興時抽毫。", "要在胸中奇，醉筆隨秉操。", "柘原沙錯錯，獨樹風騷騷。", "天荒鳥不入，路絕人告勞。", "一旦辭世紛，御風歸泬寥。", "遙知紫玉府，冠佩方遊遨。", "不然跨汗漫，騎鯨弄雲濤。", "夜中夢見之，酌公以蒲萄。", "覺來空把卷，我心增鬰陶。"]}