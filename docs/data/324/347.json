{"author": "李處權", "period": "宋", "type": "诗", "title": "雙松堂", "paragraphs": ["對植是何年，巖巖挺寥廓。", "風雷已屢起，霜雪終不著。", "先生立其中，偃蹇相參錯。", "高標與秀氣，鼎足冠伊洛。", "想此堂成初，來賀紛燕雀。", "醉哦淵明句，衆鳥欣有託。", "偉哉拔俗姿，聞見窮浩博。", "鐘鼎列珍玩，圗史諧至樂。", "小人辱忘年，高義見嘯諾。", "詎敢窺藩籬，庶遂飫糟粕。", "南池俯空曠，倒影如衡霍。", "乘月抱琴過，坐石幽弄作。"]}