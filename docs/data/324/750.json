{"author": "張嵲", "period": "宋", "type": "诗", "title": "南山觀梅", "paragraphs": ["春雪欲垂地，春水縠紋浮。", "亂山無人到，梅花供客愁。", "輕風側烏帽，韶序欺白頭。", "攀條記舊賞，嗅蘂悲前遊。", "斜日忽反照，煙華風際流。", "已歎繁華盛，俄觀青蔭稠。", "沉吟兩京路，惻悵瀕漢洲。", "尚想萬玉妃，清樽交獻酬。", "天涯歎憔悴，覽物空夷猶。", "飲罷不能賦，臨風三歎休。"]}