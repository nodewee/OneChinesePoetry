{"author": "張嵲", "period": "宋", "type": "诗", "title": "行建溪上是晚同宿小橋感懷書事", "paragraphs": ["上庸亂石滿微水，建平孤嶼横中流。", "驚濤穹隆旋雲繞，經過親見客沉舟。", "建溪物色兩相似，使我惻貯悲西州。", "閩中窮臘春欲動，陳荄已見新萌抽。", "十尋嶺樹森翠葆，百尺瀑泉垂素虬。", "已遭霜露感人意，况復梅花欺客愁。", "沙村呌渡日色晚，野店投宿林燈幽。", "語言不通費辨數，逆旅主人才見留。", "十年敵騎遍寰海，北客走到天南陬。", "天高地逈豈不廣，南来北去皆離憂。", "傳聞敵騎又深入，旃毳欲臨瓜步洲。", "吁嗟華夏半爲鬼，干戈喋血衝斗牛。", "天公亦宜小解事，號令一使災禍瘳。", "刜除欃槍殪旬始，彎弓一矢摧旄頭。", "擢寇之筋洒寇血，永使萬國無戈矛。", "山清海晏氛祲息，地闢天開宗社休。", "黄屋卻臨天北極，紫壇復在郊南丘。", "千官濟濟奉宸扆，萬姓蠢蠢蒙皇猷。", "六營健兒易驅使，四海黎庶依田疇。", "老夫漸得反閭里，汛掃墳墓栽松楸。", "洗耳不聞兵革事，畢命邱樊何怨尤。", "願言秪恐未成遂，作客蹉跎霜鬢秋。"]}