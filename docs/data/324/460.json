{"author": "李處權", "period": "宋", "type": "诗", "title": "留別范元長二十八韵", "paragraphs": ["博洽人爲史，循良吏得師。", "謀謨當啟沃，出處繫安危。", "鶚立通丹地，龍章近赤墀。", "咨詢唐典故，筆削漢官儀。", "結客多青眼，承家最白眉。", "浩然無害氣，汪若有容陂。", "慎獨仍三省，操危任百罹。", "誰嘲玄尚白，自信涅非緇。", "俯仰俱無怍，幽明兩不欺。", "愛君心匪石，憂國鬢成絲。", "劵外真毫末，樊中足坦夷。", "閉門因拂袖，展卷代支頤。", "遠覽迷千古，高懷自一時。", "海非蠡可測，豹豈管能窺。", "能事推天禄，威名到月支。", "孔融徴已晚，安石起何遲。", "不待南飛雁，貪懸左顧龜。", "向來鸚鵡賦，此去鳯凰池。", "揭揭英靈氣，巍巍柱石姿。", "衮衣須我補，霖雨更誰爲。", "賤子端何者，先生頗識之。", "幾年當顧盼，今日倒鑪錘。", "解榻徐生入，彈冠貢子知。", "青蠅休點污，白璧漫瑕疵。", "鍊句終乖律，看書正闕疑。", "地偏如有避，交淡欲無私。", "瘦馬終千里，寒灰待一吹。", "西江如可激，畢命守軒帷。"]}