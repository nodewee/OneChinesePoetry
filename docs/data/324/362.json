{"author": "李處權", "period": "宋", "type": "诗", "title": "玉簪花", "paragraphs": ["秋露日以繁，秋氣日以清。", "愛此堂下花，色好香滿庭。", "藉之青玉葉，表以白玉英。", "微風過披拂，小雨來滋榮。", "我老味更薄，與世無復情。", "頽然衰病餘，見花猶眼明。", "俗客不到門，取琴花前横。", "小童爲席地，取酒花前傾。", "昔人工比物，言簪豈虚名。", "願登君子首，雅與冠弁并。"]}