{"author": "李處權", "period": "宋", "type": "诗", "title": "面山堂", "paragraphs": ["青山不遠人，人自與山遠。", "好事或致之，來赴不待挽。", "夫君有丘壑，於此興不淺。", "昔爲谷口鄭，今是竹林阮。", "雌黄不掛口，青白常在眼。", "官居真吏隠，衙鼓自早晚。", "常令遠趍走，俗冗盡除剗。", "朝夕面蒼翠，無事日把醆。", "填門氣象豪，入户雲煙滿。", "詩成足風味，醉墨自舒卷。", "我獲一日雅，甚愛王戎簡。", "儻無絕交書，定過嵇中散。"]}