{"author": "李處權", "period": "宋", "type": "诗", "title": "翁士特李似表相過小酌分題得躑躅", "paragraphs": ["我無錦繡腸，而居錦繡谷。", "春風二三月，山花名躑躅。", "芳鮮照寒澗，窈窕映修竹。", "化工亦耐事，造物能委曲。", "不知幾猩唇，貸此色可足。", "看久直欲燃，況乃手未觸。", "杖藜兩幅巾，人物俱驚俗。", "方觀筆端妙，更對盃中醁。", "念昔嵩少步，千層上雲麓。", "政似徐熈圗，寫生開百幅。", "懷歸阻兵火，夢想如在目。", "會當返昇平，柴車駕黄犢。"]}