{"author": "張嵲", "period": "宋", "type": "诗", "title": "九日三首  其三", "paragraphs": ["夏衣著體輕，曉氣蒸嵐濕。", "清池湛城闉，微風爲磨拭。", "今朝乃重九，萬木猶故碧。", "芙蕖久退紅，衰蒲尚森戟。", "歲豐農務閒，林間聞組織。", "天涯一杯酒，勝日同此席。", "論交真臭味，不必須舊識。", "高談璨齒白，謔浪發頰赤。", "向會喜今逢，追思多古昔。", "千年龍山盛，坐客看落筆。", "平生跌宕意，尋勝窮履屐。", "領會苟在心，傍人笑脫幘。", "故爲牛山會，遽作兒女泣。", "古人欣佳名，且用永今日。", "百年如過鳥，萬事何損益。", "唯思快雨來，窗竹聽夜滴。", "杯行莫暫停，城烏歸已急。", "林壑暮氣生，疏鐘耿明夕。", "尚餘古今囊，冥搜句新得。"]}