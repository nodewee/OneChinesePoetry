{"author": "張嵲", "period": "宋", "type": "诗", "title": "詠水上雙白鳥", "paragraphs": ["夜雨山水清，朝暉浄崖壁。", "飛來雙白鳥，未省平生識。", "鴐鵞謝清姿，鷗鳥慙素質。", "低昂信波濤，顧盻矜羽翮。", "鮮明潭光青，錯亂浪花白。", "輕舫忽東來，搶飛百餘尺。", "復下水中央，相將詎離析。", "稻粱豈深謀，飲啄亦自得。", "空山羅網稀，遂性無驚惕。", "不學西雍鷺，翻飛近人跡。"]}