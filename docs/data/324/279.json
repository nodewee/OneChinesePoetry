{"author": "李處權", "period": "宋", "type": "诗", "title": "謝士特餉櫻桃", "paragraphs": ["今年客閩中，春山亦花鳥。", "時果次第熟，風露枝裊裊。", "含桃品居最，朱實若自表。", "高人肯見分，厚味未覺少。", "絳囊敢鬬荔，木蜜虚名棗。", "多食顔自駐，此語聞本草。", "翩翩出谷鶯，啄取定先飽。", "故園當此時，行樹映池沼。", "散火耀隅隈，灼目看未了。", "翳葉色逾深，纍顆核更小。", "園人挈筠籠，銀甲摘清曉。", "勻圓入彫俎，擬借麻姑爪。", "擇佳間留玩，引杖日數遶。", "煙塵坐流落，魄斷首空矯。"]}