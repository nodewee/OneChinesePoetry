{"author": "張嵲", "period": "宋", "type": "诗", "title": "乘舟阻風", "paragraphs": ["澤國天低星斗濕，疾風吹波作山立。", "岸頭草木皆震動，雞犬鳴吠紛相及。", "通宵萬竅無停聲，平明更作春濤驚。", "青天東下日杲杲，風伯盛怒何當平。", "人言航河只一葦，咫尺猶須論萬里。", "乃知世事不可期，指點舟人轉船尾。", "常悲無梁越長川，我今操舟翻百難。", "平生所遇半如許，豈獨此事堪長歎。", "吁嗟屏翳真可鄙，歲歲祠官費秩禮。", "我聞敵騎南渡年，萬里長江波不起。"]}