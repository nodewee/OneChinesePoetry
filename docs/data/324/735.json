{"author": "張嵲", "period": "宋", "type": "诗", "title": "和張簿韵", "paragraphs": ["平昔志升車，年來但芒屨。", "前旬返城邑，宵旦未踰數。", "及兹復入山，始覺離亂苦。", "行行望遠峰，山村猶幾許。", "風清初戒寒，雲垂欲收雨。", "羸馬尚嘶林，吾行已遵渚。", "茂樹曩堪攀，澄潭今可俯。", "秋意滿山川，微烟澹村塢。", "經過竹籬側，倦極欣一語。", "三鍾應昔志，一室固堪處。", "去留非本心，偶地因爲主。", "野屋盡茅茨，山田多瘠鹵。", "菽粟工療饑，薯蕷行堪煮。", "一水可乘流，從公公莫禦。"]}