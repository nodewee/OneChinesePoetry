{"author": "李處權", "period": "宋", "type": "诗", "title": "次韵端禮謝郭宰載酒相訪之什", "paragraphs": ["賢哉令尹出名胄，百里歌謠不容口。", "豈弟父母今信之，視民恐傷如足手。", "訟庭端可置雀羅，若網在綱無雜糅。", "萬頃之陂黄叔度，雲夢何止吞八九。", "潘岳無事只種花，陶潛有巾惟漉酒。", "三公九卿唾不取，金印從渠大如斗。", "劉君語默端可人，固知十室忠信有。", "五經腹笥貫今古，决疑索隠如瓜剖。", "小圃風煙似洛陽，翠微不减綠野堂。", "會聞激烈歌時康，不負抵掌工雌黄。", "何時贈扇乃有語，向來仁風已奉揚。"]}