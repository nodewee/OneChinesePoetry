{"author": "張嵲", "period": "宋", "type": "诗", "title": "送人赴闕", "paragraphs": ["宗廟璵璠器，皇家柱石臣。", "策名存紫府，佐世值昌辰。", "德懋膺宸眷，才雄處要津。", "文辭追賈馬，賓望並荀陳。", "共貴豐年玉，咸推席上珍。", "薦延言有味，發摘政如神。", "既畏西門猛，兼懷鄭産仁。", "化民幾變魯，群盗遂奔秦。", "峻節推邦直，高風聳佞人。", "立身惟耿耿，讒口遂狺狺。", "一出修門道，重嘗未下蓴。", "豈同游澤畔，詎類卧漳濵。", "逸興傾醇酎，清談岸角巾。", "處屯常若泰，在屈每如伸。", "忽下泥金詔，初回雨露春。", "巾車趨象闕，鳴玉覲楓宸。", "江漢終歸海，風花復墜茵。", "途長知騄驥，霜後識松筠。", "道合明良舊，恩濡寵數新。", "調元歸大鼐，爕理屬洪鈞。", "賤子獨何者，龍門亦有賓。", "承顔常數數，惠訓每諄諄。", "屢賞王濛語，寧遺趙壹貧。", "數言真可誦，一語足書紳。", "他日承題品，今朝冀選掄。", "知歸如有地，拜賜遂無垠。", "菅蒯雖何用，駑駘尚可馴。", "儻能收散誕，幸免屢逡巡。", "悵别瞻行斾，衘恩睇後塵。", "祝公聞政日，著意念窮鱗。"]}