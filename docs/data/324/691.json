{"author": "張嵲", "period": "宋", "type": "诗", "title": "九日三首  其一", "paragraphs": ["白雲冒山頂，流闊作深青。", "平林如屯雲，中有楓葉頳。", "濕烟聚合散，小雨時漂零。", "公庭盡日閒，停午聞雞聲。", "還如在山間，契此適野情。", "老菊不作花，秋蝶轉伶竮。", "獨坐玩物變，萬事與心冥。", "遠懷韋蘇州，覔句非爲名。", "興至一摛辭，工拙子無攖。", "妍媸理不無，要非心所營。"]}