{"author": "李處權", "period": "宋", "type": "诗", "title": "張元覽追和東坡詠梅要予同賦", "paragraphs": ["江空月掛疏梅村，生香湔祓何郎魂。", "亭亭自是塵表物，玉質敢有煙埃昏。", "西州風土似南國，高樹繚臺丞相園。", "居然志士節獨苦，炯若德人顔更温。", "至今往往入幽夢，夢去折花迎朝暾。", "寇来一炬半月紅，傷心無處求朱門。", "君知行樂不可緩，中聖友賢餘勿言。", "侍郎堂西臘前破，喚取我輩斟窪樽。"]}