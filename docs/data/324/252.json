{"author": "蘇欽", "period": "宋", "type": "诗", "title": "穹石堂", "paragraphs": ["新堂良佳哉，前山羅萬戟。", "中有倚天石，玉立破深碧。", "異時老夕郎，直道衆讒咋。", "不種南山豆，聊卜輞川宅。", "舉頭得佛觀，喜甚幾折屐。", "名加一字褒，價重連城璧。", "忽騎箕尾去，勝概墮岑寂。", "乃孫丘壑姿，結屋踵前迹。", "時呼名勝流，談觴閱晨夕。", "向來富貴人，搜索徧山澤。", "舳艫蔽江淮，斧鑿巧鑱刻。", "屢聞揮橐金，所得僅雞肋。", "誰能燕坐間，領略在几席。", "要知此段奇，自是天所惜。", "吾生事幽討，佳處皆足歷。", "是中一延睇，破覺慰平昔。", "會須買東鄰，來作堂中客。", "公乎肯見容，斯言當不食。"]}