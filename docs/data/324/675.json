{"author": "張嵲", "period": "宋", "type": "诗", "title": "閩中山間毎早白霧四塞咫尺不辨", "paragraphs": ["閩嶺冬候晚，歲窮殊未寒。", "誰爲五里霧，皓皓懷群山。", "剥琢斧斤響，啁啾禽鳥閒。", "逖聽知何處，四顧但漫漫。", "怳如湖水秋，眇與天相連。", "喬林膏沐已，遠岫漸披顔。", "高閣延朝景，清輝泛林端。", "諒非侵晨興，詎識景物閒。", "忽思鄉社歲，日晏未開闗。"]}