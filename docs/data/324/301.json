{"author": "李處權", "period": "宋", "type": "诗", "title": "行之金部既獲奉祠之請歸赴大阮之約詩以高之", "paragraphs": ["阮籍頗推咸，謝安已舉玄。", "盛事如昨日，風流想當年。", "嶷嶷次對公，人物藝且賢。", "文忠命世豪，植本濬其源。", "世家不乏人，名德見所傳。", "郎官後來秀，骨相尤卓然。", "庭中生玉樹，池下出龍泉。", "向來宅大憂，未了粥與饘。", "吉服事朝請，高名動陶甄。", "青雲要平步，一歲期九遷。", "人事喜倒置，正直成黨偏。", "一笑就閒散，拂衣遽言旋。", "及門聽傳呼，和氣驩相延。", "共止一區宅，分食二頃田。", "遠從物外遊，高謝區中緣。", "方須康樂屐，豈問祖逖鞭。", "人生規遠大，跬步何足言。", "風雨聽朝鷄，結束無安眠。", "何如一丘壑，耳目清不煩。", "嘉禾蔭沼沚，可濯亦可沿。", "有酒自獻酬，醉操雲嶠篇。", "慕此冥冥鴻，念彼跕跕鳶。", "賤子不適用，受性愚且顓。", "晚忝登門遊，繆稱嫫母妍。", "眷言林下期，雅尚寄所便。", "野服袖漫刺，乘涼過東阡。"]}