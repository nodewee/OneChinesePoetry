{"author": "張嵲", "period": "宋", "type": "诗", "title": "將請鄉郡作", "paragraphs": ["本初休車騎，陶令歸田園。", "憧憧天壤間，何人無一廛。", "惟我若斷梗，漂流淛江邊。", "牽絲始立歲，屏處知命年。", "虚恬因勢使，憔悴仍化遷。", "愧無楊僕功，居不外漢闗。", "又非穉季俠，徒使墻垣穿。", "欲收衰病身，迤邐還故山。", "風波渺萬里，欲去無由緣。", "願竊刺史符，一臨江漢壖。", "敢同晝繡歸，僅比遼鶴翻。", "送老得三徑，奉親歸九原。", "如斯志願畢，天恩真滿泉。", "所祈造物心，俯狥人欲偏。", "决策在今歲，無令辜願言。"]}