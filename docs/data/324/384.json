{"author": "李處權", "period": "宋", "type": "诗", "title": "次韵劉端禮兼簡王民瞻郭進道", "paragraphs": ["從來膏粱鄙世胄，豈知牛後與鷄口。", "况乃末俗交道衰，時態紛紛翻覆手。", "劉君門多長者轍，俗子驅車未容蹂。", "斯文博約有王郎，正如白二得元九。", "子猷無事只種竹，淵明有巾惟漉酒。", "萬鍾五斗唾不顧，冷笑纍纍印如斗。", "我今已無田園歸，身外寧論婚嫁有。", "卞和三獻已兩刖，被褐會當逢一剖。", "今君家世自汾陽，漢相人物何堂堂。", "坐使斯民歌樂康，豈弟之化如龔黄。", "趣君移具過吟窗，羽蟲得時已飛揚。"]}