{"author": "晁謙之", "period": "宋", "type": "诗", "title": "送侄子靖還九經堂", "paragraphs": ["少師睦宗族，譽望四海尊。", "具載涪翁詩，凜凜英氣存。", "我方繼先志，愛汝賢弟昆。", "郊天均霈澤，延賞光子孫。", "適當強而仕，青衫拜君恩。", "命駕易千里，玉麟共清樽。", "半年悅清話，膏車遽還轅。", "軒昂意氣雄，下視鵬與鵾。", "我今歸興濃，倦遊懷文園。", "送別已凄斷，握手何忘言。", "九經在踐履，勤勞窮淵源。", "勉爲門戶計，無使群議喧。", "行輕則招憂，世事難重論。", "勿貽內舉羞，同姓古所敦。"]}