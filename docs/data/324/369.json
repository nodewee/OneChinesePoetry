{"author": "李處權", "period": "宋", "type": "诗", "title": "次韵元章黄岡春雪督二侄詩課", "paragraphs": ["夜雪駁群峰，春寒僵萬木。", "山齋無所爲，高卧仰看屋。", "凍雲飛不去，就我簷下宿。", "平生柴夫子，能事立於獨。", "蚤直渭水鈎，晚懷荆山玉。", "陸地詎能沉，世侯終必復。", "不見林中蘭，無人亦芬馥。", "暮年一丘壑，避地歌同谷。", "散誕水石間，清凉日三沐。", "笑人强解事，閉門作龜縮。", "一世竟何成，萬事蛇著足。", "二侄瑞家庭，貫穿經史匵。", "才如射虎將，中石猶飲鏃。", "詩成出連璧，墨妙粲牋幅。", "乃知作者心，求益不求速。", "我年及學易，方究大小畜。", "翛然對此君，苦節更森束。", "嗟今但洋洋，悼往寧逐逐。", "願借鄴侯書，盡閱三萬軸。", "無因訪煨燼，歎惜邯鄲目。"]}