{"author": "李處權", "period": "宋", "type": "诗", "title": "讀書", "paragraphs": ["西風吹雨來，濯此青琅玕。", "黄華媚幽獨，秀色如可餐。", "我居適在野，門庭已荒寒。", "老屋四壁立，生涯堪鼻酸。", "向來頗好飲，無日無杯盤。", "而今廢升斗，百憂何以寛。", "惟取架上書，拭几支頤觀。", "偉哉聖賢旨，妙處言莫殫。", "如渇遇新汲，醒然開肺肝。", "因不求甚解，會心亦解顔。", "茫茫百年中，毁譽非一端。", "要知仁與義，多出貧賤間。", "相逢勉爲善，世路良獨難。", "誰能逐狂癡，凌競趨險艱。", "何以易此樂，此樂居之安。"]}