{"author": "張嵲", "period": "宋", "type": "诗", "title": "過覃氏水南别墅", "paragraphs": ["銷憂苟自誣，策杖來幽墅。", "浮舟絕碧水，躡履遵遠步。", "置酒危碕亭，開襟面孤嶼。", "川淺不興波，春陰易成暮。", "雜花開照牖，細草生侵路。", "虚檻滿夕嵐，空堦連水霧。", "物變知節暄，地僻嗟所寓。", "干戈莽未定，勝集何能屢。", "觴詠答佳游，更籌促歸馭。", "一水限山城，風烟眇回顧。"]}