{"author": "李處權", "period": "宋", "type": "诗", "title": "謝王敦玉惠雙兔", "paragraphs": ["惟兹衣褐徒，功用莫與大。", "馳騁文字間，下上無不載。", "卓哉昌黎公，毫端跨百代。", "傳紀何新奇，不泯良有賴。", "先生胸次廣，萬竅號一噫。", "學成身益窮，動輒與時背。", "興憐不肖子，磨礱去瑕纇。", "辛勤三十年，所得纔稊稗。", "遺我雖八蹄，高義意有在。", "想當避鶻拳，岡壟如歷塊。", "束縛諒何施，拙情甘自退。", "筆硯行且焚，重垂兒子戒。", "方當事口腹，坐與巨觥對。", "閉門擁紅爐，大嚼資一快。"]}