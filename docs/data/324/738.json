{"author": "張嵲", "period": "宋", "type": "诗", "title": "感事二事  其二", "paragraphs": ["投身螭鬽域，寧免衆鬼欺。", "黄昏風雨集，所向道路迷。", "一鬼在前嘯，群鬼争和之。", "從以衆妖鳥，紛披鳴樹枝。", "訓狐當傍呌，破獍隨後啼。", "斯須哭土梟，次第嘷狐狸。", "睢盱恣陵傲，踸踔争新奇。", "變態遂百出，殽然當此時。", "胡爲乃歷兹，側佇成𥈭眙。", "其始爲股栗，慘悽粟生肌。", "懼以柔脆軀，遂爲衆鬼糜。", "其中稍自定，注視但嗟咨。", "其終乃釋然，堅坐翻愉怡。", "鬼見不爲動，技窮將罷歸。", "人命固有常，此物終何爲。", "遲留待明發，請與衆鬼辭。"]}