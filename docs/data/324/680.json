{"author": "張嵲", "period": "宋", "type": "诗", "title": "遊獨孤城下作", "paragraphs": ["利成山百丈，直下獨孤城。", "事往歲月積，長江依舊清。", "昔人經過地，我輩復此行。", "但見竹樹稠，石崖如削成。", "喬木晚未凋，青青發餘榮。", "天寒遠峰澹，日晏長川明。", "時危懷古意，歲暮羈旅情。", "一室寄絕岸，全家託柴荆。", "晨炊飯脫粟，似此田澗氓。", "群盜正猖獗，深居且偷生。", "反念故園日，默默何由平。"]}