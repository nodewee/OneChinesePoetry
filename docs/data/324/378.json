{"author": "李處權", "period": "宋", "type": "诗", "title": "陪曾宏父登冷泉亭望飛來峰", "paragraphs": ["何年此峰獨飛來，群山讓秀中崔嵬。", "神刓天畫不可狀，仰視孤高摩斗魁。", "藴靈産此萬珍木，隆霜幾度森不摧。", "異僧一見乃能識，擊洞果有猿聲哀。", "靈隠之南天竺北，築亭結屋初誰媒。", "直疑朱夏落冰雪，亦恐白晝藏風雷。", "檻泉清可數毛髪，白石齒齒如瓊瑰。", "參差透影微日下，淅瀝生籟長颸迴。", "恍然若欲學蟬脱，洗眼綠净無纖埃。", "已將纓塵付流水，更以屐齒留蒼苔。", "南豐家世有人物，幅巾藜杖同裴徊。", "劇談抵掌共相對，惜無玉酒傾金罍。"]}