{"author": "郊廟朝會歌辭", "period": "宋", "type": "诗", "title": "真宗御製二首 奠瓚用《萬國朝天》。", "paragraphs": ["鴻源濬發，睿圖誕彰。", "高明錫羨，累洽延祥。", "巍巍藝祖，溥率賓王。", "煌煌文考，區宇大康。", "珍符昭顯，寶曆綿長。", "物性茂遂，民俗阜昌。", "甫田多稼，禾黍穰穰。", "含生嘉育，鳥獸蹌蹌。", "八紘統域，九服要荒。", "沐浴惠澤，祗畏典常。", "隔谷分壤，望斗辨方。", "並襲冠带，來奉圭璋。", "峨峨雙闕，濟濟明堂。", "諸侯執帛，天后當陽。", "何以辨等，衮衣繡裳。", "何以褒德，輅車乘黄。", "聲明煥赫，雅頌汪洋。", "啟茲丕緒，祐我無疆。", "大統斯集，大樂斯揚。", "俯隆宗祏，仰繼穹蒼。"]}