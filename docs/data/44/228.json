{"author": "郊廟朝會歌辭", "period": "宋", "type": "诗", "title": "真宗御製二首 亞獻、終獻用《平晉樂》。", "paragraphs": ["五代衰替，六合携離。", "封疆竊據，兵甲競馳。", "天顧黎獻，塗炭可悲。", "帝啟靈命，濬哲應期。", "皇祖丕變，金鉞俄麾。", "率土執贄，獷俗來儀。", "瞻彼大鹵，竊此餘基。", "獨迷文告，莫畏天威。", "神宗繼統，璿圖有輝。", "尚安蠢爾，罔懷格思。", "六飛夙駕，萬旅奉辭。", "徯來發詠，不陣行師。", "雲旗先路，壺漿塞岐。", "天臨日照，宸慮通微。", "前歌後舞，人心悅隨。", "要領自得，智力何施。", "風移僭冒，政治淳熙。", "書文混一，盛德咸宜。", "干戈倒載，振振言歸。", "誕昭七德，永定九圍。"]}