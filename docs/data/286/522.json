{"author": "王灼", "period": "宋", "type": "诗", "title": "次韻李士舉丈感春", "paragraphs": ["四時平分春大好，春雖强半未甘老。", "輕車矮馬恣搜尋，始信天工爲春巧。", "中園層層亂風花，長路青青被煙草。", "詎知陽熙變陰慘，頓令樂事成憂悄。", "兒曹浪語甜如蜜，欲觀俘囚數軍實。", "貔貅萬屯移蜀塞，胡人喜躍秦人泣。", "孤坐唯防酒盞空，餘寒頗覺鶯聲澀。", "貪嗜五斗不自謀，幾時歸作山林客。"]}