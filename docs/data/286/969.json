{"author": "龐謙孺", "period": "宋", "type": "诗", "title": "古詩  其二", "paragraphs": ["十旬五旬病，三日兩日餓。", "閉門本求安，歲月不可過。", "秋成尚百日，急迫如星火。", "西風吹楸林，木葉朝來墮。", "夕陽下城頭，蟋蟀鳴戶左。", "褰裳臨溪水，照影非昔我。", "悲歌動鄰里，慘慘風滿座。", "懷深聲愈凄，辭絕意難和。", "人生一世間，太半逢坎坷。", "爲樂須及時，倏忽傷老大。"]}