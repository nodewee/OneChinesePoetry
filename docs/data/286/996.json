{"author": "龐謙孺", "period": "宋", "type": "诗", "title": "聞虜酋被戕淮南漸平喜而作詩", "paragraphs": ["聖主久臨御，戢戈息生靈。", "狂胡犯天紀，躍馬捨虜庭。", "四海漲烽烟，白晝亦晦冥。", "不惟師無名，豈有間可乘。", "大將失經略，淮壖氣如蒸。", "虜騎犯和州，采石勢不勝。", "登壇刑白馬，意氣甚憑陵。", "朝廷頗憂虞，眾心若摇旌。", "誰知肘腋禍，自彼蕭牆興。", "皇天相我多，一失遂有能。", "黔黎賣釵釧，果見酒價騰。", "坐收不戰功，宵旰今已寧。", "宸章粲星斗，蜂目見丹青。", "行行若死然，此亦不足稱。", "誰云暴無傷，以茲庶可懲。"]}