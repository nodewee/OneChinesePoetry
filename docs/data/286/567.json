{"author": "王灼", "period": "宋", "type": "诗", "title": "送凝上人成都看藥市", "paragraphs": ["蜀山富奇藥，野老爭藏收。", "九日來成都，塞斷長儀樓。", "權豪競奪去，萬金未得酬。", "問師杖頭錢，免渠失笑不。", "久通安樂法，况復形骸憂。", "知師不應爾，肆意作嬉遊。", "傳聞不死草，往往落鉏耰。", "我欲前市之，請以道眼搜。", "屑屑治編簡，一室方自囚。", "世塗敗人意，寄語韓伯休。"]}