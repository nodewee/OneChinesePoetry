{"author": "鄧深", "period": "宋", "type": "诗", "title": "遡峽詩", "paragraphs": ["臚言峽山天下奇，欲觀愁隔三千里。", "常恐因循孤此興，非假夤緣那得至。", "偶逢月湖起仕宦，正指夔門愁凋敝。", "忻然謂我便登陟，久矣與予同臭味。", "何嘗佳處倦扶藜，莫憚西征共行李。", "繡旆前驅抵江陵，畫鷁迎車艤沙市。", "長年槌鼓轉船頭，川后回風送旂尾。", "侵尋崖石愜幽賞，洶湧波濤反輕視。", "霧船烟纜恣深遊，露宿風餐浥清氣。", "百巧千奇類神工，紛至沓來惱吟思。", "取句未佳恐難操，傳筆欲書還復止。", "去歲延陵駭心目，指摘形容寫行記。", "今年江夏襲見聞，掇拾緒餘循故事。", "試以七言用檃括，庶幾二妙相表裏。", "或若洞戶之谽谺，或若樓臺之峻峙。", "或若香山之插爐，或若筆架之橫几。", "或遮護如重簾幙，或張展如大旂幟。", "或戍削如城堞高，或森列如刀劍銳。", "或若蕉葉之斜紋，或若蓮花之疊起。", "或若頂相之初浄，或若蓬頭之未理。", "或剝落爲枯松身，或刻畫爲古篆體。", "或斧傷而痕跡亂，或鋸解而縫罅細。", "或如秋瓜作四分，或如籠餅裂十字。", "或如白鹽之浮霜，或如紅霞之散綺。", "或陳寶藏之所珍，或堆鐵冶之所棄。", "或纍萬塊而不危，或懸一髮而欲墜。", "或飛磴而可捫天，或斷崖而無立地。", "或窩如狐兔之穴，或窈如龍蛇之閟。", "或整如排立之衙，或鬌如對髽之髻。", "或皎如日光玉潔，或靄如雲碧烟翠。", "或蜂腰而或蟆吻，或牛頭而或馬耳。", "或鸞飄而或鳳翥，或貓伏而或羊跪。", "或如皷卧如盤擎，或如幢垂如蓋倚。", "或如塔孤如橋拱，或如壁立如屏翳。", "或激卧鯨之衝波，八月潮生怒不已。", "或送垂虹之飛瀑，四時雪縞瑩無比。", "或如壯士之宵征，十十五五相擁蔽。", "或如醉人之春遊，兩兩三三互牽拽。", "變怪紛然莫窮狀，約略陳之可推類。", "百篇須賦謫仙才，一石難施王宰技。", "是時致身何蕭爽，幾月清魂無夢寐。", "弱水蓬萊何用到，孤岸落伽寧有此。", "由來介性不婚宦，聊寓閒情在山水。", "既貪清致豁心胸，仍須長語琢肝肺。", "糟糠雖惡饑者厭，土炭無味病者嗜。", "萬事終然總是空，一物未忘猶有累。", "况聞南山韓退之，不及北征杜子美。", "議論從公何足憑，唯阿相去真能幾。", "浮屠公案無盡話，維摩法門不容喙。", "昭文不鼓無成虧，乞就先生參此意。"]}