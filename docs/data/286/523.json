{"author": "王灼", "period": "宋", "type": "诗", "title": "次馮申之遊靈泉韻", "paragraphs": ["名山起高興，不惜馬首東。", "沙邊一著眼，翠光已浮空。", "踏遍桑柘村，所向漸不同。", "溪細山疑合，谷轉路始窮。", "瑩浄白玉界，芬馥青蓮宮。", "元知境過清，乘春乃昭融。", "尚餘半殘花，伴我酒頰紅。", "拂石愛少蘚，披林怯多風。", "安得身無事，來對禪寂翁。", "慮沉燈影外，慧發鳥聲中。", "庶遂老巖壑，此行太匆匆。"]}