{"author": "鄧深", "period": "宋", "type": "诗", "title": "豐城道中", "paragraphs": ["西風著衣袂，凉意曉來加。", "宿露眩光彩，朝陽濕精華。", "人烟互疏密，物色興嘆嗟。", "喧囂鴨子市，蕭索漁人家。", "皂裙婦多跣，及冠男猶髽。", "挽犁並雙牸，截江橫流沙。", "佐飯缺蔬茹，作糜和魚蝦。", "湖田不薅草，沙畦多蒔麻。", "露空立禾架，結屋卧牛車。", "水葉枯荷芰，山果瘦梨樝。", "烏桕動千樹，雜木不一了。", "緣塍豆欲實，編籬槿纔花。", "三分莫問酒，一啜不可茶。", "行行入暮烟，兩兩數歸鴉。", "聯步得姻戚，浪語殊讙譁。", "畢景自忘倦，所歷不覺遐。", "問宿于誰館，有軒臨水涯。", "暗壁飛蝙蝠，皓月升蝦蟆。", "式盤疊餅餌，擊缶出舊瓜。", "携來尚餘樽，取酌如流霞。", "少飲不必醉，遣興固自嘉。", "欲眠復出門，漁燈認蒹葭。"]}