{"author": "陸游", "period": "宋", "type": "诗", "title": "弊廬", "paragraphs": ["弊廬雖陋甚，鄙性頗所宜。", "欹傾十許間，草覆實半之。", "碓聲隔柴門，績火出枳籬。", "縛木爲彘牢，附垣作雞塒。", "黄犢放林莽，蒼鵝戲陂池。", "傭耕食于我，客主同爨炊。", "瓦盎設大杓，葅莧羹園葵。", "一飽荷鋤出，作勞非所辭。", "上以奉租賦，下以及我私。", "有錢即沽酒，阡陌恣遊嬉。", "亦有扶持者，婢跣奴髻椎。", "欲畫恨無人，後世考此詩。"]}