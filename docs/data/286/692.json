{"author": "鄧深", "period": "宋", "type": "诗", "title": "寄題真樂齋", "paragraphs": ["魚潜深淵水，鳥巢茂林枝。", "潜者忘於淵，洋洋縱尾鰭。", "巢者忘於林，飛鳴唯所宜。", "莊周嘆從容，未免惠子疑。", "師曠豈知聲，繆以占齊師。", "彼各有真樂，果孰得而窺。", "陋巷顔氏子，簞瓢甘忍饑。", "陶潜怕折腰，素琴絃不施。", "其樂可聞歟，夫蓋默識之。", "非絲亦非竹，且復非蛾眉。", "譬如執熱者，灑然濯凉颸。", "又如渴不禁，快飲清江湄。", "當其得意時，何以富貴爲。", "手舞而足蹈，誠不之自知。", "自知猶不可，人胡可度思。", "君闢真樂齋，我賦真樂詩。", "寫詩聊寄意，名齋儻在斯。", "置之勿復道，焚香誦楚詞。"]}