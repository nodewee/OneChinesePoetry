{"author": "王灼", "period": "宋", "type": "诗", "title": "讀王尼傳", "paragraphs": ["處世常多憂，政坐口復牽。", "誰能百無營，飲露如寒蟬。", "原野足餓殍，山澤漫臞僊。", "作計苦不早，身窮乃怨天。", "劉石擾河洛，孝孫方南遷。", "庇無一區宅，耕無一畝田。", "牛車不自救，枯骸枕道邊。", "君看董與葛，見幾預著鞭。", "智慮故不同，禍福仍相懸。", "關輔已荆棘，江淮復戎旃。", "吾生亦可料，速辦買山錢。"]}