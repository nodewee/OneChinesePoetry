{"author": "馬俌", "period": "宋", "type": "诗", "title": "過子美草堂", "paragraphs": ["棲遲九月錦水行，獨過草堂西出城。", "村樹苒苒秋照白，水花漪漪江水明。", "溪邊三重結茅屋，松蘿翳疏晚雨清。", "往來沽酒且有客，胡爲奔走不自停。", "四海紛然霾曀多，我憂豈但白馬盟。", "藜藿未足飽我腹，况又一頃供耕耘。", "只今騎驢望八極，終日飄飄浪如許。", "可堪顔色太癯生，憂愁盡入篇章苦。", "信眉一笑古復作，却似韓宣適東魯。", "此生蕩漾胡能留，雨脚風塵奚所休。", "此道滄浪付一漚，喚之千古與爾謀。", "吾亦往矣作春秋。"]}