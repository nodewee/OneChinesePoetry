{"author": "王灼", "period": "宋", "type": "诗", "title": "次韻大受登正法塔見劉王二陵", "paragraphs": ["試縱浮圖目，閑紓客子情。", "軒騰超世界，指點識鄉程。", "天大雲欹野，江蒸氣抱城。", "長風饒振薄，落日倒光晶。", "古色千年在，悲歌百慮盈。", "戰爭初自苦，成敗幾堪驚。", "狐兔穿蓬顆，珠璣入里氓。", "劍關猶北向，巫峽只東傾。", "往意增三嘆，餘蹤付一瞠。", "誓言逃俗網，碧海跨飛鯨。"]}