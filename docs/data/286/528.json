{"author": "王灼", "period": "宋", "type": "诗", "title": "遊雲靈觀", "paragraphs": ["茲山雖特起，遠窺殊未豪。", "三休出雲際，始知盤踞高。", "大江分一線，眾峰環千遭。", "溪谷粗可辨，綠樹皆蓬蒿。", "羽衣何年來，釣取海上鼇。", "盛衰伸臂頃，古屋風颾颾。", "元和有遺刻，雙旌挾時髦。", "想見飲清曠，秀句含春醪。", "萬世同一兀，名字空嘈嘈。", "吾其鍊僊骨，玉京摘蟠桃。"]}