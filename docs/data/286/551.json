{"author": "王灼", "period": "宋", "type": "诗", "title": "送普州守", "paragraphs": ["寧可鈍如槌，不可曲如鈎。", "毛銖夸爭奪，所喪乃山丘。", "向誰巧相中，機穽險且幽。", "十年彈指頃，死骨埋荒陬。", "細看天定後，人力豈易謀。", "一洗謗書毒，近鄉仍典州。", "惟此詩書窟，俗比魯與鄒。", "老手亦何事，坐嘯群吏休。", "政成有異等，時至或封侯。", "期公如鐵山，屹立千萬秋。"]}