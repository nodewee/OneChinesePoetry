{"author": "王灼", "period": "宋", "type": "诗", "title": "遊空山", "paragraphs": ["閱遍平川至山足，投鞭下馬緣山腹。", "古柏屹如蒼龍起，絕磴盤作長蛇曲。", "氣力已憊意未歇，市聲不到境尤肅。", "款門徑謁紫金像，邃殿苒苒來香馥。", "褰衣却上清虛閣，叢林障我千里目。", "嘉名大榜起何人，來者先自嘆煩促。", "時於缺罅見一一，煙江黛嶂堆青綠。", "先人昔此斷還往，三年學古忘幽獨。", "當時詩板今無在，只餘石刻記經軸。", "拂塵再誦心欲折，世態萬變流光速。", "我方投迹隨喧鬨，文字堆床未盡讀。", "山中宴坐亦所願，那得寬閑繼前躅。", "留連兩日同僧飯，更念重來幾凉燠。", "作詩强寫無窮悲，天風爲我號寒木。"]}