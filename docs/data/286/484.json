{"author": "王灼", "period": "宋", "type": "诗", "title": "監樂堂", "paragraphs": ["隆然新堂，治所中間。", "江嶺環匝，州瘠以寒。", "吾氓蚩蚩，吏有奪欺。", "侯登新堂，來輯來綏。", "新堂隆然，侯遠近望。", "力紓吾氓，俾獲其仰。", "瘠吾與食，寒吾與纊。", "導爾嬉娛，廢爾悽悵。", "堂富眾產，左右後前。", "沼魴嶼鳥，春棠夏蓮。", "莫莫者葛，蔭五畝餘。", "爾動爾植，其寧爾居。", "侯讌新堂，賓僚接席。", "觀者牆立，垂髫戴白。", "歌鐘既合，手之舞之。", "祝侯壽考，與江嶺期。"]}