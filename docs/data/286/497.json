{"author": "王灼", "period": "宋", "type": "诗", "title": "李彥澤從余求衛公兵法", "paragraphs": ["衛公少時已知兵，坐談壓倒韓擒虎。", "一朝委事虬鬚帝，南殲荆盜北鋤虜。", "出其緒餘教君集，猶謂四夷莫予侮。", "乃知機略妙無比，攻城破陣一仰俯。", "當時傳公挾異術，雲祲孤虛自默數。", "可憐癡兒尚詭怪，至作齊東野人語。", "我家舊畜公遺書，片段飄零十得五。", "開囊取拾送君讀，想見明窗口如皷。", "玉輿消息渺吳越，鐵騎縱橫暗江浦。", "學成出去清胡塵，莫道儒生不能武。"]}