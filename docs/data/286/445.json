{"author": "向滈", "period": "宋", "type": "诗", "title": "莞爾堂和柳樞密韻", "paragraphs": ["平生麋鹿性，從仕匪所娛。", "要非折腰具，悠然慕潜夫。", "賦歸恨不蚤，空悲歲云徂。", "世情固險薄，官路徒驚呼。", "君看得失際，豈問戚與疏。", "論心未必爾，反眼何所無。", "嗟我與世忤，正坐所見殊。", "强顔戀五斗，我豈不足與。", "湖南有良田，亦有宅一區。", "會當拂衣去，俯仰聊自如。", "誰能揖上官，迫促畏簡書。", "遂令湖海上，坐覺豪氣除。", "君言浪見許，眾口方罵予。", "不學望塵輩，甘心履危途。", "所得俱可恥，山巖等豪銖。", "古人惟事道，吾行端不迂。"]}