{"author": "王灼", "period": "宋", "type": "诗", "title": "再遊雲靈", "paragraphs": ["生緣墮城市，日與塵坱俱。", "豈無青霞志，不得閑須臾。", "李君實吾黨，半歲相招呼。", "今晨始能來，羞汗先霑濡。", "奇峰出天半，虎據東一隅。", "絕頂所見異，眾山巧奔趨。", "危坐送落日，萬象爭環鋪。", "隱公老益壯，我亦窮而迂。", "同行二三友，文采得自娛。", "少待月波上，歸騎當徐驅。", "醉中語黄冠，此心何時刳。"]}