{"author": "陸游", "period": "宋", "type": "诗", "title": "題嚴州王秀才山水枕屏", "paragraphs": ["我行天下路幾何，三巴小益山最多。", "翠崖青嶂高嵯峨，紅棧如带縈巖阿。", "下有駭浪千盤渦，一跌性命委蛟鼉。", "日馳三百一烏騾，雪壓披氈泥滿靴。", "驛亭沃酒醉臉酡，長笛腰鼓雜巴歌。", "大散關上方橫戈，豈料世變如翻波。", "東歸輕舟下江沱，回首歲月悲蹉跎。", "壯君落筆寫岷嶓，意匠自到非身過。", "偉哉千仞天相摩，谷裏人家藏綠蘿。", "使我恍然越關河，熟視粉墨頻摩挲。"]}