{"author": "龐謙孺", "period": "宋", "type": "诗", "title": "古詩四首呈劉行簡給事丈  其四", "paragraphs": ["人無百年期，乃爲千歲根。", "蓄積爲眾鶵，此意古所敦。", "憫余貧賤士，窘束未易論。", "今歲夏潦至，信宿水浸門。", "舊粟已告竭，新稼無一存。", "朝分糠籺餐，暮掇藜藿吞。", "一身未保活，况敢念子孫。", "雖云傷我懷，賦命不可奔。", "未死尚爲氓，一息猶天恩。"]}