{"author": "陳天麟", "period": "宋", "type": "诗", "title": "送太守李公", "paragraphs": ["亂花翻陣雨，飛絮轉輕毬。", "別思昏如醉，征鞍挽不留。", "職循今列郡，秩視古諸侯。", "當代人爭仰，惟公政最優。", "洋川佳景物，勝跡舊經遊。", "未定中原擾，猶懷傍塞憂。", "九重爰錫命，千里藉承流。", "德逐祥雲偃，恩隨瑞靄浮。", "带刀還隴畝，挾纊動貔貅。", "烽柝開邊月，犂鋤慶麥秋。", "二天舒士氣，五袴沸民謳。", "虞氏三年考，河南第一州。", "霜臺方薦墨，黼座想凝旒。", "早晚頒綸綍，東西走置郵。", "遲遲姑去魯，几几定歸周。", "明月湖光遠，凌雲氣象幽。", "煙波浮畫鷁，雪浪遶烏牛。", "好逐桃花漲，輕飛竹葉舟。", "徑歸調玉鉉，莫待覆金甌。", "賤吏傷萍梗，終年仰庇休。", "龍門曾御李，驥坂會依劉。", "不作癡兒女，孜孜話別愁。"]}