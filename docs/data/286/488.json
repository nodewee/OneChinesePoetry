{"author": "王灼", "period": "宋", "type": "诗", "title": "曲尺山雲居寺", "paragraphs": ["循溪上坡坨，溪亦因山曲。", "行盡高深處，招提隱山腹。", "往者灰燼餘，白塔但孤矗。", "十年鬧斤斧，有此千間屋。", "阿師笑相語，異事子當卜。", "今日鐘報客，振響非人觸。", "病悴優婆塞，歸夢到松菊。", "諸聖惠三昧，警我煩惱毒。", "卧聽夜雨喧，起看曉雲族。", "去路猶恐迷，主人費齋粥。"]}