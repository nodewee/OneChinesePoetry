{"author": "陳天麟", "period": "宋", "type": "诗", "title": "青山辭", "paragraphs": ["青山崔崔，白雲溶溶。", "我疑其中，仙人所宮。", "風馬雲輿，霓旌羽幢。", "游行太空，翩然相從。", "望而不見，使我心忡。", "我本金華，牧羊之童。", "口誦蕊笈，有聲如鐘。", "震撼巖壑，無礙不通。", "謫居下土，黄塵濛濛。", "五色之氣，布滿西東。", "秋高露清，陟彼危峰。", "呼吸元氣，精神內融。", "嘯傲萬物，後天而終。"]}