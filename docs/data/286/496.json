{"author": "王灼", "period": "宋", "type": "诗", "title": "范元通見和仍邀再賦", "paragraphs": ["新橋酒作琥珀濃，平生頗羨江南翁。", "扁舟尚繫清涪尾，却對爐香開病容。", "何必探囊尋舊譜，一見詩筒喜欲舞。", "奇芬麗句兩爭雄，蘇合芝蘭謾旁午。", "當時俊氣輕百年，父老而今悲逝川。", "得公操筆弔興廢，定知詩與香俱傳。", "我生自是癡中絕，懶學諸儒議鹽鐵。", "枯腸空洞費搜尋，兀坐忍饑三百月。"]}