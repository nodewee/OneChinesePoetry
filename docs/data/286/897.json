{"author": "毌丘恪", "period": "宋", "type": "诗", "title": "次袁說友巫山十二峰二十五韻", "paragraphs": ["縑素巧貌溪山姿，寶藏肯笑虎頭癡。", "何人夜半胠篋去，信爲羽化無疑遲。", "魏明不惜萬夫力，鑿山累土誇神奇。", "景陽突起芳林苑，穀城文石光參差。", "葉公好龍廣射虎，大方安能不笑之。", "至人於物特寓目，遠象過眼心弗隨。", "我公看山正如此，肯趁兒童脚力疲。", "胸中五嶽鎮地軸，眼底三辰昭旂旗。", "擢由漢庭寵分鉞，來撫蜀土初褰帷。", "巫山一覽窺妙處，寫入長歌賡竹枝。", "坐令十二峰增重，已覺氣壓嵩華低。", "太室少室敢輩行，小孤大孤何兒嬉。", "岱宗日觀峻徒爾，崑崙天柱高安爲。", "出雲作雨均有是，泥金鏤玉彼一時。", "所謂造化一尤物，不在九華真在茲。", "中山前言恐遂廢，公之妙論已四馳。", "半語猶存大公正，蟠胸經濟看設施。", "要令利濟均四海，無間山崖與水湄。", "只今蒼生方屬望，休戚在公顰伸眉。", "願公更爲天下重，所養自養觀諸頤。", "量陂誰復能澂撓，德表居然無磷緇。", "巖石巍巍具瞻在，孰不嘆仰聲噫嘻。", "又何必東望瀛，南望嶷，北有天後之峻嶺，西有雲表之峨嵋。", "與公高名并不朽，配以今日巫山詩。"]}