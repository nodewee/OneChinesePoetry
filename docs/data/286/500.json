{"author": "王灼", "period": "宋", "type": "诗", "title": "宿毗沙院諸友相送", "paragraphs": ["出門風喧號，半道雨飄洒。", "行役已堪厭，投宿小蘭若。", "葱籠林樾中，一徑僅容馬。", "古屋數十椽，佛事走村社。", "王趙兩故人，清詩壁間寫。", "讀徧已曛黑，尚有相送者。", "見可逞雄辯，譊譊欲脣哆。", "伯威弄長笛，哀音振原野。", "子仁喜捷敏，德常號醇雅。", "來共一夕寒，罇酒肯屢把。", "明朝定西去，山路泥沒踝。", "此地當迴首，想見煙苒惹。", "平生受性僻，所至徒侶寡。", "因詩記離憂，踟躕孤燈下。"]}