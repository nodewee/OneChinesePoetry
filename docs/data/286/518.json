{"author": "王灼", "period": "宋", "type": "诗", "title": "懷安光孝寺觀空軒遺圓長老", "paragraphs": ["寶坊鬰鬰滿松檜，獨有小軒花數輩。", "榜以觀空作正觀，要識轉物大三昧。", "世間眩人萬紅紫，心君已落色界內。", "那知心境無異法，真見元非色塵外。", "色空雙忘未奇特，非非想處亦橫潰。", "誰因拈花發微笑，嚼蕊嗅香不相礙。", "吾儕跛鼈望千里，安得還都如歷塊。", "詩成懷藏擬不出，彼上人者難酬對。"]}