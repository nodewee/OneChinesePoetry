{"author": "王灼", "period": "宋", "type": "诗", "title": "張元舉惠江南李王帳中香", "paragraphs": ["西樓北苑春色濃，日日醉倒駢齒翁。", "歸來萬事不整理，笑倚娥皇冰雪容。", "疊箋共寫霓裳譜，更作新聲邀醉舞。", "瑶光殿裏帳拖紅，一尺爐煙日亭午。", "事去時移二百年，金陵空有舊山川。", "此香那得到君手，妙訣無乃當時傳。", "慚君爲我供愁絕，年來辦得心如鐵。", "但能飲酒讀離騷，竹枕藤床卧明月。"]}