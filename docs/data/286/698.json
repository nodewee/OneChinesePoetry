{"author": "鄧深", "period": "宋", "type": "诗", "title": "中秋無月感而作歌", "paragraphs": ["天時相催日如流，今夕何夕云中秋。", "不見佳月默有感，試走退筆書其由。", "去年此時汝川客，一病纏綿真險厄。", "貪生强樂寸心酸，與死爲鄰片紙隔。", "破窗髣髴光朦朧，推枕起來呼小童。", "問云月高今幾尺，答以雲生俄滅蹤。", "擁衾獨坐謾空想，縱有桂華未能賞。", "重城幾許追歡娛，終宴無聊徒悵望。", "而今一榻烟村中，稍喜時同事不同。", "世味淡薄幽意足，元和咽漱真氣充。", "步屧出門舒逸興，清風灑面衣襟冷。", "暗雨淅瀝作寒聲，濃雲黯黲無光影。", "月兮月兮胡寡情，故向良時多不明。", "無乃韜光不自滿，故能養兔得長生。", "我今解悟月深意，榮華咄嗟復凋悴。", "歸來塞窗仍閉門，眾人昭昭我獨昏。"]}