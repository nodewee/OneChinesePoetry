{"author": "王灼", "period": "宋", "type": "诗", "title": "李仲高石君堂", "paragraphs": ["三吳黑風吹地拆，太湖浪高一千尺。", "龜黿兩山壓湖心，歲歲飛濤恣衝射。", "山骨雖堅亦破碎，穴穿根斷瑰奇出。", "古來石品稱上首，羅浮天竺乃其乙。", "吳蜀相望天東西，而從何處得此石。", "初逢頗驚醜怪狀，徐視不見鎸鑱跡。", "月暗煙昏鬼神怒，沙平草短狻猊擲。", "或云王孟竊據時，曾是宣華苑中物。", "姦雄敗滅化爲土，獨此頑然蒼玉立。", "流落幾家到李氏，命名以君相主客。", "爲君榜堂詫鄉人，愛賞不啻連城璧。", "金璫中官來奉使，一時氣燄手可炙。", "利誘威脅擬奪去，仲高誓死君之側。", "先世所寶吾敢墜，貴人縮首三嘆息。", "會昌丞相乃遠祖，嗜好夙有煙霞癖。", "平泉山居付夢想，石上刻字空照日。", "朱崖精爽雖可畏，洛陽群盜旋充斥。", "故知幽勝豈易保，天公似向人間惜。", "政須洒掃堂上下，置酒招我無難色。", "酒闌氣壯拂衣起，摩挲石君話疇昔。"]}