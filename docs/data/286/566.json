{"author": "王灼", "period": "宋", "type": "诗", "title": "送智齊師出峽", "paragraphs": ["齊師成都來，春風掀竹笠。", "自云十五年，參學事未畢。", "得錢買小舟，湖南尋佛日。", "胸中有此老，如飯不下嗌。", "誓竭牛馬走，往供薪水役。", "儻諧一大事，歸來卧蓬蓽。", "此老吾所聞，機用飛霹靂。", "高提倚天劍，萬里無行迹。", "師欲嬰其鋒，意氣真絕出。", "巫峽柁聲轉，湘江帆影急。", "行矣毋滯淫，坐夏猶可及。", "寄語花藥市，爲我留一席。"]}