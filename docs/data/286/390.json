{"author": "陳天麟", "period": "宋", "type": "诗", "title": "與客飲乾明寺東古梅下", "paragraphs": ["寥寥耆舊盡，欣欣花木新。", "十梅亦老矣，手植知何人。", "不種官路傍，社櫟同百春。", "想當太平時，來者紛蹄輪。", "我來幾世後，尋芳披棘榛。", "眾枝疊玉蕊，光風卷香塵。", "坐客稍稍醉，墜英欲成茵。", "老圃亦後來，始園從誰詢。", "淵明飲松下，故事良可遵。", "飲散棄花去，明日迹已陳。"]}