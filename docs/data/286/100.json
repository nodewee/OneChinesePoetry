{"author": "李燾", "period": "宋", "type": "诗", "title": "從何使君父子遊墨池分韻得名字", "paragraphs": ["蜀學擅天下，馬王先得名。", "簧如巧言語，於道蓋小成。", "子雲最後出，振策思遐征。", "斯文大一統，欻使聖域清。", "富貴盡在我，紱冕非所榮。", "旁皇天祿閣，聊亦觀我生。", "懷哉不能歸，舊宅荒榛荆。", "寂寞竟誰顧，正路今莫行。", "使君蓬萊仙，弭節歸赤城。", "門無俗賓客，家有賢父兄。", "慨念此耆老，不登漢公卿。", "臨池一罇酒，尚友千載英。", "并呼嚴與李，月旦共細評。", "區區可無憾，彼重適我輕。", "朅來成都市，塵土污冠纓。", "古人不可見，見此眼自明。", "請爲懷古詩，玉振而金聲。"]}