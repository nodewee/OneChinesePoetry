{"author": "王灼", "period": "宋", "type": "诗", "title": "效東坡送顧子敦體送趙子功令資陽", "paragraphs": ["子功宗室雋，一柱屹蒼蒼。", "投身冠蓋窟，所向率披猖。", "宏論震俚耳，百川吸滿觴。", "頗笑中壘尉，豈羨執戟郎。", "胡爲學蠹魚，夢入編簡香。", "作字擬羲獻，賦詩逼齊梁。", "茲行宰劇邑，人謂挾風霜。", "我言百里小，未得施寸長。", "上司督租賦，文檄日一箱。", "捫此空洞腹，餘事皆粃糠。", "耆舊王與董，骨朽神不僵。", "努力肥百姓，二子立道傍。"]}