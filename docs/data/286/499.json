{"author": "王灼", "period": "宋", "type": "诗", "title": "次韻子春", "paragraphs": ["微風度疏竹，青燈照孤影。", "起尋千載書，坐對一夕永。", "念昔走京師，噉蔗入佳境。", "注傳擬杜癖，說詩配康鼎。", "詎識豹霧深，但愛虎文炳。", "薦紳滿朱紫，人物稱袖領。", "經義有寸長，富貴在食頃。", "彈冠欲慕貢，洗耳寧思潁。", "自從鐵林騎，來污金華省。", "幾年强求活，百事付幽屏。", "慵便麈柄閑，病怯牛衣冷。", "借書試探討，掩關謝馳騁。", "新聞渺無得，舊學粗可整。", "鉛筆伴曹褒，蟣蝨欺王猛。", "自憐亡奇者，才拙乃素稟。", "誓爲漫浪叟，畢此須臾景。", "升沉豈殊致，行止貴深省。", "嘉言誰起予，虛心期一請。"]}