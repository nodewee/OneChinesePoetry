{"author": "王灼", "period": "宋", "type": "诗", "title": "銅馬歌", "paragraphs": ["君不見武皇逸志凌九垓，追風躡影思龍媒。", "魯班門外立銅馬，天廐萬匹皆塵埃。", "又不見伏波將軍破交賊，歸來殿前獻馬式。", "據鞍習氣殊未衰，想見老子真矍鑠。", "兩京翻覆知幾秋，只有山河供客愁。", "孤煙落日蠶叢國，出此神物於荒丘。", "千年黄壤誰作主，猶把歸心泣風雨。", "但恐一朝去無蹤，有似豐城寶劍化雙龍。"]}