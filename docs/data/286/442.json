{"author": "韓曉", "period": "宋", "type": "诗", "title": "崇仁縣後白蓮花", "paragraphs": ["東皇發生無賢愚，祝融長養無枯偏。", "一般薰風同芊芊，何獨芙蕖多靚妍。", "小荷出水浮青烟，沈郎拋下買春錢。", "相看高柄綠又圓，誰家紺幰馳長川。", "美人酡顔立幰邊，疑是水府集諸仙。", "嚴粧一一皆青鈿，凌波羅襪行蹁躚。", "望中娟麗未足憐，別有一種尤天然。", "珍珠簾捲水晶軿，不在鉛華施紫綿。", "冰肌玉骨妙無前，恍若廣寒墜嬋娟。", "層臺細蕊黄最鮮，儼然玉女侍堯天。", "揚州盤盂休獨傳，拱手宜推先著鞭。", "雖云紅紫難差肩，未必時人眼所便。", "一杯勸花且盤旋，慰我天涯塵土緣。", "回首水鄉興益堅，鑑湖十里花相連。", "無端名利苦縈牽，簿書叢裏將三年。", "何當歸去守一廛，月明重上採蓮船。"]}