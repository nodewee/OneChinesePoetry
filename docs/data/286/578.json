{"author": "王灼", "period": "宋", "type": "诗", "title": "題馮申之所藏徐皋魚", "paragraphs": ["菱葉蘋花點水面，水浄如空到底見。", "大魚獨行示閑暇，小魚群嬉誇敏健。", "畫工定自知魚樂，掉尾揚鰭固多變。", "猶勝圖寫吳王鱠，戕滅眾命供一饌。", "南唐徐白稱絕筆，皋實同姓最後出。", "三幅掛我素壁間，恍然又作江湖客。", "吾聞神物久當化，煩君謹護風雨夕。", "一聲霹靂飛上天，回視丹青了無迹。"]}