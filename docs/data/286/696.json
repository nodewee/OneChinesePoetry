{"author": "鄧深", "period": "宋", "type": "诗", "title": "官舍梅樹", "paragraphs": ["東風慰寂寞，花到階前樹。", "一枝花十餘，一樹枝四五。", "妙處在不多，酴醾更屏護。", "半開半未開，十分好態度。", "去年初來時，愛此當庭戶。", "便指爲紅梅，試問何以故。", "入簷一枝低，偃亞復數處。", "有是好風骨，他木安敢許。", "逮至臘前後，梅開不擇所。", "此獨未有芽，春信來何暮。", "時著手摩挲，切勿爲文具。", "相勞雖無酒，典衣吾有取。", "因循及初春，椒萼纔可數。", "慫恿荷微暖，紅英忽然吐。", "驚喜出不料，遶翫遂成屢。", "頳頰人共憐，慚顔我自誤。", "著眼未分明，殆須捲簾顧。", "昔嘗笑北人，渾作杏花睹。", "認桃無綠葉，吾不事斯語。", "吾本待以梅，恨不辨紅素。", "見花乃識花，康節應笑汝。"]}