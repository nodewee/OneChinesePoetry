{"author": "許必勝", "period": "宋", "type": "诗", "title": "除夕", "paragraphs": ["多病成懶疎，日月忽驅逐。", "家人厭陳迹，灑掃新我目。", "爭此須臾間，擾擾競多福。", "習氣變性情，不復生慚恧。", "幸有一樽酒，可以寄清穆。", "夜靜天四垂，星光就簷屋。", "燈燭忽空曠，琴書轉幽獨。", "休心薇蕨內，庶免營旨蓄。", "鳳凰鳴高岡，貽笑於雞鶩。", "得終歲寒心，尚愧庭前竹。", "去去天台山，幽蘭會當馥。"]}