{"author": "李薰", "period": "宋", "type": "诗", "title": "十五日同登大慈寺樓得遠字", "paragraphs": ["重樓得雲氣深穩，戶牖誰能發關鍵。", "樓下輪蹄渙散馳，行人一顧不容返。", "好遊獨是我輩閒，褰衣直上相推挽。", "層軒危檻倚欲遍，更假胡床同息偃。", "西南繁會惟此都，昔號富饒今已損。", "填城華屋故依然，孰爲君王愛基本。", "茫茫八表聊縱目，情知日近長安遠。", "白雲浩蕩飛鳥沒，玉笙凄凉紅紛晚。", "梁王吹臺得李杜，黄公酒壚醉嵇阮。", "高峰千載凜莫攀，與世相濁徒混混。", "荷衣蕙带芙蓉裳，野服猶堪敵華衮。", "去梯熟復共君謀，殺馬毀車從此遁。"]}