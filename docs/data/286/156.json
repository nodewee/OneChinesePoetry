{"author": "許必勝", "period": "宋", "type": "诗", "title": "春日作", "paragraphs": ["雨過驗庭樹，始知春氣還。", "造化不相限，隨意成斑斕。", "蒙蒙一寸枝，新故傷其間。", "四時遞相見，花葉了不閒。", "安能待頭白，然後凋朱顔。", "陽春久斷絕，夢想見弓彎。", "醉後發高唱，狂句請莫刪。", "不貴文字奇，貴使耳目頑。", "從來賢智出，不與庸俗關。", "性情通草木，羞辨魑魅奸。", "周道滿荆棘，歧路盈海寰。", "舉足何所蹈，歸去天台山。"]}