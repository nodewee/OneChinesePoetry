{"author": "王灼", "period": "宋", "type": "诗", "title": "宿崇德祠下望青城諸山", "paragraphs": ["昔年來就學，頗熟青城面。", "雖無尋山分，猶喜旦暮見。", "違去八寒暑，夢想無時休。", "誰意俗士駕，復作山下遊。", "晚雲蔽高峰，悵望久拄頰。", "山靈豈猜我，未許相投接。", "晨興雲散盡，秀色矗亭亭。", "還如故人眼，不改舊時青。", "愧非自由身，又復塵中去。", "他日訪麻姑，問訊山頭路。"]}