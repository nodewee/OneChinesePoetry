{"author": "王灼", "period": "宋", "type": "诗", "title": "大隋山", "paragraphs": ["天彭對峙闢兩門，群山左右爭駿奔。", "金城中間作几案，大隋踞坐何其尊。", "境勝地靈誰敢宅，古佛來自東家村。", "結茅三間初未暇，一庵聊寄枯木根。", "緇徒駢擁助薪水，王侯漸次迂華軒。", "翫月峰深崇棟宇，瀑布巖冷清心魂。", "至今西南推望剎，十世說法雲仍孫。", "病夫垂老寡所嗜，獨於要妙欲細論。", "當時戲出隨他語，坐斷報化轉乾坤。", "邇來衲子多異解，白玉面上加瘢痕。", "山蔬煮餅姑恣飽，雲氣漠漠連黄昏。", "空堂附火耿不寐，聽徹猿鳥迎朝暾。"]}