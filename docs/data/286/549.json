{"author": "王灼", "period": "宋", "type": "诗", "title": "送胡康老  其一", "paragraphs": ["胡公起三晉，才如山河雄。", "弊裘走上都，氣壓洛與嵩。", "豈無濟時策，入對明光宮。", "戰塵一飄蕩，隻影隨疏蓬。", "虎符靜爲治，使節凜生風。", "所出毫末耳，照眼驚兒童。", "朅來墮閑冷，玉匣藏霜鋒。", "忽買巫峽舟，飄飄指吳中。", "遥知遷擢近，黼座思夔龍。", "他時卧華省，清夢來巴邛。"]}