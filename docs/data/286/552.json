{"author": "王灼", "period": "宋", "type": "诗", "title": "用舊韻送普守赴闕  其一", "paragraphs": ["圜牆閑木索，南畝富鉏鈎。", "人謂賢使君，治術本軻丘。", "丹禁頗念遠，白簡頻黜幽。", "那知養手，安坐窮山陬。", "國是久已定，諒非卿士謀。", "除書下八行，仁風被九州。", "自憐登門舊，長裾曳齊鄒。", "送公朝帝所，別語不忍休。", "腰組掛銀黄，刻日賜通侯。", "應記遠宗子，茅簷卧高秋。"]}