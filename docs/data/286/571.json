{"author": "王灼", "period": "宋", "type": "诗", "title": "送洪上人遊南", "paragraphs": ["中原百川赴東西，萬折惟有蜀江耳。", "師之桑梓江干側，扁舟却訪鴟夷子。", "荆楚吳越我未到，每聞談者亦自喜。", "羨師脫去事幽尋，春風滿帆作行李。", "會稽草木朝霞蔚，錢塘波濤夏雷疾。", "桂樹楓葉怨楚人，蓴羹鹽豉詫吳客。", "到處定知有新得，長篇短韻揮椽筆。", "他時我亦探禹穴，一見名字如促膝。"]}