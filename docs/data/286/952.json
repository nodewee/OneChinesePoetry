{"author": "李薰", "period": "宋", "type": "诗", "title": "從薛元法會食保福意軒得徑字", "paragraphs": ["春愁醉人心，灑面呼不醒。", "出門却入門，兀兀度晨暝。", "昨遊欣有得，水鏡謝磨瑩。", "豈惟勝紛華，頗復造禪定。", "君看青雲士，窘步爭捷徑。", "鏗爾詎舍瑟，硜乎方擊磬。", "何曾頃刻閑，通夕不遑瞑。", "彼應疾此固，我亦惡夫佞。", "人生出處耳，山林與朝廷。", "遲遲岐路間，去就須審訂。", "寧爲龜曳涂，勿作馬旋濘。", "羲馭靡容勒，風船猶可矴。", "但令尊不空，敢憚室垂罄。", "更結汗漫遊，後期君速聽。"]}