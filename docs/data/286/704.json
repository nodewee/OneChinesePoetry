{"author": "鄧深", "period": "宋", "type": "诗", "title": "月湖新得浮石巖", "paragraphs": ["月湖先生樂山水，搜奇曾不遠千里。", "那知去郭三牛鳴，浮石巖中晦佳致。", "神剜鬼劃有許工，天墜地出知幾世。", "平時樵徑所不由，一旦屐齒胡爲至。", "由來絕景難久藏，竟須好事與經始。", "見之三歎欲忘歸，市以千金不惜費。", "公之得此真無價，我亦聞之喜不寐。", "朝來幽事頗相關，乘興縱觀約聯騎。", "霜明日暖馬蹄輕，曾不踰時即其地。", "噴雲泄霧疑有神，旋呼斤斧誅榛葦。", "初驚巨石幾百尋，突兀嶙峋濕雲氣。", "嵌竇谽谺元自開，藤蔓駢羅巧相締。", "清涵竹木總堅瘦，陰生莓苔倍葱翠。", "老根側出掀虯髯，幽草倒生摇鳳尾。", "前山一抹橫蛾眉，隔盡俗塵如戶閉。", "褰裳振足履崎嶇，披棘捫蘿窮幽邃。", "忽有一徑出自然，委蛇深隱闊盈咫。", "四面周遭步轉高，心領目擊紛可喜。", "處處出石作奇怪，續續哦詩聊比擬。", "或黎其色如鐵繡，或赭其容如酒醉。", "或傲睨而癡自笑，或突怒而狠相視。", "或開幽室爲書院，或引長廊爲客次。", "或虛高下成樓閣，或嚴尊卑作堂陛。", "或分半月隱天形，或展胡床圈地勢。", "或露碼碯紅而潤，或錯琉璃青且膩。", "或如入關如升堂，或如卧榻如隱几。", "或如立壁如拱梁，或如卓筆如布字。", "遞遞逢迎巧獻狀，試舉其凡莫殫紀。", "最喜賓從可從容，甲乙其間有一二。", "昔聞淡巖天下稀，金華仙伯載稱美。", "圍中僅可坐十客，舉此十倍加不啻。", "余賀茲丘有所遭，初不遠人人自棄。", "先生一笑與我言，平生此興覺爲累。", "豈期幸會得所圖，孰使之然天實畀。", "須臾更涉屏巖巔，指云此有無盡意。", "一水縈紆殊有情，萬山回環杳無際。", "規以數椽安一榻，時來長嘯舒清思。", "願觀餘力佐天巧，名與此山傳不替。", "自惟野性寡所嗜，猶喜登臨同臭味。", "剩欲相從爲久計，祝公先了公家事。"]}