{"author": "王灼", "period": "宋", "type": "诗", "title": "贈王先生", "paragraphs": ["隴種健兒鬚如棘，幼事秦府持鞭靮。", "戰塵撲面心已灰，徑上三峰弄泉石。", "乾坤變化五百年，人間未識地行僊。", "布裘落魄荆州市，丹經秘法爲君傳。", "散盡千金何所有，腹中氣作蛟龍吼。", "功成直欲凌紫虛，尚愛岷峨山下酒。", "年來我亦厭樊籠，乞取微言爲指蹤。", "君不見葉縣雙鳧緱嶺鶴，古來度世多吾宗。"]}