{"author": "鄧深", "period": "宋", "type": "诗", "title": "醴泉", "paragraphs": ["醴陵以泉名，問泉良不遠。", "平田數頃開，方池三尺淺。", "含秋色幽幽，辟塵光淀淀。", "觱沸生其間，的皪紛可辨。", "纍纍似噴珠，一一如穿線。", "多至叢萬顆，少或作疏串。", "遲速固難期，南北初無限。", "占地喻尋丈，有時忽隱見。", "恍兮莫窮源，雜然應有眼。", "沙石那能窒，苔荇不得炫。", "千載曾未枯，一日知幾番。", "釀酒味固佳，煮茗香可羨。", "名泉世不乏，此奇吾未見。", "醒心聊一掬，賦詩寓三歎。"]}