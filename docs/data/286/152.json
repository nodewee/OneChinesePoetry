{"author": "許必勝", "period": "宋", "type": "诗", "title": "憶舊游  其一", "paragraphs": ["歡遊成逝波，盛華落殘照。", "每憶清池遊，幽魂夜相弔。", "與君携手時，雲林正清妙。", "天空露光動，襟衫見高調。", "及來愁病侵，瘦骨冰稜峭。", "君如鏡中花，獨向春光笑。", "荒村酒味薄，沉憂何時療。", "日色不入夢，高星凍青耀。", "空枝吟霜風，永夜興悲嘯。", "嵯峨金張第，忽成野田燒。", "安得明月中，長見君年少。"]}