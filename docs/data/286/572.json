{"author": "王灼", "period": "宋", "type": "诗", "title": "送南平僧歸里", "paragraphs": ["牂牁水闊嶲山高，什敖君長曾紛搔。", "時移事變今安有，百里相望皆城壕。", "我住涪江一區宅，頗恨長安遠如日。", "聞師鄉邑愈更南，不覺掉頭三太息。", "送行且學浮圖語，是身於世真逆旅。", "胸中穩處即吾鄉，交益誇辭空自苦。", "北風拂面寒颼颼，遥知去路雪侵裘。", "忍饑奈凍得嘉句，好在濡筆傳中州。"]}