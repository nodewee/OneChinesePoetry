{"author": "鄧深", "period": "宋", "type": "诗", "title": "遊方壺", "paragraphs": ["摘勝尋幽須携壺，人生偷取醉工夫。", "楚天雲浄秋雨餘，王孫招客追觀娛。", "晝寢忽來喚宰予，道有方壺宜同趨。", "江神解事驅龍魚，水波不興清風徐。", "柔櫓咿啞人歌呼，美酒滿載不待沽。", "登亭忻與竹鶴徒，有徑深穩醉何虞。", "住處領略貪須臾，頻頻改席殊趑趄。", "湘流渺渺含碧虛，孤煙落日不可模。", "市塵彼岸自一區，嘉木奇石鄰座隅。", "亭下蒲帆逝不居，往往望此如仙都。", "近對岳麓翠屏鋪，上頭目力到重湖。", "昔年登覽蔾杖扶，清凉甘露來香厨。", "相看不遠跡尚疏，濟勝之具空踟躕。", "興盡請以歲月書，仇香洒墨鸞鳳如。", "別后寄我詩成圖，爲問畫家傳本無。"]}