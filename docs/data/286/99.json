{"author": "釋印肅", "period": "宋", "type": "诗", "title": "普菴家寶", "paragraphs": ["普菴家寶，不著尋討。", "迷時不見，在處煩惱。", "悟時無相，如日杲杲。", "取舍不得，自然恰好。", "誰生誰病，誰死誰老。", "達人無證，凡夫顛倒。", "日西道晚，日東道早。", "有睛無眼，撞頭磕腦。", "扶籬摸壁，棄金抱草。", "機關木人，弄口叫好。", "線牽則動，索斷則倒。", "撒放閑處，如第爛藁。", "本自無形，被他作造。", "五彩妝來，安名立號。", "只欲瞞他，何曾自保。", "打鬧過日，全無倚靠。", "問他貴姓，口中便道。", "草木李張，適來方到。", "有甚急事，特來干冒。", "衣食不足，莫怪聒燥。", "人口不安，田園旱澇。", "賺埋公祖，移墳修造。", "被術人算，年月不好。", "朝山拜嶽，何處不到。", "未嘗感應，至今囉噪。", "又逢卦師，胡言亂道。", "速遷公祖，更改門竈。", "絲蠶天旺，官祿便到。", "但信八卦，陰陽最好。", "公卿宰相，都是我振。", "酌發稍輕，摇頭擺腦。", "贈他豐厚，連聲道好。", "因此貧窮，日夕煩惱。", "雪上加霜，苦寒難保。", "耳裏忽聞，普菴得道。", "捻土爲香，直須親到。", "行來不覺，鐘聲浩浩。", "自心火急，無人通報。", "行童不管，維那高傲。", "息心定意，低聲苦告。", "不久之間，果見一老。", "一條拄杖，披一布襖。", "豎個指頭，教我速道。", "鼻孔遼天，眼睛潦倒。", "更不說錢，也不愛寶。", "不得妄想，不得作造。", "但識得心，無法不到。", "汝本是佛，不須別討。", "離諸名相，法身自保。", "生滅本無，諸佛假號。", "世出世相，全無可道。", "真實一心，不空靈寶。", "十方諸佛，都有裏許。", "一切幻緣，此心無主。", "幻化須盡，心等太虛。", "識得此心，如瑠璃珠。", "隨色影現，無著無去。", "得意忘言，了更無語。", "亦無可舍，亦無可取。", "也不燒疏，也不化紙。", "設齋無限，供養蛇鼠。", "布施不明，却還沉墜。", "雖是善因，能招惡理。", "公子王孫，因修福慧。", "持齋精進，衣食布施。", "纔出頭來，一切整備。", "豈用埋屍，卜度好地。", "心若不善，一切不利。", "頭頭作業，處處祭鬼。", "枯骨消磨，神識沉墜。", "生不念善，死地獄現。", "在處慈悲，來生方便。", "不信佛法，貧窮下賤。", "萬中無一，官人相現。", "滿山滿嶺，頭長觜尖。", "撈魚罝鳥，歷劫相煎。", "無一毫善，皆是結冤。", "不識父母，叫喚喧天。", "貪婬殺盜，罪不可言。", "陰振未滿，王法牽纏。", "心無一足，煩惱連天。", "因何不息，澄浄心田。", "若不飲酒，智慧光鮮。", "親近善者，心自善妍。", "若不食肉，公婆不哭。", "日夕心靈，善神助福。", "若不殺盜，自身無惱。", "行住坐卧，心無煩惱。", "若不邪婬，浄行甚深。", "精神勿虧，身體安寧。", "若不妄言，常親貴侶。", "守口如瓶，不驚寒暑。", "若不貪愛，觸目便會。", "見如不見，背如不背。", "若不嗔癡，眼耳如泥。", "天翻地覆，我自不知。", "若不惡口，身如瓦狗。", "人來不吠，棒打不走。", "若不兩舌，無事閑歇。", "誰是誰非，清風明月。", "若不綺語，身心一如。", "所在尊貴，爲人中瑞。", "十般不善，在迷不見。", "佛爲分別，覺悟自見。", "依此脩行，見本來面。", "大地含靈，誰敢輕賤。", "心共一心，隨業轉變。", "我若不如，只管喫現。", "我令始覺，感佛方便。", "翻十不善，回向十善。", "永不賺你，天亦常願。", "超出三界，見佛知見。", "凡夫肉眼，非明不見。", "無日月燈，如黑漆面。", "開眼見色，色即歸空。", "空中無得，恰如無見。", "開眼無見，猶如無目。", "見與不見，全無可善。", "眼不是眼，見不是見。", "空色無寶，不明方便。", "達本了心，是佛知見。", "心若未了，識業黑變。", "今日安樂，逐光隨現。", "眼光落地，黑暗周徧。", "心思業顯，雷奔閃電。", "怕怖天地，投誰發願。", "百千刀輪，火車掣電。", "一剎那間，魂識消散。", "動經塵劫，業無所間。", "豈比世間，公牽私絆。", "哀哉眾生，尚貪喫飯。", "若還思死，火急難辨。", "五千教典，祕言無限。", "只爲愚心，習氣深慣。", "己化聞經，己身無難。", "一人了達，與眾除患。", "不勸不善，惡不消散。", "若聞其聲，何忍食由。", "若見眾生，死當助哭。", "身衣口食，難心自足。", "直至到死，神識纏逐。", "隨念往生，定入毛畜。", "心不念佛，鎮在牢獄。", "心若念善，□□□□。", "善果善因，笙箏笙竹。", "不曾捻種，遍地野菊。", "耕田得禾，耕畬得粟。", "樂善天堂，造惡地獄。", "善惡無差，由心直曲。", "信佛拜泥，轉轉昏迷。", "信神燒紙，自損穀皮。", "信經讀字，不干心事。", "信道行婬，只瞞自心。", "信善貪財，到死也獃。", "信福殺盜，不久惡報。", "信是說非，將油洗衣。", "信罪不悔，如飛蛾昧。", "火爍油煎，去了又來。", "一似浮徒，貪嗔癡愛。", "前念作福，後念受罪。", "人不達理，妄執神鬼。", "人不會事，梅上添醋。", "急處鬭急，好做不做。", "見他富貴，一心趨侍。", "借口一文，還十文利。", "連妻带子，爲他奴婢。", "子細觀瞻，丈夫意氣。", "非我不非，是我不是。", "有無分定，因果相繼。", "懶惰貧窮，精勤富貴。", "脩般若多，獲慈悲惠。", "今生和順，在處恭敬。", "來生佛國，開發眾信。", "習氣清浄，行住皆定。", "定中有慧，慧體如鏡。", "鏡不是鏡，是非成病。", "失却是非，大圓智鏡。", "若人全會，何垢何浄。", "本無背面，光明性命。", "性即佛性，命即慧命。", "非生非老，誰死誰病。", "包括有無，無欠無剩。", "風動塵起，無有不應。", "水陸色空，血脈連通。", "微塵不透，不成正道。", "影響無知，猶如死屍。", "頭上一劄，却令眼眨。", "脚下一針，用口呻吟。", "問病叫痛，類同蠢動。", "將假爲身，業力所成。", "成應有壞，有壞復形。", "成有本空，誰解通宗。", "不宗爲本，無住爲宗。", "不空不住，無異虛空。", "快須薦取，脫却樊籠。", "古佛今佛，因此大通。", "釋迦親印，猶如虛空。", "如水中月，應物標宗。", "如水是體，水月空同。", "有無相貌，二相皆同。", "同則無礙，有礙不中。", "不中非佛，佛亦無窮。", "騰今耀古，不受瞞籠。", "萬法之母，諸佛祖公。", "若人了達，便與佛同。", "若人不了，萬法盲聾。", "猶如雜話，枉費日工。", "如是家寶，永不空空。", "究竟無說，法本無空。", "普菴和尚，家寶示眾。"]}