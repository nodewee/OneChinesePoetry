{"author": "王灼", "period": "宋", "type": "诗", "title": "送胡康老  其二", "paragraphs": ["北人事鞍馬，笑誇太行高。", "豈知相風色，孤帆寄江濤。", "雄圖攪方寸，不憚舟師勞。", "一見武功天，騰踏當有遭。", "皇綱餘絲髮，海宇半弓刀。", "誰人念恢復，此事付英髦。", "蓴羹伴鱸膾，酒船載蟹螯。", "何如噉羊酪，春醅潑蒲萄。", "願言雲路穩，勿使閑豹韜。", "功成儻乞身，故園剪蓬蒿。"]}