{"author": "呂宜之", "period": "宋", "type": "诗", "title": "梅林分韻得詩字", "paragraphs": ["寒梅如高人，冰雪凜風期。", "霜威凌萬木，孤芳綴疏枝。", "古來歲寒心，肯與時節移。", "家家浣溪南，橫斜映笆籬。", "老樹更崛奇，矯矯蛟龍姿。", "中有調鼎味，幾年江之湄。", "征衫十年寒，霜蹄快追隨。", "先生羊叔子，到處英名垂。", "對花有妙語，豪氣無百巵。", "興來屬湛輩，同出舂容詩。"]}