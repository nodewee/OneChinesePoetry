{"author": "龐謙孺", "period": "宋", "type": "诗", "title": "題渡水羅漢畫", "paragraphs": ["偏袒右肩赤一膊，開顔含笑不作惡。", "廣深莫種金蓮花，故使浮杯襯雙脚。", "心既忘形亦忘怖，徒使旁觀毛髮豎。", "本無行止令人圖，竟到彼岸歸何處。", "我知畫者意識真，是故古來傳至今。", "亦無此心可得驚，亦無此身可得沈。", "浪頭乘風正得路，不動莊嚴幾時去。", "從今不往亦不還，一幅之間作常住。", "君不聞古人祇作如是觀，請公莫問何以故。"]}