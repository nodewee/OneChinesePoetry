{"author": "王灼", "period": "宋", "type": "诗", "title": "送祖月上人", "paragraphs": ["月公別我浮三峽，欲往南中求大法。", "此行初爲梅州老，過嶺障烟恐難狎。", "掛帆且指古鄱陽，驥子鳳鶵亦稱甲。", "十年故人我尚記，平視諸方氣嘗壓。", "玉劍無聲血千里，肯就銅盤後先歃。", "相從學道須究竟，半字落耳汗霑洽。", "宗師語言豈不佳，世間傳寫空盈夾。", "歸來趺坐舉其要，莫話衡廬與苕霅。"]}