{"author": "馬俌", "period": "宋", "type": "诗", "title": "水月亭", "paragraphs": ["陽來中坤坎波翻，月本於地仍東還。", "誰爲聚之古祗柏，涵碧湛湛琉璃盤。", "珊瑚晶瑛澈凝湍，西風晚來覺秋寬。", "海蕩冰碎天飛旋，瞿曇指心以探禪。", "魄死澤困與爾言，夜游倚聲霓裳讙。", "捉影或墮不可援，幻癡益多吾懔然。", "明河繞衣吹佩環，毛髮飄蕭亂空寒。", "頗欲乘槎此窮源，脫屣濁世摶林騫。", "采華食葉爲玉仙。"]}