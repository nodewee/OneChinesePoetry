{"author": "許必勝", "period": "宋", "type": "诗", "title": "苦雨", "paragraphs": ["積憂遂成陰，昏色遍蒼莽。", "我醉憂已忘，天地當開朗。", "何以酒醒後，猶然在簷上。", "云是方春時，暗助草木長。", "凝陰而無陽，亦非善培養。", "豈因世道非，寰宇盈魍魎。", "日月不照臨，星辰羞布象。", "每睹萬類心，俱稱上天廣。", "移轉亦何難，夢夢如抱怏。", "地底周雷聲，驕烏絕心想。", "四望如無餘，舉意同羅網。", "安得最高峰，雲外獨來往。"]}