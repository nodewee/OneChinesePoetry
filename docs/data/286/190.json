{"author": "莫濟", "period": "宋", "type": "诗", "title": "次韻梁尉秦碑", "paragraphs": ["六王失國四海歸，秦皇東刻南巡碑。", "法因史籀有增減，名與蒼頡爭飛馳。", "自言功德可歌頌，黔首箇箇愚無知。", "海神何故獨拒命，風濤塞路蟠蛟螭。", "羣臣諂佞仙藥遠，死生治亂分兩歧。", "山靈不可守碑記，片段應作龜牀支。", "陵谷雖存世代異，耳目雙被誕者欺。", "只餘紙本落人世，千古遺臭東南崖。", "我聞秦望最高峻，城域所見非昔時。", "何山距縣四十里，符合傳記壯且奇。", "眾峰乃是子孫行，古木幾換蛟龍枝。", "指東作西未足怪，父老流傳從小兒。", "政如塗山玉帛會，漫不可考歲久之。", "梁君吏隱年甚少，鬰鬰寸角初解麋。", "裹糧挈榼訪古跡，氣味蕭散如分司。", "忽聞片石在絕頂，小篆無乃斯翁爲。", "手披荆棘訶虎兕，拄杖直叩山頭皮。", "糢糊豈復有字畫，此物及見秦亂離。", "當時威勢振天下，不言慘毒民嗟咨。", "乘輿所至爲刀鋸，方嶽何暇安禮儀。", "關中屢棄百二險，曆數浪指億萬期。", "君臣乃爾自賢聖，鯁論不復相瑕疵。", "陳迹安知百世後，樵夫牧子笑脫頤。", "興亡俄頃三歎息，撫掌重閱太史辭。", "假使玉筯餘筆畫，文過其實世所嗤。", "早知金石不可恃，相君應悔燔書詩。"]}