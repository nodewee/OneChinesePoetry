{"author": "丁宣", "period": "宋", "type": "诗", "title": "仙都山", "paragraphs": ["世上洞天三十六，縉雲第二十九區。", "古木參天架雲屋，總真靈迹號仙都。", "獨峰壁立二千尺，凌空聳翠屹然孤。", "仰瞻絕頂烟嵐際，曾開菡萏名鼎湖。", "舊說軒轅駐車轍，雲駢風馭經此塗。", "石釜鍊竈丹砂就，乘龍帝鄉纔須臾。", "紫虛碧落超塵世，侍臣無路攀龍鬚。", "唐朝天子仙李裔，德格天心來瑞符。", "祥煙嘉氣卿雲布，山中九傳萬歲呼。", "步虛對峙雲斷續，東西互雲高下殊。", "澗邊幽徑登鳥道，上有鏡巖如方壺。", "巖中乳水瀝嵌罅，滴石成穴如仰盂。", "水一晝夜斛加半，潦不泛溢旱不枯。", "魯望曾記周景復，絕粒餐霞黄老徒。", "棲真妙入懸珠會，八十餘年隱此居。", "千古寥寥桑海變，仙跡渺邈還有無。", "石門瀑布雖云好，此間殊勝未易俱。", "特然造化鍾神秀，虎頭妙手亦難圖。"]}