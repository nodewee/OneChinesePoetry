{"author": "陳天麟", "period": "宋", "type": "诗", "title": "登上嶺遊黄山  其一", "paragraphs": ["朝陽滉漾水朦朧，曉烟橫抹天微風。", "三十六峰不著色，點綴淡墨排秋空。", "小山連延大山倨，林深無人但雲樹。", "平生愛山真成癖，我以意行本無住。", "黄山之路何欹危，黄山之溪何漣漪。", "登山度水亦勞止，正要行役發吾詩。", "仙家與世不相遠，徑入桃源亦良便。", "向來父老亦嘗行，竹籜桃花大於扇。"]}