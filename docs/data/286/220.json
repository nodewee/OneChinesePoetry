{"author": "鄭伯熊", "period": "宋", "type": "诗", "title": "北園送關簡州分得古字", "paragraphs": ["我歌白雲篇，送君水雲浦。", "歌罷水雲寒，佇立聽鳴艣。", "江湖昔在手，短簑釣煙雨。", "軒裳誤羈馽，濫趨羣玉府。", "朱墨浪自妍，筆削竟何補。", "高鴻墮秋枕，歸夢紛莫數。", "著鞭輸子先，寤歌獨懷古。", "中年况作別，心事復誰吐。", "故人分龍符，江色映修組。", "話舊定何時，新知日旁午。"]}