{"author": "王灼", "period": "宋", "type": "诗", "title": "得孫以詩邀立夫兄次明丈作看客", "paragraphs": ["我生苦不諧，所向如登天。", "老眼始見孫，便覺了世緣。", "一陽謹初度，剝極宜復旋。", "神氣已秀發，玉虹照晴川。", "家書或有託，似能守青編。", "免翁費十牛，令渠受一廛。", "使君與別駕，同是峨眉僊。", "肯來摩其頂，飛蓋相聯翩。", "丘也親抱送，已輸徐氏先。", "游夏實高弟，庶幾文學傳。"]}