{"author": "王灼", "period": "宋", "type": "诗", "title": "用舊韻送普守赴闕  其二", "paragraphs": ["虛名强逐臭，小智矜藏鈎。", "蠻觸蝸兩角，古今貉一丘。", "念昔齒方壯，抱愁山之幽。", "誓從東南尉，策勳西北陬。", "人事乃大謬，天命不少謀。", "雲梯乏僊骨，車轍半神州。", "廉頗故思趙，韋孟欲徙鄒。", "錦水清堪濯，草堂靚可休。", "儻有一區宅，不願萬戶侯。", "尚及公掛冠，共飽黄雞秋。"]}