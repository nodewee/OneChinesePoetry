{"author": "趙夔", "period": "宋", "type": "诗", "title": "桂山諸洞歌", "paragraphs": ["宜人之地少陵詩，閱玩前賢詞意奇。", "爛然五詠非虛語，位壓坤方占一維。", "青青四顧列羣山，生自天工巧若𨬖。", "玲瓏拔地聳層秀，崢嶸嵯峨星斗間。", "其中有洞十二所，七星山下栖霞府。", "日月華君顯迹靈，遇者當時鄭冠卿。", "歸到人間已三載，仙洞光陰時未改。", "至今舊記傳無窮，玄巖蟠蟄聞白龍。", "一泓沈碧寒潭瑩，水月圓明下翠峰。", "枕城樓觀環俯視，綠鎖喬林春日媚。", "秦碑柳記已難觀，漓水南流泛渺漫。", "慶林巽穴玄風出，華景高明隱丹室。", "西方虛秀貫山腰，南華朝陽風景饒。", "夕陽北牖通仙徑，白雀嘉蓮池淥浄。", "許多佳致卒難題，留與詞人賡雅詠。"]}