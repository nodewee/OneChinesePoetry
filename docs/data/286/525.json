{"author": "王灼", "period": "宋", "type": "诗", "title": "范漕生日", "paragraphs": ["治忽本天運，賢哲豈浪出。", "中興信可期，帝爲賚良弼。", "嶄嶄岷峨山，西南著第一。", "山靈借英氣，成此垂雲翼。", "才多浩江海，道大迷畛域。", "磊落萬卷腹，斕斑五色筆。", "曩參相君幙，謀入九地密。", "復佩太守章，化行千里溢。", "紫詔從東來，畀之使者節。", "旋兼蜀大尹，繡衣擁彫戟。", "談笑百城聳，指顧萬事集。", "但恐被賜環，台衮輔王室。", "有如老忠文，殊勳照簡冊。", "佳時過重五，適當懸弧日。", "遠邇祈公壽，歡聲共一律。", "伶俜涪江生，獨以文爲業。", "不敢嚴香火，不敢具芝朮。", "拂拭舊破硯，胸次先突兀。", "公掃河朔塵，請飛聊城檄。", "公蹀定襄血，請勒燕然石。", "待公黄髮年，几杖付閑逸。", "從公綠野堂，哦詩繼元白。"]}