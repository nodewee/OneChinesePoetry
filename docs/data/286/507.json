{"author": "王灼", "period": "宋", "type": "诗", "title": "招隱亭", "paragraphs": ["層崖壓西城，半空矗孤峭。", "何人結斯宇，想見胸次妙。", "叢林開蒙密，江山得樞要。", "拂拂幽草香，嘖嘖群鳥叫。", "我作謝公屐，來學阮生嘯。", "披襟待凉吹，停盃延落照。", "永嗟區中人，嗜慾昏九竅。", "誰賦招隱辭，此病政難療。", "我亦裹青衫，俛首入選調。", "平昔志萬里，自省成大笑。", "才術幸無取，曷不返耕釣。", "雄飛或有時，一拜蒲車詔。"]}