{"author": "耿鎡", "period": "宋", "type": "诗", "title": "用彥平韻賦石外舅短項翁", "paragraphs": ["人生何地逃奇耦，白髮轉頭成宿莽。", "百年同盡草一丘，誰見乘槎上牛斗。", "不如醉倒三萬場，何必龍山歲重九。", "先生元是古達人，身外所忻惟有酒。", "石交自得短項翁，燕頷鳶肩非我友。", "邇來带眼寬綠筠，結喉不造鴛鷺群。", "十年孛窣牆下塵，仰面詎識高崑崙。", "先生取人略形貌，翁獲展盡終不渾。", "我欲挽翁歸翠微，手栽杞菊如天隨。", "願翁醉客莫嫌擾，買山政賦淮南小。"]}