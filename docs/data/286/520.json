{"author": "王灼", "period": "宋", "type": "诗", "title": "九日同韶美誼夫登妙明分韻得光字", "paragraphs": ["野迥半留日，雲薄初護霜。", "一傾萸菊酒，三肅翰墨場。", "諸君黨友賢，獨我鬢毛蒼。", "滿引雖云樂，分携亦自傷。", "平生子劉子，趣歸謁建章。", "勳業定指取，富貴肯相忘。", "古人重佳節，酬酢無餘觴。", "龍山丹葉飛，騎臺白草荒。", "但使修名立，豈識離緒長。", "明年未可料，共飲西湖光。"]}