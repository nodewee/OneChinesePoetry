{"author": "王灼", "period": "宋", "type": "诗", "title": "前年一首投贈劉荆州", "paragraphs": ["前年別公東南馳，正當六騩還宮時。", "都人歡傳好消息，慈寧首問公何之。", "氈裘不復恃軍馬，潁上一戰中興基。", "青天白日呈萬象，向來讒吻真成癡。", "數從西府伺行李，樞筦政要人扶持。", "吳江再見丹楓落，寧料我公猶在茲。", "呼鷹臺邊閑鼓角，望沙樓上陳書詩。", "夕烽平安置莫問，賢牧自當十萬師。", "維昔全荆號强國，近者賊火仍瘡痍。", "形勝之地勳名集，端使前輩相追隨。", "衰宗依劉有故事，自憐遠去作兒嬉。", "明朝爛醉沙頭酒，不管春風吹鬢絲。"]}