{"author": "龐謙孺", "period": "宋", "type": "诗", "title": "古詩  其三", "paragraphs": ["西風正浩蕩，出門無所尋。", "强起理菊花，聊以慰我心。", "傍籬見南山，經旬阻秋霖。", "豈不欲傲遊，慮此泥濘深。", "凉飚带寒烟，暝色著高林。", "歸鳥未遑棲，槭槭風葉吟。", "遊子悲故鄉，感嘆歲月深。", "一室蔽蓬蒿，空壺絕孤斟。", "徘徊東牆下，仰視林端參。", "耿耿夜何長，白露濕衣襟。"]}