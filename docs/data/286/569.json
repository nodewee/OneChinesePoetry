{"author": "王灼", "period": "宋", "type": "诗", "title": "送譯上人出蜀", "paragraphs": ["久雨敗沼荷，曉風獵巖桂。", "人各動歸思，子獨謀遠逝。", "峽門去來舟，日爲聲利計。", "扣舷數得失，子獨尋師銳。", "徑山天尺五，披光出蒙翳。", "雲居接廬阜，薦福踞鄱汭。", "維此三大老，從之可卒歲。", "玉泉亦清冽，縱飲爭挽袂。", "南極百十城，一一盡所詣。", "寧使繭生足，肯畏雪封砌。", "更憶大瞿曇，捐身求半偈。"]}