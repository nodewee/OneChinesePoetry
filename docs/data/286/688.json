{"author": "鄧深", "period": "宋", "type": "诗", "title": "次韻答社友", "paragraphs": ["小軒名大隱，粗可供趺坐。", "遮眼時翻書，靜願結香火。", "似介還似癡，所向與時左。", "不踐名利途，竊謂志亦果。", "人生天地間，世路多坎坷。", "成敗端有數，巧力不容佐。", "昧者迷所之，大似蟻旋磨。", "君看禽高飛，翼倦千仞墮。", "太剛者易亡，太銳者必挫。", "得失相乘除，倚伏兩福禍。", "顧予何所樂，日晏得高卧。", "豈惟七不堪，萬事付懶惰。", "儕類每見寬，亦不攻其過。", "美人如敬翁，學問精而夥。", "松柏生澗壑，霜幹久長大。", "富貴應不免，時有可未可。", "何須窮婦吟，再三嘆寒餓。", "且冀寬此抱，會當有知我。", "屬和聊寫情，暫輟園蔬課。"]}