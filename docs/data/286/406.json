{"author": "陳天麟", "period": "宋", "type": "诗", "title": "贈水西寺舉老", "paragraphs": ["山前流水化平陸，溪上羣山疊寒玉。", "寺逢劫火一再遷，唯有浮圖立於獨。", "江南佛法多衰謝，主張名教一夔足。", "詩人江西派，更是真如舊尊宿。", "我生遍參未究竟，布襪青鞋走林谷。", "師言子歸有余師，留飯青精盤苜蓿。", "杖藜並語松林路，行聽松聲如度曲。", "尚寒三十六峰盟，遊罷同回把黄菊。"]}