{"author": "鄧深", "period": "宋", "type": "诗", "title": "探禹穴", "paragraphs": ["禹穴鎮名山，神龍夙呵衛。", "告成餘此跡，天地相終始。", "昔在紹興中，弔古先君子。", "探穴勇躋攀，慨嘆不能已。", "援筆賦會稽，兼述風土美。", "趨庭童丱時，誦之能略記。", "頗識尋幽趣，便有東遊志。", "道路阻且長，日月疾難恃。", "此興墮渺茫，轉燭逾三紀。", "兩年寓臨安，相隔纔一水。", "登覽似可期，特未敢必耳。", "今年正月末，乃不料行止。", "雲隨渡江風，身著千巖裏。", "借問自何方，可訪夏后氏。", "或指高峰云，近在十五里。", "是日天氣清，好風濯衣袂。", "興來不假懶，偕行二三子。", "猶子試上庠，邂逅亦能侍。", "呼舟汎鏡湖，肌膚撲空翠。", "新荷點青錢，魚行不相避。", "水凈無波濤，曾不踰時至。", "捨棹叩仙扉，宮額賜龍瑞。", "古道怪松引，重門老柏倚。", "苔徑稍深登，曲折窮幽邃。", "巨石忽在眼，不與他石類。", "勢壓千萬山，魑魅敢睥睨。", "人言爲洞天，我忻識勝地。", "當中生裂紋，舊傳有深閟。", "重玄鎖關鑰，莫測神靈意。", "戀戀不能去，而有感于己。", "平生喜搜訪，幽山殆有契。", "何以俛仰間，來遊者三世。", "先賦那敢攀，靈光誠自愧。", "强裁五言詩，未能無習氣。", "詩成不須寫，阿龜聊復識。"]}