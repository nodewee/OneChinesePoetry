{"author": "陳天麟", "period": "宋", "type": "诗", "title": "題南金慎獨齋", "paragraphs": ["聖道不可窮，探取隨己欲。", "平生所受用，政可一言足。", "子思著中庸，暗室戒慎獨。", "危微恐懼心，此念施已熟。", "學從西洛來，標榜相品目。", "袖手看屋梁，表表知鴻鵠。", "誰知胸中塵，往往盈斗斛。", "伋也而有知，寧不貽彼忸。", "吳侯蚤作吏，未肯事邊幅。", "得妙自聖處，了不關世俗。", "頗知幽隱中，日月所照燭。", "不敢欺秋毫，高情潔冰玉。", "願言從君遊，著鞭蹈前躅。"]}