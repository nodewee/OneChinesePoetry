{"author": "鄧深", "period": "宋", "type": "诗", "title": "鄉人禱雨有應時寓烏石", "paragraphs": ["力穡乃有秋，斯言聞自古。", "天時或不順，人事亦安取。", "今年問何如，常暘頗爲苦。", "大田紛拆裂，槁苗渴灌注。", "井甕走墟落，河車喧旦暮。", "江溪近復涸，手足了無措。", "禱旱急農夫，迓神擊村鼓。", "動以千百人，爲此萬一舉。", "烈日仍朝朝，乞靈空處處。", "誰知天地回，正在頃刻許。", "旱魃翻然收，豐隆激其怒。", "真龍奮寂寞，商羊自鼓舞。", "張蓋作濃雲，翻盆下甘雨。", "剩水有平疇，曠原無焦土。", "言功任鬼神，介我喜稷黍。", "飽飯可預期，晚歲復何慮。", "懽聲變愁嘆，憂心成悅豫。", "惟時對江村，所寓隘茅宇。", "因循已半月，侵凌奈酷暑。", "快此一日凉，美甚八珍具。", "澆腸欠濁醪，錢兄尋酒戶。"]}