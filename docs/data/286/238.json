{"author": "吳沆", "period": "宋", "type": "诗", "title": "臨高臺  其一", "paragraphs": ["高高軒楹日照東，扶桑柱植西崑崙。", "上有明真紫霞客，廝征伯僑役羨門。", "月馭叱前驅，風駟殿後奔。", "靈衣披披溘晻靄，玉斧斷斷除煩冤。", "虛皇下兩耳，授以金簡文。", "相觀峻極不容步，擬軼清氣排重閽。", "嚥日誦黄庭，滴露抄韋編。", "羊歧之亡罔象得，蠻觸之角醯雞天，臨臺一笑俱超然。"]}