{"author": "王灼", "period": "宋", "type": "诗", "title": "題趙德脩所藏孫太古尹喜傳道圖", "paragraphs": ["大柏森森護盤石，老聃踞坐三人立。", "盛德之容本和豫，漠然不應豈真實。", "曏者隱奧九九篇，纔示指畫意已傳。", "細看尹喜磬折處，金篦刮膜見全天。", "侍旁二子來何許，無乃徐甲庚桑楚。", "注目拱手氣不吐，畫師筆端更解語。", "函谷關廢河水黄，授經臺傾隴草荒。", "一幅東絹吾無用，要逐青牛歸帝鄉。"]}