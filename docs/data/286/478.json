{"author": "徐璋", "period": "宋", "type": "诗", "title": "送舉人", "paragraphs": ["揭陽多士天下都，聲名籍籍南海隅。", "往往能騎龍馬駒，唾手可捋於菟鬚。", "大食刀斫赤瓠壺，綠沈弓迸金僕姑。", "太阿何止敵萬夫，四海可歸輿地圖。", "一舉旌旗到三吳，全軍接上甘泉書。", "不比白面謝石奴，漢庭挺出萬卷儒。", "至尊含笑御玉虛，此時賢傑氣焰舒。", "更看相踵昇亨衢，鳳池雞省爭鳧趨。"]}