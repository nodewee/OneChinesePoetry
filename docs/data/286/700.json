{"author": "鄧深", "period": "宋", "type": "诗", "title": "次正臣韻", "paragraphs": ["黄牛偶際半槽水，忻然解纜離江涘。", "舊聞峽山最多奇，非涉風波難說似。", "千金莫買丹青臨，今日真行圖畫裏。", "魂驚險怪千萬狀，眼洗清奇數千里。", "戲石鹿兒玩鐃鼓，緣木王孫賣弓矢。", "鷺鷥久立應有待，鸕鶿深沒殊無底。", "大淖瀑濆續續生，怒濤驚浪層層起。", "好風轉旂捷有神，長年捩柂翻堪倚。", "漁人生長謾不知，葉舟來去紛可喜。", "惟愁三峽總黄濁，安得一瓢獨清泚。", "甘泉剩貯蝦蟆碚，時瀹玉塵香漱齒。"]}