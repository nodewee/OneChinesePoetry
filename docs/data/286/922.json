{"author": "耿鎡", "period": "宋", "type": "诗", "title": "用功成韻賦外舅短項翁", "paragraphs": ["君不見王績非狂生，筆墨掃盡惟酒經。", "又不見志和非漫尉，江湖醉詠漁歌耳。", "文章得失兩夢事，一醉從渠俱不理。", "人間自有行秘書，此翁聊爲山澤儒。", "平生斟酌自飽滿，寧復有欠寧有餘。", "可憐蹣跚挽不前，屬車豈識從甘泉。", "不矜萬卷腹空洞，渴夢只恐東溟乾。", "莫疑此翁拘器窮，此翁有用非啞鐘。", "濁醪作賢清作聖，翁不異味同其空。", "我方畏縮立下風，伸頸一笑短項逢。", "脫冠與翁共醉倒，從人笑此兩禿翁。"]}