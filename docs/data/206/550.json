{"author": "高斯得", "period": "宋", "type": "诗", "title": "禹柏行", "paragraphs": ["往年上會稽，凌空禹穴曾得窺。", "今年浮沅湘，又見禹柏蹲山陂。", "茫茫禹迹遍天下，獨此二物稱神奇。", "凌雲意氣銷鑠盡，根心就化空存皮。", "樛柯入地枯不死，反更上擢青銅枝。", "被以九龍名，流傳自何時。", "得非木宿蒼龍精，儲英萃異成雄奇。", "頭角崔嵬訝撐拄，牙鬚磔裂相紛披。", "孔明廟柏信稱古，上距何翅千年奇。", "杜陵品藻一何陋，遺落鼻祖收孫枝。", "諉云此地不身到，何由得集衡湘詩。", "嗚呼，衡之山巍巍，湘之水瀰瀰。", "地氣何太偏，獨於草木乎鍾之。", "柏兮手植自神禹，竹也種傳由舜妃。", "誰能爲天分此畀人物，庶幾可使悍俗嚚風移。"]}