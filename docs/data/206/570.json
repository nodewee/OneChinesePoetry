{"author": "高斯得", "period": "宋", "type": "诗", "title": "和劉養源", "paragraphs": ["日景何須土圭測，臘盡熙熙好春色。", "明眉翠柳弄精神，調舌珍禽破岑寂。", "疊嶂融融遲日麗，雙溪渙渙層冰釋。", "行看騎簇昭亭曉，還聞猿嘯高齋夕。", "宛陵山澤紛紆餘，爾來憔悴緣急符。", "安得春風百萬斛，爲散和氣還郊墟。", "北帝回車已浸遠，東皇布令應潛孚。", "原疇蘇醒天雨玉，草木滋潤淵生珠。", "我詩背城猶借一，吏氣暫掃因元日。", "預憂簿領還壓頭，不得時陪竹林七。", "苕溪葦間舟延緣，白魚朱橘不論錢。", "幽棲已入五更夢，早春顧渚何時煎。", "老師謹勿先抽單，苦嫌道院颼颼寒。", "吟編未載兩觳觫，莫惜娉婷珠一斛。"]}