{"author": "高斯得", "period": "宋", "type": "诗", "title": "莫恃勢行", "paragraphs": ["夜燈讀書史，摽然撫予胸。", "奇哉天下士，英雄見略同。", "子長嘆息羋家事，謂勢於人將有窮。", "謫仙作詩戒鯨鯢，亦云勿恃風濤之勢如白龍。", "乃知世上夸毗子，控摶外物終成空。", "君不見寡大夫圍初得楚，章華臺前汗成雨。", "鄭田周鼎哆然求，齊桓晉文何足數。", "一朝乾谿萬衆潰，饑卧獨枕涓人股。", "君不見夫差稱霸會黄池，諸侯不敢捩眼窺。", "臨盟爭長莫敢拒，吳竟爲先晉次之。", "中原甫歸敗笠澤，甬東百家悕可悲。", "君不見趙家主父尤雄强，吞滅代北如驅羊。", "詐稱使者入秦地，威風驚倒秦昭王。", "暮年立子一失計，探鷇沙丘終餓亡。", "誦詩讀史餘，更披金匱書。", "章蔡與秦韓，往事尤可吁。", "惇欲族誅元祐人，薦福鑱碑立諸京。", "紹興五十三家檜掌股，慶元五十九人侂牙齦。", "章蔡投荒韓授首，秦亦奄奄泉下人。", "當時氣勢動山嶽，如今一窖寒灰塵。", "後來視今猶視昔，哀哉踵路雙輈傾。", "三書讀罷燈亦暗，齁齁一枕東方明。"]}