{"author": "高斯得", "period": "宋", "type": "诗", "title": "讀天台侍郎黄公神道碑", "paragraphs": ["昔纂寧宗紀，名臣嘆寂寥。", "鉅姦方枋國，多士謾盈朝。", "快讀黄公傳，如聞舜代韶。", "盡言醒衆聵，獨立聳清標。", "辨枉全張猛，持身簡豎刁。", "要途方凜凜，歸夢已摇摇。", "疏廣還家勇，羲之入海遥。", "寒花矜晚節，老檜傲霜朝。", "遷史雖猶缺，邕碑亦孔昭。", "咨予無健筆，魂去若爲招。"]}