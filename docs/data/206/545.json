{"author": "高斯得", "period": "宋", "type": "诗", "title": "題趙致道茅齋", "paragraphs": ["三百年前茅屋歌，誰其繼者茅齋銘。", "杜陵憂世何其切，鶴山觀物何其精。", "兩詩妙處均不朽，吾能合異融其真。", "綺櫳雕宇貯豪士，此豈有意矜吾民。", "從來大庇天下手，乃在茅棟茨檐人。", "請君觀銘驗吾德，復來歌義充吾仁。", "庶幾體用歸一貫，二老可作當欣欣。"]}