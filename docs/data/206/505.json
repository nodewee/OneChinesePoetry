{"author": "高斯得", "period": "宋", "type": "诗", "title": "近者昌言多出諸賢之後有感一首", "paragraphs": ["吾觀唐虞時，輔佐多世胄。", "一時謀謨嘉，十世典刑舊。", "古道日以衰，象賢始不懋。", "近者梧桐鳴，多出芝蘭秀。", "杜李倡其前，劉胡繼其後。", "最後康樂公，卓出漢庭右。", "元氣倚迓續，疵國資匡救。", "起予氣爲增，感事眉復皺。", "彼出進士科，視此一何陋。", "但貪一束芻，甘作三緘味。", "真堪爲僕僮，尚敢矜廉茂。", "誰能持我詩，往爲披怐瞀。"]}