{"author": "高斯得", "period": "宋", "type": "诗", "title": "中秋獨坐有感", "paragraphs": ["三年三中秋，月作一樣奇。", "清貧不設客，老倦不吟詩。", "今年更淒涼，兒孫鎖秋闈。", "獨坐南窗下，兀兀如孤羆。", "追思歡娛地，無如少壯時。", "尚記壬辰歲，鶴山靖州歸。", "八月十五夜，月華散前墀。", "諸父秋山閣，羣從幽芳池。", "賦詩各分韻，醉墨紛淋漓。", "鶴山讀我句，終夜相嗟咨。", "明朝操紙來，傾倒里中兒。", "一往三十載，坐念心生悲。", "前輩已彫謝，諸兄亦無遺。", "奇孤一身在，流落天之涯。", "明月如昨日，而我鬢成絲。", "天人固異分，何煩涕交頤。"]}