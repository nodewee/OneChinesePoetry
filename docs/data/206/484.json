{"author": "高斯得", "period": "宋", "type": "诗", "title": "迓杜丞相檥舟白鶴山下有感", "paragraphs": ["維舟候新鉉，薄言憩茲山。", "叢祠倚層阜，迴阡俯澄灣。", "竚立心目瞿，白鶴懸榜顔。", "嘉名契舊隠，身疑墮其間。", "沓嶂森古木，荒塗翳枯菅。", "田空少鴻鴈，谷腥富豺獌。", "更懷山中人，騎鶴去不還。", "平生抱炯介，輈張困羣姦。", "徂謝易永久，十年閟松關。", "紛吾信虛薄，宿昔蒙砭頑。", "及茲落海嶠，初心汩憂患。", "朅來因見召，感涕凄其潸。", "亦欲蔭青茆，賞心諒難攀。", "孤憤竟何及，顛毛自令䰔。"]}