{"author": "高斯得", "period": "宋", "type": "诗", "title": "編局", "paragraphs": ["舜爲天子臯爲士，瞽瞍殺人執而已。", "從來三尺天下平，析律二端真可鄙。", "近聞編局蕩巢穴，盡取鼠輩尸諸市。", "布衣韋带三十餘，笞配黥流動千里。", "獨遺太學四五士，但以姦京法從事。", "秦相不重褒衣人，曷爲忠恕而已矣。", "乃知能掉三寸舌，極惡窮凶猶可恃。", "大理得臯陶，汝曹應顙泚。"]}