{"author": "高斯得", "period": "宋", "type": "诗", "title": "西湖競渡遊人有蹂踐之厄", "paragraphs": ["杭州城西二月八，湖上處處笙歌發。", "行都士女出如雲，驊騮塞路車聯轄。", "龍舟競渡數千艘，紅旗綠棹紛相戞。", "有似昆明水戰時，石鯨秋風動鱗甲。", "抽釵脫釧解佩環，匝岸遊人爭賞設。", "平章家住葛山下，麗服明粧四羅列。", "喚船催入裏湖來，金錢百萬標竿揭。", "傾湖坌至人相登，萬衆崩騰遭踏殺。", "府門一旦尸如山，生者呻吟肱髀折。", "西湖自是天下景，何况遨頭古今壓。", "一時死者何足道，且得嘉話傳千葉。", "諫官御史門下士，九重天高誰敢說。", "溪翁聊爾作歌謠，謹勿傳抄取黥刖。"]}