{"author": "高斯得", "period": "宋", "type": "诗", "title": "次韻李通甫賦中秋", "paragraphs": ["秋容滿苕谿，天籟生菌閣。", "幽懷對蕭辰，意味更沖泊。", "招朋傾一盛，相與慰牢落。", "抵掌談世事，亦可資一噱。", "須臾白玉盤，高掛青綃幙。", "賞心與景會，喜極悲還作。", "渺然望西南，慨想舊猿鶴。", "豈無首丘情，歸去事耕鑿。", "奈何朝廷上，聚鐵方鑄錯。", "棄置勿復道，洗盞更深酌。", "我老倦吟詩，無悰紀行樂。", "故人詩筒來，晨簷有鳴鵲。"]}