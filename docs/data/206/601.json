{"author": "高斯得", "period": "宋", "type": "诗", "title": "存齋牟端明挽詩", "paragraphs": ["碩德千人表，高風一世欽。", "師承文靖正，識拔秀巖深。", "奧學方前古，雄文獨擅今。", "史筵新發軔，儒館力抽簪。", "蕭艾俄當路，蘅蘭夐出林。", "螭頭恩舄奕，豹尾步嶔崟。", "斮脛思全玉，圍腰肯待金。", "綬甘辭若若，戟喜對森森。", "孽火遭千劫，讒波沸百壬。", "然臍機穽巧，拔眼計謀陰。", "誣詆淵衷監，成蠲寵命臨。", "一麾猶偃蹇，三節又侵尋。", "聽履星辰近，司綸雨露湛。", "世方期汲直，人已感遲任。", "披腹平生節，攀髯晚歲心。", "幅巾朝第就，遺服暮庭廞。", "書殿榮封塚，玄臺閟在岑。", "鶴山初共被，苕水晚同襟。", "感舊鬚成雪，懷人涕作霖。", "元成負文采，端可嗣徽音。"]}