{"author": "高斯得", "period": "宋", "type": "诗", "title": "記二首兒四日雷二異", "paragraphs": ["咸淳七年正二月，天災人異何稠疊。", "細推厥咎端有繇，孤臣未言先泣血。", "日當丙子月當寅，湖州毘山有妖孽。", "曹家産子威殺人，二首一身連骨節。", "左首似爹右似娘，渾舍驚走趾欲折。", "里胥不敢上其事，一州喧喧騰頰舌。", "從來天子天下首，二首之占何待說。", "我聞唐家儀鳳年，的證端爲今日設。", "涇州之民有生兒，異幹同軀不容裂。", "是時武氏乘其夫，唐祚中微殆將滅。", "聖朝家法與唐異，四星在天循軌轍。", "咎在君陽非太陰，媧羿雖殊禍俱烈。", "人妖示變未三旬，二月天災來不輟。", "粵從己亥至壬寅，據曆雷聲未當發。", "胡爲砰訇震天鼓，四日四夜聲不絕。", "上天威怒端有意，要使吾君用剛决。", "夏竦姦邪致天變，仁皇感悟真明哲。", "只憑霹靂一聲雷，掃去有同湯沃雪。", "後來高廟遵故典，湯相罷歸同一訣。", "奈何災異過兩朝，猶復留此大饕餮。", "二首之兒四日雷，占雖不同應無別。", "作詩會入五行傳，謹勿流傳取剠刖。"]}