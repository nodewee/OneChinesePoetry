{"author": "高斯得", "period": "宋", "type": "诗", "title": "次韻王深道領客登翠屏", "paragraphs": ["東皇趣歸旆，行色在隴麥。", "撫舊念易盈，感逝憂難釋。", "謂春姑徐驅，爲我咏今夕。", "天涯浩漫漫，迷路那可索。", "林芳坐自銷，庭草已如積。", "南亭慨靈運，東園悲阮籍。", "咨余畏簡書，無路追羣屐。", "故知凝睇處，惟見嵊尖碧。", "如邛欠宿願，入越成誤適。", "一笑命淥樽，人生匪金石。"]}