{"author": "高斯得", "period": "宋", "type": "诗", "title": "讀荆軻傳", "paragraphs": ["夜讀荆軻傳，掩卷喟然嘆。", "結交天下士，賢哉太子丹。", "報秦一片心，秋蓮孤劍寒。", "介紹田先生，得結荆卿歡。", "太子一語疑，先生甘自殘。", "荆卿欲藉手，臨事敢開口。", "走見樊於期，願借將軍首。", "將軍搤擥言，念此固已久。", "得復平生讎，性命何足有。", "四雄英烈風，精誠凌白虹。", "函關初未入，氣已吞祖龍。", "其事雖不就，簡牘光無窮。", "奈何今之人，蹙縮如寒蟲。"]}