{"author": "高斯得", "period": "宋", "type": "诗", "title": "三麗人行", "paragraphs": ["相公列屋芙蓉城，烟紅露綠千娉婷。", "朝回迎笑擁前後，忽遭唾棄嫌羶腥。", "汝曹面作死瓦色，爭似平康坊裏人。", "連眉倒暈雙鴉鬢，臨春璧月陽臺雲。", "西湖喧天歌鼓閙，列坐長筵未狎賓。", "紫衣中使天上至，黄封百榼羅前庭。", "海螯江柱堆𡾋峞，猩脣熊白爭鮮新。", "微哉何曾食萬錢，陋矣楊家送八珍。", "酒酣自有娛客具，非絲非竹非歌聲。", "呼盧一擲數百萬，劉毅酸寒何足陳。", "此時相公眼生纈，平康一笑華堂春。", "鷄鳴鐘動却歸去，相公手自與金銀。", "恩纏愛結無與比，何意一朝遭怒嗔。", "偶緣病起思破悶，亟遣花使傳丁寧。", "誰知青鳥不解事，還報從人嬉水亭。", "立驅百騎捽而至，判司姓賈如弟兄。", "同遊七吏俱簿錄，一日得錢千萬緡。", "大書明梏令湖曲，蘇堤掃迹無蹄輪。", "風流宰相推第一，但恐稷契羞同倫。", "腥風霎霎塞宇宙，萬年遺臭何時泯。", "要當壯士爲一洗，我老無力覆八溟。"]}