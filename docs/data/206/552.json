{"author": "高斯得", "period": "宋", "type": "诗", "title": "次韻王深道寄題其弟敏道菊山", "paragraphs": ["黄花有鑒能品人，俗士往往遭眼白。", "獨憐寂寞陶長官，到死同盟不相釋。", "至今采采東籬詩，千載晶光猶陸離。", "獶人妙質久無記，羞對紛紛女曹兒。", "子今風塵走異縣，故山舉頭不可見。", "奈何友此隠逸花，三嗅幽香意中戀。", "我聞瀛堧足隑州，夢生八翼飛秋秋。", "不須苦覓菊山句，晚節相期拂衣去。"]}