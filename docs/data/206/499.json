{"author": "高斯得", "period": "宋", "type": "诗", "title": "題錢可則芡雪庵", "paragraphs": ["我家雪山下，結茅幾度秋。", "一朝劫火燎，身墮江南州。", "相逢芡雪君，感慨不能休。", "我今如喪狗，狂走長包羞。", "子幸成小築，廊巖可夷猶。", "何不學孔明，草廬傲王侯。", "何不學袁安，高卧絕行輈。", "鵷鸞恍入夢，猿鶴悽生愁。", "逋客亮非然，誰其執怨仇。", "山茅自高潔，得雪逾清修。", "三白待君足，毋爲垢氛留。"]}