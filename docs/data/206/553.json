{"author": "高斯得", "period": "宋", "type": "诗", "title": "次韻不浮弟自金陵相過", "paragraphs": ["老夫睡眼方昏花，夢中忽聞歌隸華。", "暮春逢此晴雨好，足慰飄零少陵老。", "知君重踏東華塵，先訪雪堂老師兄。", "大篇鏗鍧來扣寂，讀之宛如花萼集。", "花殘誰復倚欄干，黄鶴催歸呼子安。", "此花當屈第一指，徐娘風情猶可喜。", "詩成共賦豈厭多，惠連何不偕羊何。", "古來難并良與美，報答春光一盛旨。", "勿云數見恐不鮮，勿憂相煎豆萁然。", "我今已信天行止，小馮當門乃吾意。", "一春花惱只顛狂，行樂最怕功名妨。", "杜牧尋春遲有悔，且須十日澆磊隗。"]}