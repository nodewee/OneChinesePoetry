{"author": "高斯得", "period": "宋", "type": "诗", "title": "不浮弟攝興國守書趣其歸", "paragraphs": ["自君攝富川，政聲達王畿。", "鄉邦大夫士，相率聯書馳。", "欲控江州督，版授俾真爲。", "羣來質於予，予則力止之。", "父兄本公論，彼反疑爲私。", "諸公悵然去，未免方輪嗤。", "日者召書來，自言攝承朞。", "駑馬戀短豆，或者能無譏。", "累牘上尚書，願趣新侯來。", "白頭分趨幕，不敢求旌麾。", "開書喜見面，與我同肝脾。", "高安別未久，德進兄嗟咨。", "我今亦復然，坡潁真吾師。", "雖無逍遥堂，遲君同賦詩。", "已掃安樂窩，扁舟早來歸。"]}