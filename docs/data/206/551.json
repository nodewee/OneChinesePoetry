{"author": "高斯得", "period": "宋", "type": "诗", "title": "題浯谿寺", "paragraphs": ["舂陵太守真好奇，結茅肥遯湘江湄。", "三吾出意作新字，脫略蒼籀遺冰斯。", "溪山於我本何有，占斷不許傍人窺。", "人生天地遠行客，戀身外物庸非癡。", "漫郎仙去五百載，名字永與茲山垂。", "要知忠義不磨處，雖不自與人與之。", "至今過者望卷石，森然魄動中興碑。", "此公何用專壑鄙，世上寧有爭墩兒。", "我來訪古刜蓬藋，悵然不識亭臺基。", "掃出蟬噪發斯義，元子可作然吾詩。"]}