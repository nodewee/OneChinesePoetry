{"author": "高斯得", "period": "宋", "type": "诗", "title": "次韻王秉純投贈三十韻", "paragraphs": ["狂客寫孤憤，危詞戁戁憸。", "秋巖露節角，春林掃穠纖。", "長鋏剚橫鰐，寸鐵刳妖蟾。", "赤子臨橫草，蒼生捐蓋苫。", "無衣可自蔽，有突何由黔。", "冽泉浸苞稂，白露摧蒼蒹。", "念此心怛怛，因之淚漸漸。", "誰能坐捫舌，聊欲一奮髯。", "百憂不易窮，千篇猶未饜。", "生氣凜不憊，死灰驚復炎。", "敢云寡鶴唱，尚欲神龍潜。", "拾遺愛薛孟，謫仙重王閻。", "相邀共夜話，快讀臨風簷。", "更闌堲頻折，樂極酒屢拈。", "國家正閑暇，上下方熙恬。", "賈誼枉流慟，桓侯笑鍼砭。", "無庸事吟諷，且復披湘縑。", "緬懷西方美，遐想虞庭僉。", "狂愚易搆禍，譏刺徒招嫌。", "舌出躬是瘁，戲言心如惔。", "且當阮籍醉，莫待申屠箝。", "及今不自悔，明神將汝殲。", "之子七步才，時命三年淹。", "江湖久放浪，虀鹽應饇懕。", "端如伏檻虎，更似緣竿鮎。", "匱藏玉有美，臺餽金無兼。", "我欲引自近，寒盟應重燖。", "弁山蕨可茹，苕溪鯽堪黏。", "諾金雖未墜，許劍已可覘。", "從今但洗耳，水程報郵籤。"]}