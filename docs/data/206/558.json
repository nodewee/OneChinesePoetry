{"author": "高斯得", "period": "宋", "type": "诗", "title": "次韻劉養源見寄", "paragraphs": ["咨余暮齒依蒲柳，見君無門慚九九。", "小臣久去孔鸞庭，太史曾供牛馬走。", "忽聞妖彗出不虞，天子驚惶下手書。", "孤忠泣血悼危亂，有詔不應心何如。", "一陽剝盡羣陰長，四海八荒俱痛癢。", "充庭溢序豈無人，借問何人真挺鯁。", "老夫空憶陳王前，語戇惟懼人抄傳。", "擒賊擒王真古語，肯於鷄肋安尊拳。", "相如雖乏三千牘，自謂一言能報國。", "此腰揕斧尚不辭，更問世間閒禍福。", "但愁蠖濩宸居深，司馬門遠終浮湛。", "德音秩秩猶在耳，罪言殺士俄相尋。", "權戚當朝底時節，不見朱雲攀檻折。", "弗於要處箴膏肓，毛舉萬端何屑屑。", "友鶴仙人當暮秋，詩來開卷風颼颼。", "句法森嚴何所自，丈夫冠冕垂前旒。", "淡交如君真耐久，何不來同一杯酒。", "期君他日孟浩然，男兒事業無窮年。"]}