{"author": "高斯得", "period": "宋", "type": "诗", "title": "讀梅福傳有感", "paragraphs": ["君不見綏和天子在御世五春，畫堂甲觀寂寂空無人。", "豈無壯髮類元帝，奈燕飛來啄皇孫。", "三星屢暗紫宮裏，羣臣默默誰扣閽。", "忽聞縣道上急變，乃是南昌梅子真。", "書言願蚤建三統，以孔子後上繼殷。", "存人自立乃周武，壅人自塞爲亡秦。", "陛下若欲保繼嗣，成湯不祀宜留神。", "子真先曾拄王鳳，言不見省徒報聞。", "小臣讀史每流涕，福於異代猶諄諄。", "而况交柯紫荆樹，東枝顦顇西枝榮。", "有能建此第一義，本支百世何足云。", "我今那復效梅叟，聊欲全生吳市門。"]}