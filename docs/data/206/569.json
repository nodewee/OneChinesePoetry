{"author": "高斯得", "period": "宋", "type": "诗", "title": "讀陸逵常簿奏篇喜而有賦", "paragraphs": ["老翁關門貪睡味，朝廷近事到耳疎。", "朝起忽收故舊信，得此痛哭流涕書。", "書中所道果何事，人心天命關機樞。", "昔無叛民今已起，赤子至此誰之辜。", "公田下損而上益，楮法子廢而母孤。", "三尺孤童盡知得，誰能暴虎編其須。", "朝陽一鳴百聵醒，幸哉僅有而絕無。", "三后在天甚神聖，佑此一脈皇基扶。", "我非慶曆石守道，聊題數語昭羣愚。"]}