{"author": "高斯得", "period": "宋", "type": "诗", "title": "冬大雷電", "paragraphs": ["方冬十月天炎蒸，雷公吼怒聲憑憑。", "投壺玉女忽大笑，晦明倏爍來相乘。", "天方收聲地藏蟄，激怒豈爲陰所陵。", "圓蒼寓意端有在，要使强臣生戰兢。", "强臣聞之但一笑，小兒怖我終何能。", "白鷄巨浸九齡亞，青鼠妖星千道稜。", "我猶視爾爲戲劇，此雷何啻蟲薨薨。", "聖君小變亦知懼，姦臣大異那能懲。", "寄語天公停此小伎倆，只須一聲霹靂王茂宏。"]}