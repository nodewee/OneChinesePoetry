{"author": "高斯得", "period": "宋", "type": "诗", "title": "次韻王深道見寄", "paragraphs": ["虛齋隠几坐，憂思來萬端。", "我带舊盈骼，忽復數孔寬。", "追思昔迷復，驅馳困塵鞍。", "終蹈世塗險，衽席生瀧灘。", "平生仗忠信，意若無驚湍。", "雖有被野羅，何篡凌風翰。", "嫠憂抱耿耿，進退良獨難。", "亦欲紉蕙茝，殷勤奉所歡。", "終疑薛居州，一暴難勝寒。", "衆陰日夜長，正氣日以單。", "國枋落熏腐，民生困貪殘。", "言路久榛棘，肉食咸空餐。", "蹇予宿嗜好，與世殊鹹酸。", "柰何不自愛，當門植芳蘭。", "故效五柳君，歸求容膝安。", "我友在天末，洞我腸與肝。", "新詩妙鎸發，字如湯銘盤。", "盍簪眇無因，東望慨其歎。", "遥聞病新愈，致我囊中丹。", "願君彊吞咀，百年永相看。"]}