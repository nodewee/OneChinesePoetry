{"author": "高斯得", "period": "宋", "type": "诗", "title": "生日自嘲", "paragraphs": ["今朝出門去，路逢揶揄子。", "汝形何龍鍾，汝色何顦顇。", "人皆鑽當路，汝獨鑽故紙。", "故紙高泰山，不直一杯水。", "當路衆所趨，汝獨無一字。", "玉堂炳宮燭，金華曳絲履。", "珥筆立螭頭，屬車陪豹尾。", "世人共歆羨，汝乃獨掩鼻。", "七十不回頭，汝亦自苦耳。", "抗手謝少年，吾今將仕矣。"]}