{"author": "高斯得", "period": "宋", "type": "诗", "title": "酒闌", "paragraphs": ["世道日淪忽，涔淚夜中滋。", "客問子何傷，傷予士氣痿。", "不見齊魯鬨，所爭在糟醨。", "我吻燥已久，幸歌韓奕詩。", "若遭禁酒國，曹瞞爾何爲。", "一鏖臯蘭下，赤壁竟不支。", "雖云竟不支，主翁自憐之。", "騎虎不敢下，悲鳴亦可嗤。", "朝廷盡君子，拄撐頼公師。", "似此好局面，諸生願扶持。", "尹京用老蔡，恐飜元祐規。", "斯言是耶非，識者當能知。", "啞鐘懸清廟，瘖虎伏路垂。", "此而爲君子，小人當謂誰。", "幣輕物痛躍，赤子命一絲。", "尚曰此元祐，天乎欲誰欺。", "醪粲恩誠深，報復機誠危。", "獨哀三百年，豢此終何裨。", "咸幡不復舉，志士徒傷悲。"]}