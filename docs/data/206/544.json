{"author": "高斯得", "period": "宋", "type": "诗", "title": "題天台夏肯甫曉山亭詩", "paragraphs": ["謝公晨策花崖登，杜陵早起開前林。", "徽之朝挹西山爽，退之曉望南山稜。", "古人看山自有候，箇中意味誰探尋。", "林霏夕斂羣動息，澤氣宵上英雲蒸。", "不於此際毓神秀，安得向曙嵐光凝。", "平生苦不識夜氣，見山忽得鄒人心。", "卷書默坐會有得，此豈文字能摹臨。", "斯亭題扁有咀嚼，慎勿只遣供閒吟。", "直須齩破第一義，庶幾山鬼逢知音。"]}