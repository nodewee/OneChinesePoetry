{"author": "高斯得", "period": "宋", "type": "诗", "title": "次韻不浮問疾末章及蝗", "paragraphs": ["卧疴連夏秋，爾來收藥喜。", "羣腴久嚼蠟，今始甘魴鯉。", "自非天矜憐，安得吉祥止。", "寄聲問何如，感此遠方弟。", "炯然憂愛心，諄諄見詞旨。", "兼饋藥籠珍，廢疾居然起。", "末章悼飛蝗，布陣長千里。", "那知自北來，今亦徧苕水。", "公田吏如虎，收拾無滯穗。", "訴傷服大刑，遑哀室如燬。", "古來此亂國，赤子先遭棄。", "北橋千萬倉，何翅敖洛峙。", "一粒不肯捐，肯念饑由己。", "謹勿傳吾詩，隙間天螻記。"]}