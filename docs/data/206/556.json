{"author": "高斯得", "period": "宋", "type": "诗", "title": "物貴日甚", "paragraphs": ["自從爲關以爲暴，物價何止相倍蓰。", "人生衣食爲大命，今已勦絕無餘遺。", "真珠作襦錦作袴，白玉爲飯金爲糜。", "蒼天蒼天此何人，遘此大疾誰能醫。", "無食吾欲食其肉，無衣吾欲寢其皮。", "誰能爲我覆八溟，一洗世界無瘡痍。", "絲麻糞土被天下，菽粟水火賙民饑。", "風后力牧不可起，吾輩碌碌安能追。"]}