{"author": "高斯得", "period": "宋", "type": "诗", "title": "爲溫樂堂五綠亭解嘲", "paragraphs": ["園林非不佳，名字著難穩。", "稍與流俗異，譏呵來噂噂。", "我堂名溫樂，竊慕涑水翁。", "我亭名五綠，又希午橋公。", "客來笑不已，誚我何其鄙。", "拳拳二相國，所愛人爵耳。", "聞之爲一咍，爭端自予開。", "嗟予信鄙矣，笑客亦愚哉。", "相誠吾所愛，何必裴與馬。", "唐非無李盧，宋亦有章蔡。", "爾知相何物，是謂聖賢宅。", "士而不爲此，何以下膏澤。", "孟軻出晝意，宣尼載質心。", "溫豈獨甘樂，裴非錮園林。", "二扁有深意，客詎窺其涘。", "吾言豈狂言，刀尺自孔氏。"]}