{"author": "高斯得", "period": "宋", "type": "诗", "title": "鷄禍詩", "paragraphs": ["君不見西漢初，永光年，當時鷄變禍連延。", "冠距名將尊已成，坐令戚里傾中天。", "那知千五百年後，咸淳之歲爲續絃。", "黑鷄兩翅生五距，食輒傷人萬口傳。", "家鷄盡縛向市賣，美味不敢登盤筵。", "皆云黑鷄乃癸酉，十二相屬符昭然。", "生不於他獨於翅，蓋言羽翼爪距全。", "我欲攀龍報天公，無路可到明光宮。", "安得尸鄉祝鷄翁，爲我用術禳其凶。", "天子九九八十一萬歲，免使真人白水還飛龍。"]}