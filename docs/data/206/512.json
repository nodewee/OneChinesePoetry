{"author": "高斯得", "period": "宋", "type": "诗", "title": "送劉養源遊吳中", "paragraphs": ["自我識松澗，于今二十年。", "譬彼鴻與虬，薄霄而棲川。", "憶昔初見時，予客劉養源。", "邂逅一相遇，松澗稱其賢。", "蹇予久騷屑，養源亦蕭然。", "携家輦轂下，炊玉斗萬錢。", "貸粟監河侯，蓋爲生事牽。", "訪予苕之濱，欲學東方先。", "率然集吳地，求汲松澗泉。", "予謂子往矣，轍鱗今復鮮。", "杜陵送李君，南入黔中天。", "應爲汧公醉，剩操雲嶠篇。"]}