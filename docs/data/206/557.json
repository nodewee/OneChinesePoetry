{"author": "高斯得", "period": "宋", "type": "诗", "title": "次韻徐景說贈安象祖", "paragraphs": ["千仞崗頭孤鳳飛，翰林萬族驚且啼。", "桐江得樹一棲息，足以慰我饑渴思。", "飄然徑度爛柯去，再儀天陛來何時。", "子今追逐一何遠，所期不負平生知。", "獨慙託我非所任，泌水洋洋難療饑。", "夜光明月要人識，而我何知和與隋。", "端人擇友必有取，定交從此夫何疑。", "長安綠槐十二街，五都遊客爭奔馳。", "咄哉掉臂不肯住，來同聖路乘堅肥。", "嗟余舊學荒已久，安能扣擊探玄機。", "世事舉目已可知，淹留此土終何爲。", "苕谿一曲攪歸夢，與子共賦臨流詩。"]}