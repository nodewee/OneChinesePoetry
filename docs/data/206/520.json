{"author": "高斯得", "period": "宋", "type": "诗", "title": "次韻詹丞賀得祠", "paragraphs": ["我生天地間，自笑一疣物。", "燕蝠爭晨暝，龍蠖安伸屈。", "三度侶黄冠，十載謝丹紱。", "無學陪旃厦，無才演綸綍。", "晨策恣幽探，午窗饒睡兀。", "平生正坐口，自使窮到骨。", "紛紛蝶爭春，悄悄蟆啖月。", "從來彭澤琴，不勝昭陽羯。", "安有冷笑姿，可入豔陽節。", "積年幾穴床，經旬不踰闑。", "時逐志和風，慣卧袁安雪。", "初無子公書，誰其項斯說。", "忽令管龍宮，傳聞從鴈帛。", "還來弄香火，幸不廢書冊。", "偷閒容我輩，用世付時哲。", "鵬鷃各逍遥，何煩較優劣。"]}