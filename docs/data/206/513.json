{"author": "高斯得", "period": "宋", "type": "诗", "title": "次韻不浮和東坡端午遊真如寺", "paragraphs": ["君居秣陵時，日夜書旁午。", "念我方投閑，遠方同甘苦。", "別來日月長，如髮不可數。", "弟兄兩浮萍，功名一炊黍。", "相逢飲佳節，小慰情悽楚。", "東坡舊公案，君房妙言語。", "乃翁滿腹書，一字不堪煮。", "晚歲膝上君，端能繼華祖。", "我已困屠龍，君應思畫虎。", "相期寸田耕，心亨無齟齬。"]}