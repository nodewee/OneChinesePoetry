{"author": "高斯得", "period": "宋", "type": "诗", "title": "劉友鶴以詩贈別次韻送之", "paragraphs": ["昔披朝霞尋洞天，五峰矗漢高巑岏。", "靈君營魄去千歲，秋桂春蘿空鎖寒。", "古心未死不忍去，摇摇風纛空中懸。", "五年失脚墮時網，夢思重到無由緣。", "朅來出守山水郡，公餘頗得窮幽偏。", "丹丘仙客舊心賞，騎鶴過之同晤言。", "詩妍青林華煜煜，氣老幽澗松桓桓。", "問余君土信奇絕，孰與吾山多紫烟。", "桐江緡魚炯志節，緱山笙鶴誇神仙。", "能衡鐵炭識輕重，衆山部婁真如拳。", "羽人聞此深領會，笑指雙臺催棹船。", "題詩莫作世間語，會有剜剔青苔看。"]}