{"author": "高斯得", "period": "宋", "type": "诗", "title": "次韻趙郎中泛舟之作", "paragraphs": ["危樓傑出清苕滸，一眺蒼然盡平楚。", "倚欄興盡蘭橈舉，時聽長年作吳語。", "趙盾當權人共苦，白蘋清風渺何處。", "人生得閒價無伍，天遣吾儕共休汝。", "公孫愛客茶屢煮，風味端能繼桑苧。", "晚凉一巵薦菰黍，清唱時聞采蓮女。", "紀茲勝踐須燕許，好與留題鎮烟嶼。", "吾詩老去渾漫與，不畏傳抄殫萬楮。"]}