{"author": "高斯得", "period": "宋", "type": "诗", "title": "閒中讀書次第", "paragraphs": ["紫陽禮編甫盡卷，亟償通典平生願。", "增損溫公鑑目成，要把二巖書貫穿。", "夜燈覽徹六一文，眉山鉅集思重見。", "七書卷帙二千餘，加我三年當閲徧。", "爾來兩目漸眵昏，一一手鈔寧敢倦。", "固知衰頹力不勝，其奈嗜好頑難變。", "又恐貪多或溺心，閉閤時燒香一篆。"]}