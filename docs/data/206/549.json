{"author": "高斯得", "period": "宋", "type": "诗", "title": "出其東門行", "paragraphs": ["君不見會稽太守第五倫，罷官潛去逃吏民。", "不知當時何所畏，乘船夜渡曹娥津。", "只緣惠愛入人髓，攀車叩馬千萬羣。", "使君若不行詭道，愛河浩渺難抽身。", "舊聞吳興解郡綬，歸路南指朝天京。", "爾來史項後先去，云何却出東城闉。", "橫山伺候不知數，携壺挈榼相邀迎。", "使君自揣非壽我，西子不潔將汙人。", "水軍二百耀南路，三更一舸臨湖門。", "會稽吳興迹相似，誰知愛惡殊其情。", "畏匡戒薛聖賢有，豈比汝曹祇自焚。", "嗟哉後人亦監此，慎忽繼踵成三人。", "從今要辨守賢否，只觀去路東南分。"]}