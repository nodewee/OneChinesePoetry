{"author": "高斯得", "period": "宋", "type": "诗", "title": "次韻徐景說見寄併呈牟存叟", "paragraphs": ["東南有華屋，結構清江濆。", "規橅百年遠，庭宇無纖氛。", "前林蓺杞梓，後圃植蘭蓀。", "嘉賓日還往，門戶生精魂。", "雖慚北第壯，猶能植乾坤。", "主人遺後意，豈欲徒飽溫。", "相期大此屋，傳世垂無垠。", "人事一朝異，祖訓成仇冤。", "姦隸竊其柄，良朋中路捐。", "殖貨以自封，顧笑以爲歡。", "耳目就聾塞，誰其與忠言。", "不念乃祖心，望爾椒聊蕃。", "感激當世事，家國初無分。", "宗子誤置相，匪人轉洪鈞。", "癉善樹羣慝，痏國開亂原。", "權豪競叨懫，赤子愁吟呻。", "我室既盡毀，大盜將起吞。", "藐焉蟣蝨臣，埋輪承誤恩。", "睨冀不能擊，狐狸加霆震。", "撫己方自恧，顧指爲尤愆。", "百壬妄見猜，欲取棋枰翻。", "誰知孤臣心，但求王室安。", "舉目百嫫中，莫若二子妍。", "願識徑畈徑，更認存齊存。", "歲晚定三友，短羽追孤鶱。"]}