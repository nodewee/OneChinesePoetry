{"author": "高斯得", "period": "宋", "type": "诗", "title": "次韻方泳道見寄", "paragraphs": ["延首浙河外，浮氛翳青天。", "下有豺與贙，紛其集中田。", "況復直歲祲，蒿萊莽連阡。", "民流入他郡，百里無人烟。", "咨予忝觀風，七州命所懸。", "駐車問疾苦，入耳潸潸然。", "期令萬蒼黔，生意春無邊。", "一網獵羣饕，其敢諉力綿。", "天王自聖明，凝旒蔽其前。", "曰此何罪辜，而誣飲貪泉。", "奉使既不稱，還印歸民編。", "南窗可笑傲，雙溪恣流連。", "不貪金門步，不慕東壁躔。", "但願紫皇寤，赤子逃烹煎。", "賢聚國脈壯，吏良民瘼痊。", "臣雖就九死，沒齒無怨言。", "方子遠投贈，厲我彌貞堅。", "枯木已無心，安能被朱絃。", "江水倘可楫，吾其劍西川。"]}