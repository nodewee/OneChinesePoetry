{"author": "高斯得", "period": "宋", "type": "诗", "title": "鄒樞密挽詩", "paragraphs": ["有偉倫魁彥，風標九牧傾。", "直聲同日揭，峻節與霜明。", "賀旅羞權隸，佳兵折寇萌。", "一麾人共惜，再入道彌貞。", "專對思尊主，塗歸首正名。", "終然踈汲黯，誰復挽陽城。", "訪落當元祀，干旄並兩英。", "馹車方稅鞅，局面已翻枰。", "不憚箋天苦，堅留出晝行。", "一言嬰虎怒，八載與鷗盟。", "改瑟新元化，持樞贊國成。", "咎言方洶湧，悟主獨和平。", "南谷撩歸夢，東藩薄宦情。", "寒花馨晚節，潜穎謝浮榮。", "落落靈光殿，堂堂董相塋。", "國人歌輟杵，志士淚緣纓。", "隸也常尊孟，嗟哉未識荆。", "易名如得與，猶足慰平生。"]}