{"author": "高斯得", "period": "宋", "type": "诗", "title": "桑貴有感", "paragraphs": ["我老與時忤，十年守窮空。", "衣食相驅迫，遂師田舍翁。", "每當春蠶起，不敢怠微躬。", "晨興督家人，留心曲箔中。", "客寓無田園，專仰買桑供。", "豈謂桑陡貴，半路哀塗窮。", "三百變三千，十倍價何穹。", "家貲已典盡，厥費猶未充。", "乃知楮法壞，流毒刀兵同。", "蒼天此何人，血面訴難通。", "棄蠶滿阬谷，行當歌大東。", "預憂兒女曹，凜洌當嚴風。", "我窮何足道，四海關吾胸。", "赤子已露立，視天猶夢夢。"]}