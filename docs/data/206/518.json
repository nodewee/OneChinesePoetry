{"author": "高斯得", "period": "宋", "type": "诗", "title": "題王茂悅郴州白水奇清園", "paragraphs": ["靈區有異産，化國無潜珍。", "坡公論人物，我則賦奇清。", "壯哉此白水，誰其瀉青冥。", "薶藏富媼嗇，抉剔天公嗔。", "霹靂起神物，贔屭擘巨靈。", "陽山得瀑谷，永嘉頼斧斤。", "乃知出世事，須待開物人。", "倒懸訝瑶池，吹立驚滄溟。", "千穗落曉鏡，萬仞垂天紳。", "清寒入山骨，霏潤霑人巾。", "麕麕爲瘦爽，草木皆堅貞。", "臞仙挹瓢飲，俗士湔塵纓。", "度堂匪秩讌，築館先儲英。", "函書靜秩秩，子佩來瘽瘽。", "清風濂溪像，古柏文翁庭。", "從容講道要，宛轉餘詩情。", "謫仙一派妙，休文八詠新。", "茲惟佳山水，我嘗駐騏駰。", "平湖尚蕪漫，絕境宜荆榛。", "按圖重嘅嘆，歲月今崢嶸。", "壯觀誇好句，窘步欹豐擎。", "聊以贈我友，無庸寄山神。"]}