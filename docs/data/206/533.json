{"author": "高斯得", "period": "宋", "type": "诗", "title": "次韻北澗禪師留別", "paragraphs": ["維北有深澗，其中貯幽泉。", "茲泥不可滓，萬境涵澄鮮。", "老人挹其流，濁世相周旋。", "清寒滌腴膩，八解不敢專。", "我來宿招提，踰月從金仙。", "解后澗瀕老，筆力回百川。", "參寥一以去，詩宗久無傳。", "阿師佩密印，絕後如光前。", "禪房竹色靜，秋深暑將闌。", "雙巖儻入夢，寄予白雲篇。"]}