{"author": "高斯得", "period": "宋", "type": "诗", "title": "挽亡弟豫九制參詩", "paragraphs": ["山園有佳樹，生處本同枝。", "客土何年異，孤根兩處移。", "西栽種嶺下，東植霅溪湄。", "君壯方逢世，吾衰久忤時。", "丘園甘寂寞，門戶倚扶持。", "乘障能名著，參籌婉畫奇。", "平生境雖順，末路數終奇。", "屢厄梟鳴暴，仍遭馬踶危。", "客魂翔寓里，旅櫬出京師。", "鴈澤羈孤影，鴒原躑躅悲。", "殫予暮光景，恤汝衆孤婺。", "臨穴萬行淚，九原知不知。"]}