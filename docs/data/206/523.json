{"author": "高斯得", "period": "宋", "type": "诗", "title": "次韻劉養源見寄二十韻", "paragraphs": ["山寺傳好語，盈耳歡聲騰。", "側聞新天子，有意綏黎烝。", "金雞肆大眚，民散蒙哀矜。", "詔書日夜下，合沓來凌兢。", "訪落首鮐背，導諫延龜朋。", "講習召遺席，軺車聘才能。", "官簿還故邸，孝思齊定陵。", "宛如春氣至，頓釋朝霜凝。", "神龍妙噓雲，妖狐疑聽冰。", "維今萬粃政，欲言何可勝。", "安得批肝血，排雲叫觚稜。", "崇蘭變成艾，春鳩化爲鷹。", "貪夫野外贙，善類風中燈。", "百壬各自媚，兩如偏見憎。", "盈庭蒼玉佩，絕響朱絃繩。", "願我聖明后，金臺擇先登。", "昭蘇聵聵聽，凌厲高高層。", "陰霾半夜駮，日月高衢升。", "吾儕老𤱶畝，鼓腹歌中興。", "齒髮已自料，息翅甘冥鵬。"]}