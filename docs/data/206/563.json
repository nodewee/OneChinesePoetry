{"author": "高斯得", "period": "宋", "type": "诗", "title": "次韻周子車喜雨", "paragraphs": ["平生報國無才力，日夜只祈天雨粟。", "詎今歲事少差池，怪證誰云一而足。", "入春郡國多苦旱，起瞻四方何蹙蹙。", "陋邦愚守介其間，造物私之意何篤。", "桑蠶有歲麥有秋，十里欣欣人足欲。", "爾來勤雨纔浹旬，日日眼穿雲石觸。", "哀哉赤子命如綫，亟籲蒼穹求迓續。", "果然馬上天瓢翻，誰謂龍公慳一掬。", "吾儕所學自孔氏，頗信此身兼位育。", "真能辦得一寸心，勺水固知焦可沃。", "君詩信美嫌太誇，只恐流傳辜自速。", "八荒延首待甘霖，傅說誰其踵芳躅。"]}