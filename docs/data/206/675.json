{"author": "楊棟", "period": "宋", "type": "诗", "title": "浄土寺追和東坡韻", "paragraphs": ["令君督來期，書郵日旁午。", "世事不足論，清游乃先務。", "朝朝叩禪關，復此得浄宇。", "淺斟琥珀濃，細嚼銀絲縷。", "味雋問牛酥，軒高來燕乳。", "曲折溪屢橫，尖圓峰可數。", "萬頃喧桑田，一簇靜松塢。", "由來鏡中人，不殊草頭露。", "越主朝汴宮，蜀客盡吳語。", "剝蝕浄土碑，荒殘峽山路。", "桑梓如之何，誰能忘一顧。", "日詢錦橋新，三歎清流俯。"]}