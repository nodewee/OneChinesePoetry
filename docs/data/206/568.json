{"author": "高斯得", "period": "宋", "type": "诗", "title": "官田行", "paragraphs": ["噫呼嘻樂哉，咸淳三年之秋大有年。", "近自浙河東西江與淮，遠及七閩二廣連四川。", "黄雲一望千萬里，莫辨東西南北阡。", "甌窶汙邪滿溝塍，秧馬折軸擔頳肩。", "天公更好事，十日不打雨。", "三邊不動塵，穡人更何慮。", "自從田歸官，百姓糟糠難。", "况復連年苦饑饉，草根木實爲珍餐。", "嵯峨殍骨橫千里，待得今年能者幾。", "只道伸眉得一笑，酒肉淋漓渾舍喜。", "誰知一粒不入腸，總是公家主家米。", "夜聞東家鄰，偃仰啼孤婢。", "我問汝爲誰，答云無食無兒窮婦人。", "今年公田分司官吏惡，那有遺秉滯穗霑饑貧。", "大家京坁那復有，惜米如珠藏在囷。", "我聞唐家天子即位當四年，天下斗米惟三錢。", "我皇不減貞觀主，相公亦如房杜賢。", "奈何米價百倍踰貞觀，此病豈得無其源。", "嗚呼噫嘻，我知之矣。", "自從買公田，豐年亦凶年。", "此何人哉，悠悠蒼天。", "更有一事尤堪怪，欲說未說心先怕。", "今年處處皆有秋，何故天台大水獨無一粒收。", "一粒不收猶自可，臣水王，君火囚，此事頗關宗社憂。", "書生守經論白黑，無乃將身豺贙投。"]}