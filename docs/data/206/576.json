{"author": "高斯得", "period": "宋", "type": "诗", "title": "送庸齋赴召", "paragraphs": ["宗臣一去今三年，玉堂詔許還坡仙。", "黨魁久屈再徵用，識與不識皆歡顔。", "先生出處固有道，諸公進說徒啾喧。", "或云時事正孔棘，百萬生靈皆倒懸。", "公卿唯阿固權位，閹戚盤互拏金錢。", "三垂蹙蹙迫軍壘，萬口嗸嗸愁實田。", "南交黠寇謀斡腹，東海逆雛方聚船。", "奈何揖遜救焚溺，同姓體國寧其然。", "或云大老世模楷，晚節要同金石堅。", "不聞鳴犢反潛聖，况復白駒遺衆賢。", "濟川必待烝徒楫，傾否亦資茅茹連。", "試看醉翁門下士，當今誰者居清聯。", "角巾支杖亟還里，覽輝翔集毋輕前。", "我當靜慮爲折衷，咄此二議何其偏。", "卦爻時義各有當，聖賢出處無非天。", "五真應二泰可致，四不求初屯豈亨。", "要知君相誠與否，卓識諒已窮幾先。", "苟能舉國聽夫子，雖不俟駕何尤焉。", "嚴風吹衣落閩土，幸與盟主相周旋。", "酒邊抵掌談世事，愛君憂國固拳拳。", "鴻飛遵渚望不及，中夜起坐徒煩煎。", "心乎愛矣思有助，斐然狂簡成茲篇。"]}