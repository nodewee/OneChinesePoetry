{"author": "高斯得", "period": "宋", "type": "诗", "title": "池荷就衰有感", "paragraphs": ["雙池萬荷花，姣好欺子都。", "秋風一披拂，槁悴如三閭。", "子有君子操，昔人所歎譽。", "奈何不自奮，俛仰悲榮枯。", "荷花不能言，請以意對吾。", "兩間草木蕃，萬象粲以舒。", "一從鶗鴂鳴，荃蕙首見疏。", "况我值末運，忽忽良辰徂。", "相隨就衰叔，容色何能愉。", "抗手謝荷花，子誠志士模。", "嬰肸悼季世，箕干感淪胥。", "舂陵大中正，所品良非虛。"]}