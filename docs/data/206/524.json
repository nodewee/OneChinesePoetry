{"author": "高斯得", "period": "宋", "type": "诗", "title": "要君", "paragraphs": ["聖人戒要君，春秋罪同弒。", "推此無上心，將何所不至。", "近者凶相歸，决烈誰能比。", "羣愚惑其跡，咸謂難奪志。", "老夫非聖人，固知决無是。", "或問何以知，答云非奧祕。", "豈有患失夫，能爲勇退事。", "未聞介推歸，留母以爲質。", "府中俱蕩析，般移到花卉。", "殿前卒二百，輦載填城市。", "都人尨其愚，家家失歡喜。", "讙言真不返，剝剝競彈指。", "朝士獨可憐，一朝失怙恃。", "聯章乞還相，留莽無少異。", "天王雖聖明，勉徇非得已。", "御前金字牌，一日數十置。", "冠蓋何紛紛，排日遣郎吏。", "端明奉璽書，侍郎傳睿旨。", "師王袖親批，祈懇流涕泗。", "相公卧愈堅，那肯東山起。", "陛下如迫臣，臣當還故里。", "羣使駭其言，連名奏天陛。", "安知夜半舟，已渡曹娥水。", "新亭候徒勞，劉裕已還第。", "狄青度崑崙，李愬擒元濟。", "忍於君父前，用此軍中詭。", "一勞可永逸，所欲已稱遂。", "從今政事堂，深根且固蔕。", "願已愜臧孫，專當踰季氏。", "上蒼孔威神，那知從汝未。"]}