{"author": "高斯得", "period": "宋", "type": "诗", "title": "孤憤吟四十韻", "paragraphs": ["岷峨老人白頭哭，宇宙頻年生意蹙。", "自從解綬遠遁逃，日望君王戒危辱。", "幡然盡改亂亡事，斬新爲輯和平福。", "叢祠獵去嘷夜狐，遠嶽收取鳴陽族。", "閎籍惟供永巷埽，竇梁總向高閣束。", "上方月進絕前蹊，汙吏日攘行顯僇。", "賦租時爲率土蠲，恩澤尤當近畿足。", "聖心悔禍誠勇猛，天命何憂難迓續。", "老人靜中揩眼看，時事轉覺令心寒。", "旄頭妖彗久不出，黔首剜肉殊未完。", "炎然凶渠氣脈壯，莆婺姦黨根株盤。", "小臣乘間肆邪論，衆正盈庭徒坐觀。", "北衙無人素爲地，南徼何路能通天。", "首血淋漓誰困鄧，頭子勾追空憶韓。", "儀舜鳴周九苞鳳，溢序盈庭五彩鸞。", "若爲千載遭聖代，不肯一唳驚朝端。", "得非盡善遇堯舜，毋庸賣直同箕干。", "我聞屋漏知在下，君欲箸籌煩暫借。", "尺籍無糧創市田，告身易醉空酬價。", "膏腴已被公家奪，磽瘠復遭姦佃嚇。", "積庾如京寧復得，羸胔盈溝誰爲嘅。", "蚩尤兵革自久遠，新莽王田徒擾害。", "哀鴻慘淡集中澤，饑虎咆哮行曠野。", "柯山一鬨猶未平，苕水三貪尤可怕。", "罔民白撰肯蠲除，括稅紅由恣姑嘬。", "城門口嗅嚴酒搉，民屋寸量甚間架。", "瘠人封己信可誅，剝下媚上當何如。", "崔烈爲公近日有，劉毅答詔今時無。", "民間已食烏昧草，天上猶積瓊林儲。", "小人長國但牟利，大學生財誰讀書。", "民貧盜起已有兆，內敉外寧猶貢諛。", "紛紛諂子諒無責，挺挺諸賢何不圖。", "芳草爲蕭晚節壞，嘉橘成枳中年渝。", "虞庭盛際枉者直，周室衰時哲亦愚。", "漳濱病叟愁誰語，杜曲詩翁恍如晤。", "最憐稷契許身愚，豈謂陰何用心苦。", "每篇必寓憂世懷，直筆寧愁當國忤。", "法律森嚴信殊絕，對屬始終無齟齬。", "嗟予衰老才力弱，稽首名賢晨夕慕。", "憂來援筆偶成章，力戒負囊毋輒露。"]}