{"author": "高斯得", "period": "宋", "type": "诗", "title": "送不浮弟歸金陵", "paragraphs": ["分袂四百旬，盍簪三十日。", "君來一何遲，君去一何疾。", "題彼原上鴒，飛鳴不相失。", "奈何緣薄宦，參辰各方一。", "我鬚盡成絲，君紒纔如栗。", "人生幾相見，歲月去如斥。", "兩蘇欠同歸，二陸事堪慄。", "天倫盎中薺，富貴劍頭蜜。", "崏下饒蹲鴟，吳中富仙朮。", "縱不死同丘，其可生異室。", "願君解龜後，休汝毋他適。", "建鄴水易滋，武昌魚多乙。", "急來共藜羹，蔭此青林密。", "春風棣華開，溪頭望歸鷁。"]}