{"author": "高斯得", "period": "宋", "type": "诗", "title": "不浮次韻予亦再賦", "paragraphs": ["咨余運頹侵，非復少年日。", "嵇康既習懶，長卿又嬰疾。", "避客如避仇，俗子意多失。", "獨於聲氣同，迹兩心事一。", "糲飯盤菹芹，濁酒籩撰栗。", "家食雖清貧，尚有幣餘斥。", "每思世路巇，身不寒而慄。", "何如掩關卧，黑甜過崖蜜。", "覺來荷長纔，樂圃斸芝朮。", "末路值令弟，自遠造餘室。", "未久欲思歸，依人似高適。", "飛飛羽差池，秋鴈避春乙。", "可憐陸士衡，嗚咽送親密。", "橈音轉回塘，無由望文鷁。"]}