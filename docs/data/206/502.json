{"author": "高斯得", "period": "宋", "type": "诗", "title": "端午日觴客東湖遇雨移飲壽台樓分韻得壁字", "paragraphs": ["玄暉東田遊，明遠東城歷。", "深心慕塵軌，湖舷擬觴客。", "零雨或尼之，輟策駢茲席。", "霽虹带高岑，傾羲被迴陌。", "良知共遐睎，數陪竹林七。", "境恬微尚愜，賞勝幽懷適。", "懷沙事千載，舊恨猶能闢。", "延首瞻樓顔，新愁渺難釋。", "天問愧非才，且可浮大白。", "徙倚驚漏窮，晨宵挂東壁。"]}