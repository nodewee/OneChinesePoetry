{"author": "高斯得", "period": "宋", "type": "诗", "title": "奏院豫七弟挽詩", "paragraphs": ["瑟瓚天資美，洪樞地胄華。", "安恬羞善宦，孝謹克承家。", "籀學耽奇古，文房好靜嘉。", "顔瓢空不繼，原粟散無涯。", "庭徑長生草，山園妙識花。", "公門捐造請，內典却紛拏。", "留邸空陳迹，分麾付一嗟。", "階蘭芳欲盡，池草句誰誇。", "甚欲號森栢，其如歎繫瓜。", "遥將萬行淚，灑向夕陽斜。"]}