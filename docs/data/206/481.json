{"author": "高斯得", "period": "宋", "type": "诗", "title": "題黄巖蔡氏青在亭", "paragraphs": ["逢人說愛山，誰何是真愛。", "苟無丘壑情，在眼猶不在。", "君看終南客，豈不卧興對。", "奈何心自盲，坐失煙霞態。", "蔡侯故靜者，肯與青山背。", "作堂老其間，列岫儼襟带。", "蘿月散庭隅，白雲屯戶外。", "疏櫺納遥碧，平几挹橫黛。", "青山信在茲，心鏡兩融會。", "豈效逋客徒，匿情紿松檜。", "咨余秉微尚，頗亦厭塵壒。", "幸君分半青，著我函丈對。"]}