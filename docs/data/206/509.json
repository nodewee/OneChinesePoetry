{"author": "高斯得", "period": "宋", "type": "诗", "title": "次韻功遠兄惠詩見勞", "paragraphs": ["平生聞父師，擇術明諾諤。", "豈不依德言，其奈根器弱。", "昕庭開獸樽，坐聽諸臣咋。", "誰其酌嘗之，自牖勤納約。", "維時鶴山翁，鐵作元祐脚。", "振鬣一以鳴，萬馬立皆却。", "此老埋虎丘，自頃氣何索。", "徽音闋不嗣，吾儕得無怍。", "偶從鋒鏑餘，來被纓組縛。", "每懷季父風，自笑吾痹惡。", "十駕希乘黄，其敢自菲薄。", "啾啾竟何裨，有如叢間爵。", "那知桓將軍，早已憚孫綽。", "鴥彼韝上鷹，掣臂將汝攫。", "何不追冥鴻，幡然見幾作。", "會逢故人劉，危言取眙愕。", "腥庮忌雕胡，薋菉妬芳若。", "遂仇作俑人，意欲屏醫藥。", "樂哉餘不亭，閑身頗堪著。", "寒谿靜可鑒，青山崒如削。", "未能及黎侯，且可棲晉鄂。", "憑誰共行藏，歸語故山鶴。"]}