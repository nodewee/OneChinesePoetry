{"author": "高斯得", "period": "宋", "type": "诗", "title": "鬼瞰吟", "paragraphs": ["相公不入府，却走湖上宅。", "朝游廟堂上，暮作水雲客。", "公府爵羅張，別墅車轂擊。", "三日斂履朝，萬楫戈船疾。", "畔官羲和誅，離局春秋責。", "主寬置不問，士佞那敢斥。", "倡優湛夜宴，臺館窮晨策。", "華堂枕千巖，幽龕通百尺。", "知非晉公洞，故是伯有窟。", "蘧蘧夢蝶飛，冉冉長蛇出。", "煩冤哭中夜，魑魅來白日。", "方期燕婉求，難拒幽明迫。", "天不相厥居，鬼乃瞰其室。", "不見霍氏亡，千妖日叢積。", "不見蔡京敗，萬怪無寧迹。", "持危豈顛墜，起穢宜蕩滌。", "君看韓家園，斜陽空寂歷。"]}