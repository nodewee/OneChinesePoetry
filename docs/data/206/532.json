{"author": "高斯得", "period": "宋", "type": "诗", "title": "送王深道赴荆門教授", "paragraphs": ["蒼龍掛秋漢，凉風鼓吾袪。", "夜中不能寐，慷慨悲有餘。", "美人背我去，山川渺盤紆。", "平生嵇叔夜，龍性不可拘。", "以茲直諒益，弱念咸刊除。", "四海豈無交，誰爲真丈夫。", "溫蜀本兄弟，不過姓氏殊。", "臨分悄無言，執手空踟躕。", "世事舉目知，安能共淪胥。", "君理江介枻，我念苕濱廬。", "後會難前期，且復立斯須。", "努力崇明德，歲寒盟可渝。"]}