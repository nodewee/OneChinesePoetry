{"author": "高斯得", "period": "宋", "type": "诗", "title": "物貴", "paragraphs": ["一從泉法亂，都野咸荒荒。", "片楮母偏重，無子相低昂。", "姦人竊其權，百物因大翔。", "握薪重尋桂，尺魚貴河魴。", "我聞輦轂下，鞅法牛毛詳。", "物物揭成價，大字懸康莊。", "膴鮑榷公肆，餠師聚官場。", "市易祖嘉問，均輸肖弘羊。", "罻羅四面布，摇手觸刑章。", "哀哉今之人，逢時何不祥。", "穀斛八錢漢，米斗三錢唐。", "安得生其時，鼓腹詠太康。"]}