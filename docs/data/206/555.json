{"author": "高斯得", "period": "宋", "type": "诗", "title": "絕交行", "paragraphs": ["男兒獨立天地間，太華絕尖一何陗。", "子房不肯下蕭曹，伯夷本自輕周召。", "往來舞袖拂雲霄，醉裏扁舟凌海嶠。", "鳳饑肯向雞求餐，玉潔不與蠅同調。", "山高路斷客來稀，日晏廛空臂爭掉。", "窮塗李白友俗人，歲晚杜甫交年少。", "前門長揖後門關，當面論心背後笑。", "雲門輕與凡耳彈，夜光莫怪兒童誚。", "君平世棄政自佳，老子知希渠所要。", "人間對面九疑峰，未許衝風鼓無竅。"]}