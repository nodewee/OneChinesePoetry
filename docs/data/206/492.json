{"author": "高斯得", "period": "宋", "type": "诗", "title": "讀謝章奏疏賦朝陽吟", "paragraphs": ["岷峨禿如赭，江漢濁如泔。", "云何只隔夜，潑黛挼青藍。", "得非氣沆碭，祝融困西戡。", "秋風抗手謝，天公吾敢貪。", "此邦舊崛奇，神氣虎眈眈。", "山爲萬仞高，水作千尺涵。", "爾來遽一變，風景殊不堪。", "月墮雞不晨，露警鶴猶鼾。", "長畢綬若若，修緡府潭潭。", "坐令死瓦色，空濛亙西南。", "劃聞卷阿奏，翠鳳鳴孤嵐。", "尹氏誰敢指，家父獨縱談。", "三十六峰下，有此奇偉男。", "戛摩參井燄，剗磢山川慙。", "予方感嫠緯，耳此距躍三。", "作歌爲賈勇，罪我如飴甘。"]}