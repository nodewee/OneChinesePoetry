{"author": "高斯得", "period": "宋", "type": "诗", "title": "次韻雪寒郡中糶米養源有賦", "paragraphs": ["父兮兒饑母兮寒，缾中無粟囊無錢。", "天公何不知人苦，獰風裂膚雪塞戶。", "我來日月雖未多，舛令已干天譴呵。", "醫瘡眼下尚無藥，更有妙訣瘳沉疴。", "拔貧爲富非不窘，坐視溝瘠吾何忍。", "長民要識天之天，此事前人固加謹。", "我倉我庾雖甚枵，且須傾空蘇瘵凋。", "慙無大德與汝曹，聊以小惠爲寬條。", "何時公私俱露積，慰我片片心事赤。", "圩豐食可接青黄，盜弭丸無探赤白。", "老夫藉手得歸田，免譏取禾三百廛。", "君詩太誇不可傳，吾恐聞者譏貪天。"]}