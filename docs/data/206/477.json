{"author": "高斯得", "period": "宋", "type": "诗", "title": "送徐景說歸三衢", "paragraphs": ["秋風吐商氣，庭樹慽以飛。", "美人悼時節，去意不可鞿。", "朋陰傲排盪，晨光弄熹微。", "靈修豈敢怨，浩蕩終難依。", "岐分蹈一失，决此存亡機。", "僵株擢新稊，倏忽成十圍。", "陽阸人所願，蒼天詎能違。", "蹇予於夫子，亮節深所希。", "取舍既共是，排拫亦同非。", "豈伊桐江上，裴回送將歸。", "時危抱深感，人遠傷遐睎。", "國家福未艾，祖宗臨孔威。", "願子崇明德，桑榆借光輝。"]}