{"author": "高斯得", "period": "宋", "type": "诗", "title": "又中秋分韻得處字", "paragraphs": ["西風滌殘㶼，秋水靜如濾。", "客心悲未央，感茲年芳去。", "聊携池上酌，相與豁煩慮。", "我殽楚以陳，曾未舉前箸。", "延首視太清，飛娥已來御。", "屏翳雖放紛，不敢捩眼覷。", "清輝豈不佳，祇益畸人苦。", "故鄉值良辰，輒與親暱醵。", "轉蓬隨天風，異縣不可據。", "明年看清光，那知又何處。"]}