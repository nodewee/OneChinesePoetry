{"author": "高斯得", "period": "宋", "type": "诗", "title": "再次韻", "paragraphs": ["神仙不求三朶花，顔色不求陰麗華。", "但願時清風日好，娛此無裘癡鈍老。", "花光雲錦柳麴塵，買春不用孔方兄。", "止過寂寂還寂寂，有弟有弟遠方集。", "客來我常爲段干，長恐高卧驚袁安。", "踉鏘開門門措指，爲見阿同無量喜。", "阿同爾來新詩多，句法不減水部何。", "盎然醺人如酒美，夢回牙頰聞餘旨。", "我詩端如食小鮮，間厠八珍徒赧然。", "掀髯浩歌不能止，酒酣一麾鐵如意。", "高樓搥碎謫仙狂，茫茫宇宙隘而妨。", "手捋虎須終不悔，謫仙與我如龔隗。"]}