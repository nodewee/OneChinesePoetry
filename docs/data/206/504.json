{"author": "高斯得", "period": "宋", "type": "诗", "title": "讀哲宗長編", "paragraphs": ["我於咸淳際，偶讀紹符編。", "昏氣塞宇宙，臨文深慨然。", "孽惇暴於虎，泰陵度如天。", "惇言一脫口，輒奉以周旋。", "嘯呼盡頑兇，排斥咸忠賢。", "意偏覆轍蹈，時移善政還。", "濟惡蔡元度，推波曾子宣。", "紀綱耳目地，悉以私人專。", "其間如商英，牙吻尤呀然。", "神靈不可測，黨人得生全。", "矧乃崇觀後，於邑更堪言。", "孝弟堯舜道，禍反階中天。", "聖經豈誤人，無乃說用燕。", "孤臣淚迸血，後來其監旃。"]}