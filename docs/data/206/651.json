{"author": "高斯得", "period": "宋", "type": "诗", "title": "次魏明己表弟韻送劉長翁赴福建倉", "paragraphs": ["玉皇拔西珍，金節撫南服。", "雄稜摺荒陬，祥飆扇寒谷。", "長孺振河內，相如諭巴蜀。", "唯昔垂鴻名，于今躡遐躅。", "墨夫跼一迹，赤子懸萬目。", "周原重華遣，漢庭愜剸屬。", "棲粱飽群鴻，復陂歌兩鵠。", "欽哉使指將，俾爾民命續。", "寧虛獨坐三，與布寬條六。", "豈伊於粵陋，獨占京東福。", "盍朝翠雲裘，重佩水蒼玉。", "危枰活枯棋，駭浪安巨舳。", "儒登朝廷尊，賢聚功化速。", "匪惟密親願，茲謂蒼生祝。", "攀援駟馬車，惆悵驪駒曲。", "音塵慰寂蔑，炯介在明淑。", "贈言希古人，陳義詭流俗。", "謹毋千倉求，惟先百姓足。", "道學振考亭，文風傾嶽麓。", "庶幾七閩人，勿替千禩肅。"]}