{"author": "高斯得", "period": "宋", "type": "诗", "title": "平生欲一遊金陵而不得再用韻簡不浮", "paragraphs": ["金陵帝王州，遺事多典午。", "我昔讀其書，撫卷輒凄苦。", "一時豪傑士，錯出可勝數。", "榮名既銷歇，陳迹付離黍。", "惟有東山翁，于今尚翹楚。", "我欲一訪之，千載同晤語。", "酒於白下酌，茗向鍾山煮。", "北道有主人，載酒思出祖。", "但畏傍人譏，率野非兕虎。", "此事從昔然，非予獨齟齬。"]}