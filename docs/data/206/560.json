{"author": "高斯得", "period": "宋", "type": "诗", "title": "次韻張䇓見寄", "paragraphs": ["掀髯一笑天地間，八代文衰誰爲起。", "夷陵丹砂空自光，中山老{兀夋}不可使。", "一從麥秀獲麟臺，二千餘載無文字。", "謫仙豈無希聖心，誰其起予二三子。", "張君忽贈白雲句，墨妙筆精真可喜。", "宗師奇澀費吟噍，三讀方能得其意。", "奮髯蒼鼠色無冤，吐氣黑蛟雲可致。", "恨子初筵我旅酬，妙處安能爲摽指。", "懼遭掎摭不哦詩，畏觸禍刑寧作史。", "翰林主人子墨卿，昔也同盟今趣異。", "不見當年聖德詩，猶被他人呼怪鬼。", "慙君問我乞餘丸，安得錦囊出懷裏。", "丈夫蓋棺事始定，斯文固應付後死。", "試問涪翁餘七言，松苓臭味固相似。"]}