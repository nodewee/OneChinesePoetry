{"author": "韓維", "period": "宋", "type": "诗", "title": "次韵答和樂道侍讀給事", "paragraphs": ["歲豐訟滋簡，拙守容晏眠。", "起來視雲景，春意亦已鮮。", "驅車望南城，精廬屹當前。", "華堂坐沈邃，遲日步暄妍。", "流覽高僧壁，稽首金像蓮。", "即事豈非適，感懷良慨然。", "宮藩與鄉閈，早接二公賢。", "高文炳群宿，大論傾長川。", "爾來曾幾時，急景凋朱顔。", "從容味真理，蕭灑賦高篇。", "豈無安民策，坐惜成棄捐。", "尚期雅正音，入和薰風弦。", "余本巖壑姿，臺閣繆見延。", "淵明亦有言，誤落塵網間。", "命固有行止，理非可控搏。", "素髪紛已垂，行當掛吾冠。", "側聞治林圃，栽插及晴天。", "芳芽吐膏壤，柔條擢暖烟。", "光景非我力，爲君導鳴泉。"]}