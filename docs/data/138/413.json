{"author": "韓維", "period": "宋", "type": "诗", "title": "答王詹叔見寄", "paragraphs": ["詹叔好古者，卓立自既冠。", "有如騏驥兒，一縱不可絆。", "近聞治周易，顛倒爻象彖。", "此書號精微，義與天地貫。", "吾知子之道，不止今所嘆。", "新詩溢巾幅，見寄警庸懦。", "噴薄百丈泉，峭絕萬仞岸。", "感激氣爲振，把誦手屢盥。", "陰風吹寒城，歲暮雲物換。", "丈夫及壯時，功名當照爛。", "無爲但默默，飽食大軀幹。", "爲報乏瓊玖，君其取章斷。"]}