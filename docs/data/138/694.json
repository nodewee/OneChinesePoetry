{"author": "韓維", "period": "宋", "type": "诗", "title": "和聖俞食笋", "paragraphs": ["犀皮包玉束作斤，有餽爲子盤中珍。", "愛之不欲食客衆，夜密置酒呼其鄰。", "作詩盈紙頗瓌怪，胄出恐是龍之真。", "流涎溢吻極稱詫，兩都無芹吳無蓴。", "念我故園事栽插，獨於此物尤勤勤。", "春芽怒迸地皮裂，採掇入撰無虛晨。", "獨留晚出補林罅，幾日不見長過人。", "新梢秀葉動清景，蔭藉往往鋪吾茵。", "而今安得復致此，腹飽藜莧身埃塵。"]}