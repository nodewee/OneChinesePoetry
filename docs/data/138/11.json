{"author": "劉攽", "period": "宋", "type": "诗", "title": "送謝大城南還遊集禧觀寄謝大得箕字", "paragraphs": ["驟雨墮河漢，烈風振南箕。", "秋陰變蕭爽，重此田野期。", "森木蔽嚴籞，交流會清池。", "幽鷺起豐草，鳴蟬嘒喬枝。", "客車忽已遠，樽酒難重持。", "誰令語言適，冞作別後思。", "夕霽歸馬輕，叩戶仙真祠。", "羽人披衣笑，官殿凉參差。", "黄鵠自飛來，青竹方可騎。", "相從豈無術，望君隔前陂。"]}