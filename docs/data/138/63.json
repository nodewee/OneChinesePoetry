{"author": "劉攽", "period": "宋", "type": "诗", "title": "出門無馬行", "paragraphs": ["市兒暮歸錢滿把，田翁秋收禾滿野。", "人生勤苦必有獲，天事豈常遺拙者。", "鄙夫能言知讀書，十五著論驚群儒。", "文章不作少壯用，白髮垂領皮肉粗。", "作官不如閒日多，得祿無若饑寒何。", "百年陳人誰比數，滿眼貴士難經過。", "欲爲揣摩心智短，欲學造請顔色赧。", "黄金難成丹砂貴，紫芝將秀白日晚。", "退居長安百不爲，出門無馬還步歸。", "高天報施固有待，可得不如翁與兒。"]}