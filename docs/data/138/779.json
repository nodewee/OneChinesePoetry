{"author": "韓維", "period": "宋", "type": "诗", "title": "和象之同孔寧極遊石橋且簡寧極", "paragraphs": ["春風杖藜客，同到石橋邊。", "引袖披雲木，携樽俯澗泉。", "巖花聊採摘，野器不雕鎸。", "俯仰元和內，熙恬太古前。", "草心柔可綰，蒲葉密于編。", "澗麀來窺坐，沙鷗不改眠。", "濛濛桃李雨，冪冪薜蘿烟。", "舞類雩祠日，吟非楚澤年。", "魚跳聞急管，鳥語似幺弦。", "紫翠羞薇蕨，清香襲蕙荃。", "亂流時揭厲，微逕巧縈穿。", "德義心誠服，山林性所便。", "敢令然諾負，直以事爲牽。", "圯下履終跪，溱邊裳且褰。", "春醪可益釀，况有帛戔戔。"]}