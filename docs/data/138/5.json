{"author": "劉攽", "period": "宋", "type": "诗", "title": "同謝二兄弟游城南王氏園坐竹中水上", "paragraphs": ["昧旦從吏役，中昃既休閒。", "慨然田野興，策馬從近關。", "謝公雖朝裾，雅意存東山。", "相期物外游，待我季孟間。", "晴陽煦烟郊，藹藹春氣還。", "南溪已浮冰，亂石聲潺潺。", "意得境彌好，形勞心詎艱。", "名園得暫息，奇樹多可攀。", "去水貫林竹，脩篁夾澄灣。", "波光龍蛇行，微風鳴佩環。", "窄徑偶深入，交柯存勿刪。", "並流一長嘯，照影清心顔。", "勝事豈有盡，向此同蒯菅。", "發興自我輩，忽如遠塵寰。", "嚴城迫歸鞅，夕陽稍朱殷。", "後游期不忘，秀卉春斕斑。"]}