{"author": "劉攽", "period": "宋", "type": "诗", "title": "次韵蘇子瞻韓幹馬贈李伯時", "paragraphs": ["韓幹畫馬名獨垂，冰紈數幅橫素絲。", "諸公賦詩邀我和，我如鈍椎逢利錐。", "區中纔容三萬里，正可騕褭一日馳。", "朝燕暮吳亦其亞，幸得夷路無縶羈。", "此間三馬皆國馬，瑰資逸態成崛奇。", "有如秋空見霜鶻，下睨衆禽俱伏雌。", "良工苦心爲遠到，天機要眇潛得之。", "區區駑駘浪自負，豈可醜骨包妍皮。", "李侯洒筆定超詣，尚有天驥君未知。", "宛王母寡今授首，汗血不敢藏貳師。"]}