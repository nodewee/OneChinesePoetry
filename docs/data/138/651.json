{"author": "韓維", "period": "宋", "type": "诗", "title": "南堂對竹懷江十鄰幾", "paragraphs": ["端居無所聊，稍復治文字。", "南堂冬日明，窗戶暖可喜。", "圖書羅滿前，意覽不由次。", "聊收靜者趣，以亂憂人思。", "亭亭當軒竹，使我長嘆喟。", "封植苦不早，顔色頗憔悴。", "勁節亮不改，虛心如有遲。", "緬懷江夫子，循道久不試。", "邈然高簡姿，不受世俗累。", "一官才復進，左謫良何亟。", "德義我所珍，軒冕安能貴。", "長嘯汝水濱，濁醪日自釃。", "效陶有新篇，翼孔著高議。", "弦琴坐虛室，默與古人值。", "顯晦一其心，淡然天淳粹。", "思之不可見，暑謝寒已摯。", "諒非對此君，茲懷何由慰。"]}