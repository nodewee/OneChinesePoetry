{"author": "韓維", "period": "宋", "type": "诗", "title": "郊居值雨", "paragraphs": ["愁雲覆西郊，氣象凄以冽。", "夜雨朝不止，冰霰相纏結。", "南堂何蕭條，散秩坐超忽。", "頹然附爐炭，兩髁冷如鐵。", "俯念田家苦，罹此寒事切。", "北風卷平野，茅屋左右穴。", "驅牛入門去，爨下火明滅。", "場功始云畢，貧不具衣褐。", "况無酒與羔，歲時相勞悅。", "高咏七月詩，傷哉愁心折。"]}