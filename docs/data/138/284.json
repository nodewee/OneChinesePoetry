{"author": "陳襄", "period": "宋", "type": "诗", "title": "送別探得南字", "paragraphs": ["謫宦情牢落，窮通理更諳。", "讀書閒不廢，事道古何慚。", "昔喜鄰州守，嘗陪後乘驂。", "西湖遊未厭，北海飲方酣。", "躡屐登雲嶠，捫蘿訪竹庵。", "鷺濤千頃雪，鷲嶺萬堆藍。", "姤遇時難一，睽離歲忽三。", "陪京方接畛，歸省會同參。", "士子文宗愈，朝廷禮問聃。", "好留君左右，俄領郡東南。", "歲旱錢仍貴，民饑命不堪。", "下車寬賦役，露冕訓田蠶。", "畫舸乘春別，新書卜日覃。", "牙旗風發發，瑞節虎眈眈。", "龍鳳吳王國，烟霞古佛龕。", "荷香輕泛浦，桂子靜飄嵐。", "草澤行吟苦，蘭陔奉養甘。", "子文無慍色，夷甫足清談。", "物外冥天籟，樽前據石楠。", "惟應憐舊尹，漁釣負江潭。"]}