{"author": "韓維", "period": "宋", "type": "诗", "title": "和聖俞飲廷老家晚又飲原甫家", "paragraphs": ["人生天地間，常爲外物驅。", "自非無心者，不能忘所趨。", "所趨既若一，莫如飲酒娛。", "飲酒既復醉，萬事皆分銖。", "醉心兀無思，安問賢與愚。", "醉目浩無睹，安識嬙與嫫。", "是非兩棄絕，幸免禍患俱。", "况吾二三友，襟抱達者徒。", "所營既同方，所處又比閭。", "惟吾廷老生，宛在城北隅。", "北隅雖云遠，跨馬亦須臾。", "季冬陰氣凝，風力利石砮。", "從今雪花落，徑往不待呼。"]}