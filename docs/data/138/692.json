{"author": "韓維", "period": "宋", "type": "诗", "title": "和劉郎浴觀音予置酒見貽", "paragraphs": ["禪關嚴城側，深靚闢華構。", "方吾挾書來，值子出杅後。", "欣然出濁酒，談笑坐清晝。", "三四同來人，頗喜出邂逅。", "牽衣起相酌，曾不煩勸侑。", "紛披索潛逃，顧壁恨無竇。", "不謂一樽樂，有踰萬金壽。", "瓶罍忽已竭，餘興不自收。", "走登故人堂，拜敘十年舊。", "夜深躍馬歸，不畏妾婦詬。"]}