{"author": "韓維", "period": "宋", "type": "诗", "title": "對雨思蘇子美", "paragraphs": ["五月陰盛暑不效，飛雲日夕起嵩少。", "回風颯颯吹暮寒，翠竹黄蕉雨聲鬧。", "北軒孤坐默有念，人生會合那可料。", "昔與子美比里閭，是月秋近足霖潦。", "吾徒無事數相過，日策疲馬度深淖。", "升君之堂伏君几，果餌羅列亦稍稍。", "開樽得酒味已酢，輔以諧謔聊可嚼。", "長歌激烈或孤起，大論紛紜特一噪。", "颯然夜氣變凄栗，連披短褐曳顛倒。", "且欣主人同氣類，安問鄰家厭呼笑。", "而今相望各千里，跼促有如魚在罩。", "人生此樂不易得，世事榮辱何足校。", "行當結侶候春水，一訪洞庭湖上棹。"]}