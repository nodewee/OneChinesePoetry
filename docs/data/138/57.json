{"author": "劉攽", "period": "宋", "type": "诗", "title": "和王平甫韓幹畫馬行", "paragraphs": ["韓幹畫馬出曹霸，得名不在陳栩下。", "詔令師栩辭不可，苑中萬馬師在我。", "王侯讀書愛此言，由來能事須天然。", "看圖作詩寄慷慨，錦文織字珠聯聯。", "乘黄騕褭久埋沒，安西大宛路超忽。", "丹青能令千萬年，不比燕人空市骨。", "霜蹄踣鐵精權奇，耳截筒竹稍垂絲。", "超然抉後三十尺，一日千里御者誰。", "舐筆和鉛人所同，爾今獨成第一工。", "神凝意會不可料，天駟降精來此中。", "少陵作詩譏畫肉，惋惜驊騮氣凋縮。", "未知良工嘗苦心，空使時人爭賤目。", "九皋相馬觀天機，神雋不辨黄與驪。", "君知畫手貴自我，何若相法非有師。", "拙工俗子紛紛是，畏避權豪如畏死。", "生棟濕塗多覆屋，巧書掣肘真難使。", "吾知公詩正如此，丈夫特立嗟已矣。"]}