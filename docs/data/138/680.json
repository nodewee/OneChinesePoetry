{"author": "韓維", "period": "宋", "type": "诗", "title": "飲聖俞西軒", "paragraphs": ["歡常以飲合，歡意則非外。", "今吾二三子，共此西軒會。", "主人吾儒秀，言與二雅配。", "酒行倡大論，文字略瑣碎。", "上言評人物，要當本諸內。", "下言譏爲學，不以滿自概。", "唐之衆詩人，區別各異派。", "一經君子評，斂鑿棄秕糒。", "予曰吾聖俞，名足通後代。", "答我文如韓，尚有六經在。", "况吾何所立，聞譽若抱躉。", "聖俞善誘掖，斯語不無戒。", "意欲令吾曹，事業進以大。", "我雖頑無能，聞此亦健快。", "呼觴滿自引，不畏坐客怪。", "歸來書短篇，聊以記所佩。"]}