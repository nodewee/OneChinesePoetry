{"author": "陳襄", "period": "宋", "type": "诗", "title": "樓上曲", "paragraphs": ["金徒抱箭寒更起，寂寞孤城一千里。", "姮娥擎出月華來，白玉樓臺瑩如水。", "上有佳人紅粉妝，妙年學得吹霓裳。", "呼兒將出紫玉笛，一聲天外流宮商。", "清商欲盡何幽咽，曲調不成聲斷絕。", "羅衣掩淚愁向天，手把瑶華歌一闋。", "寒蟾出兮明星稀，良人阻兮天一涯。", "憑軒遥望兮心傷悲，願隨鴻鵠兮高飛。"]}