{"author": "韓維", "period": "宋", "type": "诗", "title": "送趙員外之官憲州", "paragraphs": ["仲扶岷峨秀，弱歲儒其冠。", "讀書覷前古，飽見萬事端。", "行已去畦町，爲文鄙彫剜。", "應舉二十載，不免瓢與簞。", "西游秦函國，崆峒上巑岏。", "却視關塞廣，有如掌中丸。", "攻守勢所利，浩然入窺觀。", "是歲羌事作，賊兵犯鄜丹。", "君懷濟時略，忠憤激肺肝。", "上書伏兩觀，音辭若琳玕。", "臣策倘見用，坐令敵氣殫。", "天子壯其語，且使位以官。", "黄綬繫腰下，行行不遑安。", "炎天風塵多，遠道車馬單。", "餞觴不親酌，曷致朋友懽。", "今茲塞垣將，所在麾旄攢。", "孰能謀而毅，孰能正以寬。", "孰用賞不信，孰爲刑不殘。", "諒非專達任，易以奇畫干。", "庶幾成大功，展子凌霄翰。", "顧我頑鈍者，託契歲屢寒。", "贈言非所工，當否聊一看。"]}