{"author": "韓維", "period": "宋", "type": "诗", "title": "孔先生以仙長老山水略錄見約同遊作詩答之", "paragraphs": ["群峰羅立青巉巉，中有佛廟名香嚴。", "飛泉洶涌出峰後，四時激射喧蒼巖。", "跳珠噴雪幾百丈，下注坎險鍾爲三。", "援蘿俯瞰石底凈，明鏡光溢青瑶函。", "淙流四走渠爲竇，左右吞嚙何其饞。", "緣源散討不知極，但見洞穴爭嶔嵌。", "攀藤直上出雲背，巖戶秘邃疑神緘。", "仰窺陰洞看懸乳，白龍垂鬚正䰐鬖。", "或凝如蓋覆宛宛，或散如指長摻摻。", "有臺高下且十數，如以勢位相臨監。", "平鋪老蘚柔可坐，誰藉綠罽遺不拈。", "北山之石何瑣碎，形制一一如鎸鑱。", "叩之清越諸谷應，不意此地聞韶咸。", "已霜桂樹垂凍壁，未臘梅蕊輝晴嵐。", "浮屠曰仙好事者，奄有勝迹窮搜探。", "書之遠寄龍山下，云此僅止存都凡。", "先生以本來示我，謂我所好同甘鹹。", "相期歷覽在他歲，事高意篤非予堪。", "人生蕭散不易得，常苦世累爲羈銜。", "吾徒幸當治平日，况又無事於牽貪。", "便須巾車不可後，願以几杖從君南。"]}