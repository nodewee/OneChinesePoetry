{"author": "韓維", "period": "宋", "type": "诗", "title": "又和楊之美家琵琶妓", "paragraphs": ["楊君好古天下無，自信獨與常人殊。", "勤身所營世或棄，反眼不顧我以趨。", "彼其察物類有道，能取精妙遺其粗。", "官卑俸薄不自給，買童教樂收圖書。", "客來呼童理弦索，滿面狼籍施鉛朱。", "樽前一聽啄木奏，能使四坐改觀爲歡娛。", "有時陳書出衆畫，羅列卷軸長短俱。", "破縑壞紙抹漆黑，筆墨僅辨絲毫餘。", "補裝斷綻搜尺寸，分別品目窮錙銖。", "以茲爲玩不知老，自適其適誠吾徒。", "豈無高門華屋貯妖麗，中掛瑶圃崑崙圖。", "青紅采錯亂人目，珠玉磊落熒其軀。", "苟非絕藝與奇迹，楊君視之皆蔑如，楊君好古天下無。"]}