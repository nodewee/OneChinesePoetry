{"author": "韓維", "period": "宋", "type": "诗", "title": "次韵和君實寄景仁", "paragraphs": ["予年行七十，惟日就志昏。", "雖高鴻鵠舉，尚困鷄鶩喧。", "壯心久已摧，弱羽不得翻。", "每誦少游言，顧慚下澤轅。", "蜀公有高志，謝事久杜門。", "擾擾世俗務，不復掛口論。", "群經雜圖史，擁坐如周垣。", "上談千載故，速若水注盆。", "客來必命酒，左右拱諸孫。", "雖無鼓舞懽，自喜談笑溫。", "仰高顧吾私，有類羝觸藩。", "尚期蓬蓽完，亦有桑榆存。", "近觀敕子詩，尤見朋義敦。", "卜居近吾廬，指日駕君轓。", "構堂始云基，築圃亦已樊。", "前知會合期，不慘離索魂。", "想像入第初，親賓燕華樽。", "談高一理會，體王百疾奔。", "共完天純粹，豈識世詐諼。", "方笑司馬翁，獨樂守空園。"]}