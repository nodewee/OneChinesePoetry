{"author": "韓維", "period": "宋", "type": "诗", "title": "奉酬樂道", "paragraphs": ["故人從我遊，里閈非瀟湘。", "文章老益壯，欲掩李杜光。", "新詩來連翩，奔走獲與臧。", "調高豈能繼，愛重如琳琅。", "春風動地來，急雨催群芳。", "梅蕊亦已落，坐看飛絮狂。", "誰能於此時，默默但退藏。", "且傾杯中物，莫顧腰下章。", "緩舞金縷衣，高歌玉爐香。", "白頭自有樂，豈愧少年場。"]}