{"author": "韓維", "period": "宋", "type": "诗", "title": "春夜懷仲巽", "paragraphs": ["今茲春始仲，氣序忽已燠。", "及此暇夜清，開軒散煩蹙。", "金波麗中天，流光正穆穆。", "佳樹澄疏影，幽花運微馥。", "濁醪時獻斟，清論遞往復。", "諸季豈不歡，眷眷心所服。", "高文炳辰宿，淵議贊化育。", "匪才託遊好，餘潤久沾沐。", "茲焉隔清賞，耿耿私恨蓄。", "春芳正可樂，嘉會期晝卜。"]}