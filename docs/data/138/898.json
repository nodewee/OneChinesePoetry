{"author": "韓維", "period": "宋", "type": "诗", "title": "奉同鄰幾對", "paragraphs": ["時律迎陽近，天雲带雪低。", "欲飛含氣象，忽散失端倪。", "絳闕明先曙，清衢凍不泥。", "休祥占歲序，佳氣動烝黎。", "矯若翔廱鷺，紛疑剝楚圭。", "晨昏檐影眩，壬丙辨方迷。", "賀瑞彤墀集，凌寒玉仗齊。", "御筵開省戶，賜醴走宮奚。", "屋角懸珠網，林梢挂素霓。", "山號悲虎兕，淵伏怯龜蠵。", "哀響求群雁，喧啾得食鷄。", "饑鷹無近擊，狂兔有新刲。", "感往悲時物，懷幽夢故棲。", "溫爐期夜擁，傑閣想晨躋。", "驗古聞牛目，投閒讀馬蹄。", "吾交情不薄，今日手同携。", "酒撥新醅酌，詩看本字題。", "優游無不可，何必剡中溪。"]}