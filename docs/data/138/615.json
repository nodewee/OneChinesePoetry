{"author": "韓維", "period": "宋", "type": "诗", "title": "同楊方叔游開寶上方有懷里中二三故人", "paragraphs": ["京都寡臨觀，茲地高且明。", "仲冬一來望，曠然寫予情。", "千載豪傑盡，夷門荆棘生。", "時平盛民物，華屋連飛甍。", "長烟冒百里，下視色正青。", "慨彼塵土間，擾擾何多營。", "往車無徐驅，來馬無停征。", "顧慚託閒官，幸得游衍并。", "念我同里人，三四不在行。", "孔公老龍山，孫子令江城。", "崔閒盎有粟，辛困冠無纓。", "一回西南首，慘淡意莫平。"]}