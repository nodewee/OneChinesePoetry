{"author": "韓維", "period": "宋", "type": "诗", "title": "和晏相公西湖", "paragraphs": ["鳴蟬忽以急，夏景晏林塘。", "不知何山雨，颯然送微凉。", "荷茭忽翻倒，四散飄暗香。", "清渠决决流，碧色浸稻秧。", "零落墮林實，瑣碎開水芳。", "公來必乘晚，散步方徜徉。", "簫鼓不從後，筆牘常在旁。", "游魚自成族，飛鳥不亂行。", "周覽時景佳，郁穆發新章。", "何意蓬蓽士，傳貺謬所當。", "時方苦炎暵，汗下揮其滂。", "三復大雅作，清風肅衣裳。"]}