{"author": "韓維", "period": "宋", "type": "诗", "title": "送寧極還山", "paragraphs": ["晨冰結車轍，朔野風正厲。", "君行良亦勤，正與苦寒值。", "超然出門去，曾不顧我議。", "譬如雲飛鴻，勢不受維縶。", "開籠恣其往，萬里在展翅。", "場功十月畢，田家足豳事。", "兒童樵牧歸，荆扉寂已閉。", "燃薪燭茅屋，并坐侄與弟。", "自愛村醪熟，或以山鹿饋。", "凍蔬劚青黄，寒藥煮根柢。", "從容溫飽間，萬事一無累。", "嗟予不得往，注目雲接地。"]}