{"author": "韓維", "period": "宋", "type": "诗", "title": "和崔象之潁橋觀贈陳清臣太丞兼簡陳", "paragraphs": ["崔侯朝從西邑歸，面有矜色口且咨。", "云得高士陳其姓，非向可見所庶幾。", "嘗登於朝最吏課，一旦去之心甚怡。", "潁陽古觀三日語，坐見月出青松枝。", "深窮性命識原本，論議純一無瑕疵。", "周通旁暢未始極，曾不與道相乖違。", "陳雖平生所未識，以子而譽信不疑。", "向風長想日復夜，膏車秣馬吾其西。"]}