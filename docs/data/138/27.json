{"author": "劉攽", "period": "宋", "type": "诗", "title": "傅堯俞草堂歌", "paragraphs": ["漢朝名臣有傅伯，諫諍由來犯顔色。", "蘭臺下筆不自休，義陽封侯勇無敵。", "石渠昨者承明直，虎符今爲二千石。", "邀我請賦草堂詩，草堂欲歸那可得。", "太行之上無高山，濟水之外無清源。", "聞君築居山水際，清高正爲君家言。", "上有無心之雲出幽谷，下有勁節之竹森寒玉。", "四鄰空地猶幾許，容我東西一茅屋。"]}