{"author": "韓維", "period": "宋", "type": "诗", "title": "次韵和平甫同介甫當世過飲見招", "paragraphs": ["炎風得秋亦已凉，喜抱塵策羅南窗。", "策中古人不可見，獨咏君子予心降。", "高文大論日傾吐，響快有類鐘應撞。", "却嗟吾儕多暇日，俚謠暴謔何其嚨。", "驅車正得我所念，起具肴蔌陳杯缸。", "自憐愚戇接豪邁，蔽履乃與華冕雙。", "聖經王道有本末，斟挹醇粹揮其尨。", "須臾上下今與古，武庫千矛鏦。", "疑懷滯義一開豁，有如暗室來明釭。", "馮侯抗議亦殊健，短鈎長{缶丕}相撐摐。", "介卿後至語閑暇，偃載戈甲韜旌幢。", "弱弓枉矢尚何用，久已束手甘避逄。", "是時君有山陽役，扁舟已具河之矼。", "朝吟淮山翠撲撲，夜夢楚水鳴淙淙。", "軒然欲去坐所惜，文字雅正姿信悾。", "行年三十不得飽，况有薦道登朝邦。", "遂令奔放不自斂，欲旅漁釣終湖江。", "朝廷攬賢無遠近，北盡漠塞南嶺瀧。", "如君才大齒且壯，安可推亮而居龐。", "功名得時看樹立，豈若都尉眉空厖。"]}