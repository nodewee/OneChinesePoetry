{"author": "韓維", "period": "宋", "type": "诗", "title": "和晏相公雪", "paragraphs": ["去年陽氣驕，不雪盡冬序。", "今年未開臘，已見六花注。", "矜新忽微飄，爭急遂橫騖。", "浩蕩天地和，曠爽樓觀曙。", "蔽日驚蛾飛，集廱紛鷺翥。", "膏潤通大田，光輝借前樹。", "縈檐魯縞輕，委庭荆璞聚。", "微生窗戶明，巧作樽罍助。", "相公謝朝柄，燕處均養素。", "上嘉時澤滋，俯樂心賞遇。", "南閣罷圖史，西亭回杖屨。", "步逕憐缺玉，攀林看墮絮。", "長吟寫幽適，高隠動遐慕。", "愧非右席才，莫奉梁園賦。"]}