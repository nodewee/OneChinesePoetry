{"author": "韓維", "period": "宋", "type": "诗", "title": "朝發靈樹寄曼叔師厚", "paragraphs": ["朝發靈樹東，曠野陰氣積。", "驅馬入草間，左右號鸛鷁。", "重雲黕玄幕，孤月隠白壁。", "欹危涉塗淖，轉側緣溝脈。", "凉風滿川陸，眺覽多所適。", "却想會合樂，轉首已成昔。", "諸君豪俊士，經訓飽搜昋。", "上下古與今，抗論堅莫敵。", "顧我處其間，傾聽但跼蹐。", "校士豈所當，直以氣類得。", "譬如禮天壇，珪璧奠且植。", "陶匏以其質，并列不爲惑。", "論心見表暴，吐口出白黑。", "朝案每共飲，夜床仍抵迹。", "嘲諧間一發，清笑高啞啞。", "自謂得如此，至死無厭斁。", "敢於百里間，而憚轡與策。", "因詩謝所思，酬篇無我默。"]}