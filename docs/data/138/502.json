{"author": "韓維", "period": "宋", "type": "诗", "title": "崔象之過西軒以詩見貺依韵答賦", "paragraphs": ["春陽入我圃，窗戶弄喧景。", "幽池明可鑒，翠竹列如屏。", "折枯呈紫莖，掊墳見紅穎。", "端居閱時序，人事謝參省。", "生才不濟世，不如守閭井。", "聊慕莊氏說，處陰以休影。", "興來讀我書，興盡煮吾茗。", "崔侯乃同好，每見輒自警。", "守道心常晏，感時嘆屢永。", "邊隅事未寧，豪俊當馳騁。", "西麾覆妖巢，北指斷凶頸。", "既非二者任，且復安吾靜。"]}