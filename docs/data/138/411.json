{"author": "韓維", "period": "宋", "type": "诗", "title": "遊北臺", "paragraphs": ["南譙古佳郡，四郊富登臨。", "晨躋北原上，却視渦水陰。", "云昔魏太子，離宮構嶔崟。", "故事邈已遠，荒臺猶至今。", "危亭冠其巔，左右背長林。", "是月暑尚盛，秋行不能金。", "截然天地間，軒戶蕭以森。", "凉風泛廣坐，濁醪時一斟。", "圓歌貫珠璣，麗句鏗璆琳。", "雖無管弦樂，所要在適心。", "中宴下危磴，浮舟事幽尋。", "披藻出潛蚌，回橈散游禽。", "岸長草不斷，城轉樹更深。", "沙紋與水影，浮動光差參。", "游鱗不知數，瑣細如糝針。", "四顧物色靜，但聞天籟音。", "羨此魚鳥性，雲飛而淵沉。", "安得高世士，不爲時好侵。", "相携去韁鎖，投竿坐清潯。", "製芰爲我裳，紉蘭間予襟。", "上歌唐虞道，寄適朱弦琴。", "人生苟如此，何必組與簪。"]}