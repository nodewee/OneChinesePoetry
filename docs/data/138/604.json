{"author": "韓維", "period": "宋", "type": "诗", "title": "奉同沖卿元日雪霽朝會稱觴", "paragraphs": ["漢家萬國朝元正，帝呵風師灑其廷。", "雨寒成花皆六出，一洗天地塵埃清。", "高風半天捲雲去，空色紺碧惟華星。", "金烏東來照宮殿，瑞氣著物皆光榮。", "綉衣虎士扶脩旗，皂旄絳幅紛葳蕤。", "洞開重門納冠劍，肅肅環佩來東西。", "樂懸未作舞在綴，雉扇稍映宮簾垂。", "黄鐘獨奏君德盛，赫然天日當彤墀。", "群臣拜舞千萬壽，四方來王敢不祗。", "愚聞聖人制禮意，上崇一尊臨衆卑。", "等威殊絕防僭慢，非止矜麗誇雄爲。", "仰瞻儀物固自肅，又况烜赫鋪德威。", "小臣不及觀放仗，趨出恍惚猶驚疑。", "朝廷大體安敢識，贊詠盛節形諸詩。"]}