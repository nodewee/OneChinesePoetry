{"author": "韓維", "period": "宋", "type": "诗", "title": "和永叔小飲懷同州江十學士", "paragraphs": ["翰林文章伯，好古名一世。", "家無金璧儲，所寶書與器。", "北堂冬日明，有朋聯騎至。", "新樽布几案，二鼎屹先置。", "大鼎葛所銘，小鼎澤而粹。", "坐恐至神物，光怪發非次。", "群賢刻金石，墨本來四裔。", "紛穰罷卷軸，指擿辨分隸。", "其中石贊藏，家法非一二。", "精莊與飄逸，兩自有餘意。", "興來輒長歌，歡至遂沉醉。", "顔饑足簞瓢，韓飲尚文字。", "乃知內可樂，不必鐘鼓貴。", "溫溫江馮翊，茲理久所詣。", "賦詩多雅言，嗜酒見淳氣。", "歲晏不在席，使我長嘆喟。"]}