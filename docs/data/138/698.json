{"author": "韓維", "period": "宋", "type": "诗", "title": "送王二廣淵簽書洛中", "paragraphs": ["吾嘗登嵩丘，下視伊與洛。", "王都一何壯，氣象鬰回礴。", "又聞彼其下，地美民俗樂。", "朱宮待遊幸，窈窕飛觀閣。", "氣交卉木茂，奇艷或可愕。", "清渠碧玉色，左右隨釃鑿。", "丹櫻結春實，紫笋翻夏籜。", "喟予抱幽恨，神往迹屢却。", "羨君署吏去，躍馬春遊薄。", "追遊當及早，勝事不可落。", "爲我謝林岫，終期蹈前約。"]}