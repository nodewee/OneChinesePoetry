{"author": "韓維", "period": "宋", "type": "诗", "title": "寄蘇子美", "paragraphs": ["暮登譙城上，延首望東道。", "春風千里至，遠思生懷抱。", "故人客南楚，素節方自保。", "黄鵠垂其翼，赤驥伏棧皂。", "詩準李杜爲，字壓褚薛倒。", "壯哉南行作，遺我資遠討。", "若窺巨海涯，波瀾方洶浩。", "龍螭鬰騫騰，錯落效衆寶。", "往往仙人槎，突然忘枯槁。", "嘗聞會稽旁，山水天下好。", "覽君所咏嘆，滯想茲一掃。", "安得追王喬，乘雲逮霓葆。", "茹芝靈峰陽，徜徉以終老。"]}