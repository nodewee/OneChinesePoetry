{"author": "韓維", "period": "宋", "type": "诗", "title": "答貢甫酌騏驥池上見詒", "paragraphs": ["金行戰陽暑未北，炎鬰填胸汗流液。", "空堂大祖不可度，欲取清風自湔滌。", "耽耽華廄列官守，對起二亭嚴案席。", "天渠分水濯龍驥，下注方池氣清激。", "叢篁冠島鷺飛映，凉樹摇波蟬不息。", "脫然冠带一去體，始信天時有人力。", "况吾所與二三友，日坐清閑哦簡策。", "篇章爛若揚組繡，歌頌鏗如出金石。", "嘉賓亦有邂逅至，間以謳歌侑棋奕。", "我時聊設薄主人，杯案隨時具肴核。", "鱉小惟憂堵父怒，樽空屢動崔侯色。", "歡來始覺非外假，鐘鼎瓢簞各其適。", "念昔與君伯仲遊，江翁梅老常接迹。", "得酒有時竟狂醉，賦詩往往連日夕。", "幾年契闊遠朋好，今日蕭條無吏役。", "青衫不踏廣文戶，白羽罷走將軍檄。", "即看秋風破炎毒，高興倏然動肝鬲。", "諸君無事能我從，當使風流似平昔。"]}