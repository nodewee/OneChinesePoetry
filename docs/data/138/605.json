{"author": "韓維", "period": "宋", "type": "诗", "title": "奉同原甫度支廳壁許道寧畫松", "paragraphs": ["長松盤青冥，鬰與窗戶對。", "許翁寫生意，獨得毫墨外。", "年侵日昏剝，拂拭自君輩。", "得非神物守，以待真賞會。", "翛然簿書暇，恍若巖壑內。", "舉手捫紫烟，側耳聽清籟。", "蒼林與老石，野性舊所愛。", "一從官都邑，茲遊頗乖背。", "慰此寤寐懷，典刑亦足頼。", "幸當掃塵壁，促駕我其邁。"]}