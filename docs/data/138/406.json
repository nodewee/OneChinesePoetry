{"author": "韓維", "period": "宋", "type": "诗", "title": "答范景仁嘆花花在相國寺近舞場", "paragraphs": ["佛宮金碧開朝霞，遊人雜遝來正譁。", "危弦促管競繁咽，羅袖對舞春風斜。", "子時投閒一往步，正見綠樹團丹花。", "舉頭驚看不忍去，却視姝子猶泥沙。", "稍開欲謝各自好，似爲悅己爲容華。", "歸來想像入秀句，刻綴玉佩鏘珩牙。", "尚嫌獨賞不盡意，邀我共賦雄其誇。", "欲將奇警謝妍麗，力竭未有錙銖加。", "急須取酒趁殘艷，猶勝落盡乾咨嗟。"]}