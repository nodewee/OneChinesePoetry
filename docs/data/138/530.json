{"author": "韓維", "period": "宋", "type": "诗", "title": "答曼叔見謝潁橋相過之什", "paragraphs": ["潁川今古賢豪多，後生繼者爲誰何。", "吾交曼叔少挺出，力自樹立非由它。", "潛心直欲到聖處，論議不避况與軻。", "讀書下筆知所趣，崇樹蘭茝遺蒿莪。", "軒昂頭角事高大，肯與世俗同其波。", "一從得官坐山縣，有如鷙鳥著網羅。", "朝符暮檄困奔走，尚畏官長來誅訶。", "時時矯首塵埃下，窺睹風月偷吟哦。", "我憐軼才就羈絆，歲一往視無蹉跎。", "扁舟遠放汝水岸，濁酒暮醉高陽阿。", "前時捧牒來潁上，謹視斂糴譏奸訛。", "官曹寂寞古寺冷，况復朔雪飛傞傞。", "馳書里中二三友，固要以義當予過。", "星言整駕夕已至，霜橋晚渡冰峨峨。", "燃薪暖我頻飲我，斟酌脯醤調鹽鹺。", "傾壺舉觴紛左右，客飽而笑君顔酡。", "危然正論中法義，豆籩羅列陳象犧。", "嘲俳乘醉忽以發，駛如鑿水放九河。", "哀弦孤引四坐寂，繼以簫笛相諧和。", "先生久與人迹絕，心如止水形枯柯。", "忽警此樂非外奬，不覺撫手促而歌。", "歸銜絡馬屢見奪，欲去未忍還婆娑。", "空堂想見別後意，一燈夜守陳編哦。", "興來落紙成大句，勢欲李杜相凌摩。", "緘題見寄邀以和，大江洶涌難爲沱。", "短篇澀訥非所報，爲我揮筆芟煩苛。"]}