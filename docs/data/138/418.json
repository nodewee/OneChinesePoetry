{"author": "韓維", "period": "宋", "type": "诗", "title": "初春吏隠堂作", "paragraphs": ["微風稍破凍，芳萌亦吐林。", "百鳥感春陽，鈎輈弄其音。", "振策遵城曲，逍遥寫煩襟。", "愛此堂下石，青潤挺琅琳。", "中坳貯清泉，測之不盈簪。", "纖鱗候暖戲，寂歷自浮沉。", "默視澹忘慮，白日爲移陰。", "人生本虛靜，垢濁無自侵。", "忽爲外物牽，至性不可尋。", "於焉得所監，一洗塵中心。"]}