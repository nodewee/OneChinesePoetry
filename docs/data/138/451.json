{"author": "韓維", "period": "宋", "type": "诗", "title": "和三哥入山二首", "paragraphs": ["巢由沒已久，風迹曠不嗣。", "長嘯箕潁間，悲風肅然至。", "傳聞龍山下，茅屋架三四。", "中有隠者棲，讀書樂仁義。", "飽觀人事變，深鈎易象秘。", "耕田給衣食，鄉里霑賑遺。", "呦呦山鹿群，摩撫馴不畏。", "乃知至仁心，足以通異類。", "聲名自馳擊，我心晏無累。", "寤寐想斯人，安得同所致。"]}