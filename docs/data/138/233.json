{"author": "陳襄", "period": "宋", "type": "诗", "title": "送章舍人知汝州", "paragraphs": ["神馬産渥洼，舉世蓋云罕。", "使之循蟻封，曾不逮駑款。", "丈夫懷義命，所學務充滿。", "惟憂用捨非，富貴庸可算。", "吾君優輔郡，責任地非散。", "牛刀久投虛，足以導大窾。", "孟軻言仁術，民事戒毋緩。", "矧茲凋瘵餘，食餒衣不暖。", "厚生爲政先，聚斂吾徒短。", "歸來奏優課，行道非遲晚。"]}