{"author": "韓維", "period": "宋", "type": "诗", "title": "同勝之明叔遊東郊", "paragraphs": ["仲冬景氣佳，曠然思遠涉。", "晨遵大堤去，寒日在馬鬣。", "浮屠紅塵外，樓殿煥層疊。", "地遐幽景閑，瑶碧秀林葉。", "清香時出箔，餘經尚委笈。", "躋閣眺遠陂，浮陽來曄曄。", "花枝亦已柔，行見春露浥。", "久耽田野樂，况與賢俊接。", "逍遥永日暇，塵事不過睫。", "昔人重時晷，所志樹勛業。", "慨予胡不然，空陋無所挾。", "詩情朝生腸，酒氣暮醺頰。", "陶陶大化內，得此自爲愜。", "諸君能我從，遊履方屢躡。"]}