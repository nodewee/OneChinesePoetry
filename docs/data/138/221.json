{"author": "陳襄", "period": "宋", "type": "诗", "title": "喜雪", "paragraphs": ["有客何方來，粲然游我庭。", "推戶出見之，顔色如瑶英。", "問之不吾語，微風若聞聲。", "曰予朔方士，飲子南方名。", "萬里不相識，修塗一來經。", "聞子官大府，高車塵冥冥。", "有言未嘗吐，低頭斂光精。", "西人趨向異，念予孤蒙行。", "我欲友其德，顧己鴻毛輕。", "予起謝不敏，過辭非予聆。", "感子虛白德，來化純愚誠。", "高風激萬世，凜如伯夷清。", "留子永今日，願言報英瓊。"]}