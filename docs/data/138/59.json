{"author": "劉攽", "period": "宋", "type": "诗", "title": "送程少卿", "paragraphs": ["使君船舸如浮宮，蕩蕩帆影垂白虹。", "苦無三江五湖水，安見一日千里風。", "長蛟巨魚遠避去，水府泉室深玲瓏。", "使君按俗不異此，意氣自覺凌虛空。", "滕王閣前流水白，西山落日銜微紅。", "城頭臺榭眺望極，玉壺置酒光融融。", "勝遊重臨不隔歲，塗歌巷祝歡南公。", "作官得此亦是少，况復章綬彌尊崇。", "南金折鈎富九鼎，荆揚塗泥多歲豐。", "會令利術析毫末，萬古江流常向東。", "故鄉秀水三百里，送遠遊子情無窮。", "遥知躧履待高士，安得羽翼隨飛鴻。"]}