{"author": "韓維", "period": "宋", "type": "诗", "title": "新植西軒", "paragraphs": ["誰謂我圃隘，栽插尚盈畝。", "築軒西臨兌，規地北占酉。", "陽條散繁華，怒甲擎故朽。", "封培童僕勞，窺看孩稚走。", "雖非觀游盛，要是吾廬有。", "壤疏人力薄，開發定遲後。", "所頼春風意，與物無薄厚。", "居閑日蕭散，對此自成偶。", "問我何所爲，卦象觀六九。", "問誰之與處，達者二三友。", "爲生昧機利，於事寡營取。", "但願花常好，酌我樽中酒。"]}