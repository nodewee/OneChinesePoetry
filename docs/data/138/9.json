{"author": "劉攽", "period": "宋", "type": "诗", "title": "和原甫同諸公飲郇公園", "paragraphs": ["車馬何籍籍，相從城南陌。", "大第鏁名園，朱閎間素壁。", "即事覽勝槩，撫舊嘆陳迹。", "零落歸山丘，慨吒西州客。", "春風幾時還，顧盼生顔色。", "雜英綴初紅，宿荑吐新碧。", "故池無還波，喬樹實自昔。", "賞心及茲辰，緬想締構力。", "十千置尊酒，玉斗雪霜白。", "飲醉半歡哀，浩歌懷感激。", "天地亦旅人，川谷故變易。", "歡娛瞥過目，百年猶暫覿。", "即令西馳暉，稍復向禺昃。", "我輩不盡興，將爲後時惜。"]}