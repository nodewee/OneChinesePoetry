{"author": "韓維", "period": "宋", "type": "诗", "title": "和子華許昌道中詩有隠逸之思", "paragraphs": ["悲風中夜興，寒氣入我室。", "頹然攬衣坐，中懷百憂溢。", "我生乏壯圖，少小事刀筆。", "窺古得微尚，趨時寡良術。", "野性不受羈，塵事憂見桎。", "况茲罹大艱，哀號重衰疾。", "生意且蕭瑟，何必慕祿秩。", "風俗日以惡，險詐路百出。", "素昧防閑術，睹此實怖慄。", "安能徇時好，嘵嘵喪天質。", "所頼子華兄，志尚古人匹。", "新詩來聯翩，意韵時高逸。", "中畫歸休計，羅列甚詳密。", "雅懷蕭灑心，期言倘能必。", "便當奉几杖，相與安蓬蓽。", "薄田能力耕，歲計猶不失。", "結廬守松楸，築圃蓺柿栗。", "鷄豚燕嘉辰，魚釣樂暇日。", "讀書取知道，白首窮經一。", "甘從野儒事，庶保幽人吉。", "咄哉軒冕徒，校此孰勞佚。"]}