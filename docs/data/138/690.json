{"author": "韓維", "period": "宋", "type": "诗", "title": "答賀中道燈夕見詒", "paragraphs": ["春風揭屋沙激窗，兀然孤坐如植杠。", "酒昏兩眸澀不視，案上書策徒摐摐。", "獨待高篇恣哦咏，頓覺精銳還軀腔。", "前時官家不禁夜，九衢艷艷燒明釭。", "綵山插天衆樂振，游人肩摩車轂撞。", "君於此時守經籍，直欲行業純不尨。", "想初嘉句落紙際，筆下衮衮來長江。", "我今散懶世味薄，惟於靜者心爲降。", "江翁蕭閑梅老淡，文字酬酢交矛鏦。", "恨無奇麗與鬥角，日策疲馬參其雙。", "能來相從不憚數，與子賦詩傾酒缸。"]}