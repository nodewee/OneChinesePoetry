{"author": "韓維", "period": "宋", "type": "诗", "title": "送北都留臺王國博", "paragraphs": ["鑿川當鑿源，植木當植根。", "修身有本末，請自心術言。", "中正檢欹側，明誠破疑昏。", "性通學且博，事業乃可論。", "問胡能致然，聖有六經存。", "子誠好古士，拔足立貴門。", "願分留臺務，力學甘避喧。", "吾知大其業，流遠實亦繁。", "歸來騁夷路，良馬駕輕軒。", "贈言君勿嗤，茲道古所敦。"]}