{"author": "劉攽", "period": "宋", "type": "诗", "title": "幽州圖", "paragraphs": ["鄙夫平居常嘆息，薊門幽都皆絕域。", "安得猛士守北方，力排敵人復禹績。", "田生手携朔漠圖，丹書萬里之强胡。", "掛圖高堂素壁上，壯或陰山來坐隅。", "長城迢迢屬滄海，古塞歷歷生黄榆。", "縱橫指顧皆舊物，撫事慨時驚呼。", "太平壯士多虛死，念君避胡來萬里。", "九關深沉虎豹惡，布衣何由說天子。", "卷圖還君意黯然，咄嗟世事非余恥。"]}