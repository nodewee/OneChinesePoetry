{"author": "韓維", "period": "宋", "type": "诗", "title": "和子華兄宴王道損公宇", "paragraphs": ["濟濟高燕會，衆賓且喜樂。", "方冬氣常溫，是日寒始若。", "愁雲際平林，垂見雪花落。", "四座喜相顧，有引必虛爵。", "中堂豈非佳，東圃羅帟幄。", "當亭列射格，抗的明灼灼。", "雕弓既出韔，勁矢各在握。", "主人揖讓興，客以次序作。", "目惴綵樹移，心傾鐘鼓數。", "笑言何謔失，儀節亦稱娖。", "酒酣事頗變，極口縱談謔。", "失令固有罰，出語輒見酌。", "平生愛疏放，論議鄙齪齪。", "歡來一狂散，豈顧醒後怍。", "詩人亦有言，善戲不爲虐。", "所頼衆君子，闊達見表襮。", "還家遂酩酊，豈復記鳴柝。"]}