{"author": "韓維", "period": "宋", "type": "诗", "title": "鋤園", "paragraphs": ["上天浩無私，衆草同一榮。", "青青十步間，薰臭相雜并。", "卉藥數不多，十百其品名。", "蔓者善緣附，結陰在高甍。", "修竹雖自立，已復困纏縈。", "其餘叢與株，蕪沒不自呈。", "陰蟲穴其下，日夜百種鳴。", "紛然亂耳眼，我意初不平。", "朝鋤忽以靜，暮雨且復生。", "自念疲病者，莫與地力爭。", "盛衰固物理，安用勞我形。"]}