{"author": "韓維", "period": "宋", "type": "诗", "title": "和吳九王二十八雪詩", "paragraphs": ["方冬氣潛溫，得晚陰始重。", "狂隨風力翻，怒若雲面涌。", "中微玉霏屑，後盛毛紛氄。", "寒光動城闕，甘滋入田壟。", "鵬騫海水飛，驥憤鹽車覂。", "縈樓巧作層，覆道高城甬。", "群方破昏霧，萬物被光寵。", "塗歌涵太和，送賀仰高拱。", "判官坐丞華，賦詩掩垂隴。", "貂裘擁宵談，金杯落晨捧。", "此興吾不薄，君門旦當踵。"]}