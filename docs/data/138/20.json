{"author": "劉攽", "period": "宋", "type": "诗", "title": "昭君怨戲贈", "paragraphs": ["武皇聽歌長太息，傾城不難難絕色。", "連娟脩嫮果自得，三十六宮寵無敵。", "君不見孝宣既沒王業衰，優游時事牽文辭。", "延壽丹青最叵信，無鹽侍側捐毛施。", "此時昭君去宮掖，邊風侵肌雪滿磧。", "穹廬旃牆燒𤑺蠡，琵琶怨思胡笳悲。", "猶憐敵情不消歇，子孫累世稱閼氏。", "傳聞漢宮翻可愁，紈扇綠衣長信秋。", "燕啄皇孫兩悽惻，當時無事成深仇。", "覆杯反水難再收，深淵瞬息爲高丘。", "塵沙蕭條猛虎塞，邊民獨記和親侯。"]}