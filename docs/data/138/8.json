{"author": "劉攽", "period": "宋", "type": "诗", "title": "寄傅推官堯俞", "paragraphs": ["三川帝王宅，二周冠蓋都。", "上公釐德化，多士盛中區。", "是年詔有司，使獻賢能書。", "傳納事匪易，吾與夫子俱。", "率馬仰騏驥，治玉慚礛䃴。", "同舟共艱難，傾蓋聊歡娛。", "浮雲儼高冠，白雪紛長裾。", "馳辭若波濤，掌握皆明珠。", "詆訶詎敢然，倚辦實有須。", "從子驂之靳，相與步驟趨。", "棘圍似南宮，大暑臨通衢。", "不遺老成人，頗多君子儒。", "丞相顧而嘆，里閭共稱譽。", "狂士或妄談，衆人皆揶揄。", "至今頗自矜，快意勝過屠。", "不言世所無，請問誰弗如。", "微官苦繩墨，離別天一隅。", "向風願相從，不及單飛鳬。", "雲中多賓鴻，河中多鯉魚。", "契闊誠未忘，寄聲當勿疏。"]}