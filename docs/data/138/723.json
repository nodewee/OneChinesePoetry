{"author": "韓維", "period": "宋", "type": "诗", "title": "燕諸生於內集堂作詩以勉之", "paragraphs": ["濟濟衆君子，庠序之冠冕。", "來燕升我堂，良用慰衰蹇。", "清言屏絲竹，善意陋肴膳。", "茲藩實故國，賢哲世多顯。", "荀陳沒已遠，餘迹竟未踐。", "顧慚爲政久，儒道不加闡。", "雲飛乏孔翠，廟薦闕瑚璉。", "非期寵祿光，或慮志業淺。", "惟天儻有待，在己固當勉。", "臨觴無以侑，相敦在誠善。"]}