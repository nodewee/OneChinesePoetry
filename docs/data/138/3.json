{"author": "劉攽", "period": "宋", "type": "诗", "title": "送孫巨源", "paragraphs": ["衰老不擇交，傾懷未嘗悔。", "非吾相知心，亦有中獲罪。", "誰能若楸柏，雪霜不變改。", "自念孤劍心，炯然鎮長在。", "識君始恨晚，及此將十載。", "相與忘形骸，依然見樂愷。", "翔鳳刷羽儀，天真輝文彩。", "清泉濬長源，濫觴已自倍。", "乘間輒相過，慰我胸傀礧。", "使我意軒昂，脫我中心痗。", "今君官南州，揚帆盡淮海。", "腰綬盤青緺，兒衣間繒綵。", "蘭羞當及時，倚門方有待。", "一值歸飛鴻，寄聲尚無怠。"]}