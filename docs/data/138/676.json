{"author": "韓維", "period": "宋", "type": "诗", "title": "久旱喜雨", "paragraphs": ["炎風駕京塵，久旱氛祲惡。", "羲和鞭日車，光焰赫飛躍。", "群生困熬暴，嘉穀坐焦灼。", "高堂袒裼卧，汗下如鞭索。", "安知於此時，乃見嘉樹落。", "狂飄隨烟雲，急灑動林薄。", "蕭然宇宙間，昏霧一疏瀹。", "雖忻意暫豁，所嘆施未博。", "雷霆司天令，何乃久寂寞。", "微陰雖自復，陽亢不爲却。", "安得躋帝閽，一鼓造化橐。", "太上方厲政，進賢登謇諤。", "日將太平近，此變不應作。", "吾徒勿咨嗟，坐看雨時若。"]}