{"author": "胡楚材", "period": "宋", "type": "诗", "title": "仙池巖", "paragraphs": ["崚嶒插天山，仙池在絕頂。", "無源水自溢，泓澄照天鏡。", "魚依藻荇深，龍藏密穴靜。", "天意欲爲雨，烟霧如爐甑。", "至今山下田，勢不憂旱橫。", "劃然霽景開，仰看飛泉迸。", "一道翠微間，長劍倚天凈。", "群山列畫屏，高下相輝映。", "安得丹青手，寫此絕勝境。", "挂我草堂中，吟望免延頸。", "不負山水心，永謝利名阱。"]}