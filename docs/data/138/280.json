{"author": "陳襄", "period": "宋", "type": "诗", "title": "咏雪", "paragraphs": ["三日連綿雪，豐年預可占。", "陰寒驅瘴毒，刑殺助天殲。", "片片尋衣袂，花花飣屋檐。", "來時須浩漫，到地即微纖。", "狼籍無由掃，虛空不易拈。", "溪流成瀺灂，野色變青黔。", "洗硯冰霜合，烹茶氣味甜。", "行人留趾跡，村老上髭髯。", "只被交加惑，寧爲冷凍厭。", "價高龜手藥，勢壓酒家帘。", "書案煩收拾，銅鑪減顧瞻。", "先春嬌柳絮，永夜奪銀蟾。", "磵石懸飛瀑，園籬挂織縑。", "山光韜美玉，水鹵出形鹽。", "圓若珠璣剖，輕如鵠鷺燖。", "高疑翻箭浪，碎是擲牙籤。", "蕭灑偏低竹，綢繆更倚蒹。", "絲繩浮井谷，寶鑒照妝奩。", "毫髪吹先起，脂膏著自黏。", "垂枝多綫縷，鬅物利刀鐮。", "粲者詩風美，皤如賁主嫌。", "夷齊羞潔白，郅寧等威嚴。", "草樹多摧折，萌芽苦滯淹。", "霑濡雖近惠，染污劇傷廉。", "黑帝由容慝，黄人但守謙。", "蒼茫施粉繢，枯枿露鋒銛。", "岳瀆何曾補，塵泥漸覺添。", "饑貧逢道路，富貴隔帷簾。", "飽得兒童戲，稀令烏雀覘。", "未應平坎窞，故欲峙峰尖。", "魍魎皆迷愕，蛟龍亦遁潛。", "豪門生間阻，坐市獲并兼。", "米穀方騰躍，簞瓢足養恬。", "四垂雲黯黯，一室火炎炎。", "已厭填溝壑，那思溉釜鬵。", "此情終待訴，誰肯到窮閻。"]}