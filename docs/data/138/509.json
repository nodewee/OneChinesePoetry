{"author": "韓維", "period": "宋", "type": "诗", "title": "同曼叔遊高陽山", "paragraphs": ["久聞高陽勝，近在汝州側。", "跂予三年望，我願今卒獲。", "烟雲函兩山，臺殿開半壁。", "解鞍高林下，仰視怯登陟。", "蒼松盤老枝，矯矯入檐隙。", "微風韵其上，落耳寒惻惻。", "枇杷兩高樹，中國所未識。", "葉間青實駢，大與蜀土敵。", "我來暮暮後，花草已狼籍。", "不見躑躅紅，西巖向人碧。", "出門步榛薈，微逕不可索。", "援籬下幽澗，剝蘚題蒼石。", "鳥啼無定音，虎鬥有遺迹。", "石臺平挺挺，野竹瘦歷歷。", "主人尉下邑，奔走困符檄。", "喜我蕭散人，幽奇共搜剔。", "息陰時一憩，貪勝還自力。", "歸時山氣冷，草露濕遊屐。", "舉手謝峰巒，高秋復來覿。"]}