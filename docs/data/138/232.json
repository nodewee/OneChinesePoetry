{"author": "陳襄", "period": "宋", "type": "诗", "title": "寄弟衮", "paragraphs": ["作詩寄弟衮，寫我心之幽。", "比聞堂上安，讀書可優游。", "昨者得兄書，言汝看蔡侯。", "蔡侯實君子，小善固所收。", "知汝言可否，果聞書相酬。", "蔡侯讀吾策，言語何贅疣。", "吾言至草略，聞說畏可羞。", "昨又得汝書，嗟汝誠拙謀。", "自言已可進，曾知易春秋。", "人不患無位，患己德不修。", "古人亦有言，富貴焉可求。", "吾初將移任，將白高與劉。", "恐人不我知，自後遽止休。", "前時陸通判，令我速置郵。", "吾誠欲求之，豈自無舌喉。", "奈何不爲耳，死且垂直鈎。", "自吾到山冶，于物無侵牟。", "小民得辛苦，稍稍知饒優。", "官家足厚利，私亦不怨尤。", "福哥賣銀礦，軍人却首偷。", "案成被官杖，鞭箠見血流。", "私恩重血肉，官法難庇庥。", "此奴實癡戇，教誨不轉頭。", "吾心不樂此，疾病苦未瘳。", "淹忽兩月餘，讀易未一周。", "夜思夢還家，朝食不滿甌。", "爲吾告兄長，選試在今秋。", "汝姑事恬尚，不忘在軻丘。", "壽姊可出嫁，言容常婉柔。", "教招寧螺妹，摻摻縫衣裘。", "無令澤孫散，照管六與留。", "吾歸見汝時，一一訴所憂。"]}