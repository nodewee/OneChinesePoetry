{"author": "陳襄", "period": "宋", "type": "诗", "title": "送鄭洙赴舉", "paragraphs": ["天上奎星專主文，地下嵩嶽惟降神。", "含靈孕粹五百載，挺然間出非常人。", "滎陽才子東山客，滿腹精神太英特。", "掞天辭藻駕曹王，炙地聲華壓元白。", "等閒奮筆摛鸞龍，烟霄凜凜橫辭鋒。", "稷下千人摧勁敵，昂頭不敢爭英雄。", "吾皇新命招宏博，紫宙風清飛一鶚。", "驪龍卧起滄海空，燦燦靈珠光滿握。", "明年二月春水來，桃花浪起龍門開。", "青雲岐路無多地，定須迅擊狂風雷。"]}