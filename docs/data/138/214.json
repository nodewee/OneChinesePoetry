{"author": "陳襄", "period": "宋", "type": "诗", "title": "郊祀慶成詩", "paragraphs": ["皇帝即位，厲精求治。", "翼翼兢兢，以畏天異。", "乃見宗廟，乃嚴郊祭。", "赫赫烈祖，陟配上帝。", "皇帝肇祀，心虔誠至。", "齋居撤膳，夙興弗寐。", "不履黄道，不御小次。", "出宿于廟，陰雨翳翳。", "既其徂郊，日出晰晰。", "登丘奏假，天地澄霽。", "禮終樂闋，神貺來暨。", "皇帝還蹕，千乘萬騎。", "雷動天旋，臣民欣慰。", "御樓肆赦，躬冊丹地。", "恩流澤洽，周匝無際。", "惟誠感神，惟德銷沴。", "皇帝能饗，時賜坐致。", "臣願皇帝，事天寅畏。", "左右惟賢，安民惟惠。", "無咈忠諫，無輕政事。", "日新一日，庶答天意。"]}