{"author": "劉攽", "period": "宋", "type": "诗", "title": "在郡作", "paragraphs": ["朱門深沈十二戟，高槐蔽庭有佳色。", "今時督府雄漢魏，魯國太山四千石。", "讀書作文五十年，齒牙脫落頭半白。", "平生心事竟何許，衮衮簿書爲報國。", "吾衰不復夢周公，聞道家丘居在東。", "垂老纔爲少司寇，殺一正卯那爲功。", "詩書誤身既可信，却憶扛鼎之重瞳。", "宰割山河一何壯，指麾天地如回風。", "背關懷楚更齷齪，沐猴而冠塗遂窮。", "區區諸老爲城守，頭臚曉入旌旗紅。", "魯人之皋乃自昔，猶復絃歌一畝宮。", "聖賢萬事盡有命，世人何用誇材雄。", "府丞久吏掾史健，時雨霑足年穀豐。", "深居閉閤不復出，曲肱甘寢日正中。", "昔聞汲黯淮陽亦如此，乃不及舞文巧詆爲詐忠。"]}