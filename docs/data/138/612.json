{"author": "韓維", "period": "宋", "type": "诗", "title": "和鄰幾館宿觀伯鎮題壁有作", "paragraphs": ["城南飲騎散，君赴蓬山廬。", "禁門肅清夜，飛閣何渠渠。", "深沉漏下始，蕭颯雨氣餘。", "俯仰河漢明，高情邈沖虛。", "獨懷同舍郎，被命分左魚。", "得州東南勝，繞郭生芙蕖。", "苦嗟已留滯，三歲紛塵裾。", "人生固不一，理亦相乘除。", "或彼有所近，或此亦以疏。", "馮唐匿郎署，白首常晏如。", "方朔雖金門，避世等樵漁。", "古來守道者，期不忘厥初。", "但願飲酒間，時讀古人書。"]}