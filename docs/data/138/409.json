{"author": "韓維", "period": "宋", "type": "诗", "title": "答蘇子美見寄", "paragraphs": ["暮春遊京洛，適與夫子遘。", "衣焦未及展，挈酒且相就。", "佳林延凉飈，廣厦蔭清晝。", "浩然塵慮醒，坐看天骨秀。", "殷勤述平昔，感歎道艱疚。", "談辭足端倪，懷抱去蒙覆。", "志願始云獲，睽携遽然又。", "君舟既南馳，我馬亦東走。", "還譙寡儔侶，孤學日以陋。", "高風邈難親，離抱曷其救。", "得君別後詩，滿紙字騰驟。", "汪洋莫知極，精密不可耨。", "峻嚴山岳停，奔放江海漏。", "伏讀晝夜并，文義僅通透。", "有如享太牢，繼以金石侑。", "惟君抱雄才，文字乃兼副。", "要當被金甲，獨立諸將右。", "指揮神武師，爲國縛狂寇。", "獻俘天子廷，功以鐘鼎鏤。", "勉哉俊其時，此論講已舊。"]}