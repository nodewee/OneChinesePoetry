{"author": "韓維", "period": "宋", "type": "诗", "title": "和如晦遊臨淄園示元明", "paragraphs": ["平津開館大道西，桃夭杳姹通園蹊。", "東風入林朱白動，次第裝遍枝高低。", "紅梅最好花正盛，我時往看歸仍携。", "爾來風雨就零謝，忍見踏盡隨春泥。", "廣文先生厭閑冷，投書結伴散馬蹄。", "主人同僚相門出，未肯朝暮甘鹽齏。", "歡然握手喜迎候，促具并走子與妻。", "插芳咀甘不知去，歸舍已見鷄在栖。", "坐揮大句鄙凡近，脫落塵迹登天梯。", "不因時節自娛放，頗置白黑爲愁凄。", "我昏如此漫不省，何異車鼓樂鷃鼷。", "長安綠酒春正美，與子一醉萬事齊。"]}