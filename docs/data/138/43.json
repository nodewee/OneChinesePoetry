{"author": "劉攽", "period": "宋", "type": "诗", "title": "送原甫帥永興", "paragraphs": ["讀書當爲王者師，論兵要作萬人將。", "古來志士希兩遂，白首儒生彼無望。", "騏驎一出凡馬空，豫章蟠根歲逾壯。", "金華事業爛然新，徂西謀謨誰與讓。", "旌旗蔽日紅半天，笳鼓隘塗車萬兩。", "中軍令出聽無譁，秦山渭水皆東向。", "荒夷憺威霜雪明，屬城陽和春日亮。", "趙張成事不足論，方虎遺詩猶可尚。", "龍文金鉉待調飪，鉉樞斡中付群當。", "西人歡歌公肯留，公車雙鹿畫轓上。"]}