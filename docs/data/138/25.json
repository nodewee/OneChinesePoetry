{"author": "劉攽", "period": "宋", "type": "诗", "title": "次韵范內翰西圻老人詩", "paragraphs": ["大行宮車千乘强，翠華晚駕煙蒼蒼。", "龍髯墮地長秋草，白雲悠悠飛帝鄉。", "先驅軼出塞門外，天宇寥廓初無傍。", "凄風疾雨走道路，萬靈奔走誰非常。", "漢家德澤遍四海，戎夷執紼虛邊疆。", "翾飛啄息願效死，以彼壤穴皆容光。", "詞臣宗功筆力壯，感激顧遇思揄揚。", "周宣中興在雲漢，武皇最著惟宣防。", "道旁老翁話舊事，面目黧黑情摧傷。", "賜縑如雪身獨得，無衣自幸方同裳。", "桑田變海不可測，慟哭白日悲風長。", "君不見封禪之君皆不死，豈以衣冠之葬疑軒皇。"]}