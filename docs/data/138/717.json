{"author": "韓維", "period": "宋", "type": "诗", "title": "招景仁飲", "paragraphs": ["紅薇花拆萱草丹，萬鈴嘉菊重臺蓮。", "問公此時胡不飲，樂有至理須鑽研。", "后夔已遠師曠死，寂寞千載無其傳。", "公窮天數索聖作，坐使綠鬢成華顛。", "屠龍絕藝豈世用，儀鳳至業非公專。", "洛陽有客金石堅，持議不屈難鑱鎸。", "園收獨樂會真率，以勞校逸寧非偏。", "古稱兩忘化於道，此理豈不曠且然。", "折花持酒待公醉，樂至無聲方得全。"]}