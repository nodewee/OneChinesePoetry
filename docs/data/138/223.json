{"author": "陳襄", "period": "宋", "type": "诗", "title": "送李惟肖尉尤溪", "paragraphs": ["朝廷厭煩苛，往還按察詔。", "四方小大官，政惡日無譙。", "悲哉窮遠民，天耳不可嘂。", "訟爭細毛髪，吏議舉烽爝。", "追胥煩閭里，符牒紛以炤。", "利手肆拂攖，百巧鑿孔竅。", "齊氓一擾攘，沸若烹鮮銚。", "上下漫不省，鰥寡日相弔。", "咨嗟夢得材，連蹇十銓調。", "今復欎不施，一尉濱海嶠。", "蠢茲尤溪民，習俗攻險僄。", "尺表易爲直，長戈固難掉。", "吾聞政無小，媺惡出號召。", "雖爾主盜官，操權寧非要。", "近歲民艱食，群小屢軒趒。", "揮刀力誅鋤，加以原火燎。", "政令務寬簡，威肅宜震曜。", "武事戒不習，賤策貴前料。", "山林剔逋逃，道路剪攻剽。", "食禁寧疏網，私兵勿容鞘。", "嘗聞伍保法，慎置理宜妙。", "法至姦可革，無事省巡徼。", "勿嗟厥位淹，十室聊歌笑。", "往矣有吾民，瘡痍方爾療。"]}