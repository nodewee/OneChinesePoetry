{"author": "韓維", "period": "宋", "type": "诗", "title": "送催綱弟及蘇支使甥", "paragraphs": ["養痾屬南夏，日夕偃茅衡。", "足音良可喜，况我弟與甥。", "清風敞閒館，竹樹藹前楹。", "一展親愛歡，觴斝屢云傾。", "高論文史間，或以政理并。", "念子始服官，王事自有程。", "啟告豈憚煩，期不墜厥聲。", "簡書有常畏，冒暑各言征。", "雖非遠別離，要使愴我情。", "還歸掩扉坐，華月林上明。"]}