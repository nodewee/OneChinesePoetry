{"author": "韓維", "period": "宋", "type": "诗", "title": "奉同原甫賦澄心堂紙", "paragraphs": ["江南國土未破前，澄心名紙世已傳。", "高堂久傾不復見，誰謂此物猶依然。", "當時萬杵搗雲葉，鋪出几案滑且堅。", "剡溪藤骨不足數，蜀江玉屑誰復憐。", "君臣嬉燕盛文采，駢章麗曲鬥巧儇。", "一朝零落隨散地，中原篋笥生光鮮。", "君安得此尚百幅，題以大句先群賢。", "群賢落筆富精麗，瓊琚寶玦相鈎聯。", "嗟予材力豈當敵，雖欲强賦何能妍。", "耽獨玩物古所戒，崇尚浮藻政豈先。", "江南可哀紙可惜，後有觀者存吾篇。"]}