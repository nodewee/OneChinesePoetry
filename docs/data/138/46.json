{"author": "劉攽", "period": "宋", "type": "诗", "title": "和羅著作漁翁", "paragraphs": ["漁翁結網求魚子，得魚滿船心始喜。", "豈知陂池水不深，但有鯤鮞少魴鯉。", "漁翁結網安得疏，漁翁用力常有餘。", "心疑他人得厚味，滿眼看來池無魚。", "古來任公不如此，期年得魚雄浙水。", "龍伯國人連六鰲，二山漂流不能止。", "由來萬事不同調，說似漁翁翁必笑。"]}