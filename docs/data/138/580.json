{"author": "韓維", "period": "宋", "type": "诗", "title": "又和春遊", "paragraphs": ["青春之來漫無蹤，但見佳氣流融融，天地百物和風中。", "輕雷殷出草根綠，丹霞散作枝上紅。", "鳴蜂喧空蝶撲地，似與遊人報芳意。", "東城南陌交輪轡，朝塵暮雨纔幾日，已見殘花落如積。", "人生勞苦誠可悲，奔走事役無休時，天意以眷使其熙。", "會須舉酒爛漫醉，當與不取庸非癡。"]}