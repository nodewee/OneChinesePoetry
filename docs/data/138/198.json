{"author": "周敦頤", "period": "宋", "type": "诗", "title": "瀼溪書堂", "paragraphs": ["元子溪曰瀼，詩傳到於今。", "此俗良易化，不欺顧相欽。", "廬山我久愛，買田山之陰。", "田間有流水，清泚出山心。", "山心無塵土，白石磷磷沈。", "潺湲來數里，到此始澄深。", "有龍不可測，岸木寒森森。", "書堂構其上，隠几看雲岑。", "倚梧或欹枕，風月盈中襟。", "或吟或冥默，或酒或鳴琴。", "數十黄卷軸，聖賢談無音。", "窗前即疇囿，囿外桑麻林。", "芋蔬可卒歲，絹布足衣衾。", "飽煖大富貴，康寧無價金。", "吾樂蓋易足，名濂朝暮箴。", "元子與周子，相邀風月尋。"]}