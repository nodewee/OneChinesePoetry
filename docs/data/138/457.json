{"author": "韓維", "period": "宋", "type": "诗", "title": "從道損舅乞移山藥", "paragraphs": ["弱歲抱衰病，好讀神農經。", "雜然衆藥品，粗識性與形。", "商於巖谷間，厥産芝朮菁。", "山家乘冬採，氣烈味亦并。", "常思負籠往，劚此地氣靈。", "近聞山旁縣，移本來公庭。", "石泉尚含潤，溪風有餘清。", "想像春叢敷，蔚蔚揚華英。", "駢羅良可佳，疲薾宜見矜。", "安得畦畹餘，種食羽翼生。"]}