{"author": "韓維", "period": "宋", "type": "诗", "title": "立春觀杖牛", "paragraphs": ["清霜凉初曙，高門肅無譁。", "行樹迎初日，微風轉高牙。", "茲辰亦何辰，見此氣候嘉。", "有司謹春事，象牛告田家。", "微和被廣陌，纓弁揚蕤葩。", "伐鼓衆樂興，剡剡彩杖加。", "盛儀適未已，觀者何紛拏。", "因思古聖人，時儆在不差。", "禮實久已廢，所重存其華。", "吾非魯觀賓，胡爲亦咨嗟。"]}