{"author": "韓維", "period": "宋", "type": "诗", "title": "答公懿以屢游薛園見詒", "paragraphs": ["抱痾積閑縱，世味頗能淡。", "惟于山水娛，自謂老不厭。", "况茲伊洛間，久畜游賞念。", "幽扉深隠竹，小約度平塹。", "解鞍庇清陰，拂席見殘艷。", "長溪自南流，小閣忽東瞰。", "游人坐兀兀，鳴鳥來泛泛。", "蟹潛石穴幽，魚泳柳根暗。", "川童或群嬉，林女有孤覘。", "醉觴豈留行，吟筆靡停占。", "臨歡興何長，遵事迹猶暫。", "伊予志巖壑，偶官祿石甔。", "要須三徑足，歸迹便可斂。", "買林接婆娑，鑿澗分瀲灧。", "田廬常閉門，野艇時放纜。", "聊書平生懷，特爲異時驗。"]}