{"author": "韓維", "period": "宋", "type": "诗", "title": "答曼叔客居見詒兼簡里中諸君", "paragraphs": ["少乏經世才，引分甘自置。", "不意田野姿，尚爲軒冕寄。", "三年太學館，飽食無所議。", "京都多賢豪，出入許陪厠。", "時從騎省吟，或就步兵醉。", "低回衆人內，自謂處身智。", "耽耽秘書府，實待才俊地。", "乃昏落其間，衆口沸嘲詈。", "茫如觸駭機，狂顧不知避。", "忽逢故人來，一道平生志。", "歸心西南飛，勁疾霜後鷙。", "遠慚龍陽隠，近愧葆光吏。", "詩以謝諸君，顛冥非吾事。"]}