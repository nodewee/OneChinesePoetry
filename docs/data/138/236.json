{"author": "陳襄", "period": "宋", "type": "诗", "title": "對酒歌", "paragraphs": ["我聞靈鰲萬丈居海宮，峨峨頭戴三神峰。", "匣有神刀刃如雪，便欲鱠之雕俎中。", "又聞銀濤一派天上來，寒光湛湛浸瑶魁。", "心有窮愁萬餘斛，便欲沃爲三兩杯。", "無人爲把天關叩，不放金烏飛、玉兔走。", "大嚼一臠肉，滿酌十分酒。", "然後酩酊歸醉鄉，不問其天之高、地之厚。"]}