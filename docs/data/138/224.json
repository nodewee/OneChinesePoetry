{"author": "陳襄", "period": "宋", "type": "诗", "title": "病驥", "paragraphs": ["騏驥出大野，天姿非權奇。", "俄然病槽廄，筋力不克施。", "世人不識馬，共以駑駘期。", "芻菽不得飽，膏砭不得醫。", "伯樂聞驥病，中心始懷疑。", "及觀果無妄，引銜脫其羈。", "騏驥心感激，雙瞳雨淋離。", "懷恩未能報，舉聲一鳴悲。", "馬得起此疾，上爭靈烏馳。", "朝出扶桑野，暮扳鄧林枝。", "追隨日月下，獨立寒且饑。", "此力豈足詫，願酬主人知。"]}