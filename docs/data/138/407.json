{"author": "韓維", "period": "宋", "type": "诗", "title": "觀龍和謝師厚", "paragraphs": ["龍於經傳皆有云，明幽其德能屈伸。", "嘗聞於耳昧厥真，乃今睹之信所聞。", "層陰填空白日昏，仰見巨尾垂輪囷。", "其長百丈圍車輪，彷彿如辨鬣與鱗。", "腥風蕭颯來逼人，觀者駭伏褫魄魂。", "須臾摇動卷縮雲，雲氣斷岸隨飛奔。", "驚雷下震萬瓦裂，暴雨一瀉群河翻。", "霆收無迹雨在物，吁龍出處何其神。"]}