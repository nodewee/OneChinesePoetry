{"author": "韓維", "period": "宋", "type": "诗", "title": "和沖卿晚秋過金明池", "paragraphs": ["聞君西郊行，正值秋風晚。", "清霜卷枯荷，碧玉瑩池面。", "浮空結脩梁，涌波抗華殿。", "雲烟渺凈色，覽望一蕭散。", "緬思暮春際，都人盛嬉燕。", "連帷錯繡綺，方車騖金鈿。", "填填鼓鐘響，耳目厭譁眩。", "乃令塵囂辭，而有清曠戀。", "達人冥至理，喧寂無異觀。", "偶然秉化往，何適非汗漫。", "吾知禦寇游，所樂在觀變。"]}