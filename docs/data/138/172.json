{"author": "王該", "period": "宋", "type": "诗", "title": "昭惠廟黄柏歌", "paragraphs": ["四明之山東南雄，中有古柏高巃嵷。", "霜凌雪犯勢不屈，幹直不與凡柯同。", "幾十圍，幾千尺，踞隆巖兮盤巨石。", "有時狂風盲雨嗥長巔，上徹天心下地脊。", "樵奴與牧子，慣見却辟易。", "不知何洞出神翁，採芝去踏嶄巖峰。", "蒸嵐焙翠入靈藥，意欲服餌顔如童。", "仙翁仙翁愛無獨，天産此材同衆欲。", "小將條剖治民盲，大可柱分支帝屋。", "神翁神翁莫輕藐，植物雖微功不小。", "些須片葉價千金，能使塵寰人不老。"]}