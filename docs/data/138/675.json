{"author": "韓維", "period": "宋", "type": "诗", "title": "遺吳沖卿大饗碑文", "paragraphs": ["蒼碑剝龍螭，突兀古殿側。", "世變文字異，歲久苔蘚蝕。", "諒非好事者，塵土未嘗拭。", "我來仰首看，百過不自息。", "曩者魏方盛，帝丕託威德。", "馳驅百萬衆，南指斗牛域。", "誓將殄氛祲，飲馬長江邑。", "翠華鬰回翔，高會誇故國。", "肅肅環佩響，煌煌羽旄飾。", "鼓鐘何鏜鎝，淮漢爲震仄。", "罷饗示得意，摛文永鑱勒。", "從臣梁孟皇，隸法當世特。", "奉詔無與讓，淋漓奮其墨。", "爾來幾千歲，卓卓見筋力。", "端莊九鼎重，勁挺群珪植。", "威儀商山老，氣象漢庭直。", "惟昔銘栒戈，先儒固難迹。", "况我鄙陋極，視此空嘆惜。", "常恐日磨滅，不辨點與畫。", "呼工模於紙，一掃見白黑。", "緘包比瓊瑶，把玩廢寢食。", "于時大經九，有詔講謬忒。", "刊之太學中，爲後代法式。", "沖卿邦家彥，學問古今積。", "辭端海鯨運，筆力霜鷙擊。", "况茲服儒官，灑翰固其職。", "楷模所流傳，歷世動千百。", "自非體法正，徒使觀者惑。", "厥初篆草隸，根本君已極。", "聊持釘張玩，庶以參得失。"]}