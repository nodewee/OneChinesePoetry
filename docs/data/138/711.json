{"author": "韓維", "period": "宋", "type": "诗", "title": "答和叔城東尋春", "paragraphs": ["尋春之何所，乃在城東隅。", "東隅信佳處，名園間精廬。", "時屬積雪霽，田壤墳以蘇。", "雍容二三騎，并轡徐厥驅。", "僕童怪且議，寒野安所娛。", "不知陽和氣，泱漭于空虛。", "仰視孤剎起，突兀疑神扶。", "其下萬華屋，碧瓦魚鱗鋪。", "南行歷亭館，近接棟與櫨。", "陰草含碧色，陽條散紅腴。", "周覽氣象嘉，高步形蹤舒。", "提携上樽酒，饌不過魚蔬。", "爲奉豈非薄，歡至自有餘。", "却思九衢上，車馬何區區。", "紅塵塞兩眼，勢利各有趨。", "雖欲求暇逸，何能幸須臾。", "君勿輕此樂，此樂未易圖。"]}