{"author": "韓維", "period": "宋", "type": "诗", "title": "同辛楊遊李氏園隨意各賦古律詩一首", "paragraphs": ["臘近雲容變，陽生日景添。", "偶然回晚轡，相與坐晴檐。", "水綠冰微泮，沙明雪尚霑。", "弄襟風力薄，著履土膏粘。", "驚鳥不成下，寒魚猶在潛。", "翠深荒岸竹，黄折敗池蒹。", "礙徑藤梢曲，鈎衣棘刺銛。", "辭鋒憐子淬，閒癖詎予砭。", "自以清談勝，寧非樂事兼。", "春芳有近信，頻此醉厭厭。"]}