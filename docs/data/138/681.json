{"author": "韓維", "period": "宋", "type": "诗", "title": "奉和興宗臘日招賓浴普光", "paragraphs": ["嘉臘世所用，况今以令休。", "吾儕三四人，及辰爲茲游。", "茲游豈其遠，東城大道周。", "松檜寒色靜，臺殿香氣浮。", "振衣聊自潔，舉觴復相酬。", "淡泊顧多思，嘲諧訖無尤。", "京都豪貴兒，良馬輕衣裘。", "飛鷹搏狐兔，馳突明星流。", "歸來擊鮮飲，趙舞間齊謳。", "豈不一時樂，此樂異我求。", "願君勤置酒，簡薄非所羞。"]}