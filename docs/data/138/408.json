{"author": "韓維", "period": "宋", "type": "诗", "title": "講武池和師厚", "paragraphs": ["滄池擬溟渤，莽漾豁厚地。", "曰吾神祖爲，氣象固宜爾。", "六合昔未一，教戰出精銳。", "至尊降黄屋，慘淡乘金氣。", "凌波飛百艘，撇烈若鶻翅。", "揚旌萬旅噪，伐鼓九淵沸。", "其行速天旋，其止甚陰閉。", "信乎王者師，足以服睽異。", "爾來承平久，地與兵革廢。", "秋風長蒲葦，爛漫失洲沚。", "惟見金明上，結構銷繡綺。", "春遊駐天蹕，萬國奉燕喜。", "鏗鍧鼓鐘響，雜遝羽旄美。", "豈惟與民樂，施及魚鳥細。", "宏哉艱難業，愉懌逮萬世。"]}