{"author": "韓維", "period": "宋", "type": "诗", "title": "和江十浮光隠者", "paragraphs": ["我本巖壑性，落身名利場。", "譬如籠中鳥，飛舉意不忘。", "常恨此世人，與古不相方。", "爭名塞朝市，養志空巖房。", "近聞二三子，卜築淮山旁。", "松柏手自種，夏陰鬰蒼蒼。", "晨釣淮上石，暮返林中堂。", "琴樽自爲樂，過是皆秕糠。", "乃知天下士，未易一概量。", "好事江夫子，慕之著辭章。", "名落塵土間，清風何激揚。", "安知後來者，不及董與黄。"]}