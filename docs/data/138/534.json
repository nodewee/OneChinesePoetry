{"author": "韓維", "period": "宋", "type": "诗", "title": "謝元道惠桂樹子", "paragraphs": ["洛陽奇卉兼四方，妖姿冶艷爭春陽。", "蔚然幽佳獨凌霜，中巖無人閟寒芳。", "山翁窮搜劚青蒼，名園得之爲輝光。", "護以雕闌面朱堂，葉敷瑶碧丹華揚。", "我今蓬茨蔽短牆，愧爾佳植空埋藏。", "騷人托辭興端良，辱贈顧德豈所當。", "角弓之詩不敢忘，與君歲暮揚芬香。"]}