{"author": "陳襄", "period": "宋", "type": "诗", "title": "通判國博命賦假山", "paragraphs": ["去年水潦百穀死，居民無食食糟秕。", "州之餓者數千人，黄巖之民猶倍蓰。", "携持老少出城郭，盡撤牆屋無居止。", "鬻妻棄子人不售，價例不復論羊豕。", "白日市井聞號叫，夜堆廊廡如蟲豸。", "縣官哀憐發賑救，一飯纔得一盂爾。", "出門未暇充喉咽，已有數十填溝水。", "我時過之不忍顧，往往悲咽胸填委。", "豈無智慮裨萬一，遠地不得號君耳。", "錢侯作倅忠且仁，悲憐餓殍如親子。", "日開官廩與之食，又令豪右發儲峙。", "昨日馳書白轉運，披陳肝腎獻金矢。", "更乞兵儲二萬斛，民之大命方有倚。", "侯從新年作假山，自聞民饑不得視。", "非無泉石可般樂，人今方瘁何能喜。", "願侯勿遽愛此山，念此膢臘存狐蟻。", "天無疫癘五穀熟，生者保聚歸田里。", "此山之石堅不堅，將與侯德無窮已。"]}