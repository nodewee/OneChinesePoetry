{"author": "韓維", "period": "宋", "type": "诗", "title": "同鄰幾避暑景德", "paragraphs": ["脩廊環無端，華殿鳥斯革。", "石鯨窺廣庭，金像飛半壁。", "高槐十丈餘，凉葉散檐隙。", "茲游得我所，烈日徒自赤。", "體煩愜清潭，髪散謝危幘。", "彷徉或持書，靜默方對奕。", "惟時驕陽甚，燥氣裂金石。", "城郭困風埃，田疇有憂色。", "顧慚無用軀，獨此享嘉適。", "舉頭望赤霄，安得片雲黑。", "滂沱爲飛霖，一洗周八極。"]}