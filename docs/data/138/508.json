{"author": "韓維", "period": "宋", "type": "诗", "title": "奉和象之夜飲之什", "paragraphs": ["淫陰泄爲雨，十日瀉不停。", "蓬蒿長四壁，濁潦流縱橫。", "嗷嗷鶴群遊，閣閣蛙亂鳴。", "端居積幽抱，沈鬰久未平。", "是時俯幾望，月魄嚮已盈。", "浮雲失四顧，孤輪午亭亭。", "微風濯炎熱，衣巾凜餘清。", "起我不暇懶，超遥步前庭。", "煩憂忽以去，曠如出幽囹。", "顧謂汝妻子，速具煎炮烹。", "同里四五人，予期得邀迎。", "隨時具蔬果，飣餖甘與青。", "雖無水陸珍，亦足侑杯觥。", "所期在乘興，豈問多品名。", "諸君於我厚，匪貌實以情。", "從容談笑間，蕩不見府城。", "肴來必虛反，觴至無留行。", "豈惟清言勝，或以善謔并。", "高風揖巢許，曠論齊殤彭。", "不知軒冕貴，直以道義榮。", "置身豈非德，撫事臨若驚。", "上天作陰沴，降水災吾氓。", "芒芒郊野外，浩若翻滄溟。", "垣廬隨波盡，稼穡安有成。", "所聞此害廣，郡國多所更。", "吾君急病民，定見寬稅征。", "囷廩無蓋藏，何以活鰥𡞦。", "我曾不足恤，方以口腹營。", "念始昔從學，潛心於六經。", "頗知聖人道，要在及蒼生。", "胡爲取自足，而不惟其贏。", "頑然度歲月，如蛙守坳泓。", "中而復自思，此其義所寧。", "聖朝盛搜拔，列位羅群英。", "晨興朝國門，冠蓋多於星。", "呈材必夔稷，抗議皆顛閎。", "雙鳬與乘雁，未足關重輕。", "奈何不自量，欲以愚自呈。", "退之亦有云，其猶進狶苓。", "不如且飲酒，茲事未易評。"]}