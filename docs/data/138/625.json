{"author": "韓維", "period": "宋", "type": "诗", "title": "和永叔言懷", "paragraphs": ["弱歲抱衰病，掩關卧園廬。", "端居寡人事，永日惟對書。", "得花輒手植，生草每自鋤。", "最憐脩竹姿，擢幹青玉如。", "添栽歲歲廣，翠色滿窗疏。", "起坐一堂內，樂此不願餘。", "偶來從吏役，幽事日以疏。", "出門何所見，擾擾塵中車。", "素懷就湮沒，有恨不可攄。", "尚念祿仕微，欲返復躊躇。", "高賢侍天陛，文章冠嚴徐。", "迹雖臺省遊，志慕江湖漁。", "鳳皇覽輝下，阿閣正其居。", "顧惟蒿艾翮，分甘侶田鴽。", "因詩益自警，庶不忘厥初。"]}