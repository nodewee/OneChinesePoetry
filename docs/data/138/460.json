{"author": "韓維", "period": "宋", "type": "诗", "title": "送孔先生還山", "paragraphs": ["先生樂道者，於世澹無欲。", "高風自絕人，正行不違俗。", "朅來城闕遊，不受塵事觸。", "目久望林壑，駕言反幽築。", "家臨滍水陽，路轉春山曲。", "東風吹百花，紅紫滿巖谷。", "蠶桑事未起，農里得徵逐。", "社酒濁易求，山蔬晴可劚。", "幽尋月吐嶺，高卧日照屋。", "應念塵中人，胡爲自羈跼。"]}