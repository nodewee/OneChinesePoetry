{"author": "陳襄", "period": "宋", "type": "诗", "title": "古靈山試茶歌", "paragraphs": ["乳源淺淺交寒石，松花墜粉愁無色。", "明星玉女跨神雲，鬥剪輕羅縷殘碧。", "我聞巒山二月春方歸，苦霧迷天新雪飛。", "仙鼠潭邊蘭草齊，露牙吸盡香龍脂。", "轆轤繩細井花暖，香塵散碧琉璃椀。", "玉川冰骨照人寒，瑟瑟祥風滿眼前。", "紫屏冷落沈水烟，山月堂軒金鴨眠。", "麻姑癡煮丹巒泉，不識人間有地仙。"]}