{"author": "韓維", "period": "宋", "type": "诗", "title": "和聖俞聞景純吹笛妓病愈", "paragraphs": ["刁侯好事聞當年，至今風韵獨依然。", "歸來不作留滯嘆，能出窈窕夸樽前。", "前時賓客會清夜，橫笛裂玉吹孤圜。", "新聲妙逐柔指變，餘響欻與高雲連。", "悲風蕭瑟四座聳，清笑自足遺拘攣。", "近聞有疾勿藥喜，主人欲飲期數賢。", "氣羸曲節宜少緩，體軟舞態當益妍。", "人生行樂不可後，幸及華月秋娟娟。"]}