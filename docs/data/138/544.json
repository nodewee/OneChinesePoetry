{"author": "韓維", "period": "宋", "type": "诗", "title": "陪寧極回馬上作", "paragraphs": ["我有龍陽約，垂駕輒復停。", "念與高士期，不宜後其行。", "春風三月尾，澗谷花草明。", "尋花踏幽草，南出山脚青。", "婆娑一古樹，是曰先生庭。", "館我茅檐下，山瓢日夕傾。", "摘林飣朱實，掘竹羞紫萌。", "朝聽谷禽響，夜對山月清。", "高論簡以正，疏懷淡無營。", "徒知服深遠，難用一善名。", "維也少頑鈍，幾爲世網嬰。", "一親德義游，頗見外物輕。", "門牆倘可依，他時來執經。"]}