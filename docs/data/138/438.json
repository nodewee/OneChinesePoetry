{"author": "韓維", "period": "宋", "type": "诗", "title": "寄宗彥侄", "paragraphs": ["清寒霽愈劇，幽居夜正閒。", "環爐盡兄弟，無爲愁苦顔。", "游心物象表，放論文字間。", "念汝不與此，慨然以長嘆。", "唯昨郭西門，爾車去班班。", "是月秋始仲，霜葉原上丹。", "相別曾未幾，朔雪滿河關。", "乃叔疏野性，雅慕詩考槃。", "近買靈溝地，郊居漸當安。", "薄宦奚足爲，真隠庶可攀。", "斯言倘汝志，投紱相與還。"]}