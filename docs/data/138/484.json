{"author": "韓維", "period": "宋", "type": "诗", "title": "和曼叔昆陽城", "paragraphs": ["炎精滅無輝，賊莽伺天業。", "帝乘餘運起，一劍無所挾。", "皇天相其怒，雷電助震疊。", "尋邑百萬師，破碎在俄霎。", "開漢中興基，其猶取諸篋。", "千載滍水上，行人指遺堞。", "威靈久不泯，如與耳目接。", "至今古祠上，過者猶惴讋。", "荆蕪起寒色，尚想戰血喋。", "屋瓦無遺處，秋風卷黄葉。"]}