{"author": "韓維", "period": "宋", "type": "诗", "title": "和聖俞飲會之作", "paragraphs": ["幕府多俊良，乘間得邀命。", "陳觴四座合，清笑發高興。", "冰梨走咸黽，霜橘薦穰鄧。", "肴羞愧無珍，粗竭我家稱。", "禮酬嫌已拘，戲罰甘太橫。", "詩誦唐人爲，議法漢儒正。", "新嘲時巧發，詭令或孤迸。", "聊矜一時快，豈校負與勝。", "行傷昆弟別，且樂賓友盛。", "但願會合頻，醉日敢辭併。"]}