{"author": "劉攽", "period": "宋", "type": "诗", "title": "蘇子瞻家畫松圖歌", "paragraphs": ["君家圖畫皆所見，近得此松尤可羨。", "根蟠平石蹙蛟螭，幹出青冥起雷電。", "樛枝橫斜復幾尺，綠葉茸茸鋪繡綫。", "空堂深沈白日寒，謖謖似有風吹面。", "此圖翦裂人不知，塵外分張數流轉。", "能令神物還相從，非君苦心誰與辨。", "更惜良工名不傳，可憐世俗多夸衒。", "爲君作歌君志之，後千百年無復賤。"]}