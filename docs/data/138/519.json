{"author": "韓維", "period": "宋", "type": "诗", "title": "滍城", "paragraphs": ["駸駸二三騎，南并橫山去。", "山窮遠川出，始見滍陽樹。", "荒城蘿蔦合，表裏無寸土。", "但聞鳥啼聲，不見鳥啼處。", "呼兒開棘扉，掃榻坐茅廡。", "清泉給盥濯，凉風生仰俯。", "濁醪稍似佳，山果來近圃。", "始酌薰然和，中飲淡無慮。", "案頭羲皇經，編絕幾見補。", "先生發其微，大義談四五。", "紛攘自諸家，簡易獨太古。", "形骸非我有，冠带尚誰取。", "道存固匪外，兩致默與語。", "是時季春望，山月夕已吐。", "清光出深竹，葉上露如雨。", "寒侵毛骨生，思有煙霞舉。", "却念人世間，紛紛何足數。"]}