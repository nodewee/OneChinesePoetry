{"author": "韓維", "period": "宋", "type": "诗", "title": "仲連兄治南堂", "paragraphs": ["予生乏時用，惟懶性所便。", "强輓亦已退，雖鞭詎能前。", "有園不盈畝，正在居南偏。", "荒埋日失治，坐惜嘉觀捐。", "伯氏解官守，燕居此回旋。", "芟蕪屬時暇，斫枯候春妍。", "面堂一徑直，夾樹蘭與荃。", "畚土藝佳卉，沼盆注清泉。", "東風過牆頭，朱白爭繁鮮。", "芬香四飄散，蝶蜂來飛翾。", "向時疏懶人，游步始連連。", "微勤不少施，勝賞得以專。", "才勞拙者逸，此固物理然。", "作詩代俳笑，以繼南華篇。"]}