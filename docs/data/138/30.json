{"author": "劉攽", "period": "宋", "type": "诗", "title": "空同", "paragraphs": ["汝山不高鮮喬木，汝水不深無巨舟。", "荒草連天荆棘壯，土脈疏緩多廢疇。", "三年力耕食不飽，一時不雨人相憂。", "負薪代炭集市井，耳聾眼瞑垂白頭。", "土風薄陋趨向狹，一金之子稱良謀。", "百年人物可料數，里閭未見興公侯。", "君不見廣成昔從空同居，猗玕亦云隠商餘。", "千年兩士炯若日，希世之才安可誣。"]}