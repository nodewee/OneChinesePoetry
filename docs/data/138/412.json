{"author": "韓維", "period": "宋", "type": "诗", "title": "和三兄之山陽省孀姊書懷", "paragraphs": ["君子蹈仁義，近自親愛始。", "當行豈顧留，千里猶舉趾。", "伯氏有東役，駕言適淮涘。", "離樽未及展，濁醪未及灑。", "起視白日移，驅車一何駛。", "遵塗驪唱發，春風落端綺。", "義參成周作，辭追建安軌。", "感此留滯迹，一誦三四起。", "安得假羽翮，遠慰心所企。", "此志良未遂，灑泣詎能已。"]}