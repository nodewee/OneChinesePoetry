{"author": "陳襄", "period": "宋", "type": "诗", "title": "馬篠潭報雨", "paragraphs": ["皇祐歲庚寅，陰陽久鬰堙。", "二時愆雨澤，百物憫膏屯。", "穀價方翔踴，民言備苦辛。", "原疇無播種，道路有饑貧。", "縣令憂忘食，齋房退省身。", "朝歸占甲子，暮出看星辰。", "野祀曾徼福，雩壇示禮神。", "祈求觀古法，詢訪得龍津。", "遣吏蘋蘩潔，齋書肺腑陳。", "靈泉汲坎𦥨，仙仗下嶙峋。", "雷斧潛嗔樹，天波忽灑塵。", "音官沈鼓吹，市戶濕衣巾。", "隆應聲何速，盤旋志未伸。", "經綸惟四日，滂沛即逾旬。", "萬谷山源發，三農水利均。", "趨田多耒耨，入里少芻薪。", "苗稼晨爭插，坊庸夜不巡。", "謳謠興父老，燕喜集賓親。", "捐瘠蘇中壑，生成賦大鈞。", "邑人勿忘報，世世荷深仁。"]}