{"author": "韓維", "period": "宋", "type": "诗", "title": "感季夏南堂懷江十蘇二", "paragraphs": ["積雨漂暑餘，凉風作秋先。", "南堂草木深，蟬蜩嘒籬掾。", "感此時節流，坐傷人事變。", "去年居京華，晨昏侍親燕。", "問誰過我頻，江蘇實邦彥。", "一朝艱禍纏，銜哀走窮縣。", "形骸悲瘵中，氣息僅如綫。", "鄰幾謫官去，門征校虧羨。", "子美亦遠遊，江湖一蓬轉。", "人生哀樂間，瞥若過目電。", "念此不敢已，淋漓淚垂面。", "二君希代寶，寧久世俗賤。", "天和酌無竭，玉德莫愈見。", "何以慰相思，酬篇佇來絢。"]}