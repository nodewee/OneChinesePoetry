{"author": "韓維", "period": "宋", "type": "诗", "title": "次韵和原甫遊會靈觀", "paragraphs": ["松喬去我久，高駕不可攀。", "何意塵外遊，近在王城間。", "先帝昔臨御，抱沖啟玄關。", "營宮奉嶽鎮，縹緲當人寰。", "疏泉抗臺殿，擬迹三神山。", "想像列仙下，半空來佩環。", "雲車倏容與，旄節儼成班。", "翩翾萬玉女，紅頰翠羽鬟。", "世人那得見，石壇空自閑。", "伊予厭羈跼，酷甚負病瘝。", "茲行適所願，帖若賈在闤。", "春風吹園桃，幾日朱霞殷。", "寒碧竹間見，新黄柳際還。", "主人非素期，促具初無艱。", "抗侯角善手，持觴發歡顔。", "尚無形骸累，安問紱與綸。", "跋馬興不盡，東池水潺潺。"]}