{"author": "劉攽", "period": "宋", "type": "诗", "title": "楊之美彈棋局歌", "paragraphs": ["漢皇初厭蹙鞠勞，侍臣始作彈棋戲。", "東方諸公盛得名，魏文以來稱絕技。", "後宮粧奩乃可爲，客著葛巾尤更奇。", "誰令朱墨異貴賤，百世紛紛無已時。", "君從何處得此局，石理溫華瑩寒玉。", "山形四隤澗谷深，別將望秦森在目。", "少年博戲日益新，古事不復傳今人。", "君能興此亦先覺，辟雍老儒悲絕學。"]}