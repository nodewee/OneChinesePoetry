{"author": "韓維", "period": "宋", "type": "诗", "title": "答和鄰幾元夕聖俞及予過之", "paragraphs": ["天衢十二大樹春，樓前結綵移嵩岷。", "游人衮衮去不已，街頭雪泥踏作塵。", "駘它館中好古士，紛華過眼輕浮雲。", "早休僕御謝賓客，翛然乞酒邀比鄰。", "杯盤如星下燭案，果以橘柚菹紫蘋。", "微吟疏笑見真野，昔之靖節今冠巾。", "門前少年將姣婦，電落馬足風兩輪。", "長髯健兒走先後，意氣欲無夜與晨。", "瞥然奔過不留迹，肯信亦有端坐人。", "若無吾曹同嗜好，枯槁到死誰嗟嚬。"]}