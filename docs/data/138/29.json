{"author": "劉攽", "period": "宋", "type": "诗", "title": "和李公擇題相國寺壞壁山水歌", "paragraphs": ["蒼山本自千萬丈，怪爾斷落盈尺中。", "枯松挂崖正矯矯，白雲出谷方溶溶。", "憶昨高秋十日雨，百川湧溢騰蛟龍。", "丹青壞劫不可駐，金碧拂地俱成空。", "人間流落萬餘一，掇拾補綴幾無從。", "當時畫手合衆妙，得此誠是第一工。", "松陰行人何草草，禿幘小蓋馬色驄。", "長塗未竟不得息，嘯歌正爾來悲風。", "巨靈擘華疏黄河，夸娥移山開漢東。", "海波芥子互出沒，大雄遊戲神與通。", "我今與君未嘗覺，指視壁畫將無同。", "新詩飄飄脫俗格，得閒會復來從容。"]}