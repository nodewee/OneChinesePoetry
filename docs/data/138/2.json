{"author": "劉攽", "period": "宋", "type": "诗", "title": "送福州范文學兼寄張宜", "paragraphs": ["山林忍長饑，君門不易入。", "今時行路難，自古志士泣。", "范生岷峨秀，學古名字立。", "流沙萬里駒，未恨晚羈縶。", "一命吏甌越，扁舟去鄉邑。", "文學亦備員，海禺更卑濕。", "揚帆下三峽，南斗安可挹。", "問津頗浩蕩，蹈險實蹇澀。", "吾聞養賢俊，不但糠籺給。", "乃知黄金臺，始隗衆士集。", "送行勿惆悵，人壽期七十。", "古來功名士，白髮亦可及。", "因君謝張老，青紫未易拾。", "且當黄鵠舉，不爾玄蛇蟄。"]}