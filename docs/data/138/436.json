{"author": "韓維", "period": "宋", "type": "诗", "title": "奉寄汝守仲儀舅", "paragraphs": ["嘗提十萬師，爲國扞羌寇。", "嚴兵坐大府，諸將無與右。", "旌纛儼成列，鐘鼓振前後。", "曰賞固自我，有誅孰敢救。", "勝勢前已决，威聲日西走。", "功名未及建，得此山城守。", "捧詔顧東路，怡然引車就。", "窮秋過舊許，整駕一來覯。", "高談不知疲，輒用火繼晝。", "卒無慍黜端，少以顔色漏。", "乃知君子心，得喪不自囿。", "悔非自取之，於道有不受。", "徒然頌德美，洪量詎窺究。", "孤城俯清汝，山勢遠相鬥。", "公庭日無事，燕坐陰華構。", "林寒山雪飛，地靜玉泉漱。", "於茲樂天理，足使道牙茂。", "時寄新詩章，窮閭慰衰疚。"]}