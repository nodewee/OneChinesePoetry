{"author": "韓維", "period": "宋", "type": "诗", "title": "答象之謝惠黄精之作", "paragraphs": ["仙經著靈藥，茲品上不刊。", "服之歲月久，衰羸反童顔。", "巖居有幽子，乘時劚蒼山。", "溪泉濯之潔，秋陽暴而乾。", "九蒸達晨夜，候火不敢安。", "持之落城市，誰復著眼看。", "富貴異所嗜，口腹窮甘酸。", "貧賤固不暇，錐刀乃其干。", "坐使至靈物，委棄同草菅。", "惟君沖曠士，敦然守高閒。", "食之易爲力，天和中自完。", "故以此爲饋，其容幾一簞。", "報我三百言，浩浩馳波瀾。", "何以喻珍重，如獲不死丹。", "方當煩燠時，把玩毛骨寒。", "他年靈氣成，與子驂雙鸞。"]}