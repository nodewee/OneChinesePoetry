{"author": "韓維", "period": "宋", "type": "诗", "title": "賦永叔家白兔", "paragraphs": ["天公團白雪，戲作毛物形。", "太陰來照之，精魄孕厥靈。", "走弄朝日光，赩然丹兩睛。", "不知質毛異，乃下遊林坰。", "一爲世俗怪，罝網遂見縈。", "我嘗論天理，於物初無營。", "妍者偶自得，醜者果誰令。", "豺狼穴高山，吞噬飫膻腥。", "蒼鷹{扌甹}不得，逸虎常安行。", "是惟獸之細，田畝甘所寧。", "糧粒不飽腹，連群落燖烹。", "幸而獲珍貴，愁苦終其生。", "糾紛禍福餘，未易以迹明。", "將由物自爲，或繫時所丁。", "恨無南華辯，文字波濤傾。", "兩置豺與兔，浩然至理真。"]}