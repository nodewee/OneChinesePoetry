{"author": "劉攽", "period": "宋", "type": "诗", "title": "書懷", "paragraphs": ["幼學慕高遠，讀書不求解。", "志爲逍遥遊，恥以聲名賣。", "寧從子桑簡，不願伯夷隘。", "未常憂瓠落，豈復顧機械。", "遯時良無悶，涉俗適得怪。", "但使心休休，那論行夬夬。", "世塗劇坎穽，人理甚蜂蠆。", "低顔費將迎，非意成睚眦。", "鐵冠喜彈畫，法吏樂罥絓。", "洗濯出瘢痍，丹青恣描畫。", "抗言畏不傷，奉職謂匪懈。", "指擿本無瑕，銷鑠緣鼓韛。", "群嬉更嘯呼，鬥巧逾狡獪。", "抵巇加捷翻，取必期稱快。", "上恩初優假，一眚猶縱解。", "雖蒙三面寬，未免六翮鎩。", "全生愧液樠，有道羨瘖瞶。", "失馬未必悲，墮甑何足喟。", "后皇物群生，大塊爲之噫。", "在盈或時虧，有支那可壞。", "行葦無踐履，甘棠勿翦拜。", "猶將采葑菲，詎有棄菅蒯。", "寧當置韶濩，始欲薦任韎。", "厭飫椒與蘭，玩惜饐而餲。", "宿名守枯槁，知命遺芥蒂。", "猖狂蹈大方，屈服嗌若喝。", "腰舟雖云慎，吹虀亦已憊。", "既往誠無追，有來當自戒。", "蕭蕭鬢毛改，杳杳歲月邁。", "愚謀向千失，晚悟猶一灑。", "龜手世絣絖，支離保鍼茝。", "鬻渡學操舟，閉肆從問卦。", "念皆賢者爲，亟聞古人話。", "有田倚江湖，往歲成畝澮。", "還歸豈無圖，緒業頗未敗。", "采菰仍得魚，種榆因及薤。", "小屋蔽蓬茅，大囷輸精稗。", "逢迎具壺漿，稱貸償私債。", "暑從泉流濯，寒有檐日曬。", "何苦事明經，區區矜地芥。"]}