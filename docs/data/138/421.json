{"author": "韓維", "period": "宋", "type": "诗", "title": "服除送兄弟還都", "paragraphs": ["日月忽已遠，再見新穀升。", "喪期有常數，吉我衣與襟。", "俯仰自悲咤，淚下肝膽崩。", "尚推立身報，未即泯餘生。", "肅肅忠憲公，秉德輔休明。", "報國有遺意，訓言猶在聽。", "况茲世厚恩，兄弟秩王庭。", "一朝出門去，事業各自營。", "上當答君仁，下以爲親榮。", "獨此抱痾瘵，謝喧守柴荆。", "掃冢奉時祭，履田課春耕。", "既無公家責，聊徇狷者情。", "出處雖云異，要以道爲程。"]}