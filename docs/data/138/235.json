{"author": "陳襄", "period": "宋", "type": "诗", "title": "荔枝歌", "paragraphs": ["番禺地僻嵐烟鎖，萬樹纍纍産嘉果。", "漢宮墜落金莖露，秦城散起驪山火。", "炎炎六月朱明天，映日仙枝紅欲燃。", "自古清芬不能遏，留得嘉名爲椹仙。", "上皇西去楊妃死，蠻海迢迢千萬里。", "華清宮闕闃無人，南來不見紅塵起。", "至今榮植遍閩州，離離朱實繁星稠。", "一日爲君空變色，千里憑誰速置郵。", "可憐錦幄神仙侶，爲飲凝漿滌煩暑。", "綺筵不惜十千錢，酩酊秦樓桂花醑。", "秦樓女子繡羅裳，鳳簫嗚咽流宮商。", "醉歌一曲荔枝香，席上少年皆斷腸。"]}