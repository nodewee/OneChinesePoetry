{"author": "韓維", "period": "宋", "type": "诗", "title": "奉答原甫登契丹嶺見寄", "paragraphs": ["中原昔失御，幽冀不復華。", "我朝示仁撫，金幣歲屢加。", "君恩謹宣道，使才慎推差。", "翰林承命行，驅駕絕漠沙。", "晨登寒山嶺，回望萬里家。", "勁風搜貂裘，嚴冰斷馬撾。", "鄉心感歸雁，塞淚零悲笳。", "慷慨屬國節，迢遞博望槎。", "幸古有此賢，庶足開顰嗟。", "晴陽展歸旗，喜氣日以嘉。", "入門解征衫，金樽灧流霞。", "哀弦間清唱，嬌鬟蔚如鴉。", "一慰行役勞，期君柳初芽。"]}