{"author": "韓維", "period": "宋", "type": "诗", "title": "答曼叔見寄", "paragraphs": ["人生風波間，觸事喜乖隔。", "前君還里中，王事有程格。", "歡言不一再，歸馬已在軛。", "相期高陽秋，叢菊手共摘。", "惟時家多虞，伯氏遭遠謫。", "蒼黄走國門，下馬拜顔色。", "孤舟千日宿，離思日侵迫。", "還家問生事，未免煩計畫。", "自念非世器，身以閑爲職。", "不能高奮飛，有類籠中翮。", "清霜落衆木，諸嶺應更碧。", "行當脫身去，爛醉松下石。"]}