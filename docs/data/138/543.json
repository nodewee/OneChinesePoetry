{"author": "韓維", "period": "宋", "type": "诗", "title": "南溪", "paragraphs": ["長林拂雲根，一逕絕城腹。", "荆扉带翠樾，斗下地愈束。", "清溪自南來，勢抵北崖曲。", "清平水流漫，東去入脩竹。", "境幽百物遂，魚鳥得所欲。", "况依仁者居，不與鈎彈觸。", "有如嘉賓至，相與娛聽囑。", "鳥飛鳴我傍，魚泳出深淥。", "薄暮登前岡，四顧山在目。", "雨滋春稼繁，風動野花馥。", "達人樂天性，不待外物足。", "遂令茲地勝，久不事營築。", "顧我指崖下，秋當結茅屋。", "渠波環古臺，輦石坐幽澳。", "霜前復來觀，兔肥山酒熟。"]}