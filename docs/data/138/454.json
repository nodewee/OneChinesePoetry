{"author": "韓維", "period": "宋", "type": "诗", "title": "答江鄰幾", "paragraphs": ["君雖宦游者，閒適意有餘。", "平居對樽酒，口誦離騷書。", "援琴寫其聲，世事皆蔑如。", "不知萬乘相，可易此樂無。", "諸詩來不竭，若有神物輸。", "予病廢學久，腹中日空虛。", "苦遭大敵壓，便甘等縲俘。", "清風濯我圃，竹樹相傾扶。", "益之以佳雨，清凉如可斟。", "聊休據梧瞑，且復带經鋤。", "鳴鶑久不去，乳鵲時驚呼。", "即此良自逸，安知城郭居。", "此與君不淺，相望重躊躇。"]}