{"author": "韓維", "period": "宋", "type": "诗", "title": "遊曲水園和景仁", "paragraphs": ["樓峻城千堞，堤長竹萬竿。", "草芽生戢戢，花蕊落漫漫。", "走筆狂吟放，扶筇醉步跚。", "屢回宜舞袖，甘著墮游冠。", "野老來窺坐，沙禽不避觀。", "兩行桃艷暖，一道柳陰寒。", "縱棹非尋戴，掀車免效欒。", "官曹嗟倥傯，農事閔艱難。", "急景三春好，浮生幾日歡。", "康强直行樂，此興不應闌。"]}