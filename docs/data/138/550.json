{"author": "韓維", "period": "宋", "type": "诗", "title": "同晏著作飲薛園坐中賦", "paragraphs": ["鄙生秉愚尚，與世實齟齬。", "寄身軒裳內，懶惰衆不數。", "朅來西都游，獲并丞相府。", "命駕多從君，載酒即得侶。", "洛水南北涯，勝事著自古。", "名園藹相望，香剎屹時睹。", "最憐薛家溪，架閣在西滸。", "渾流激石來，知自嵩少雨。", "如從柁樓下，夜聽潮生浦。", "採珠櫻在盤，剝玉笋登俎。", "雜花雖云晚，紅白尚可取。", "興來倒冠巾，萬事一塵土。", "想在京輦日，耳目塞如堵。", "出憎車馬喧，坐厭名利語。", "幸茲清景對，醉死亦吾所。"]}