{"author": "劉攽", "period": "宋", "type": "诗", "title": "虎子", "paragraphs": ["秦山十月朔風起，寒巖蕭蕭虎携子。", "樵蘇繞山不敢採，赤豹黄羆相向死。", "關西少年勇似飛，白羽利鏃黄金機。", "解胸陷脰心應手，功名一决何辭危。", "坐皮食肉已自快，况復猛毅充提携。", "雄姿英氣實少並，不堪籠檻長羈縻。", "至今求食每摇尾，摧剛遠害誠其宜。", "君勿愛澤麋山鹿大如馬，牙角雖具無能爲。", "阨窮隠約豈足諱，曾見白額跳踉時。"]}