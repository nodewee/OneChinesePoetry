{"author": "韓維", "period": "宋", "type": "诗", "title": "子張子夏廟同鄰幾聖俞過作", "paragraphs": ["峨峨道旁廟，庭戶煥丹黝。", "恭聞師商賢，下拜奠卮酒。", "大梁故王都，豪傑所奔走。", "當時多尊榮，死不道人口。", "二君夫何爲，血食獨傳後。", "豈於聖人道，自托致不朽。", "荒墳屹相望，荆棘不盈畝。", "衣冠應作塵，制度復何有。", "得無埋奇書，文字暗科斗。", "懷古意慘淡，春風一搔首。"]}