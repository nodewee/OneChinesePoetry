{"author": "韓維", "period": "宋", "type": "诗", "title": "和朱少府", "paragraphs": ["自我還故棲，再見炎與凉。", "朝游每含哺，晝坐常焚香。", "擷圃得奇艷，俯池鑒清光。", "不憂饑所驅，非爲飽則颺。", "同里四三人，每過必命觴。", "濁醪無孤斟，嘉果有新嘗。", "看舞雪翻席，度曲塵飛梁。", "桑榆儻徘徊，此樂未渠央。", "行止固有命，貴棄乃其常。", "與君酣且歌，幸世方歡康。"]}