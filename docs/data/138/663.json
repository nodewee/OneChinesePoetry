{"author": "韓維", "period": "宋", "type": "诗", "title": "和太祝端居有懷叔恬秘書", "paragraphs": ["鄙生復田廬，疏絕豪俊後。", "側聆楊生賢，名挂時輩口。", "嚮風結遐想，幾歲欲奔走。", "比聞官旁郡，斂板不去手。", "沈埋文俗間，有類魚落笱。", "頗思沿檄來，一洗煩滯久。", "覽君端居作，懷佇日延首。", "竊高田蘇遊，遂信尹公友。", "丈夫相期意，不必銜杯酒。", "作詩助嘉招，此志非邂逅。"]}