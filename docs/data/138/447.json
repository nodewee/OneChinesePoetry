{"author": "韓維", "period": "宋", "type": "诗", "title": "覽梅聖俞詩編", "paragraphs": ["夙昔誦佳句，跂予慕高風。", "何意憂艱餘，邂逅此相逢。", "君初應府辟，捧檄來自東。", "引車窮檐下，眷然顧微躬。", "姿表穆以秀，純德信內充。", "乃知文章作，中與性情通。", "煌煌新詩章，垂光照昏蒙。", "啟櫝挹荆璞，引莛撞景鐘。", "高篇屢云闋，遠思殊未終。", "譬如巧琴師，哀彈發絲桐。", "中有沖淡意，要以心志窮。", "顧惟昧者聽，莫辨徵與宮。", "安得牙曠手，提耳發其聰。"]}