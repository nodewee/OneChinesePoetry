{"author": "劉攽", "period": "宋", "type": "诗", "title": "和蘇子瞻韵爲石蒼舒題", "paragraphs": ["長安材豪雄五都，五陵意氣誰能除。", "作人不入游俠窟，寓興聊從草隸書。", "崩崖壞山出衆寶，石刻鼎鑄周秦餘。", "江東諸家擅逸氣，宜官鍾蔡幾不如。", "騰龍翥鳳動光彩，淥池滉漾華芙蕖。", "石生臨書得微妙，神凝意會下筆初。", "濃纖巧緻若出一，老庖利刃投空虛。", "人間流傳不得辨，錦囊玉軸爭貯儲。", "以茲得名號醉墨，聊取勝事題精廬。", "豈與西山少年輩，射獵狐兔夸里閭。", "杜陵詩仙有祖風，筆灑雲霧揮瓊琚。", "我今才薄厭數語，勉力和歌慚起予。"]}