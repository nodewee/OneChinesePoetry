{"author": "韓維", "period": "宋", "type": "诗", "title": "讀杜子美詩", "paragraphs": ["寒燈熠熠宵漏長，顛倒圖史形勞傷。", "取觀杜詩盡累紙，坐覺神氣來洋洋。", "高言大義經比重，往往變化安能常。", "壯哉起我不暇寐，滿座嘆息喧中堂。", "唐之詩人以百數，羅列衆制何煌煌。", "太陽重光燭萬物，星宿安得舒其芒。", "讀之踴躍精膽張，徑欲追攝忘愚狂。", "徘徊攬筆不得下，元氣混浩神無方。"]}