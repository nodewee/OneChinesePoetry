{"author": "韓維", "period": "宋", "type": "诗", "title": "治圃", "paragraphs": ["久雨地氣泄，百草日以滋。", "勃然翳我圃，積茀不可治。", "遂令蕭艾質，唐突蘭蕙姿。", "鴻鵠不肯下，跳蛙恃而嘻。", "長林困纏繞，蘿蔓鬰四垂。", "青雲避蒙密，白日爲蔽虧。", "久與人迹絕，陰有物怪窺。", "涉秋月既仲，薙人事芟夷。", "援斧一揮拂，榛蕪爲之披。", "俯憐蟻穴亂，坐聽蟲響移。", "濯濯行樹色，涓涓佳菊枝。", "凉風自西來，衆葉光參差。", "牆堵豁已去，南亭見華榱。", "却下走直道，無復蛇虺疑。", "維此峙嘉堋，飲射之所施。", "循玩失前穢，放懷得新怡。", "如昔漢初定，禮法壞不支。", "叔孫剗秦弊，樹茅絕其儀。", "皇皇天子庭，一旦羅尊卑。", "表位肅以整，衣冠紛陸離。", "圃也不足道，拔邪亦由斯。", "作詩試永歌，憤涕下交頤。"]}