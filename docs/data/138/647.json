{"author": "韓維", "period": "宋", "type": "诗", "title": "和胡公謹遊李寺丞北園", "paragraphs": ["春郊不數到，俯仰恨流景。", "李侯有嘉招，滯念茲一騁。", "名園带喬樹，亭榭散清影。", "解我塵中衣，觴行日舒永。", "花團錦纈明，竹竦摇碧靜。", "從容方罫間，萬事不關省。", "善謔寧類鄱，高歌或如郢。", "行遵水曲幽，望出林梢迥。", "興來非外奬，理愜有真領。", "薄莫聯歸鞍，清風吹不醒。"]}