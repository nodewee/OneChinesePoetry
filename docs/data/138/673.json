{"author": "韓維", "period": "宋", "type": "诗", "title": "次韵和永叔種菊過節方開", "paragraphs": ["皇天於萬生，難用一理曉。", "芝蘭喜憔悴，蒿艾長美好。", "况茲封培晚，榮茂安得早。", "頼逢賢主人，拂飾文字巧。", "不然彼微芳，零謝同衆槁。", "清霜不能凋，秀色出庭草。", "珊珊黄金明，落落衆星小。", "人生苦多累，適意會常少。", "在昔陶公園，恨無酒樽倒。", "斂襟賦寒華，高唱徒杳裊。", "幸無斯人嘆，一醉可遺老。"]}