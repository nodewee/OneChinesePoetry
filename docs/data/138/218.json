{"author": "陳襄", "period": "宋", "type": "诗", "title": "古劍謝李惟肖示所業", "paragraphs": ["天工鑄劍挺鋒鋩，洪爐百鍊金爲剛。", "閃鑠神鎚飛電光，磨礪七彩成文章。", "豐城地僻淪精久，紫氣雄雄射星斗。", "未得神功倚天外，一朝誤入張華手。", "青霜爲鍔寶爲環，有時捧出黄金盤。", "萬靈照灼妖氛走，天地無光秋水寒。", "聞道華陰有奇土，試拭繁星袖中舞。", "風胡側目觀如堵，一唱人間萬金賈。", "夜來幾度風雷嗔，雌雄出沒光如神。", "來年决定化平津，坐中有客攀龍鱗。"]}