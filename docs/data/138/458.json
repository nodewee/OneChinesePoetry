{"author": "韓維", "period": "宋", "type": "诗", "title": "答崔象之見謝之作", "paragraphs": ["陰風吹沙走長衢，方駕往過君之廬。", "主人好事樂閒尚，揖我謂我非俗儒。", "欣然開館掃塵榻，語論清簡發不虛。", "投冠釋带聊自放，安用俗禮空囚拘。", "分朋四座鬥巧奕，聊以勝負爲歡娛。", "呼兒稍稍出珍玩，癭器礧砢承枯株。", "持竿拂壁似有重，最後乃挂雙海圖。", "云昔武皇恃威壯，驅石塞海怪可吁。", "鞭笞鬼神各就事，簸弄旗幟翻以舒。", "魚龍驚逃波浪惡，左右出沒揚牙鬚。", "但憐物類頗幽怪，畫手安辨曹與吳。", "北軒却下步小徑，竹深桂靜何縈紆。", "我來方冬氣凜冽，已愛翠色侵衣裾。", "即看春風撼芽甲，定見紅紫相欹扶。", "乘閒取醉更何適，主人勿遽嫌喧呼。"]}