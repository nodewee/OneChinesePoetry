{"author": "韓維", "period": "宋", "type": "诗", "title": "喜吳沖卿重過許昌", "paragraphs": ["前君廣文直，共宿官舍冷。", "携觴慰羈旅，鳴弦破愁靜。", "竹陰月娟娟，樓角星炳炳。", "是時冬夕長，諧笑得馳騁。", "爾來還故棲，樂事成引領。", "君方志遠擊，我固分幽屏。", "趨舍既云異，會合安可幸。", "不謂旬浹間，所得亦以併。", "清笑煩滯闋，高談謬疑正。", "琅琅別後篇，鏗若御笙磬。", "索居久其職，此適固爲橫。", "一感朋盍難，舉酒良自慶。"]}