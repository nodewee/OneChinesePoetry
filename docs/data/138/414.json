{"author": "韓維", "period": "宋", "type": "诗", "title": "送曹殿丞秩滿還都", "paragraphs": ["朝日照濠水，清霜發樹寒。", "長橋下廣陌，車馬來嘽嘽。", "借問行人誰，送者何盤桓。", "中郎罷從軍，遺愛民所嘆。", "雍容幕府舊，供帳清渦干。", "悲風思急管，薄暮留征鞍。", "酒酣惜分手，四坐慘不歡。", "長河轉轍迹，愁陰但漫漫。", "嗟予隔追餞，飲此離恨端。", "高標邈難親，坐向飛鴻看。", "嘗聞古君子，贈言當豆簞。", "願君保亮節，歲晚予其觀。"]}