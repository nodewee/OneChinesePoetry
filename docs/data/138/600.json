{"author": "韓維", "period": "宋", "type": "诗", "title": "和原甫省中種菊", "paragraphs": ["種菊待佳節，節至花自繁。", "朝感凉風吹，夕愛清露團。", "封培才幾日，翠類紛珊珊。", "君曹本稱劇，占署無停翰。", "才優顧多暇，曾不廢覽觀。", "作詩見高興，讀之起予嘆。", "念昔田里居，幽事頗復論。", "種此黄紫雜，撩亂發牆根。", "擷英泛濁酒，親友日爲歡。", "一朝走京邑，連歲遭阻艱。", "鬢毛將看白，淚眥熒莫乾。", "時物豈不佳，感傷自有端。"]}