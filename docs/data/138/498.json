{"author": "韓維", "period": "宋", "type": "诗", "title": "遊城南雙塔寺", "paragraphs": ["軻峨郭南門，臺殿壓長路。", "青林四回合，飛鳥不得度。", "房掩僧獨禪，庭喧鴉正哺。", "高蘿走蒼柏，丹花下垂布。", "中園饒佳果，結子滿朝露。", "久從城邑居，樂與清境遇。", "坐聽百禽響，日晏不忍去。", "微雨西北來，颯爽動林莽。", "歸鞅一回首，孤剎屹當午。", "終期濯凉風，杖策縱高步。"]}