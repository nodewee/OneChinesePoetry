{"author": "韓維", "period": "宋", "type": "诗", "title": "答聖俞設膾示客", "paragraphs": ["梅侯三年江上居，盤羞慣飽鮆與鱸。", "客居京城厭粗糲，買魚斫膾邀朋徒。", "孰親刀匕擅精巧，閨中麗人家本吳。", "縷裁長絲葉剪藿，飣餖自與尋常殊。", "霜橙搗齏飯香稻，一飽豈顧家有無。", "我雖目病興不淺，坐想落紙霏紅腴。", "雕盤雋味儻可再，贈子玉酒隨長魚。"]}