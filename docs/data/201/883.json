{"author": "朱槔", "period": "宋", "type": "诗", "title": "乙丑除夜寓永興寄五二姪一首", "paragraphs": ["殘臘避新正，疾馳不可鞚。", "梅花相行色，更以風雨送。", "傷哉綠林豪，支派出章貢。", "荐食今幾年，金帛既充棟。", "王旅走山澤，魄散失饑凍。", "空聞米粟廉，不救干戈痛。", "冥冥紙錢底，千室羅盎甕。", "祀先不暇嘗，一夜驚入夢。", "書生口擊賊，自愧脫嘲弄。", "經營華陽馬，想像丹穴鳳。", "融融聲教中，焉得餘此衆。", "由基執弧矢，鼷鼠何足中。", "浮烟起南舍，春事行倥傯。", "桃寒强破蕊，鳥靜獨成哢。", "詩情寫物色，心匠與折衷。", "章草簡阿戎，溪頭試微諷。"]}