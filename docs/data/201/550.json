{"author": "朱松", "period": "宋", "type": "诗", "title": "次韻張漕茶山喜雨", "paragraphs": ["天公積憤何曾雪，遑恤茶工貪攬擷。", "無聊桃李困遲遲，暗白蔫紅飛亂擷。", "誰疏天漢下穹窿，苦厭風霾昏嵽嵲。", "行臺使者掃雲手，釃酒叢祠拜靈蕝。", "歸來一雨動三日，溝壑遺民起垂絕。", "豈唯槍旗各呈露，更喜筍蕨爭芽茁。", "明朝擊鼓萬指集，雲蹬携籝穿曲折。", "紅塵一騎天容開，顧渚蒙山坐銷歇。", "帝觴嘗罷思苦口，公如子牟心魏闕。", "金鑾諫舌夜生塵，回首山中記同啜。"]}