{"author": "朱槔", "period": "宋", "type": "诗", "title": "徐彥猷以仇池詩句爲韻作詩十四章見示答之", "paragraphs": ["徐侯筆下波濤寬，新詩示我清且閑。", "誰能辛苦學飯顆，格轍已到元和間。", "春寒十日不出戶，坐想江柳分烟鬟。", "東坡老仙有奇句，析韻琢句光斕斑。", "疾雷一洗牛蟻閙，羯鼓畧驚桃李頑。", "周郎知音亦已久，仲車著語誰當刪。", "大弨六鈞古稱重，汝自力弱無由彎。", "胡爲坎坎事嗤點，今古可笑兒童孱。", "鄉關春物入意匠，水光花氣相回環。", "莫嫌衆口亂如沸，當見三耳生其顔。", "嗟吾和詩雖已晚，識君妙意存高山。", "告君詩妙須飲酒，社甕一醉寧當慳。"]}