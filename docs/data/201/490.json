{"author": "朱松", "period": "宋", "type": "诗", "title": "久雨短句呈夢得", "paragraphs": ["身閑書有味，吏傲俗不親。", "小窗據物表，掃盡心眼塵。", "令尹垂珠玉，敲門喚行春。", "作意向芳物，吾車曾未巾。", "愁陰入病骨，鳩婦聲亦嗔。", "冥冥三日雨，桃李迹已陳。", "空餘深枝間，一一青子新。", "穠芳殿春晚，猶堪慰佳辰。", "酴醿曉妝靚，芍樂醉臉勻。", "日萼簪嫋嫋，風巵倒粼粼。", "言當呼短舞，抵掌回雙顰。", "年來得相從，稍覺安沈淪。", "豈不掛俗事，察公極清真。", "眼中醉鄉路，風味良獨醇。", "流光不容玩，尺璧何足珍。", "漓俗益可厭，願言勤問津。"]}