{"author": "朱槔", "period": "宋", "type": "诗", "title": "次韻梅花", "paragraphs": ["陰陰雪意雲垂地，曳策微行傍清泚。", "眼明橫路出江梅，烟瞑沙寒迷表裏。", "當年一夢山月明，依約瑶臺見仙子。", "俗緣掣肘意未了，弄出飛瓊亂紛委。", "摩娑銅狄豈須話，滄海揚塵固其理。", "花神縱步來閬苑，羞怕唐昌偷玉蕊。", "回風自作粧半面，泣露真成愁齲齒。", "相看一笑豈易得，分與天香更清美。", "那知脫屣塵寰去，頃刻蓬萊三萬里。", "黄昏誰伴醉鄉歸，天色無情淡如洗。"]}