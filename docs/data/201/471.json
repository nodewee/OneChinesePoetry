{"author": "朱松", "period": "宋", "type": "诗", "title": "和謝綽中觀瀾亭", "paragraphs": ["方塘灧宿漲，曲澗來飛湍。", "光涵鬰藍天，澒洞碧玉寬。", "小亭塵土外，瓦影浮朱欄。", "霜渚寫秋色，烟林養漁竿。", "佳人秋霞衣，皎皎明月冠。", "欲濯且無塵，隠几得妙觀。", "海若眩河伯，等在蝸角端。", "那知坳堂上，盃水生濤瀾。", "雲間謝公子，五字冰雪寒。", "展讀勝圖畫，經行記林巒。", "九垓未暇遊，據殻諒匪安。", "一到定何日，眷焉抱長歎。"]}