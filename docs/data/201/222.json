{"author": "歐陽澈", "period": "宋", "type": "诗", "title": "重遊寥陽洞有感", "paragraphs": ["尋真曾到寥陽殿，小立廊腰花影轉。", "飛瓊仙子下瑶臺，綽約雲鬟眼波剪。", "水沈烟斷一簾秋，醉睡海棠紅玉軟。", "武陵歸去探年華，揚州一夢烟波遠。", "重來風物恰依然，愛日融融烟素卷。", "洞門寂歷鎖長春，異木槎枒插天半。", "霞衣冉冉媚東風，綠鎖窗前重識面。", "酒酣春笋理琵琶，曲終依約含幽怨。", "人間名利幾時休，馬行不駐空留戀。", "桃花流水古猶今，囘首碧雲人不見。"]}