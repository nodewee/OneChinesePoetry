{"author": "員興宗", "period": "宋", "type": "诗", "title": "天府", "paragraphs": ["淵淵西土，惟天之府。", "昔際大吏，以貙以虎。", "不寬如之何，民亦仇止。", "不儉如之何，人亦悴止。", "有羨其輸，有豐其橐。", "左公右卿，則覬我得。", "厥佐聯聯，乃翼乃前。", "嗟我君子，則噤不言。", "戾極而傾，疾用不寧。", "既殛既鉏，伊我皇明。", "皇曰西土，惟我有痌。", "其守自今，惟寬儉是庸。", "格其難頑，慰其嚬呻。", "皇言載恩，侯心載仁。", "孰是遠斯，而不率馴。", "瞻彼江梁，我民我阜。", "惟皇之德，惟侯之守。", "敢耻于詞，以詔不朽。"]}