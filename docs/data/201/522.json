{"author": "朱松", "period": "宋", "type": "诗", "title": "次志宏韻督成壽置酒", "paragraphs": ["歸耕食吾言，回首愧江水。", "方爭楊子席，誰置穆生醴。", "鄧侯傾蓋舊，小寢蓺桃李。", "走書納啖我，涎迸齧唇齒。", "朝來獨何事，怒色劇染指。", "雖微射鴻遊，顧有捩手鬼。", "平生談天口，得酒便鋒起。", "年來病不觴，但要謳貼耳。", "真成畫蛇足，足就酒空矣。", "樊川吐怨句，想見紫雲美。", "何時咄嗟辦，一醉吾亦擬。", "噂沓聽群兒，口實爭笑鄙。"]}