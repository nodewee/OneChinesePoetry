{"author": "朱松", "period": "宋", "type": "诗", "title": "次韻夢得淺紅芍藥長句", "paragraphs": ["十日愁陰病不出，卧看春歸無計惜。", "詩翁遣送淮海春，衰眼熨開雲霧拆。", "胭脂注臉勻未遍，肉紅借酒生真色。", "了知造物著意深，傾倒春工不餘力。", "年來不顧溱洧女，載酒非公復安適。", "且將妙句寫餘妍，欲立佳名付精識。", "一春頗困歌酒汙，回首紛華三太息。", "願言乞與洗心方，歸對爐香誦周易。"]}