{"author": "朱松", "period": "宋", "type": "诗", "title": "次韻鄧天啟遊南國", "paragraphs": ["秋犬吠夷門，誰能拊其背。", "懷安壯士羞，竊食替操耒。", "無由一當虜，鬰鬰嚼齒碎。", "故人何自來，適與芳時對。", "笑我塵土中，勃窣守闤闠。", "城南出携手，遠取韓孟配。", "心期汗漫遊，目極泬寥內。", "舞雩追點也，峴首畧湛輩。", "豫愁君興闌，復遣我心憒。", "歸來疑夢斷，清境皎不昧。", "哦君斜川詩，汲井沃枯肺。", "願言薦清廟，勿賦風雨晦。"]}