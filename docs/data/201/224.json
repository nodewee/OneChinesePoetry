{"author": "歐陽澈", "period": "宋", "type": "诗", "title": "古詩寄游良臣兼簡陳國鎮", "paragraphs": ["虀鹽興淺知無策，謝絕歸來事清白。", "亂絲心緒尚紛如，時對風簷獨捫虱。", "會雖稽古補前愆，赤水遺珠不難索。", "仰公學問又日新，磨礱幸偶謫仙人。", "遥知議論到佳處，眉間喜氣常津津。", "我慚蹤跡浪萍梗，欲親棐几嗟因循。", "飛奴寥落絕問幅，渇心依約生埃塵。", "以膠投漆貴耐久，囘光借燭期知貧。", "情均骨肉非有素，白玉琢成心始固。", "莫學紛紛輕薄兒，世情翻覆成雲雨。", "登雲依舊高嵯峨，指掌江山勝概多。", "佳眠風物未入夢，疑泛靈槎游絳河。", "朅來乘興須一往，飛觴爛醉横秋波。", "膺門况有金閨彦，筆驅麗景森吟哦。", "悠悠此志遂何日，款段相期踏雪過。"]}