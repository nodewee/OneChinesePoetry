{"author": "朱松", "period": "宋", "type": "诗", "title": "再和求首座", "paragraphs": ["道人昔曳羌廬筇，五老負雪湓江東。", "犯寒貪覓玉梅句，雖有衲被何曾蒙。", "歸來苦雨熟梅子，卷裓深卧蠻烟中。", "詩傳絕境忽入手，置我鄉國情何窮。", "十年不踏江上路，漠漠海氣昏貂茸。", "異鄉歲晚慰流落，一笑頼此冰雪容。", "嶠南絕唱誰敢和，騎鯨人去塵寰空。", "崑墟下視堪笑閔，雕琢肝腎愁怱怱。", "那知幽子雲雨上，風斤玉斧修朣朧。", "讀詩今我一回首，杳若目送孤飛鴻。", "何時晤語折鐺側，坐聽萬籟號天風。", "拈花特地兩顔解，他時與子真參同。"]}