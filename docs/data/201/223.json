{"author": "歐陽澈", "period": "宋", "type": "诗", "title": "和答德秀長句", "paragraphs": ["摩雲標格儒林秀，濯濯美如春月柳。", "毫顛文陣轟雷槌，字勢龍蛇翻夭矯。", "才名藉甚燭景星，卓然可獨尊南斗。", "締交雲路許攀鱗，談我諄諄不離口。", "層樓長記聳詩肩，吟苦任渠嘲太瘦。", "驚人險語骨毛寒，元白危壇俱壓倒。", "讀之真恐化雄虹，按劍徘徊方敢造。", "六丁收拾富巾箱，貪夫探得人間寶。", "暗中輕擲道塗人，相視誰論瓊玖報。", "强搜斐句答慇懃，當恕人才有能否。"]}