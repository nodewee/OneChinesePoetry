{"author": "釋慧空", "period": "宋", "type": "诗", "title": "夢石真贊", "paragraphs": ["王母夢中，石佛象骨。", "峰前鼈鼻，僧藍棋布。", "閩山神秀，盡鐘於是。", "提石蛇，與奪出其掌握。", "居德雲，大千乃其遊戲。", "使著書輔教，則聯珠貫璧，不作道原作佇靈。", "使儼臨萬衆，則雷轟電激，不爲德山爲臨濟。", "天其有意於斯文，則無使袖手雲山，友麋鹿而混吾曹於此世。", "同時出家，先我聞道。", "既爲我友，又爲我兄。", "浮雲會散，初無定蹤。", "晚喜其歸，雪山之東。", "長松片石，相對兩翁。", "遽乘六牙香象，雨後峨嵋掃空。", "冰片滿街留不住，使人不能無所慕。"]}