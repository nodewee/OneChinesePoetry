{"author": "朱松", "period": "宋", "type": "诗", "title": "答林康民見和梅花詩", "paragraphs": ["寒崦人家碧谿尾，一樹江梅卧清泚。", "仙姿不受凡眼汙，風歛天香瘴烟裏。", "向來休沐偶無事，誰從我遊二三子。", "彎碕曲逕一携手，凍雀驚飛亂英委。", "班荆勸客小延佇，酌酒賦詩相料理。", "多情入骨憐風味，依倚橫斜嚼冰蕊。", "至今清夢掛殘月，强作短歌傳素齒。", "韻高常恨句難稱，頼有君詩清且美。", "天涯歲晚感鄉物，歸歟何時路千里。", "枕樓一笛雪漫空，回首江臯淚如洗。"]}