{"author": "釋慧空", "period": "宋", "type": "诗", "title": "與曇上人", "paragraphs": ["我今無別語，方便唯一路。", "古今賢聖人，皆由此得度。", "無爲一加鞭，只貴闊著步。", "力行不中休，理盡即自悟。", "不見新豐老，母在不歸去。", "不見老趙州，蹔歸終不住。", "兩翁僧中龍，千載乃一遇。", "觀其入道初，尚欲一味做。", "況我中下流，日用更多事。", "行行宜念諸，青春易遲暮。"]}