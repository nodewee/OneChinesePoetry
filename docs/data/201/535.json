{"author": "朱松", "period": "宋", "type": "诗", "title": "遊西峰院留別友人", "paragraphs": ["兀兀掩關坐，后土冒泥塗。", "繁陰忽披猖，懷哉歎離居。", "眷我二三子，共此一日娛。", "欣然忘華陋，意行非始圖。", "圍竹粉黏带，弄泉雲遶裾。", "共賭羊山棋，不釣溫水魚。", "野色一以暝，歸舟相與拏。", "豈無軟脚酒，新熟不用沽。", "急景棄尺璧，中原睠丘墟。", "丈夫患不免，低回竟何如。", "安能逐兒輩，飛翔爭腐餘。", "但憂著鞭子，滯留嘲賈胡。"]}