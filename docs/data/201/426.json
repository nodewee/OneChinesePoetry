{"author": "朱松", "period": "宋", "type": "诗", "title": "陪餘杭張無隅先生飲", "paragraphs": ["先生結屋在人境，門巷蕭蕭作冰冷。", "紛紛入眼不入意，坐客千言不相領。", "叩關聞我倒屣迎，重解舊榻塵埃生。", "向來妙處久不吐，一挽天漢崑崙傾。", "共說別來經世事，我言所向皆兒戲。", "胸中塊磊不用澆，便有清愁說無地。", "士林師範六十翁，先生合在伯仲中。", "願言終賜指歸處，爲公敬作曾南豐。"]}