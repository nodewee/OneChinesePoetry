{"author": "朱松", "period": "宋", "type": "诗", "title": "確然雪中見過", "paragraphs": ["雨斷雪將墮，天低雲可攀。", "誰穿東郭履，來款山陰關。", "故人金公子，身窶心甚閑。", "道機久純熟，世味飽險艱。", "一杯不可緩，軟此雙脚頑。", "未忘膜外境，忽湧胸中山。", "白眼槩六合，誰云書生孱。", "萬類宅天壤，細觀真市闤。", "攫金掩醉眼，倚門眩朱顔。", "哀哉兒女態，今古可笑訕。", "坐令一世豪，偃蹇棲茅菅。", "先生談天舌，久挂屋壁間。", "置之且默坐，觀我無所還。", "紛紛造物機，顛倒轉愚姦。", "於我何所歉，莫歎簞瓢慳。"]}