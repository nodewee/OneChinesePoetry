{"author": "歐陽澈", "period": "宋", "type": "诗", "title": "醉中食鱠歌", "paragraphs": ["君不見秋風未發鱸正肥，張翰思歸心欲飛。", "又不見田文有客歌彈鋏，爲歎無魚聲激烈。", "水晶細鱠落金盤，須信江南味中絕。", "山谷曾名醒酒冰，一筯未嘗延俗客。", "助盤橙橘薦甘酸，入口瓊瑶碎牙頰。", "扶起嵇康頽玉山，滌破樂天醉吟魄。", "烹龍炮鳳未云珍，策勲終是愧霜鱗。", "江湖散人興不淺，爲羡此品常埀綸。", "有時舉竿獲錦鯉，玉屑花中拚爛醉。", "笑他大嚼市廛流，浪說屠門能快意。", "靈運池中蓄頗多，揚鬐鼓鬛戲清波。", "知我平生嗜此癖，霜刀細縷紅玉搓。", "典衣沽酒試轟飲，纈紋入面春風和。", "男兒大抵皆忼慨，功名未必常蹉跎。", "醉來擊劍歌白雪，閒愁萬斛俱消磨。", "杯盤雖冷落，風月輸吟哦。", "逸氣射斗牛，無人識太阿。", "俗態翻雲仍覆雨，世情炙手擾張羅。", "丈夫富貴當自致，恥傍權門効女蘿。", "雄圗自許羞俯仰，請看毫端食鱠歌。"]}