{"author": "歐陽澈", "period": "宋", "type": "诗", "title": "七夕後一日寄陳巨濟", "paragraphs": ["高樓昨夜西風轉，耿耿銀河雲葉卷。", "擎空皎月弄嬋娟，領略溪山堪指點。", "秋光次第磨青銅，一味清凉襲庭院。", "遥知天外鵲橋成，織女牛郎會佳燕。", "凭高翻憶鳳樓人，慇懃乞巧陳芳奠。", "可堪目斷心旌揺，砌成幽恨無人展。", "促樽欣得莫逆交，脈脈閒愁憑理遣。", "清狂舉白話平生，午夜香燃殘寶篆。", "凄凉此際憶年時，爛漫瓊樓興不淺。"]}