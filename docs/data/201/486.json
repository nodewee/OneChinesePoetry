{"author": "朱松", "period": "宋", "type": "诗", "title": "梅花", "paragraphs": ["山深春未動，沙淺水欲冰。", "玉梅於此時，靚粧畧無朋。", "露蘂欲的皪，月枝挂鬅鬙。", "儼如江漢女，可愛不可陵。", "他年江南路，曉粧犯嚴凝。", "尋香烟雨中，橫斜插茆簦。", "却數今幾日，癡如秋後蠅。", "北嶺枝欲空，誰與扶一登。", "聊分窺水影，依我照字燈。", "坐使惜花夢，臨風脚騰騰。", "昔如夢中蝶，今學桑下僧。", "了知菩提長，念起吾何曾。"]}