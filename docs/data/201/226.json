{"author": "歐陽澈", "period": "宋", "type": "诗", "title": "遊岐原有感", "paragraphs": ["秋光淡薄磨青銅，舞風霜葉魚腮紅。", "鷄窗岑寂興不淺，結客搘笻扣梵宫。", "聨翻步躡孤烟際，隴上凄凉一笛風。", "穿雲裂石聲滿谷，驚飛雁陣横晴空。", "高僧擁衲卧雲久，諸方勘破心玲瓏。", "我來奓户據禪榻，堂堂標格對總公。", "旋烹冰液破我悶，澆腸七椀追盧仝。", "水沈烟斷香透頂，津津喜氣生眉峰。", "傅巖真隠已先去，誰與壯浪吟争雄。", "朱絃縱事奏流水，俚耳知音亦罕逢。", "不禁風物撩詩眼，强作險語慙非工。", "安得湯休占此景，碧雲之句當奇鋒。", "會沽村酒行蓮社，忘歸一任夕陽舂。"]}