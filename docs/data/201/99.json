{"author": "釋慧空", "period": "宋", "type": "诗", "title": "和劉天啟對牡丹歠茶", "paragraphs": ["優曇惟時迺現，餘芳得暖爭抽。", "誰肯不萌枝上，折來一洗春柔。", "小智勞乎刻畫，鈍根溺在熏修。", "縱是根同體一，皆爲蝶戲蜂游。", "所以南泉一指，頓開陸子雙眸。", "披秀因齋慶讚，東山助出茶甌。", "不是雲居安樂，絕勝黄蘗中洲。", "更看年年二月，扁舟逆上春流。"]}