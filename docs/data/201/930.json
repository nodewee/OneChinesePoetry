{"author": "朱槔", "period": "宋", "type": "诗", "title": "道中", "paragraphs": ["疢憂倦征行，金火方牴牾。", "宵分餉群僕，乘月問前路。", "小兒何自至，檝我陳洲渡。", "暗浪擊層崖，平沙起驚鷺。", "莽蒼川花開，冥蒙山氣聚。", "物情豈不嘉，悶滯非所遇。", "鈴語出林表，風期呼我住。", "尋幽本素志，觸熱詠嘉句。", "午枕得高深，復覺清景駐。", "誰云適所願，永乏濟世具。", "以茲一夢頃，可况百年遇。", "咄哉郭氏子，破甑尚欲顧。"]}