{"author": "蔡柟", "period": "宋", "type": "诗", "title": "題廣昌縣平西臺", "paragraphs": ["層臺跨青空，溪水出其側。", "千峰競神秀，萬里無限隔。", "王侯賢令尹，心匠巧經畫。", "平生不凡處，眼高四海窄。", "坐令荆棘場，化作山川國。", "登臨有勝集，而我非佳客。", "聽候妙談兵，四座皆辟易。", "冰霜繞牙齒，韜略貫胸臆。", "迺知杜元凱，不特有傳癖。", "風塵猶澒洞，早試平戎策。", "當沉峴山銘，更效燕然勒。"]}