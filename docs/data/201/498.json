{"author": "朱松", "period": "宋", "type": "诗", "title": "陳仲仁止止堂", "paragraphs": ["以我有限景，逐彼無涯知。", "失足踐畏途，投身試危機。", "舟車日奔覆，定無丘與夷。", "萬古踐此轍，嗟我與誰歸。", "仲仁古靜者，懷璧照褐衣。", "名途嘗一戲，回首羞前非。", "心如得坎水，不受狂風吹。", "功名憂不免，當復定所之。", "請觀本無作，今復止者誰。", "築堂市門側，著書園不窺。", "蓬藋深一丈，圖書周四圍。", "時有好事人，載酒問所疑。", "攫金奮敏手，倚市誇妍姿。", "回光時自照，何者非吾師。"]}