{"author": "朱松", "period": "宋", "type": "诗", "title": "次韻希旦喜雨", "paragraphs": ["驕陽挾酷暑，何啻虎而翼。", "高田土可篩，况廼耕與殖。", "風伯真可訟，雲合吹復拆。", "那知下土民，糟粕配橡實。", "古佛棲巖隈，旱沴豈吾責。", "應緣賢令尹，閔雨丐法力。", "積陰暝山谷，流潤凄几格。", "朝來賀客散，置酒浣愁疾。", "古詩成雲外，險句動潜蟄。", "旋看蓑笠出，競喜溝澮溢。", "讙言令與佛，念我一何悉。", "嗟我困蒿藜，最覺民可恤。", "何當問牛喘，免使訴魚失。", "九關虎豹守，懷此欲安適。", "誰哉此心同，吾飽將何日。"]}