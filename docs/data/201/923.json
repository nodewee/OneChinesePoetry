{"author": "朱槔", "period": "宋", "type": "诗", "title": "用東坡武昌寒溪韻三篇  其二", "paragraphs": ["東坡謫官未放回，桃花不繫玄都栽。", "機牙愛觸造物手，五見江雨肥江梅。", "扁舟一笑凌浩渺，瘦筇結伴登崔嵬。", "漥尊故事逢浪叟，鳥篆真迹追浯臺。", "漂流長有北闕夢，邂逅果踏東華埃。", "玉堂夜直對同舍，金燭照座花成堆。", "帝觴雨露澆舌本，忽憶樊口傾山罍。", "聯詩共刻醉眠處，至今寶氣蟠巖隈。", "關西夫子獨好事，掖垣行即吟蒼苔。", "斯文突過元祐上，已覺萬丈光芒開。", "臨風弔客感赤壁，公瑾孟德俱彫摧。", "英雄割據亦兒戲，安用匕筯驚蚊雷。", "東坡羽化不復返，浪叟何日成歸來。", "鸚鵡洲前舊時路，寒波荒葦令人哀。"]}