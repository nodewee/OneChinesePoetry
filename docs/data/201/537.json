{"author": "朱松", "period": "宋", "type": "诗", "title": "次韻和吳駿卿", "paragraphs": ["學道日已媮，干時心同嬾。", "同懷能幾人，俛仰風雨散。", "晚得吳王孫，抱釁戢高翰。", "由來清廟質，不賦白石爛。", "笑我塵土中，坐受微粟絆。", "新詩中音會，天律度絃管。", "未能載酒問，但作焚硯歎。", "况聞翻貝葉，一悟了真幻。", "文章廼兒劇，安用黑白判。", "何時商畧此，得酒不待勸。"]}