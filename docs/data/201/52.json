{"author": "劉儀鳳", "period": "宋", "type": "诗", "title": "飲王龜齡瑞白堂秉燭觀跳珠分韻得珠字", "paragraphs": ["別來世故朝昏殊，相與言之汗模糊。", "兩翁得酒促坐席，感深念極氣欲蘇。", "籜龍亦解作水供，細繹尋丈如渴烏。", "衣巾生秋背毛豎，金石相印環佩趨。", "江山豪壯旁尊俎，醉中頻貫纍纍珠。", "此時一事復掛口，爲樂未竟成喑嗚。", "夔州憂民困湯火，潤澤有志無坦途。", "眼前焦熬十萬戶，欠伸戲笑皆霑濡。", "自操量鼓入官廩，不輸一錢分水符。", "讀書功名無表畔，久矣俗吏輕吾儒。"]}