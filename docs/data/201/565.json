{"author": "朱松", "period": "宋", "type": "诗", "title": "送祝仲容歸新安", "paragraphs": ["歷亂百憂心，漂零一涯天。", "讀禮不盈尺，眼萎坐自憐。", "君來訪安否，春風柳吹綿。", "篝燈語平生，惝恍夜不眠。", "那知歲月度，但怪冰雪堅。", "感君懷親意，使我淚貫泉。", "高堂急榮養，躬耕恨無田。", "筆端日五色，氣壓諸生前。", "聖門要鑽仰，至味研簡編。", "經綸出緒餘，文字忘蹄筌。", "他年閒擊竹，妙契琴無絃。", "此時一瓣香，竟爲何人然。", "江湖多北風，懷哉歸袖翩。", "刮目看奮飛，此道更著鞭。"]}