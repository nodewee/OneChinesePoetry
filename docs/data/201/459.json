{"author": "朱松", "period": "宋", "type": "诗", "title": "送僧", "paragraphs": ["空中世界紛河沙，不知底處爲天涯。", "乾坤百億在指掌，觸處與子同一家。", "云何猶作去來想，千里一跌毫釐差。", "坐令契闊費星紀，嶺雲欲寄山川遐。", "撥眉相對此何日，丈室凈掃餘天花。", "詩豪辨舌久投閣，萬竅寂歷風無譁。", "爲君遊戲出三昧，妙處那復相聱牙。", "往將妙響應空谷，一任飛錫凌蒼霞。"]}