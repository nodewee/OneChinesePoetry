{"author": "蔡柟", "period": "宋", "type": "诗", "title": "泊釣臺", "paragraphs": ["高臺百尺凌雲碧，維舟夜久霜月白。", "癭木窣窣摇枯藤，寒瀨潺潺落蒼石。", "先生退隠知幾年，漢家鐘鼎徒凌煙。", "高風千古磨不盡，山水照映長明鮮。", "我來俯仰慚羈旅，衝寒愁怕玄冬暮。", "此身不負白鷗盟，暫此遲留亦何預。", "起來搔首江茫茫，孤篷却逐雁隨陽。", "人生遊行豈易得，惟有此夕難相忘。"]}