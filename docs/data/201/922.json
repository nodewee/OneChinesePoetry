{"author": "朱槔", "period": "宋", "type": "诗", "title": "用東坡武昌寒溪韻三篇  其一", "paragraphs": ["漫郎古邑埋蒿萊，五柳合抱何人栽。", "浯溪未作天寶頌，爽氣已壓南昌梅。", "蘇公鄧公先後到，一時玉立高嵬嵬。", "扁舟載酒渡江水，千山軟翠昏樓臺。", "漥尊抔飲追太古，雲荒石老無紛埃。", "歸來玉署念赤壁，側身西望銀濤堆。", "英辭傑句相震發，尚記野鳥窺空罍。", "只今却數未百載，蟲篆想見留巖隈。", "中原膻腥雜夷夏，淮北城壘生莓苔。", "公乎天與濟世具，曷不手引梟鸞開。", "空遺筆力配元祐，頓覺紙上千軍摧。", "禁中頗牧知在即，號令前日頒風雷。", "丹青元向大羽出，貂蟬要自兜鍪來。", "數公文字雖勝絕，莫使變作離騷哀。"]}