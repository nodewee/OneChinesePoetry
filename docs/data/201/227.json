{"author": "歐陽澈", "period": "宋", "type": "诗", "title": "送吳教授古詩", "paragraphs": ["公不見先朝謫仙李太白，晦迹嵩山號詩客。", "奇禽就掌食無猜，藉藉雄名振京國。", "四明狂客素憐才，解龜換酒稱奇特。", "白衣從此步花磚，秀拔儒林人所則。", "煌煌文焰萬丈長，散落人間伴明月。", "又不見昌黎巨儒韓退之，天才穎脫囊中錐。", "反刓剗僞格以正，取心注手了無疑。", "横經太學明師道，質疑辨惑爲蓍龜。", "一言曲盡教育術，業精於勤荒於嬉。", "赫然千載譽愈尊，太山北斗誰敢欺。", "二公才德冠天下，青史褒名卓難亞。", "讀之毎恨世不同，操篲無由漸德化。", "延陵先生當盛時，卓犖英姿獨繼之。", "萬言倚馬亦何待，睥睨謫仙當並馳。", "觝排異端志不拔，真欲礪行參昌黎。", "筆端綺靡追造化，胸中浩氣蟠蛟螭。", "壯年唾手拾高第，錦綉文章喧帝里。", "飄飄意氣凌碧雲，囘視塵蹤如脫屣。", "龍墀承命來臨川，絳帳談經歷數年。", "微言奥義潛啟發，殘膏賸馥多流傳。", "摳衣幸與諸生列，飫聽緒言疑已决。", "自嗟管見如醯雞，若非先生覆難徹。", "惜哉虚往未實歸，洗心方擬叩精微。", "夫何瓜代忽爾至，征航欲解歸王畿。", "秋風未晚蓮吐香，蓴美鱸肥正好嘗。", "行矣景物供吟興，剩摘佳篇投錦囊。", "風月翰林能繼踵，此去禁庭當擢用。", "傳聞紅葉滿階前，久俟高才能吟諷。", "文章吏部既摩肩，聲聞行當冠日邊。", "願爲霖雨蘇民望，庶使螭頭壓衆賢。", "鯫生荷德誠非淺，别拜誰能無眷戀。", "惟蘄爵過二唐賢，乃副承恩多士願。"]}