{"author": "釋慧空", "period": "宋", "type": "诗", "title": "食蕁", "paragraphs": ["朔風吹雪排疏櫺，敲冰汲水淘香秔。", "前村老樵餽法供，深壑病夫精勤誠。", "聃聃黄耳擁秀色，不約春氣鍾柴荆。", "隆隆沙鐺漚起滅，點點釜口風雨爭。", "嚴行禁謁戒俗客，約束從事煩庖丁。", "老饕寓意前具辦，宿衲得路豐頤赬。", "中林雪月皎戶牖，一飽對榻雙眸明。", "五侯之家政自醉，我因欲臥聽松聲。"]}