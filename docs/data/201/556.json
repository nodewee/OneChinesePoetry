{"author": "朱松", "period": "宋", "type": "诗", "title": "中秋賞月", "paragraphs": ["去年中秋雨，野蘆凄薄寒。", "驚塵暗一方，客枕那得安。", "起呼對牀笫，攬衣步蹣跚。", "握手仰太息，宇宙何時寬。", "今年中秋月，並海窺濤瀾。", "坐看鬰藍天，忽湧白玉盤。", "眷言雙峰客，倚閭念衣單。", "亦復取樽酒，承顔有餘歡。", "天涯等牢落，世路方艱難。", "且遵秉燭語，毋爲泣河歎。", "停盃玩飛轍，河漢靜不湍。", "癡兒亦不眠，苦覓蛙兔看。", "洲出暗潮落，鬢衰香霧漙。", "佳句付惠連，何時解歸鞍。"]}