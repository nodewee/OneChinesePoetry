{"author": "朱松", "period": "宋", "type": "诗", "title": "奉酬令德寄示長句", "paragraphs": ["閑官屋舍如幽棲，寒苦餘業償鹽虀。", "忽聞鵲聲作破竹，尺書入手誰所齎。", "交游勝絕似公少，矯矯鸞孔依蒿藜。", "青冥側足在咫尺，誰使狡獪捐其梯。", "秋風溪上共樽酒，擺落羈束忘畛畦。", "紅裳起舞意未足，缺月銜嶺星河低。", "只今跌宕走塵土，清夢往復無山谿。", "新詩驚怪爛盈幅，筆力拗怒蟠虹霓。", "遥知槃礴小窗底，得喪已著一理齊。", "此生同困造物戲，未覺與世誰雲泥。", "雖無絕唱追白雪，頼有妙契如靈犀。", "一笑從公豈無日，挽袖相屬空玻璃。", "不須俗物敗真賞，但覓佳處同攀躋。"]}