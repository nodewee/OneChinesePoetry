{"author": "釋慧空", "period": "宋", "type": "诗", "title": "答普賢夢石紀夢授觀音偈", "paragraphs": ["補陀大土觀世音，位超灌頂佛長子。", "不取正覺不涅槃，大慈悲等衆生界。", "以如幻智入我夢，示身爲石令我取。", "入手光嚴覺即無，無中度我觀音在。", "俄而夢石一信通，授我大士栴檀像。", "空無定居懶惰久，禮敬供養心常疏。", "云何大士與夢石，不付他人惟付我。", "譬如良醫視患衆，各隨其病授其藥。", "空今病處正在懶，是故二彼用同時。", "慈力欲我如觀音，一身普現一切處。", "辯才欲我如夢石，一法圓成一切義。", "懶無根蔕當處平，道有萌芽隨念長。", "仰觀仁意乃我願，敢不再拜而欽承。", "惟願菩薩大慈悲，受我少分之供養。", "戒品爲香萬行花，勇猛爲幢堅固座。", "願雲定水功德山，慧燈智日清涼月。", "所陳妙樂皆法喜，所列珍羞盡禪悅。", "一一遍滿虛空界，念念出我清凈心。", "心無所住供亦然，是則名爲無盡供。", "普願我等諸佛子，見佛盡作如己想。", "而無彼己同異心，乃至夢中亦如是。", "雖恒觀世間如夢，而能廣作諸佛事。", "雖常觀諸法如幻，而能力轉大法輪。", "當知如夢如幻法，非眼境界惟智境。", "東山說偈夢石紀，見者悉成無上覺。"]}