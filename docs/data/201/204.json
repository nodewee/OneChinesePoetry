{"author": "釋慧空", "period": "宋", "type": "诗", "title": "真覺真贊  其二", "paragraphs": ["德山師之師，巖頭師之友。", "有是師，有是友，而負一千五百人善知識之地，而於法道大成也宜矣。", "至若開雪山，則忠懿閩王爲之檀越。", "辦衆事，則興聖國師爲之服勤。", "定其宗，則有雲門偃。", "正其派，則有玄沙備。", "自餘稜展勁孚，鵝湖鏡清流，皆分光四海，若揭日月。", "嗚呼盛哉，瞻之仰之。", "殺人老賊面前，球子井贜捉獲。"]}