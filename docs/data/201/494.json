{"author": "朱松", "period": "宋", "type": "诗", "title": "宿禪寂院", "paragraphs": ["夢中一葉摇江湖，困睡不覺身藍輿。", "眼明佛屋麗丹碧，瓦鴟鴺鳳凌空虛。", "疲民日者困苛索，半作赬尾相濡魚。", "鵜鶘數罟兩不置，肯念竭澤明年無。", "道人誰與辦此事，斤琢千指開渠渠。", "頗疑如幻三昧力，上方手攬歸吾廬。", "了知舌本法輪轉，咄嗟檀施爭奔輸。", "不辭割愛一念善，誰謂歲惡窮民愚。", "書生袖手對溝壑，力不能援心煩紆。", "事無大小成者少，談說治亂何區區。", "調卑絃急誠齟齬，鑿圓枘方尤闊疏。", "古今罪歲同一口，撫掌一笑皆愚儒。"]}