{"author": "朱松", "period": "宋", "type": "诗", "title": "送金確然歸弋陽", "paragraphs": ["昔我雲溪居，送子雲溪濆。", "重來問何時，笑指谿上雲。", "一別四周星，坐此世故紛。", "衰顔兩非昔，華髮粲可耘。", "我纏風樹悲，終日無一欣。", "子乃水菽憂，尚此奔走勤。", "對牀語未終，懸知便離分。", "霜風吹客袂，別意如絲棼。", "子歸葛陂上，去路接鄉枌。", "歸夢尚隨子，何當歎離群。"]}