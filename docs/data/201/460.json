{"author": "朱松", "period": "宋", "type": "诗", "title": "招民表", "paragraphs": ["清眠有味日方永，褦襶妨人推不省。", "疾草尺書招故人，一水未濟豈非命。", "此身何啻千金直，天下未可兩臂等。", "垂堂之戒其敢忘，晚識風波失前猛。", "天憐我輩少如意，曉起屋梁飛倒景。", "側身鳥行溪上路，遥知倚筇喚烟艇。", "信眉相對真夢寐，豈不惜此一笑傾。", "莫談世事令舌强，快讀新詩頻首肯。", "與君好惡真磁鐵，失足塵途若爲騁。", "北窗風月夜吞吐，持此邀君共幽屏。", "浄洗多生內熱塵，更有僧廬千尺井。"]}