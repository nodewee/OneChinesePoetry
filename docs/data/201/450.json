{"author": "朱松", "period": "宋", "type": "诗", "title": "用前韻答翁子靜", "paragraphs": ["客心既岑寂，節物亦倥傯。", "幽籬菊初暗，深壑梅已動。", "古人傲尺璧，顧謂寸陰重。", "欲從夫子遊，掣肘愧不勇。", "松高節磊砢，鶴老格清聳。", "當知山澤臞，誰羨將相種。", "一官戲人間，叢書以自擁。", "微言聞緒餘，三歎手輒拱。", "青天本寥廓，不受雲霧滃。", "願言瞻清明，茗碗不辭捧。"]}