{"author": "朱松", "period": "宋", "type": "诗", "title": "谿南梅花", "paragraphs": ["巉巉石逕鳴枯筇，意行詰曲無西東。", "心知幽壑梅已動，一枝寄我曾未蒙。", "暗香橫路忽驚顧，冰蕊的皪蠻烟中。", "有如佳人久去眼，邂逅相得情何窮。", "蔬畦壓霜翠羽亂，已覺雪片棲手茸。", "嗟吾辜此來已晚，攀條嚼蕊聊從容。", "玉仙遊戲下塵世，絕艷一洗朱鉛空。", "不知閬苑在何許，叱回風馭無怱怱。", "溪寒沙凈迷俯仰，坐待山月來朦朧。", "豈無尊酒相煖熱，錦裘起舞如驚鴻。", "仇池老仙羽化久，妙曲三疊餘仙風。", "歸時醉倒不知和，明日來此誰能同。"]}