{"author": "歐陽澈", "period": "宋", "type": "诗", "title": "夢仙謠", "paragraphs": ["寥陽洞口風烟好，枯木槎牙撐雲島。", "重重金鎖遶嬋娟，滿地落花常不掃。", "蕭郎聞說已乘鸞，空餘九轉燒丹竈。", "烟霞截斷絕非塵，凡夫蹤跡無由到。", "高陽有客携佳侣，訪異尋幽豁襟抱。", "瓊樓飲散恣歡遊，誤入蓬壺如夢覺。", "雲關初叩閒無人，松梢鶴唳如驚報。", "須臾奓户迎者誰，吳宫女兒面凝脂。", "指點蘭堂篆烟裊，珠箔玲瓏窣地埀。", "高擎翠袖輕輕捲，半露妖嬈素蓮臉。", "嫣然一笑啟檀唇，喚我躋堂語聲軟。", "相隨環坐一軒秋，旋列杯盤供雅宴。", "倚風仙蘂似有情，競吐芳苞噴香遠。", "朝雲一段下陽臺，綽約標容塵世鮮。", "黛眉輕拂遠山青，明眸斜盼秋波剪。", "蘭柔柳弱不禁風，睡起芙蓉香體顫。", "櫻桃緩啟歌貫珠，夕陽花外流鶯囀。", "曲終低語愈含情，自訴芳心猶未展。", "苞藏惟恐泄真香，尋常嬌怯羞鶯燕。", "爲憐坐客俱多才，拚羞試許求相見。", "嫣然若有惜花情，願丐錦章鐫琬琰。", "温柔惠性已無雙，更聽斯言真絕艷。", "放懷卷白不暫停，酷嫌鸚鵡杯中淺。", "醉玉頽山卧綺窗，秋水一床凝角簟。", "悠颺好夢入巫峰，洩洩融融興正濃。", "蘧然驚覺一何有，點綴餘霞散眼封。", "依約餘香雖滿袂，行雲縹緲已無蹤。", "壺中天地古來有，默想風物遥應同。", "我聞劉阮曾迷路，武陵邂逅如花女。", "靈丹咀嚼頓輕身，脫洗紅塵已仙去。", "又聞仙去有蕭防，曾耦雙成飲玉漿。", "一朝誤入華陽洞，于飛終許學鸞凰。", "仙凡異境無憑據，毎笑前聞但虚語。", "豈意親逢事偶符，始信人間有奇遇。", "歸來燈火欲黄昏，隠几無聊暗追慕。", "濡毫試作夢仙謠，端欲夢魂重默愬。"]}