{"author": "朱槔", "period": "宋", "type": "诗", "title": "自作挽歌辭", "paragraphs": ["憂幽坐南軒，萬壑取我囚。", "疾雷且不聞，焉知草蟲愁。", "强顔理編簡，閲世如東流。", "滔滔竟不返，誰復操戈矛。", "天涯念孤姪，携母依諸劉。", "書來話悲辛，心往形輒留。", "先塋託仙峯，山僧掃梧楸。", "二女隨母住，外翁今白頭。", "伯氏尚書郎，名字騰九州。", "仲兄中武舉，氣欲無羌酋。", "棣華一朝集，荆樹三枝稠。", "堂堂相繼去，遺我歸山丘。", "漆園夢方覺，白衣雲正浮。", "憑陵若蹈空，何處停華輈。", "故鄉豈不懷，屋食良易謀。", "自我識廢興，於天無怨尤。", "平生喜聞詩，此詩當挽謳。", "不須生芻奠，君從二兄游。"]}