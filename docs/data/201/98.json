{"author": "釋慧空", "period": "宋", "type": "诗", "title": "次韻答靖侍者", "paragraphs": ["一句忽截流，千差俱失路。", "誰爲三界師，出生與滅度。", "一念忽到家，大千無跬步。", "誰爲九類生，沈迷及省悟。", "向來先達人，箇箇與麽去。", "只今禪家流，一一如是住。", "求其獨脫者，舉世亦罕遇。", "道人我同參，豈不以此故。", "遺我一使言，言言論何事。", "北鬰打三更，西瞿日未暮。"]}