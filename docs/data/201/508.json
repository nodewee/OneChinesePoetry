{"author": "朱松", "period": "宋", "type": "诗", "title": "上丁餘膰置酒招綽中德粲德懋逢年", "paragraphs": ["我生無幾求，畢願老葭菼。", "誰令事斗祿，飯糲羹不糝。", "書生亦可憐，微物有先感。", "朝來食指動，膰肉豐咀啖。", "恭惟魯司寇，道大長坎壈。", "空餘祠千載，不救陳蔡慘。", "永言百世師，願學吾豈敢。", "當饑不忘歌，既飽復何憾。", "安能如王孫，長物貯頤頷。", "急呼講肆人，一醉捨鉛槧。", "相携桃李徑，歷亂蹴紅毿。", "言强三尺喙，氣溢一身膽。", "平生超然處，獨嗜逾昌歜。", "詩成持似君，莫遣兒輩覽。"]}