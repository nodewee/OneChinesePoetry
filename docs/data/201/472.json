{"author": "朱松", "period": "宋", "type": "诗", "title": "寄題陳國器容膝齋", "paragraphs": ["淵明乃畸人，遊戲於塵寰。", "南窗歸徙倚，宇宙容膝間。", "豈不念斗米，折腰諒匪安。", "是非無今昨，飛倦會須還。", "國器青雲姿，逸志追孔鸞。", "曲肱數椽底，尚友千載前。", "規模琴書室，料理松菊緣。", "心遊萬物表，了覺函丈寬。", "念君方適越，昔至誰云然。", "要知丘壑志，本出軒裳先。", "瑣闥麗宸居，追飛不云艱。", "回車莫待遠，泉石聞此言。"]}