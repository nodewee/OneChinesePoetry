{"author": "朱松", "period": "宋", "type": "诗", "title": "寄題起莘家義軒", "paragraphs": ["貞觀盛德後，餘慶未渠央。", "舊聞閩海家，欲縱燕山芳。", "教子嗣先訓，開軒翼中堂。", "地偏市朝遠，几浄書簡香。", "先生陳太丘，飯糜百憂忘。", "弟子真羯胡，不聞觸屏僵。", "一變豪俠窟，遂成鄒魯鄉。", "下車里門外，他年看諸郎。", "坐上紆素髮，詵詵立冠裳。", "我詩自可絃，請以侑壺觴。"]}