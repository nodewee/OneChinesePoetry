{"author": "朱松", "period": "宋", "type": "诗", "title": "次韻夢得見示長篇", "paragraphs": ["雉馴不因媒，鳩暖自呼婦。", "詩成桃李陰，知是霹靂手。", "簿書我亦厭，丘壑渠自有。", "却憐支離疏，飽食得薪槱。", "俗夫嘗世味，甘苦半噦嘔。", "知公超然處，心跡兩無垢。", "愁陰老芳物，蟲鳥故相誘。", "浪蕊費收拾，柔條可結揉。", "豈無我輩人，一醉開笑口。", "那知市門底，客倦枕兩肘。", "眼高可人稀，命蹇亨運偶。", "平生願執鞭，見謂予小友。", "細觀愷悌心，宜在帝左右。", "却來塵埃中，寂寞對五柳。", "鷇音藏鵠羽，正待荆雞剖。", "學政容窺譜，問字當載酒。", "虛名翻誤夢，恐坐箕與斗。", "言詩終不稱，永愧賦瓊玖。"]}