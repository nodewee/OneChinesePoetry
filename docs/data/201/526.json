{"author": "朱松", "period": "宋", "type": "诗", "title": "次韻謝綽中遊報國寺詩", "paragraphs": ["掩關味詩書，青簡亦已槁。", "相携出東城，及此風日好。", "僧簷覆谿淥，共取一尊倒。", "眷此松桂陰，不接車馬道。", "慇懃玩流光，齒髮行且老。", "諸公奠九鼎，帝室欣再造。", "優遊容我輩，放浪事幽討。", "念君東山姿，文字富天藻。", "風期在經綸，彈冠苦不早。", "寧知如子雲，白首太玄草。"]}