{"author": "朱松", "period": "宋", "type": "诗", "title": "信州禪月臺上", "paragraphs": ["玉峯點寥廓，霄漢疑可梯。", "玉水環城陰，灧灧方拍隄。", "層臺擅二美，吾策一時携。", "何當蠟吾屐，更欲照以犀。", "塵勞不相赦，竟類窮途迷。", "我生麋鹿爾，不羨駕輅驪。", "向來丘壑懷，語發人所詆。", "長安黑頭公，玉勒朝金閨。", "山林出戲言，廣已無端倪。", "誰收遮日手，歸把耕雨犂。", "紛紛塵土中，等是舞甕鷄。", "頗聞山水間，幽子飯藿藜。", "行當踐此語，絕境同攀躋。"]}