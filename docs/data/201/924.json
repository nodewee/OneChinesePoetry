{"author": "朱槔", "period": "宋", "type": "诗", "title": "用東坡武昌寒溪韻三篇  其三", "paragraphs": ["故園山水真奇哉，三徑蘭菊當年栽。", "自嗟流浪不知返，江城曉角愁吹梅。", "詩書邀我忽半世，車轂前却連崔嵬。", "試尋夷路到聖處，馬力已竭煩輿臺。", "去天尺五吐傑句，孔丘盜跖俱塵埃。", "坐疑蓬島尋丈爾，扁舟徑入浮雲堆。", "肩摩嵇向挽焦賀，欲倒瀛海爲尊罍。", "夢中失脚在何許，千里閩越天南隈。", "隻身形影自相弔，俯仰馬鬣迷青苔。", "蘭階彫謝知葉落，荆樹慘淡無花開。", "向來愚公不自度，一手欲以太華摧。", "那知天目山頂露，兒啼下視雲間雷。", "華亭黄耳竟安在，遼東白鶴還飛來。", "終尋三十六峯去，要假聶許平餘哀。"]}