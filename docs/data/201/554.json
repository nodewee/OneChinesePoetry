{"author": "朱松", "period": "宋", "type": "诗", "title": "止戈堂", "paragraphs": ["高堂巖巖面勢尊，洞見萬井開重門。", "元戎務簡玉帳靜，緩带酌客娛朝昏。", "憶初餓隸起篁竹，一嘯千里來黥髠。", "將軍攬鏡媚巾幗，何異搏虎驅狐豚。", "只今休父八州牧，身佩重寄憂元元。", "驚塵錯莫羽書密，雖有美酒誰同樽。", "沈機且復長轡御，瀝懇何啻血面論。", "樓船一夕飛度海，漢家上將來天閽。", "狂童束手赴烈火，琱戈不污妖血痕。", "坐譙飲至凱歌入，船粟往哺遺民存。", "五兵包裹高閣束，止戈新榜真成言。", "便當頻與方外吏，徙倚風月星河翻。", "幾年牡籥飛不守，河濟逆氣腥乾坤。", "知公快挽天河手，坐視黠虜方遊魂。", "權輿閩越聊小試，寧復久此淹遐藩。", "農桑萬里望公等，願見四海無營屯。"]}