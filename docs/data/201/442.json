{"author": "朱松", "period": "宋", "type": "诗", "title": "道中", "paragraphs": ["驕陽久自殺，一雨蕩龜拆。", "田夫夢亦好，翻隴已幽咽。", "朝來喜相語，一飽心已决。", "翻翻風葉亂，嫋嫋露芒白。", "去年禾欲秀，積潦滿秋澤。", "今年豈堪旱，束手就溝壑。", "我生拙謀口，藜藿甘如蜜。", "向來真過計，憂民豈吾職。", "赤子天可憐，嗟人獨何力。", "何須事兒戲，合沓來賀客。", "稍欣新稻熟，社酒行可覓。", "當同扶路翁，醉歸舞南陌。"]}