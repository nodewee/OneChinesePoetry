{"author": "朱松", "period": "宋", "type": "诗", "title": "睢陽謁雙廟", "paragraphs": ["幽陵胡羯殘中原，列城束手天子奔。", "天留巨孽毒梁宋，賊壘環堞如雲屯。", "凶波滔天不可遏，塞以束薪何足論。", "力憑孤墉阻其怒，不爾薦食無黎元。", "堂堂許張勇且仁，指揮羸卒氣愈振。", "上書行在論賊勢，想見憤色吞妖氛。", "人間貧殘容力避，只有一死由來均。", "二公就此得處所，至今日月名爭新。", "遺祠突兀岸清洛，英氣凜冽橫穹旻。", "尚聞餘蔭福茲土，天假威柄酬忠勤。", "布衣尚懸千古淚，肉食宜鑒當年因。", "焚香再拜三歎息，九原可作從斯人。"]}