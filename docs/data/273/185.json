{"author": "劉宰", "period": "宋", "type": "诗", "title": "吳子隆兼隠齋歌", "paragraphs": ["前驅十里旌旗紅，後騎蹀躞如游龍。", "綺窗阿閣最深處，歸來燕坐圍香風。", "不如理掾吳夫子，岸幘高吟酒一中。", "嵩少山頭渭水邊，耕雲釣月老林泉。", "巢由不生沮溺死，魚蝦麋鹿俱忘年。", "不如理掾吳夫子，安閒寄傲庭西偏。", "富貴誠可樂，幽棲端足尚。", "牽黄復出上蔡門，李斯悔殺爲秦相。", "介推有母須求祿，不應決意歸綿上。", "吳夫子，聽我歌。", "當朝劍佩冠峩峩，趨營未免傷天和。", "古來隠者亦已多，潔身亂倫如彼何。", "君今非仕亦非隠，京塵不染白玉珂。", "青衫從事今十載，萬事忘懷真實在。", "但令堂上笑平反，豈計庭前羅翠黛。", "是中不減山中樂，底用青鞋游物外。", "吳夫子，吾所敬。", "兼隠名齋足相稱，誰其尸之勾漏令。"]}