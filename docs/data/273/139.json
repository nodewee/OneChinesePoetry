{"author": "劉宰", "period": "宋", "type": "诗", "title": "東禪百韻", "paragraphs": ["羣居厭囂煩，兀坐悵離索。", "動靜兩何心，求端徯先覺。", "張氏好兄弟，同游得先諾。", "重以臨邛客，雍容出蓮幕。", "二難秀金枝，高會困酬酢。", "客來驚醉夢，倒屣出簾箔。", "符子方下帷，訓子傳家學。", "湯子方涉筆，詞賦工雕斵。", "閉門各有適，跫然聞剝啄。", "錢君丈人行，邂逅同出郭。", "衝飈翼飛蓋，宿潤沾芒屩。", "山僧迎戶外，蕭散出林鶴。", "升堂忽起敬，先正事超卓。", "於今國猶活，繄爾盡忠恪。", "禪房燈火闇，遺像丹青落。", "惟餘我輩人，往事記其略。", "緬懷百年後，賢愚一丘貉。", "風爐催煮茗，胸次澆磊落。", "開軒一凝睇，偉觀奪巖壑。", "古木矯龍蛇，藤蘿喧鳥雀。", "亭亭階前竹，左右森矛矟。", "老榦欲摩空，穉綠猶含籜。", "微風度疎櫺，萬竅呈笙籥。", "鼎來聞歌呼，冠带亦褒博。", "汝豈陳孟公，四坐爲驚愕。", "禍福寧所知，字畫妄穿鑿。", "俳優時所拙，掀髯資一噱。", "山僧如有意，太息事殊昨。", "衆真擁靈君，昨夢非冥漠。", "人情良易感，意氣隨飄泊。", "焉知宋玉賦，浪費屠門嚼。", "朝雲無定姿，密意終難托。", "棄置勿重陳，聲色等臭惡。", "觴行奉壺矢，尚想古樂樂。", "圍棊對空枰，白日忽飛雹。", "勢成秦始大，計誤魯日削。", "將士兒戯爾，迴旋守宮鑰。", "車馬或殆煩，俘虜到幃幄。", "張拳合奇偶，奮臂幾攫摶。", "嘉名襲百子，覆射師方朔。", "數窮或自蹈，世事真難度。", "情性漸浩浩，奧義相磨琢。", "壽夭徵彭殤，小大稽鵬鸒。", "天高何所懸，地垕何所著。", "孰怒而雷震，孰笑而電爍。", "興王悼煢獨，季世慘炮烙。", "道隆此何幸，道降此何薄。", "生乎誰汝恩，逝矣誰汝虐。", "毫釐有必爭，司馬振鐃鐲。", "義正誓不屈，勇士赴鼎鑊。", "少焉兩忘言，水浄潛鱗灼。", "行樂未有極，暮霞橫日脚。", "催歸走童隸，欲去仍復却。", "顧瞻忽有念，鬰悒忘諧謔。", "鑿井成先志，結甃石鑿鑿。", "危亭俯逵道，棟宇更旁拓。", "北牖瞰清渠，西軒粲花藥。", "借問彼何營，游手事蒲博。", "荆簪田家婦，羣居勇奔躍。", "有問不能對，彼豈棄耕穫。", "似言歲苦饑，貨鬻逮錢鎛。", "多謝賢令君，惻怛憂民瘼。", "精誠徹高厚，一雨洗炎熇。", "種藝貴及時，少稽溝澮涸。", "丁錢曾幾何，秋苗遺合勺。", "牌追甚星火，胥吏踰毒蠚。", "或云勾稽職，久矣廢矩彠。", "催科苦重疊，受害徧貧弱。", "丁壯腹難枵，努力重鋤穫。", "老婦徒跣去，詎敢辭笞掠。", "暮歸已戴星，晨出雞咿喔。", "疾行君勿嗤，寸步千里邈。", "吾聞古哲王，重本抑末作。", "豈其倚市門，餘財暨丹雘。", "而此力田民，往往困椎剝。", "令君誠昭昭，忠告期諤諤。", "念此久忘歸，露濡襟袖渥。", "餘香來佛殿，幽響動簷鐸。", "空庭炳雙燭，木末翻鳥鵲。", "清興浩無涯，洗盞復更酌。", "殘盃屏督郵，珍送來絲絡。", "茲懽誠有餘，茲會歎難數。", "別駕人中仙，精爽排秋鶚。", "六年脫曹尉，緹車佐方嶽。", "少須尺一詔，歸持紫荷橐。", "堂堂蒲圻掾，少學鄙衛霍。", "棲遲綰黄綬，百鍊斂鋒鍔。", "踞鞍尚堪行，投筆清河洛。", "含山控邊陲，壯志方蹻蹻。", "逝將策殊勳，恩光輝棣萼。", "粹然六君子，總抱荆山璞。", "或登賢能書，拏雲出頭角。", "或游王侯間，健筆驅蛟鱷。", "或欲振家聲，塵言束高閣。", "行矣拔連茹，大廷副親擢。", "誰其戀鄉邑，株守甘齷齪。", "惟予與世違，自分同尺蠖。", "他時一樽酒，重赴山僧約。"]}