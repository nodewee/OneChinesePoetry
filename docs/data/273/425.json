{"author": "戴復古", "period": "宋", "type": "诗", "title": "琵琶行", "paragraphs": ["潯陽江頭秋月明，黄蘆葉底秋風聲。", "銀龍行酒送歸客，丈夫不爲兒女情。", "隔船琵琶自愁思，何預江州司馬事。", "爲渠感激作歌行，一寫六百六十字。", "白樂天，白樂天，平生多爲達者語，到此胡爲不釋然。", "弗堪謫宦便歸去，廬山政接柴桑路。", "不尋黄菊伴淵明，忍泣青衫對商婦。"]}