{"author": "錢厚", "period": "宋", "type": "诗", "title": "梅亭", "paragraphs": ["東風吹雨雨吹花，洗却陰沉放月華。", "俗眼總嫌梅太白，嫦娥勾引莫雲遮。", "雲濃更欲催詩句，風急花飛留不住。", "使君喚客早評章，趁渠未點蒼苔路。", "夜闌留月遲春酌，生怕樓頭吹畫角。", "更推銀蠟上寒梢，冷艷燒春春未覺。", "燭光炯炯花冥冥，花前醉倒喚不醒。", "南枝自與北枝語，今夜詩工眼倍清。"]}