{"author": "劉宰", "period": "宋", "type": "诗", "title": "再韻謝和章  其一", "paragraphs": ["萬竈連營橫塞月，委輸不繼官倉竭。", "寇攘雖息尚游魂，胡虜已衰聞蹀血。", "赭衣開河深復深，青青蔓草生河陰。", "歲旱民饑神乏祀，故老言言徵讖緯。", "使君事業今夔龍，十年準擬調元功。", "銅虎分符又南國，北來更閲千山重。", "同寮有客居同里，憂國同心無彼此。", "既知東海之婦可致旱，又知疏勒井泉能涌水。", "釋囚祇有圜扉在，蠲租可但寬期會。", "日照齋盂食不葷，雨濕朝衣車却蓋。", "已罄祈禳徧國中，更遣緹車來郭外。", "荒祠蟲篆上丹青，平原龜兆坼田塍。", "拜手殷勤祝田穉，活國生民係茲歲。", "再宿爲期神效靈，三日爲霖民拜賜。", "長淮轉漕速郵傳，此賜豈獨吾邦專。", "雨餘亟欲披青天，那得駕鶴揚州仙。", "精意回天翻覆手，赫赫陽光均九有。", "但得兩君便携手，齊上紫清扶日輪。", "闔闢陰陽端有道，不妨風月屬閒人。"]}