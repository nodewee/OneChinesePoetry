{"author": "劉宰", "period": "宋", "type": "诗", "title": "用前五字韻趣劉聖與建第", "paragraphs": ["君不見茅屋下，四壁床敷窄。", "又不見朱門中，金碧鎖空宅。", "宅成更欲致良材，水浮陸走空山澤。", "茅屋區區誠已疎，朱門汲汲彼何迫。", "勸君勿學伏波老，自詭裹屍須馬革。", "又勿學金谷人，綺窗阿閣綿阡陌。", "但令庭宇潔，頗與塵囂隔。", "市聲不至亂琴書，厨煙可免衝咽啞。", "庶幾家人安，亦使我心獲。", "吾宗開敏姿，富有濟時策。", "棟宇著易象，義不假探索。", "况聞玉堂直，視草須元白。", "所期不日成，毋使中道畫。", "庶奉紫芝泥，即刷青雲翮。"]}