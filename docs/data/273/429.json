{"author": "戴復古", "period": "宋", "type": "诗", "title": "題四祖山榮老月窟", "paragraphs": ["一室虛生白，中作滿月形。", "山中三萬戶，玉斧新修成。", "時人指爲月，雲卧亦强名。", "似月有圓相，不西沉東升。", "浮雲不能蔽，又無虧與盈。", "是爲大圓鏡，由師心地明。", "一圓走無礙，光芒照八紘。", "可以破諸暗，可以續祖燈。", "明透雙峰頂，輝映慧雲亭。", "此鏡實無臺，請師問老能。"]}