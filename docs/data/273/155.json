{"author": "劉宰", "period": "宋", "type": "诗", "title": "次劉聖與遊土山韻", "paragraphs": ["巨浸邑東南，西北起培塿。", "意恐七澤翻，遺此鎮其後。", "我來雪霜降，陽和開歲首。", "平波十萬頃，如鏡照妍醜。", "尚想雷霆擊，水立蛟龍走。", "微此一抔土，羣生魚鱉久。", "山人豈解此，采掇競薪槱。", "飛香識早梅，柴門深處有。", "攀條情正濃，催歸回鷁首。", "幽懷殊未愜，陶寫頼詩友。", "春事甫權輿，重來多載酒。", "會有不速客，带索老榮叟。"]}