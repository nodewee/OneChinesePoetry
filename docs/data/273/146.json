{"author": "劉宰", "period": "宋", "type": "诗", "title": "喜雨柬權邑蔡丞", "paragraphs": ["高槐障午暑，巨竹摇清風。", "中郎百世英，一官此從容。", "心事付盟鷗，年光占候蟲。", "客來欲有言，一笑撫雙松。", "曰余不負丞，哦詩有新工。", "天意亦憐才，要施及物功。", "適此歲薦饑，旱氣日藴隆。", "雨應長官祈，猶未周四封。", "鴈鶩抱文書，朋來立庭中。", "公曰旱既甚，此理貴感通。", "潔齊走羣望，精意格蒼穹。", "西山殷其雷，萬疊聳雲峯。", "南湖飛霹靂，彷彿追蛟龍。", "斯須天壤間，萬象俱晦蒙。", "飛湍連日夜，一洗旱魃空。", "樹藝走丁壯，讙呼沸兒童。", "歲功已權輿，餘閒清缿筩。", "行歌何所云，丞哉寧負公。"]}