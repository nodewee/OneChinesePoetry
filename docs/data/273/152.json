{"author": "劉宰", "period": "宋", "type": "诗", "title": "次聖與小兒啖虎脯篇", "paragraphs": ["折臂最小兒，骨聳顙微廣。", "弗說螺螄小，可以吞大象。", "那敢謂其然，且幸日稍長。", "顧似陶家郎，智識殊不爽。", "强令侍師席，跳踉繞函丈。", "胡能辨滋味，舍魚取熊掌。", "但見蔬菓列，攫取如技癢。", "嘉餽得虎臠，新獵出林莽。", "對之懶下箸，殺氣猶可想。", "呼兒食之既，睥睨尚來往。", "饕餮我所羞，跌蕩或稱賞。", "服猛豈渠能，過奬謝吾黨。", "深慚如敝帚，有誤千金享。"]}