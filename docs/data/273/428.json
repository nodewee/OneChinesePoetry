{"author": "戴復古", "period": "宋", "type": "诗", "title": "送來賓宰", "paragraphs": ["君作來賓宰，聽我說來賓。", "蠻俗無王化，當爲行化人。", "有民無租賦，租賦出商旅。", "逐利遭重徵，商旅亦良苦。", "能放一分寬，可減十分怨。", "不愛資囊橐，但愛了支遣。", "民窮頼撫摩，官貧俸不多。", "但得百姓安，俸薄其柰何。", "勿謂朝廷遠，官職易遷轉。", "律己貴廉勤，御事要明斷。", "自縣辟爲州，指日爲太守。", "須知早歸來，瘴鄉不可久。"]}