{"author": "劉宰", "period": "宋", "type": "诗", "title": "贈九華程兄", "paragraphs": ["君家九華山，山翠常在目。", "雞犬聲相聞，山腰幾隣曲。", "本固枝葉蕃，無若君之族。", "當年紫橐翁，一念要親睦。", "俸餘不自有，買田徧谿谷。", "計口給之食，昏旦常陸續。", "吉凶更資助，常使有餘畜。", "只今大江南，盛事君家獨。", "君歸廣此意，勝處新卜築。", "周遭植名花，中間敞家塾。", "少長驅之學，毋間親疏屬。", "庶幾子又孫，更衍無窮福。", "亦使紫橐翁，百世流清馥。"]}