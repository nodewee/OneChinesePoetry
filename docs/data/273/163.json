{"author": "劉宰", "period": "宋", "type": "诗", "title": "再韻謝和章之辱", "paragraphs": ["老人抱甕真拙謀，五利多方無一讎。", "嗟予老矣盍倦游，犢鼻豈恤王孫羞。", "舍西白鳥湛清流，舍東古木鳴蟬稠。", "晚風徐來月一鈎，從渠飛鳶墮炎州。", "君門有詔道阻脩，饑來聊復擷芳柔。", "諸君行矣攄良籌，鍾儀不慮南冠囚。", "野人何自瞻前旒，所願邊封脫兜鍪。"]}