{"author": "劉宰", "period": "宋", "type": "诗", "title": "賽龍謠寄陳倅校書兼呈黄堂", "paragraphs": ["重光協洽之歲夏四月，朱方不雨川源竭。", "田家汲井灌新秧，綆短瓶羸汗流血。", "太守憂民一念深，欲決銀河起伏陰。", "彌月驅馳徧羣祀，雲捲碧霄呈象緯。", "聞說南洲有蟄龍，百年水旱資神功。", "民言直徹九天上，絲綸屢下恩光重。", "來往瞻言三百里，別乘親行古無此。", "潔蠲牢醴薦芬馨，願借英靈一瓢水。", "瓢水英靈亦何在，精誠自與神明會。", "炎官叱馭正當空，豐隆已駕隨飛蓋。", "歸軒暮扣古城闉，霈澤朝均千里外。", "秧田得雨變青青，麥田流水迷溝塍。", "擊壤歡呼紛老稚，慚愧今年又豐歲。", "典衣沽酒賽神龍，一飽權輿神所賜。", "神龍肸蠁意已傳，似言此賜非予專。", "一瓢汲水能回天，多謝紫府瀛洲仙。", "瀛洲仙人笑揮手，龍不言功我何有。", "祗今千騎擁朱輪，即是商家大旱作霖人。"]}