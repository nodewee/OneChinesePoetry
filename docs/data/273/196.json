{"author": "劉宰", "period": "宋", "type": "诗", "title": "運河行", "paragraphs": ["運河岸，丁夫荷鍤聲繚亂。", "紅蓮幕府誰獻言，運河泄水由函管。", "函管掘開須到底，運材歸府供薪爨。", "庶幾一壞不可復，民田雖槁河長滿。", "民田爲私河則公，獻言幕府寧非忠。", "我聞此言爲民說，急趨上令毋中輟。", "小民再拜爲我言，函管由來幾百年。", "大者用錢且十萬，小者半此工非堅。", "厥初銖積費民力，厥後世世期相傳。", "豈但旱時須灌溉，亦憂久潦水傷田。", "向來久旱河流絕，放水練湖憂水洩。", "州家有令塞函管，函管雖存誰復决。", "小須雨澤又流通，函管猶存不費工。", "只今掘盡誰敢計，但恐民田從此廢。", "豐年餘水注江湖，涓滴不爲農畝利。", "有時驟雨浸民田，水不通流禾盡棄。", "况今農務正紛紜，高田須灌草須耘。", "盡驅丁壯折函管，更運木石歸城闉。", "呂城一百二十里，不知被擾凡幾人。", "太守仁民古無比，凝香閣下寧聞此。", "願傳新令到民間，函管須塞不須毀。", "已填函管無尾閭，大舶通行水有餘。", "函管不毀民歡娛，異時潴瀉無妨渠。", "憶昔採詩周太史，不間小夫并賤隸。", "試裒俚語扣黄堂，鈇鉞有誅寧敢避。"]}