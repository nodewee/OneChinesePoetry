{"author": "劉宰", "period": "宋", "type": "诗", "title": "喜西崗橋成并書邦美東西橋記後", "paragraphs": ["西崗水與洮湖通，脩梁自昔橫西東。", "百年興廢人不同，誰其記者竹庵翁。", "喜君架木續前功，朝曦夕照明垂虹。", "地脈不斷和氣鍾，紆朱曳紫還家風。", "邂逅歸來一畝宮，幽花野草迷青紅。", "躬耕會有年穀豐，笑詠五柳卑揚雄。", "可但日高花影重，羅帷醉起酣笙鐘。"]}