{"author": "劉宰", "period": "宋", "type": "诗", "title": "簡張槃齋以國朝四君子文易南華經", "paragraphs": ["我宋百年間，人物兩漢上。", "堂堂司馬公，奧學邁舒向。", "廬陵祖韓孟，首以六經唱。", "升堂子曾子，功亦孟氏抗。", "荆舒徇偏見，晚拂天下望。", "斯文價金玉，表表足相尚。", "一編誰纂聚，百世得宗匠。", "晴窗一開卷，璀璨羅萬象。", "餘功墮毫穎，雲煙起千嶂。", "老我憂患餘，苦學殊少壯。", "適越資章甫，篋笥增冗長。", "之子秀儒林，筆力錦江浪。", "九原如可作，四子推輩行。", "殷勤特送似，或可起遺忘。", "漆園有傲吏，所樂在閒曠。", "插架有全書，引領祈拜貺。", "所志逍遥游，不受鵾鵬誑。", "他年子奮飛，榮問日休暢。", "濠梁如有意，回首問無恙。"]}