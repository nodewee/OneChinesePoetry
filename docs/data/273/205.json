{"author": "劉宰", "period": "宋", "type": "诗", "title": "挽齊齋倪尚書", "paragraphs": ["南山有孤松，屹立幾尋丈。", "雪根雨露滋，藤蘿巧相傍。", "高柯撐青空，落落不可上。", "遼東白鶴歸，城郭固無恙。", "饑烏拾餘粒，巢燕倚飛幌。", "芝田杳何許，鼓翮超蓬閬。", "尚書千載人，餘子豈輩行。", "方時鄙俗學，制行多矯亢。", "我獨道其常，曰彼非至當。", "世事有翻覆，陰陽日消長。", "誰其倡攻僞，欲使盡一網。", "我獨持其平，要辨直與枉。", "前瞻豈尚同，後顧亦非黨。", "介然兩不合，蘭佩拂千嶂。", "惟皇思建極，正直首延訪。", "幾趨鑾禁直，屢侍金華講。", "三黜柳士師，一念齊得喪。", "歲晚復來歸，舊德世所仰。", "文昌豈不貴，台星連兩掌。", "貞元朝士少，正始遺風蕩。", "淹留感時事，去去得初尚。", "湖光浮醆斚，巖花開步障。", "意行無物累，靜寄絕塵想。", "寥寥香山翁，勝處畧相倣。", "雖臨大化盡，不改葵藿向。", "遺奏手自書，治忽猶指掌。", "內欲八柄專，外欲四聰廣。", "國本欲先定，以繫四海望。", "國勢欲自强，不受夷虜誑。", "於今一開卷，星斗照穹壤。", "奄奄氣將微，耿耿神愈王。", "更爲一夕留，泰然須昧爽。", "庶幾華封祝，不使臣子曠。", "從容有如此，此豈智力强。", "平生剛大氣，胸次妙沖養。", "我生不及門，知敬如達巷。", "九京不可作，千古恨悢悢。"]}