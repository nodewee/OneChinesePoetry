{"author": "劉宰", "period": "宋", "type": "诗", "title": "送趙玉甫赴穿山鹽場", "paragraphs": ["辟書朝東來，海上便擬尋蓬萊，坐令斥鹵皆春臺。", "辟書暮西至，頒春又擬陪千騎，江水江花盡和氣。", "浮屠將就要合尖，洊雷喚起蟄中潛，東西惟命夫何嫌。", "諸么爭令出門下，意豈專爲一日雅。", "君姿秀整氣清遒，露華凝曉月澄秋。", "胸中武庫森戈矛，筆下倒瀉三峽流。", "甘泉持橐侍凝旒，青氊舊物唾手收。", "幡然正應側席求，東行西行寧久留。", "祖帳馳華軒，嗟余守環堵。", "贈言古有證，臨分敢無語。", "紛紛曳紫腰黄金，儼然望之真天人。", "萬世在其後，念之徒酸辛。", "富貴誠可樂，名義吁可畏。", "此意儻無忘，鴈來頻寄字。"]}