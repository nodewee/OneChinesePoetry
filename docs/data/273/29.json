{"author": "葉夢得", "period": "宋", "type": "诗", "title": "石井", "paragraphs": ["神龍傲幽蟄，睡美得所安。", "宇宙豈不廣，斂收寄深蟠。", "不知九地藏，何似海濱寬。", "謾作無底竇，言依小巑岏。", "微流出紺地，碧玉儲清寒。", "亂木共蒼翠，佛宮蔭檀欒。", "寧懷帝者家，未暇排雲端。", "油雲有時去，霧雨森濛漫。", "聊從老農戲，旱魃不可干。", "客行度嵌巖，塵土疲跨鞍。", "願借壁間瓢，一飲凉肺肝。"]}