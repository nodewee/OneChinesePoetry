{"author": "劉宰", "period": "宋", "type": "诗", "title": "東陽道旁涵碧亭", "paragraphs": ["四山委蒼翠，一沼湛清漣。", "雲飛松竹留，石墮藤蘿牽。", "泉音亂絲竹，鳥語賡笑言。", "斯亭作者誰，俛仰四百年。", "棟宇有興廢，篇章足流傳。", "官道紛往來，此地曠周旋。", "乃知造物意，以遺靜者便。", "我來旱暵餘，龜兆坼平田。", "攀崖遡源委，石竇鳴涓涓。", "摩挲兩石魚，變化定何年。"]}