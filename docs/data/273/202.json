{"author": "劉宰", "period": "宋", "type": "诗", "title": "跋趙憲唐率更千字文蹟", "paragraphs": ["草非草，真非真。", "柳之骨，顔之筋，歐張瘦硬可通神。", "衆體備，兼衆美。", "莫臻興嗣書，無首亦無尾。", "當年好事人，各欲徇所嗜。", "割截同至寶，得中固爲喜。", "莫將俗眼看，墨脫字已漫。", "當年寶匣中，什襲幾歲寒。", "祇今煙雲披，星斗尚闌干。", "麟角鳳觜毋輕棄，煎膠續弦端有冀。", "君不見四窗寶此不寶他，固應落筆驚風雨，走龍蛇。"]}