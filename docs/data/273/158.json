{"author": "劉宰", "period": "宋", "type": "诗", "title": "贈江西吳定夫", "paragraphs": ["定夫江海士，瘦骨如臞仙。", "翩然及吾門，不假左右先。", "我方厭塵埃，一笑喜相延。", "肩懸兩破囊，既見始解纏。", "我欲具杯酒，割雞烹小鮮。", "自言乃長齋，不受世葷羶。", "少休入西山，幽尋徧崖顛。", "山空四無人，白眼問青天。", "洞口得老翁，守死易一編。", "高談慰寂寞，其然豈其然。", "去去不忍別，解衣示勤拳。", "及歸已彌旬，爲我少留連。", "道逢一病媼，背僂兩足攣。", "津頭見羈旅，數口依敗船。", "料理窮晨昏，奔走環市廛。", "足攣不良行，結廬倚牆垣。", "船敗不可航，買舟捐萬錢。", "爲慮極靡密，要使終安全。", "詰旦擬東還，既夕重周旋。", "嗟子塵外客，而結區中緣。", "吾衰不能爾，愧汗與涕漣。", "或疑破囊中，探用若流泉。", "子豈費長房，一壺掛簷前。", "或疑瞿曇老，濟世法無邊。", "勤君爲此來，昏頑警沈綿。", "君師魯東家，二說當捨旃。", "理一而分殊，先儒有遺言。", "君歸更商略，書來慰殘年。"]}