{"author": "戴復古", "period": "宋", "type": "诗", "title": "烏鹽角行", "paragraphs": ["鳳簫鼉鼓龍鬚笛，夜宴華堂醉春色。", "艷歌妙舞蕩人心，但有歡娛別無益。", "何如村落捲桐吹，能使時人知稼穡。", "村南村北聲相續，青郊雨後耕黄犢。", "一聲催得大麥黄，一聲喚得新秧綠。", "人言此角只兒戲，孰識古人吹角意。", "田家作勞多怨咨，故假聲音召和氣。", "吹此角，起東作。", "吹此角，田家樂。", "此角上與鄒子之律同宮商，合鍾呂。", "形甚朴，聲甚古，一吹寒谷生禾黍。"]}