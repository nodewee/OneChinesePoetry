{"author": "劉宰", "period": "宋", "type": "诗", "title": "野犬行", "paragraphs": ["野有犬，林有烏。", "犬餓得食聲咿嗚，烏驅不去尾畢逋。", "田舍無煙人跡疎，我欲言之涕淚俱。", "村南村北衢路隅，妻喚不省哭者夫，父氣欲絕孤兒扶。", "夜半夫死兒亦殂，屍橫路隅一縷無。", "烏啄眼，犬銜鬚，身上那有全肌膚。", "叫呼伍伯煩里閭，淺土元不蓋頭顱。", "過者且勿嘆，聞者且莫吁。", "生必有死數莫吁，饑凍而死非幸歟。", "君不見荒祠之中荆棘裏，臠割不知誰氏子。", "蒼天蒼天叫不聞，應羨道旁饑凍死。"]}