{"author": "劉宰", "period": "宋", "type": "诗", "title": "憶昨行寄呈劉法曹", "paragraphs": ["憶昨太守宣城陳，人物風流法從臣。", "太息官倉取無藝，要與邑民圖久計。", "總將一石計其贏，三斗八升爲定制。", "厥初號令如雷霆，奉行誰敢圭撮增。", "愚民不解深長慮，競喜當時斗斛平。", "新守迎來舊守去，號令雖嚴誰復顧。", "斛面坡陀斗面高，三斗八升作常賦。", "後來主簿辛君機，太學聲名盛一時。", "朅來意與上官合，委向倉中司出納。", "籌算親臨絕蔽欺，戶庭凜凜無喧雜。", "愚民乍喜見明官，槩量寧論加勺合。", "上供送使有成數，羨餘到底歸州府。", "明年按籍取之民，三斗八升更增五。", "往者不可諫，來者圖之猶未晚。", "只今太守龔黄比，千里癢疴如切己。", "公事勤勞絕燕私，私錢大半供公使。", "選官受秋輸，而得法曹賢。", "除弊幾十九，積羨踰三千。", "三千寧足州家用，祇恐從今還作俑。", "明年四斗三升之上更增科，三十六都之人將奈何。"]}