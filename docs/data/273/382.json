{"author": "戴復古", "period": "宋", "type": "诗", "title": "答婦詞", "paragraphs": ["江山阻且長，矯首鄉關隔。", "空閨泣幼婦，顦顇失顔色。", "隠閔鸛鳴篇，寄彼西飛翼。", "剝封覽情素，既喜復凄惻。", "別時梅始花，傷今食梅實。", "覽古帝王州，結交游俠窟。", "千金沽美酒，一飲連十日。", "春風吹酒醒，始知身是客。", "杜宇啼一聲，行人淚橫臆。", "衣破誰與紉，髮垢孰與櫛。", "勿謂遊子心，而不念家室。", "新交握臂行，肝膽猶楚越。", "醜婦隔江山，千里情弗絕。", "慇懃揮報章，歸計何時决。", "今夕知何夕，覩此纖纖月。", "此月再圓時，門前候歸轍。"]}