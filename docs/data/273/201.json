{"author": "劉宰", "period": "宋", "type": "诗", "title": "寄刑臺范黄中", "paragraphs": ["秋氣清，秋風高。", "想見刑臺舊居士，巾車獨往恣遊遨。", "偃仰戴公廬，逍遥焦公居。", "想前輩之風流，悲末俗之崎嶇。", "白眼睨視，抵掌嘻吁。", "酌之以漫塘之酒，侑之以漫塘之藕。", "酒之味醇而不漓，藕之性潔而不汙以泥。", "于以介眉壽，于以明素守。", "對此長歌，其樂如何。", "相望雖隔於秋水，明月幸同於千里。"]}