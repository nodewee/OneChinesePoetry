{"author": "戴復古", "period": "宋", "type": "诗", "title": "阿奇晬日", "paragraphs": ["窮居少生涯，養子如種穀。", "寸苗方在手，想像秋禾熟。", "吾兒天所惠，骨相頗豐碩。", "娟娟懷抱中，一歲至週日。", "願汝無災害，長大庶可必。", "十歲聰明開，二十蚤奮發。", "胸蟠三萬卷，手握五色筆。", "策勳文字場，致君以儒術。", "不然學孫吳，縱橫萬人敵。", "爲國取中原，闢地玄冥北。", "他年汝成就，料我頭已白。", "光華照老眼，甘旨不可缺。", "爲子必純孝，爲人必正直。", "以我期望心，一日必一祝。", "勿爲癡小兒，茫然無所識。", "胎教尚有聞，斯言豈無益。"]}