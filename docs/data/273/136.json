{"author": "劉宰", "period": "宋", "type": "诗", "title": "崇禧夜坐", "paragraphs": ["淮浙千萬山，茲山鍾秀異。", "山中四時好，雪景更佳耳。", "危登俯八荒，豈無超詣士。", "春游眩紅紫，秋賞挹蒼翠。", "衝寒繚冰崖，問訊世能幾。", "山神出奇觀，似慰遠來意。", "漫空飛六花，匝地掩蕪穢。", "頗疑羣玉府，飄墮人間世。", "又疑姑射僊，與物洗疵癘。", "意行輒有得，曠望了無際。", "便欲呼雲車，御風駕六氣。", "舉酒酹初平，逍遥聊卒歲。"]}