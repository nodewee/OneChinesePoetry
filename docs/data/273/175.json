{"author": "劉宰", "period": "宋", "type": "诗", "title": "奉送符伯壽尉太平", "paragraphs": ["一年三伏秋後前，大火更借炎官權。", "竹林杖屨北窗眠，君方陸走水行船。", "君言半世苦迍邅，一官遲次安且便。", "瓜時驟及非偶然，今我不往人爭先。", "交承久宦思田園，側身東望心悁悁。", "民情厭舊期改絃，今我不往人煩冤。", "左符再下催行軒，欲挽君留胡得焉。", "君才明敏性靜專，天府四舉賢書連。", "民淳不假綵棒懸，定知學子來差肩。", "酌君薦藕侑新蓮，青白不受汙塗遷。", "贈君以筆并吳牋，官閒鐵硯勤磨研。", "敬亭山下有臞仙，耕雲釣雪老林泉。", "癢疴預欲知民編，少屈從之古道邊。", "長官報政將朝天，集英唱第吾同年。", "賸欲因君寄短篇，有言不盡中勤拳。", "相逢一笑開初筵，爲說故人今白顛。"]}