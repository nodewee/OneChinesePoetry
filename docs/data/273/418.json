{"author": "戴復古", "period": "宋", "type": "诗", "title": "章泉二老歌", "paragraphs": ["在昔商山傳四皓，又聞香山圖九老。", "異鄉異姓適同時，爭如章泉一家兄弟登耆頤。", "章泉之上兩山下，有地可宮田可稼。", "伯也早休官，季也相約歸林泉。", "名動京口耕谷口，山中有詩天下傳。", "一生得閑兼得壽，皓首龐眉世稀有。", "竹隠先生八十三，定庵居士七十九。", "客從遠方來，亦是六十叟。", "手把一枝梅，奉勸兩翁酒。", "問公何以致遐齡，請翁細說吾細聽。", "不燒丹，不學仙。", "五行有常數，天所稟賦焉。", "人生一氣統四體，衆人斲喪吾能全。", "要知養生無他術，日多喫飯夜獨眠。", "承翁見教謝翁去，兩翁慇懃留我住，是夜醉眠苔竹軒。", "夢見山靈向我言，翁之所說皆不然。", "兩翁盛德合乎天，天與遐齡五百年。"]}