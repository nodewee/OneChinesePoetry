{"author": "劉宰", "period": "宋", "type": "诗", "title": "和李果州同遊茅山贈", "paragraphs": ["我家荆溪東，矮屋八九間。", "石田人不耕，自占水一灣。", "十年去城市，樂此清晝閒。", "飽聞西州英，奧學窺孔顔。", "見賢豈無時，冰開水潺潺。", "朅來潔齊俟，一語開冥頑。", "錦機神所祕，啟示不吾慳。", "追隨妙高臺，勇往不作艱。", "蹇步驅弗前，逸駕杳難攀。", "惆悵默無言，詩卷慚空還。", "三茅在何許，天末聳髻鬟。", "勝處不可窮，老我嘗窺斑。", "幽人去不歸，夜鶴守松關。", "夫君金玉姿，秀氣超人寰。", "興來得同遊，句就知難刪。", "應同太史筆，有副藏名山。"]}