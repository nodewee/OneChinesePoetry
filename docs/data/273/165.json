{"author": "劉宰", "period": "宋", "type": "诗", "title": "舟過橫塘有感", "paragraphs": ["平波淺草橫塘路，曾挽扁舟衝急雨。", "朱顔綠鬢氣崔嵬，欲斥九關揮玉女。", "萬古功名付汗青，九天光寵生門戶。", "邯鄲一夢兩周星，霜壓孤蓬日始晴。", "風樹不停身已老，病容衰鬢鬼猶驚。", "東烏西兔自昏曉，北來南征幾時了。", "海上欲覓安期瓜，山間却值孫登笑。", "澤畔殷勤訊漁父，掉頭不言吾已悟。", "蚤求富貴晚長年，老少不同均計誤。", "連年旱魃失祈禳，人肝不厭犬豕腸。", "今年稻肥家有酒，萬事且付無何有。"]}