{"author": "俞疇", "period": "宋", "type": "诗", "title": "跋山谷書范滂傳帖", "paragraphs": ["貂璫羣雛擅天網，手驅名流入鈎黨。", "屯雲蔽日日光無，卯金神器春冰上。", "汝南節士居危邦，志剗蕭艾扶蘭芳。", "致君生不逮堯舜，死合夷齊俱首陽。", "千年興壞真暮旦，殷鑒詎應如許遠。", "安知後人哀後人，又起諸賢落南歎。", "宜州老子筆有神，蟬蛻顔揚端逼真。", "少模龍爪已名世，晚用鷄毛亦絕人。", "平生孟博吾尚友，時事駸駸建寧舊。", "胸蟠萬卷老蠻鄉，獨感斯文聊運肘。", "老子書名橫九州，一紙千金不當酬。", "此書豈但翰墨設，心事悢悢關百憂。", "人言老子味禪悅，疾惡視滂寧爾切。", "須知許國本精忠，不幸爲滂甘伏節。", "九原莫作令人悲，遺墨敗素皆吾師。", "從君乞取宜州字，要對崇寧黨籍碑。"]}