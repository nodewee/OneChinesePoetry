{"author": "戴復古", "period": "宋", "type": "诗", "title": "懶不作書急口令寄朝士", "paragraphs": ["老病懶作書，行藏詩上見。", "一心不相忘，千里如對面。", "我已八十翁，此身寧久絆。", "諸君才傑出，玉石自有辯。", "隨才供任使，小大皆衆選。", "明君用良弼，治道方一變。", "與之致太平，朝廷還舊觀。", "老夫眼尚明，細把諸君看。", "試將草草書，用寫區區願。", "一願善調燮，二願强加飯。", "三願保太平，官職日九轉。"]}