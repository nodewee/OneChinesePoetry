{"author": "劉宰", "period": "宋", "type": "诗", "title": "送王穎叔分教山陽", "paragraphs": ["向來肉食昧遠謀，坐談欲復千古讎。", "良平不逐勝詭游，毛錐竟作書生羞。", "楚山蒼蒼楚水流，甲光向日金鱗稠。", "酒闌一笑看吳鈎，將軍意氣傾九州。", "先生身短智則脩，百鍊可使繞指柔。", "安邊端藉帷幄籌，泮宮還獻馘與囚。", "英聲南來動冕旒，貂蟬未必生兜鍪。"]}