{"author": "劉宰", "period": "宋", "type": "诗", "title": "畏雨不出簡張端袤昆仲符伯壽諸兄", "paragraphs": ["我居市北子市南，中間萬口喧春蠶。", "子來自南我自北，繚繞東西厭匍匐。", "塊坐不言中有得，谷鳥一聲驚晝息。", "翻然却念友多聞，獨有君家好弟昆。", "嘯軒團團朝至昏，古往今來入討論。", "興來握手眇乾坤，一鼓平沙萬馬奔。", "隔牆更喚符夫子，青眼相看忘汝爾。", "金丸屢墮銅壺冰，欲竟書囊了無底。", "不辭勇往問荀陳，脩竹亭前一欠伸。", "朝來好語聞行人，老龍駕雨上天津。"]}