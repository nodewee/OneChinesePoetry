{"author": "劉宰", "period": "宋", "type": "诗", "title": "代賦三十韻呈李果州", "paragraphs": ["退之抗表出潮陽，高風萬世爲美談。", "衡開雲氣偶然爾，浪占顯晦吾所慚。", "皇華使者課第一，詔歸臺省陪朝參。", "獻疏豈止一痛哭，引去自言七不堪。", "留行隠几卧不應，一麾出守天西南。", "利名百念已灰冷，掃除不盡山水貪。", "行遍金焦到茅阜，知有佳處須窮探。", "春花秋葉事已過，惟有山髮呈䰐鬖。", "山神頗亦愧岑寂，夜奏萬谷笙鐘酣。", "起看瓊樹繞琳宇，更馳玉馬無停驂。", "子猷好事古無比，雪中求往固所諳。", "青鞋直上最高頂，天風縹緲吹楩楠。", "兩峯相對如拱立，上公衮冕朝子男。", "羣山斂退就平地，滅沒不見如紀譚。", "巨浸東連大洋海，浩蕩直與天涯涵。", "却顧淮源赤山下，僅若覆水盈罃甔。", "久留不奈景清絕，山腰下轉臨深潭。", "客來客去泉自湧，可能喜笑靜中含。", "嵌崖往往記遺蹟，舊雨剝蝕苔蘚篸。", "客懷感此重太息，學仙便欲老石龕。", "癡狂正復自譏笑，曠望聊爾依精藍。", "元符舊事不可問，翠微傑觀猶耽耽。", "有田連阡不輸稅，飽食豈計皇恩覃。", "渠儂不知游子恨，寶鑰屢啟彫龍函。", "留連信宿苦未厭，一笑相屬樂且湛。", "龐眉道士庸中佼，成書自許窺老聃。", "扣門有問不得吐，退自包裹如春蠶。", "髯李於書頗涉獵，醫卜並試仍多婪。", "提携瓶酒味苦短，黄獨屢薦山肴甘。", "坐談衮衮不知曉，林杪忽送鐘聲韽。", "人生離別易感愴，况我垂白今毿毿。", "明朝日出山下路，宿雲散盡開晴嵐。", "君歸千騎圍晝錦，我留古木繚茅庵。", "期君再整沖天翼，老我甘作書中蟫。"]}