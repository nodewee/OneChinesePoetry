{"author": "劉宰", "period": "宋", "type": "诗", "title": "送友人歸茅山", "paragraphs": ["峩峩三茅峯，秀出雲雨上。", "疑有避世士，卜築便幽曠。", "菊英當朝餐，蘭佩拂千障。", "我行未之見，徘徊幾惆悵。", "子居山之西，昔聞今見之。", "厭和下里曲，浩歌商山芝。", "山林久寂寥，遲子相發揮。", "間關整車軸，萬里端自茲。", "特苗天所扤，念此令人悲。", "毋爲舍靈龜，旁觀時朵頤。"]}