{"author": "戴復古", "period": "宋", "type": "诗", "title": "寄章泉先生趙昌父", "paragraphs": ["靈鳳鳴朝陽，神龍不泥蟠。", "時兮不可爲，昌父乃在山。", "思君二十年，見君良獨難。", "時於邸報上，屢見得祠官。", "祠官祿不多，一貧其柰何。", "采芝亦可食，當作采芝歌。", "近者李侍郎，直言遭逐去。", "人皆笑其疎，君獨有詩句。", "君爲山中人，世事安得聞。", "入山恐未深，更入幾重雲。"]}