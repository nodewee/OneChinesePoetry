{"author": "葉夢得", "period": "宋", "type": "诗", "title": "鵝湖山", "paragraphs": ["鵝王牧群鵝，濁世肯下遊。", "積水近天闕，有時戲沉浮。", "老禪天人師，領略傾九州。", "初開選佛場，坐斷諸峰頭。", "當時江東西，海納吞衆流。", "歲晚徙山麓，華堂跨龍樓。", "至今韋公碑，照耀蒼崖幽。", "陳迹記往昔，登臨縱冥搜。", "重來歲月疾，俯仰五十秋。", "撫事一太息，何從問馬牛。", "惟餘拱把木，百尺環道周。", "成壞各有時，干戈今少休。", "空懷三宿戀，爲汝半日留。", "鐘聲遠送客，霧雨昏林丘。"]}