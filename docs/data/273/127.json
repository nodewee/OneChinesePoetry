{"author": "劉宰", "period": "宋", "type": "诗", "title": "儀真呈友人", "paragraphs": ["近聞李郭舟，送往涉重湖。", "我欲與之俱，鷁飛過宋都。", "死生見交情，嗟我失東隅。", "歸來整杖屨，顔厚見彼姝。", "念昔擔簦日，籃縷出無襦。", "公子載與歸，樽酒日相娛。", "所愧身爲客，如彼繞樹烏。", "食苹鹿在野，呦呦呼其𪋯。", "鴻鴈稽來書，提壺空勸沽。", "輸君山中行，梅梢嗅紫萸。", "又有好事人，開宴勤招呼。", "翻然棄舟楫，躍馬問長途。", "嗟我困行役，勝遊那能覦。", "方今神聖君，南風歌有虞。", "所須賢與能，搜羅遍八區。", "公等梁棟姿，咳唾玉與珠。", "尚從山澤遊，此理良可吁。", "翻思六月息，豈即非南圖。", "料公賜環日，禍轉當亡胡。", "願借尚方劍，先斬張禹顱。", "小子雖不敏，敢效一得愚。"]}