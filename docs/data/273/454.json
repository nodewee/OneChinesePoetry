{"author": "戴復古", "period": "宋", "type": "诗", "title": "高九萬見示落星長句賦此答之", "paragraphs": ["天星墮地化爲石，老佛占作青蓮宮。", "東來海若獻秋水，瓊以碧波千萬重。", "雲根直下數百丈，時吐光燄驚魚龍。", "鳳凰群飛擁其後，對面廬阜之諸峰。", "陰晴風雨多態度，日日舉目看不同。", "高髯能詩復能畫，自說此景難形容。", "且好收拾藏胸中，養成筆力可扛鼎，然後一發妙奪造化功。", "高髯高髯須貌取，萬物昇沉元有數。", "吾聞此石三千年，復化爲星上天去。"]}