{"author": "劉宰", "period": "宋", "type": "诗", "title": "再用韻呈同席者", "paragraphs": ["由來道同相爲謀，利交始合終相讎。", "灌竇空如父子游，耳餘莫刷千古羞。", "臞張不與俗同流，常棣相輝華萼稠。", "侯生得句魚上鈎，句法不減韋蘇州。", "王子簡古師穆脩，時亦枯枝蔓新柔。", "坐談不知改更籌，絕勝雙鳥各處囚。", "可能無策上凝旒，夕烽猶照萬兜鍪。"]}