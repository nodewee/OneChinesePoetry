{"author": "劉宰", "period": "宋", "type": "诗", "title": "病鶴吟上黄尚書", "paragraphs": ["五湖浩蕩平沙暖，病鶴摧頹翅翎短。", "萬里空懷宿昔心，忘機已結沙鷗伴。", "華表飛來遼海仙，人間嘉會恰千年。", "一聲嘹唳九關傳，虎豹辟易不敢前。", "盡推同類遊鈞天，浮丘王喬相後先。", "縹緲遺音墮雲際，應念沙頭苦憔悴。", "欲令弱羽更軒昂，共駕飛廉騎六炁。", "瑶池飲，芝田戲，五湖回首皆塵世。", "菰米熟，藕花鮮，五湖秋色正相便。", "寄聲青鳥謝勤拳，摧頹病鶴那能然。"]}