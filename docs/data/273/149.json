{"author": "劉宰", "period": "宋", "type": "诗", "title": "送李秀嵓歸蜀", "paragraphs": ["平生秀嵓翁，嘉遯輕朝衣。", "聖世重特招，趣駕不容違。", "我豈匏瓜哉，先聖固所睎。", "長江一萬里，舟行疾如飛。", "東南盛人物，十九飫甘肥。", "頗藉子公力，寧知伯玉非。", "秀嵓曰異哉，我本起布韋。", "豈比淮之水，東下雜於淝。", "論奏了不阿，正直鬼神依。", "讒言嗟止棘，曰歸詠采薇。", "歲晏江濤平，雨雪從霏微。", "懸知到家日，花竹遶山扉。"]}