{"author": "林仲虎", "period": "宋", "type": "诗", "title": "出疆", "paragraphs": ["去時不敢留姓名，一身萬里鴻毛輕。", "征鞭不返長淮水，正恐來者愁此行。", "吁嗟此行良獨難，出門兒女更辛酸。", "平生崛强身是膽，自許虎口能生還。", "犬羊異種猶人類，惟有肝膽傾相示。", "此語歷歷端不誣，畢竟言之無二意。", "從前鷗鷺奮不飛，機心一動成驚疑。", "願言嘻嗑噉兒齒，直到齒落兒不知。"]}