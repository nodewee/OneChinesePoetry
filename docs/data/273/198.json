{"author": "劉宰", "period": "宋", "type": "诗", "title": "殺虎行謝宜興趙大夫惠虎皮虎腊虎睛", "paragraphs": ["君不見陽羨周將軍，射殺南山白額虎，千古萬古聲流聞。", "又不見宜興趙大夫，南山三十有六虎，令行殺取無復餘。", "一虎昔何少，三十六虎今何多。", "虎多人不患，所患政之苛。", "苛政滅人門，猛虎戕人命。", "擇禍莫若輕，泰山之人論已定。", "大夫性高明，下令走風雨。", "所知在田里，了不見臺府。", "既令民免政之虎，又與民除虎之苦，四境之民歌且舞。", "或云殺虎太傷和，胡不令渠自渡河。", "我聞此言笑且呵，大夫憂民憂，豈必限吾土。", "不然鄰國以爲壑，信也白圭愈於禹。", "古陽羨，今宜興。", "大夫邑之主，將軍邑之民。", "主賓多寡事不同，千古萬古同清芬。"]}