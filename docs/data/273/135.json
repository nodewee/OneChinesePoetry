{"author": "劉宰", "period": "宋", "type": "诗", "title": "漫塘觀雪分韻得遠字", "paragraphs": ["入臘甫自茲，得雪殊不晚。", "凝寒祛厲氣，積潤滋麥本。", "清興浩無極，步屐忘足蹇。", "扣門呼石交，頸縮語猶謇。", "挾携事登眺，南去還北反。", "所向游目礙，窘若虎就圈。", "歸來漫塘上，四望與天遠。", "蓑重漁舟歸，煙橫樵舍飯。", "稜層敞瑶池，燦爛開瓊苑。", "玉龍擁寒城，銀海迷疊巘。", "頗喜漫翁貧，覽富逾北阮。", "呼兒具杯酌，採掇翻蔬畹。", "不辭多酌我，自愧飲河鼴。", "少焉斂夕氛，桂魄爭婉娩。", "翻思造化工，舒卷意難忖。", "方其陰風壯，一噫萬象偃。", "聚將藪澤平，散欲天壤混。", "端疑冰山固，可但拳石狠。", "及其遂離析，去去不可挽。", "日月麗太清，草木被餘煖。", "區分鏡出匣，渙散渠決堰。", "向來天壤間，了不計增損。", "呼吸一氣爾，人當解茲悃。", "恭惟聖明君，憂民中繾綣。", "方冬祈瑞應，此足慰勤懇。", "貴瑞不貴多，真宰亦知撙。", "公等調元手，聖世須補衮。", "未應事閒曠，崖壑慣棲遯。", "我智拙於鳩，一枝聊自穩。", "但喜占豐年，努力務耕墾。"]}