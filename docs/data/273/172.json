{"author": "劉宰", "period": "宋", "type": "诗", "title": "寄呈王浩翁府判", "paragraphs": ["天下江山推第一，多景名樓信端的。", "君家正占多景前，第一風光環燕席。", "梁邑歸來縣債了，驊騮得路乾坤小。", "錦衣聊復效晝游，戶庭鬰葱佳氣繞。", "手栽松菊成三徑，更敞軒楹臨綠沼。", "客來寧厭馬喧櫪，夜宴不知雞戒曉。", "辟書聞又上公車，連帥親題仲舉輿。", "只今淮上未安集，二虜南望猶睢盱。", "要知兩淮須保障，保障一撤長江孤。", "邊臣之慮不及此，但知椎剝供苞苴。", "紅女去機農釋耒，荆榛滿野號鼪鼯。", "君官其間踰十載，洞識本末知盈虛。", "願君亟分刺史符，稍回和氣還邊隅。", "盡收徂詐入赤籍，有功必賞罪必誅。", "招來耕桑徧隴畝，撫摩一意淪肌膚。", "人知親上死其長，荷戈不憚供前驅。", "闞如當道卧於菟，犬羊遯走寧復餘。", "更歸未用師黄石，且侍玉皇香案側。", "不惟文武見全才，要與清朝分淑慝。"]}