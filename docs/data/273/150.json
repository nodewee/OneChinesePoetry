{"author": "劉宰", "period": "宋", "type": "诗", "title": "趣劉倅聖與建第", "paragraphs": ["鷦鷯巢枝寬，大鵬溟海窄。", "不齊物之情，大小貴安宅。", "一區揚子雲，衡宇陶彭澤。", "何妨輪鞅稀，所憎廛市迫。", "吾宗携家來，寒暑已屢革。", "寓舍得賈區，開門即廣陌。", "四鄰共壁立，而無藩牆隔。", "晝通燔炙芬，夜悉笑語啞。", "麕至窘賓朋，雨立愧臧獲。", "傳聞三徑地，經始得長策。", "良材蔽川下，賤售非難索。", "露廩發陳積，香飯流匙白。", "羣工闖戶外，拱手聽規畫。", "願速大厦成，却展摶風翮。"]}