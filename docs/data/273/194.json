{"author": "劉宰", "period": "宋", "type": "诗", "title": "再韻謝和章  其二", "paragraphs": ["公詩滄海生明月，草木光輝涯不竭。", "僕如拙匠運斧斤，顔汗淋漓指流血。", "心知短綆難汲深，拱把之木無繁陰。", "風雅墮地幾千祀，牢落荒林鳴絡緯。", "眼明紙上走虬龍，古錦囊中新奏功。", "搜奇往往魑魅泣，窮高不礙天門重。", "鵬飛羊角三萬里，筆勢翩翩有如此。", "渠儂辟易虎負嵎，公獨從容禹行水。", "端由萬卷胸中在，左右尋源無不會。", "詩壇獨上四無人，烏兔驅車天倚蓋。", "曹劉沈謝不支吾，陰何間隔孫山外。", "池塘不夢春草青，愚生已分老田塍。", "縣榻空煩禮徐穉，一笑相逢俄隔歲。", "不辭入府異龐公，祇恐言詩非木賜。", "朝來好語日邊傳，大惠寧許一州專。", "詔書絡繹催朝天，紫薇帝庭領列仙。", "釣船已入酒聖手，清風一枕無何有。", "遮留當道擁車輪，尚能喚起隨邦人。"]}