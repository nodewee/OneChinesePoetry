{"author": "劉宰", "period": "宋", "type": "诗", "title": "傲將軍歌贈周叔子馬帥", "paragraphs": ["君不見細柳將軍專號令，壁門不受天子命。", "又不見隆中將畧天下奇，屈致不可就見之。", "丈夫意氣類如此，達則守官窮守己。", "齋壇未築國士去，軍令已申美人死。", "王翦定須六十萬，李牧必遵前日軌。", "掃門求見齊舍人，魏勃妄庸何足使。", "武皇踞厠對衛青，淮南君臣暗歡喜。", "寥寥古道不復見，後來捷徑何紛紛。", "炙手儻可熱，舐痔未爲勤。", "金珠要結徧奴隸，鈇鉞倒置由他人。", "傲將軍，今無矣。", "杜預苞苴通貴近，裴度浮沉聊卒歲。", "兩賢屹立尚如斯，噲等區區焉足計。", "傲將軍，今有之，我得見之喜可知。", "行年六十未爲老，三衙致位官非卑。", "毛錐子，毋我欺。", "妙年手折桂林枝，長鎗大劍爾胡爲。", "十載安邊功，書遍太常旗。", "周宣方歌境土復，吉甫已賦明哲詩。", "詔書星斗爛，馹騎風雷馳。", "平生許國心，日莫恐倒施。", "皂囊九扣閽，山立志不移。", "時携一樽酒，山水自娛嬉。", "傲將軍，誰與同。", "子真已去吳門市，杜陵不見天隨翁。", "頼有倜儻朱，杖屨時相從。", "虎丘山頭弄明月，姑蘇臺上吟清風。", "爲樂良有極，大義終無窮。", "謹勿扁舟載西子，有時獵渭占非熊。"]}