{"author": "劉宰", "period": "宋", "type": "诗", "title": "分韻送王去非之官山陰得再字", "paragraphs": ["達官須親民，未竟法應再。", "昔君治姑孰，報政甫初載。", "桃李春正華，風木養不待。", "至今田里間，往往誦遺愛。", "薦章交公車，夷塗了無礙。", "自詭更治民，得邑仍勇退。", "坐看積薪上，笑謝及瓜代。", "赤縣官山陰，銅章喜重佩。", "平湖带城郭，崇山鎮溟海。", "道中勤顧接，何者非勝槩。", "鵞池湛清漣，蘭亭霏翠靄。", "溪流西走剡，夜雪曾訪戴。", "此地君故家，舊游詳往載。", "公餘信足樂，俗敝良可嘅。", "盜販人鬭狠，淫祀家禳禬。", "緩縱固不可，激之或生害。", "厥田惟中中，厥賦上上倍。", "豪家窘輸送，勺合無容貸。", "貧家慣逋負，符移費追逮。", "行之苟失中，上下交怨懟。", "臺府相鼎立，征求常意外。", "稽違速譴呵，抑絕虞冒昧。", "犴獄當盡心，夜寄或百輩。", "去來不敢詰，猶豫即招悔。", "譁徒陷平民，更欲脫有辠。", "朝方得其情，莫祈當路改。", "過客紛如織，刺口說行在。", "丐求小不愜，百計工組繢。", "我知夫子心，此去專勞來。", "豈其懾聲勢，左盼而右睞。", "然須處心平，更須臨事耐。", "勿恃事理直，抗論多慷慨。", "勿謂氣類同，不虞趨嚮背。", "先入勿偏聽，未信勿忠誨。", "小遲歲月間，足致治平最。", "庶策三載勳，亟應千齡會。"]}