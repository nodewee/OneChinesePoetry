{"author": "戴復古", "period": "宋", "type": "诗", "title": "題申季山所藏李伯時畫村田樂圖", "paragraphs": ["春秧夏苗秋遂穫，官賦私逋都了却。", "鷄豚社酒賽豐年，醉唱村歌舞村樂。", "鼓笛有聲無曲譜，布衫顛倒傞傞舞。", "欲識太平真氣象，試看此畫有佳趣。", "管絃聲按宮商發，細轉柳腰花十八。", "羅幃綉幙拂香風，九醖葡萄金盞滑。", "王孫公子巧歡娛，勿將富貴笑田夫。", "非渠耕稼飽君腹，問有黄金可樂無。"]}