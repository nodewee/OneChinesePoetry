{"author": "劉宰", "period": "宋", "type": "诗", "title": "和陳倅田婦刈麥韻因解嘲", "paragraphs": ["君不見山東健婦把犂耕，子美爲賦兵車行。", "我嘗一讀三歎息，尚想青天聞哭聲。", "又不見峽女生涯在兩脚，鬢髮飄蕭不堪掠。", "我嘗三復負薪篇，亦是子美夔州作。", "山東征戰苦未平，峽女家貧無斗升。", "吾邦之俗異於是，賦調不苛閭里寧。", "八月詩人歌載績，餘暇不如同力穡。", "况復樵枯良易易，自昔民生在勤力。", "通守於民情最親，勞農不憚行侵晨。", "他日席前須記取，要使深宮識苦辛。"]}