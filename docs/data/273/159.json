{"author": "劉宰", "period": "宋", "type": "诗", "title": "送潘兄謁李弘齋", "paragraphs": ["我欲遊廬山，江長水茫茫。", "我欲謁弘齋，老去力不遑。", "羨子勇決策，去若飛鴻翔。", "及登夫子門，必升夫子堂。", "想見七十翁，神清氣揚揚。", "客來語時事，慷慨激中腸。", "客去竟無言，高歌詠虞唐。", "子行當寄書，欲言浩難量。", "問我今何爲，爲言老農桑。", "論交四十年，會短別苦長。", "至今風雨夜，晤語思對床。", "所幸天壤間，日月同輝光。", "何妨一寸心，千里遥相望。", "小蟹有益友，勁氣摩穹蒼。", "及其即之溫，百卉粲朝陽。", "特苗天所扤，雙鳥鳴相將。", "閩嶠幾時歸，猿鶴久悲涼。", "憑將一語寄，毋使三徑荒。"]}