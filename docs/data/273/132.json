{"author": "劉宰", "period": "宋", "type": "诗", "title": "懷茅山寄句容江大夫", "paragraphs": ["昔謁三茅君，蹇步窮躋攀。", "是時秋已高，爽氣薄千山。", "三峯斂神秀，突兀超塵寰。", "世變逮狂秦，風俗如髦蠻。", "舌在不敢語，冥默疑心訕。", "咸陽貴公卿，高門擁旗旛。", "牽犬上蔡門，回首涕空潸。", "積骸草木腥，流血川原殷。", "所以三君子，決去披榛菅。", "不以寸草榮，易我白日閒。", "徘徊茲山巔，放蕩紫翠間。", "數窮會有歸，山空水潺潺。", "高風起遐想，往躅芬芝蘭。", "想此弄明月，想此發清彈。", "茲壇梯玉京，茲臺凝金丹。", "羣仙或朋來，洞戶敞幽關。", "縹緲鈞天奏，依約雲旗翻。", "古澗會流泉，點筆依石闌。", "遺墨墮中流，染此亂石黫。", "世情喜虛誕，誑記誰能刪。", "峭壁起道邊，雨濕苔蘚斑。", "剝蘚訪舊題，歲月猶班班。", "當時往來人，逸翮超籠樊。", "應期後千載，綠鬢炯朱顔。", "御風游汗漫，騎鯨出頹瀾。", "或乘白鶴歸，翩躚從妖嫺。", "寥寥竟誰成，遺蹟空浩歎。", "愚生百世下，逐妄笑冥頑。", "幽尋昔未極，雲卧衣裳單。", "杖屨陟層巘，此懷今未闌。", "矧聞廊廟議，出師銳除殘。", "將軍賈餘勇，弭節期白檀。", "已覺賦斂頻，更恐戍役煩。", "聖主哀元元，絡繹寬詔頒。", "官守孤王明，根節滋吏姦。", "擬追三君游，物表寄衰孱。", "彼美江夫子，拊字周惸瘝。", "寧甘催科拙，不使杼柚殫。", "坐令句曲天，忘此世道艱。", "儻許占一丘，結廬樹牆藩。", "渴飲玉井泉，饑挹朝霞餐。", "永無垂老別，寧憂行路難。", "寄書新過鴈，一諾未應慳。"]}