{"author": "劉宰", "period": "宋", "type": "诗", "title": "松風軒晚望", "paragraphs": ["遠山亞歸雲，近山留夕照。", "澄江橫浄練，怒風收衆竅。", "東南佳山水，此地宅其要。", "連甍三萬家，金璧互輝耀。", "閒房列歌舞，傑觀富登眺。", "物理會有極，却慮成悲嘯。", "我家三茅峯，一室倚青峭。", "下有荆溪水，水深魚可釣。", "歸歟有成計，靜坐觀衆妙。", "功名付公等，連茹祇明詔。", "他年問無恙，短策寄嶺嶠。", "浩歌暢幽懷，狂斐君勿誚。"]}