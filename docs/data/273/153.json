{"author": "劉宰", "period": "宋", "type": "诗", "title": "走筆謝王去非遣餽江鱭", "paragraphs": ["環坐正無悰，駢頭得嘉餽。", "鮮明訝銀尺，廉纖非蠆尾。", "肩聳乍驚雷，腮紅新出水。", "芼以薑桂椒，未熟香浮鼻。", "河魨愧有毒，江鱸慚寡味。", "更咨座上客，送歸煩玉指。", "飣餖雜青紅，百巧出刀匕。", "翩翩鶴來翔，粲粲花呈媚。", "頗疑壺中景，髣髴具盤底。", "又疑三神山，幻化出人世。", "更於屬饜餘，想像無窮意。", "知君束裝冗，不敢折簡致。", "厚賜何可忘，因筆聊舉似。"]}