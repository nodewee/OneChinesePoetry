{"author": "劉宰", "period": "宋", "type": "诗", "title": "送魏華甫侍郎謫靖州", "paragraphs": ["靖州風物最五溪，畬田歲入人不饑，淘沙得金遨以嬉。", "瘴煙不逐嶺雲西，六花瑞臘春臺熙，尤便逐客過往稀。", "理亂黜陟了不知，夫子豈欲居九夷，要尊主勢扶時危。", "有言不用時我違，翻然不受好爵縻，向來鄉行誰可睎。", "平生易名慕者誰，蘇陳凜凜百世師，畏塗萬折甘如飴。", "求仁得仁固其宜，大明當天照隠微，直前一疏可忘之。", "江湖後會端有期，暗香微動寒梅枝，臨別不用長嗟咨。"]}