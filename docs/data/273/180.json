{"author": "劉宰", "period": "宋", "type": "诗", "title": "雅去鵲來篇", "paragraphs": ["昨日雅鳴繞庭樹，道上行人色驚懼。", "試呼行者問如何，身爲戶長催殘稅。", "稅殘自昔稱難理，三年尤非四年比。", "加之逐保有逃戶，每一申明官長怒。", "人逃信矣田不逃，其奈逃田不知處。", "厥初經界失區畫，比近立租相什伯。", "大家置産錢欲輕，小家鬻産價欲增。", "上田只割下田賦，賦存田盡因逃去。", "或因土瘠遂流移，歲久田侵人不知。", "更有鄉胥迫科抑，多推少割隨胸臆。", "民愚而神難盡欺，往往增入逃戶籍。", "以茲逃戶日增多，戶長蚩蚩奈若何。", "向來差役多輕重，戶長之中中産衆。", "比來里正多義役，各欲供須有全力。", "搜羅中産無孑遺，戶長人人家四壁。", "官司禱雨徧明神，施行寬政蠲房緡。", "房緡僅可寬游手，那得實惠霑農民。", "千錢代輸猶可出，今日方輸又明日。", "父兮母兮叫不聞，遺體鞭笞同木石。", "日日雅鳴期會到，血洒公庭深不掃。", "遂令著處聽雅鳴，魂飛魄散心如擣。", "和氣致祥乖致異，已甘旱魃來爲祟。", "忽驚雅散鵲交飛，高枝報喜仍低枝。", "萬口懽呼聲動地，府今盡放三年稅。", "曳鈴走卒天上來，立張大牓當衢市。", "黠胥駭愕頓兩足，戶長仰天攢十指。", "瘡痍未愈失呻吟，感激過深仍涕淚。", "又說新租亦寬限，四年舊欠寧不爾。", "亦知經賦難逭責，少紓庶可容催索。", "使君從善真如流，仁人之言爲慮周。", "畫諾一時良易易，幾人共拜更生賜。", "人意會同天意感，急足未回時雨至。", "始知此術勝祈禳，開闔陰陽俄頃耳。", "何妨甘澤尚愆期，我作此詩禱告之。", "象龍可仆蜥蜴縱，蛟龍自起霹靂隨。", "謂予不信難强語，請驗吾邦今日雨。", "詩成欲謝更有祈，新租輸送此其時。", "分科本色歸上戶，細民勿使折納遲。", "四年逃閣尚充數，積弊那能倉卒去。", "且應除豁見真的，孰恃强梁敢逋負。", "若然民病八九瘳，閒暇何妨版籍修。", "推排得人弊可見，逃租十失五可收。", "更令義役廣前制，戶長里胥同一體。", "庶幾二役適均平，不使貧民偏受敝。", "豈惟澍雨快一朝，縱有凶年皆樂歲。", "報喜不惟乾鵲噪，丈人屋上烏亦好。"]}