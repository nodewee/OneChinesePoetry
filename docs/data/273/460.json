{"author": "戴復古", "period": "宋", "type": "诗", "title": "題曾無疑飛龍飲秣圖", "paragraphs": ["雲巢示我良馬圖，一騎欲水一騎芻。", "竹批雙耳目摇電，毛色純一骨相殊。", "何人貌此真權奇，筆端疑有渥洼池。", "駑駘當用驊騮老，贏得畫圖人看好。", "盆中飲，槽中秣，無用霜蹄空立鐵。", "何如渴飲長城濠上波，饑則飽喫天山禾。", "振首長鳴載猛士，龍荒踏碎犬羊窠。"]}