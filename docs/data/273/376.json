{"author": "戴復古", "period": "宋", "type": "诗", "title": "求先人墨迹呈表兄黄季文", "paragraphs": ["我翁本詩仙，游戲滄海上。", "引手掣鯨鯢，失脚墮塵網。", "身窮道則腴，年高氣彌壯。", "平生無長物，飲盡千斛釀。", "傳家古錦囊，自作金玉想。", "篇章久零落，人間眇餘響。", "搜求二十年，痛淚濕黄壤。", "君家圖書府，墨色照青嶂。", "我翁有遺迹，數紙古田樣。", "髣髴鍾王體，吟句更豪放。", "把玩竹林間，寒風凜悽慘。", "昂昂野鶴姿，愧無中散狀。", "兒孤襁褓中，家風隨掃蕩。", "於茲見筆法，可想翁無恙。", "幽居寂寞鄉，風月共來往。", "衆醜成獨妍，群瘖怪孤唱。", "一生既蹉跎，人琴遂俱喪。", "託君名不朽，斯文豈天相。", "舊作忽新傳，識者動慨賞。", "嗟予忝厥嗣，朝夕愧俯仰。", "敢墜顯揚思，幽光發草莽。", "假此見諸公，丐銘松柏壙。", "君其啟惠心，慰彼九泉望。"]}