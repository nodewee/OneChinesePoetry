{"author": "戴復古", "period": "宋", "type": "诗", "title": "觀陸士龍作顧彥先婦答夫二首有感韵  其二", "paragraphs": ["鼠璞竊美名，冠玉假外觀。", "良人誇意氣，下妾愁歲晏。", "念君始行邁，雪嶺梅初粲。", "春風桃已紅，光陰等飛彈。", "相思果如何，金環寬玉腕。", "昔爲連理枝，今作摶沙散。", "惜哉牛與女，脉脉阻河漢。", "特棲良獨難，守堅祇自讚。", "雙劍幾時合，寄聲問華煥。", "勿聽五羊歌，富貴忘貧賤。"]}