{"author": "戴復古", "period": "宋", "type": "诗", "title": "都中書懷呈滕仁伯祕監", "paragraphs": ["北風朝暮寒，園林日蕭條。", "自非松柏姿，何葉不飄摇。", "儒衣歷多難，陋巷困簞瓢。", "無地可躬耕，無才仕王朝。", "一饑驅我來，騎馿吟灞橋。", "通名丞相府，數月不見招。", "欲登五侯門，非皓齒細腰。", "索米長安街，滿口讀詩騷。", "時人試靜聽，霜枝囀寒蜩。", "倘可悅人耳，安望如簫韶。"]}