{"author": "劉宰", "period": "宋", "type": "诗", "title": "送王常博歸蜀", "paragraphs": ["東溟之水浩無窮，蜀江滾滾來朝宗。", "聖神天子坐法宮，日月所照梯航通。", "君才當代相如雄，雲煙落紙聲摩空。", "西來闡教臨辟雍，冠带濟濟如雲從。", "力排黨論開至公，鳳鳴駭矚朝陽桐。", "太常正徯肅臣工，歸舟却泝蜀江風。", "蜀天萬里車書同，不應一士無留中。", "篙師捩柁毋匆匆，趣回有詔紫泥封。"]}