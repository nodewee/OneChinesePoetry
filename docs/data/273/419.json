{"author": "戴復古", "period": "宋", "type": "诗", "title": "京口喜雨樓落成呈史固叔侍郎", "paragraphs": ["京口畫樓三百所，第一新樓名喜雨。", "大鵬展翼到中天，化作簷楹不飛去。", "一日登臨天下奇，華燈照夜萬琉璃。", "上與星辰共羅列，下映十里蓮花池。", "泰山爲麴海爲釀，手挈五湖爲甕盎。", "銀糟香沸碧瑶春，歌舞當壚多麗人。", "使君歌了人皆飲，更賞谷中花似錦。", "五兵不用用酒兵，折衝樽俎邊塵寢。", "茲樓屹作東南美，孰識黄堂命名意。", "特將此酒噀爲霖，四海九州同一醉。"]}