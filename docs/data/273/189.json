{"author": "劉宰", "period": "宋", "type": "诗", "title": "觀瀑布圖", "paragraphs": ["仰觀山糢糊，俯視山歷歷。", "見卑不見高，此恨通今昔。", "觀者笑且言，畫手非用力。", "安知畫工心獨苦，世上悠悠幾人識。", "君看白練飛，杳不見來跡。", "疑從九霄中，直下恣噴激。", "六月天無風，大暑鑠金石。", "此景獨清涼，飛雪灑石壁。", "此豈銀河翻，餘派墮空碧。", "抑豈龍門決，洪波注八極。", "方知畫者心，不止存目擊。", "山上更有山，去天不盈尺。", "丹崖與翠巘，羣仙所游息。", "煙雲不可到，日星在几席。", "甘露被草木，醴泉出巖隙。", "流落人間者，萬派祇餘瀝。", "知畫豈予能，因畫重悽惻。", "聖賢言外意，未可紙上得。", "所以說詩者，要在以意逆。", "安得畫外觀山人，共向書中探端的。"]}