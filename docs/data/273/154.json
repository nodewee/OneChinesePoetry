{"author": "劉宰", "period": "宋", "type": "诗", "title": "再韻爲鱭鱠虎臠解嘲", "paragraphs": ["多病早休官，自是臺無餽。", "東門享鶢鶋，寧若龜曳尾。", "有酒可斟酌，有力給薪水。", "朗詠淵明詩，如斲郢人鼻。", "所期免朝饑，敢幸嘗異味。", "大胾來隣邑，細縷出纖指。", "一見喜折屐，三思食失匕。", "珍非我可常，竈非吾敢媚。", "胡可狥口腹，有若囊無底。", "諸君有用學，土苴足經世。", "龍肝與鳳髓，何求不適意。", "此豈費萬錢，正自不難致。", "貴賤理則殊，氣味固相似。"]}