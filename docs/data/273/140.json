{"author": "劉宰", "period": "宋", "type": "诗", "title": "和丹陽徐文度令君", "paragraphs": ["微生嘆數奇，衰疾久見面。", "遥聞鄉大夫，今日潘懷縣。", "列宿羅胸中，可但書萬卷。", "撫字究衷曲，誅求無俗見。", "已多鍾子知，且上北海薦。", "顧以疾自歉，往見身如絆。", "緬想滄浪臺，吏退足清燕。", "詩壇建旗鼓，來往紛俊彥。", "未修維梓敬，徒起臨淵羨。", "邂逅得披承，英風起衰懦。", "靦顔謝不敏，多言幾誕謾。", "歸來飭泓穎，秋暑尚嚴憚。", "居然得新詩，大篇驚趣辦。", "瑟縮綴苦語，緘題寄回便。", "何當重扣門，一奏白石粲。"]}