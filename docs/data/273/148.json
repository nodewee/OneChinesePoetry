{"author": "劉宰", "period": "宋", "type": "诗", "title": "謝諸友移具游德及亭", "paragraphs": ["老去疎文會，朋來愜素心。", "結廬慚遠引，挈榼荷親臨。", "反旆孤成約，臨池得勝尋。", "鳥飛青嶂遠，魚戲碧波深。", "揮麈荷香度，開樽柳色侵。", "已欣年洊稔，猶冀雨爲霖。", "學道心無得，爲農力不任。", "每因情款款，常恐歲駸駸。", "坐久便徐步，觴頻怯滿斟。", "非因苦衰疾，豈憚豁煩襟。", "羈旅忘家食，辛勤念子衿。", "範模資伯父，燈火惜分陰。", "一第均兒戲，微言久陸沈。", "簞瓢誠有味，山水會知音。", "子事增吾感，吾言豈子箴。", "他年黄鵠舉，莫忘候蟲吟。"]}