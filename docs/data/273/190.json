{"author": "劉宰", "period": "宋", "type": "诗", "title": "贈芮醫", "paragraphs": ["乳母夜深紉故衣，針墮兒側姥不知。", "兒膚受針口啼哭，展轉無眠針入肉。", "明日啼聲甚夜來，問兒疾苦誰能猜。", "拊摩忽到傷針處，兒啼欲絕姥方悟。", "醫師睨視了無策，鄰母驚嗟悉來覩。", "羣兒竊聽聞，肩竦毛髮豎。", "芮生昻然來，自言醫此屢。", "探懷出良藥，布指揣針路。", "斯須穎脫出，肌理自如故。", "嗟哉此神術，小試輒如許。", "我聞在昔陳留市，刀鑷工中人避世。", "至今山谷後山詩，明月夜光光照地。", "又聞宋人有藥手不龜，世世澼絖無贏貲。", "客得其方說吳主，大敗越師因胙土。", "方今北境猶多虞，萬金良藥時所須，汝胡不往此踟躕。", "芮生莞爾笑，倖利吾所誚。", "喟彼陳留翁，異世或同調。"]}