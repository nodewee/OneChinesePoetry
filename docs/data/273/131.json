{"author": "劉宰", "period": "宋", "type": "诗", "title": "訪陳廷瑞有感", "paragraphs": ["間維有常度，曜靈無停輈。", "翩翩葉辭柯，過眼綠已稠。", "弱榦不盈尺，忽已高岑樓。", "念昔過庭日，朋來悉良儔。", "我年未成童，子少無與侔。", "我質本駑駘，蹇步畏阻脩。", "子如渥洼駒，猛氣已食牛。", "當時二老人，笑語懽且酬。", "門戶各有托，寧計才與不。", "登門如昨日，星紀跡再周。", "二老安在哉，體魄歸山丘。", "隔屋聞讀書，玉樹鏘琳球。", "呼燈使來前，秀氣炯雙眸。", "問之垂九齡，屬對解冥搜。", "感此傷我心，淚下不可收。", "來者日已長，逝者挽不留。", "其間我與子，能閲幾春秋。", "寧復青衿佩，與子從親游。", "幸子齒猶壯，有母方白頭。", "刷翮凌青霄，足勝負米由。", "而我風樹悲，耿耿何時休。", "四十已無聞，過是夫何求。", "矧復病日侵，見面良可羞。", "竹實不療饑，芰製非寒裘。", "躬耕苦勤勞，代耕多悔尤。", "學仙竟誰成，百年等浮漚。", "俛仰天地間，身世真悠悠。", "時雨漲綠池，好風交平疇。", "嚶嚶出谷鳥，汎汎川上鷗。", "遇景適會心，曠望聊夷猶。"]}