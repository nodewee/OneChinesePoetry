{"author": "戴復古", "period": "宋", "type": "诗", "title": "黄州棲霞樓即景呈謝深道國正", "paragraphs": ["朝來欄檻倚晴空，暮來烟雨迷飛鴻。", "白衣蒼狗易改變，淡粧濃抹難形容。", "蘆洲渺渺去無極，數點斷山橫遠碧。", "樊山諸峰立一壁，非烟非霧籠秋色。", "須臾黑雲如潑墨，欲雨不雨不可得。", "須臾雲開見落日，忽展一機雲錦出。", "一態未了一態生，愈變愈奇人莫測。", "使君把酒索我詩，索詩不得呼畫師。", "要知作詩如作畫，人力豈能窮造化。"]}