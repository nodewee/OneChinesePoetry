{"author": "戴復古", "period": "宋", "type": "诗", "title": "湖北上吳勝之運使有感而言非詩也", "paragraphs": ["蒼生積釁久，天欲盡殺之。", "干戈殺不盡，繼以大旱饑。", "田野委餓莩，道路紛流離。", "衆人識天意，不敢加扶持。", "公懷佛子性，逆天救民命。", "擅移太倉粟，衆拂生塵甑。", "全活十萬家，九州詠仁政。", "逆天天弗怒，鬼神胡不恕。", "白玉尚指瑕，青蠅工點素。", "秋風動蓴鱸，公亦思歸去。", "問公歸去兮，蒼生誰怙恃。"]}