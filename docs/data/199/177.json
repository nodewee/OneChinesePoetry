{"author": "釋印肅", "period": "宋", "type": "诗", "title": "香積厨法語", "paragraphs": ["咦，好辨心，以此三法爲三昧，無量無邊世不會。", "我今修供佛眾生，萬聖千賢悉同共。", "摩訶般若味真如，十波羅蜜同受用。", "大家著力要精專，一粒微塵不許動。", "爲報龍天并八部，莫入厨中乾打鬨。", "監齋使者在眼前，守護普菴無罅縫。", "針劄不入起馨香，十八元來佛不共。"]}