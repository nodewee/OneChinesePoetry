{"author": "釋印肅", "period": "宋", "type": "诗", "title": "因道友說陳摶打睡警之", "paragraphs": ["日當午，有巴鼻，莫似這漢打瞌睡。", "精魄沉滯識神牽，墮入三途難出離。", "我這裏，不如是，眼若不睡諸夢除。", "端然靜坐沒牽纏，縱橫自在無縈繫。", "學道人，生慚愧，普菴萬劫眼不閉。", "鼻孔連天叫大哥，海納細流通大意。", "勸君修，休退志，坐斷乾坤無別義。", "一條脊骨鍊純剛，撐天拄地更無二。", "這光明，全體是，充滿山河崇富貴。", "明月堂堂皎碧天，絕待靈明撒手去。", "一事無心了便休，祖門一句普天取。", "離相非空無別是，無聲之樂響啾啾。"]}