{"author": "釋印肅", "period": "宋", "type": "诗", "title": "洪鍾歌", "paragraphs": ["昭文昭文施一鍾，懸空隨叩警盲聾。", "圓音不斷周沙界，純體金剛空不空。", "雖含響，擊即通，十方諸佛應聲中。", "天龍八部生忻悅，外道魔軍失却蹤。", "此圓器，大神功，上祝皇王壽不窮。", "日月長輝邦國靜，臣忠子孝續堯風。", "昏者醒，愚者聰，民歌鼓腹意和濃。", "地水火風同一性，剎塵無間體含融。", "包聲印頑空，鳥樹巖巒風月同。", "秦時何必驅山鐸，大振金鈴總脫空。", "時節至，自相逢，肯信無心達本宗。", "和同一族輸金玉，回向南泉鑄此鍾。", "黄昏裏，五更中，下下無空徹底通。", "近祖遠宗迷識解，聞歸浄土禮金容。", "涅槃侶，契心同，箇箇全音讚此功。", "顯理揚真無二聽，含靈蠢動一時通。", "受者法，施者空，且無地獄與洋銅。", "孝子順孫光遠慶，昭文千古振家風。"]}