{"author": "釋印肅", "period": "宋", "type": "诗", "title": "紙被歌訓行童  其一", "paragraphs": ["一片白雲掛在身，披時不許染紅塵。", "輕羅細想應難比，重錦尋思未可親。", "豈非顔色白如玉，成現都盧只一幅。", "紅窗妖艷見低頭，六賊三尸盡降伏。", "日充衣，夜得蓋，不長不短也不大。", "世人問我何處尋，蔡倫弟子將來賣。", "買得將來披，不許邪魔罔兩知。", "解向市廛遮雲雨，要與閑人隔是非。", "縱顛狂，任落魄，披入村中人惡惡。", "直饒紫綬與金章，我也未肯輕輕博。"]}