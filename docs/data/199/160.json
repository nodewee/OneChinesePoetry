{"author": "釋印肅", "period": "宋", "type": "诗", "title": "頌四賓主  其一七", "paragraphs": ["賓主互用，動亦非動。", "佛祖機關，不妨重弄。", "法共不共，十八何用。", "一相無相，自知輕重。", "信手拈來，得時不會。", "龜毛作過，兔角受罪。", "山河俱動，此義失宗。", "宗非山河，俱動是夢。", "動亦不動，收來無用。", "這回捉敗，永不費功。", "賓亦無賓，道孰可名。", "今父逃逝，契悟方親。", "主得真主，佛祖共舉。", "認賊爲子，不敢相許。", "萬國來親，唯一佛身。", "血脈不斷，得者忻忻。", "更下注脚，盲人摸索。", "見中求見，病消求藥。", "和光同塵，沒量智人。", "有誰相識，資深資深。"]}