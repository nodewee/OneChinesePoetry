{"author": "釋印肅", "period": "宋", "type": "诗", "title": "題經樓語", "paragraphs": ["般若貫華嚴，涅槃通寶積。", "迷則龍宮海藏，悟則一字不識。", "教演三伯餘會，度人無數百億。", "如今滿目放光明，十二部經詮不及。", "崔田彭族祖墳林，無欠無餘樓獨立。", "大千沙界納其中，無說無聞真利益。", "遠祖近宗無不超，得意生身乘此力。", "現存一族福綿綿，世出世間福何極。"]}