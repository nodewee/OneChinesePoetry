{"author": "釋印肅", "period": "宋", "type": "诗", "title": "摩尼歌", "paragraphs": ["一顆摩尼非玉貝，不動隨機方便快。", "無邊無表實先天，亙古迄今無覆蓋。", "六和同，心不在，放蕩汪洋塵世外。", "箇中無可表真如，不滅不生誰不愛。", "卓頑空，立世界，非界非空有誰解。", "返己迴觀一物無，光大圓融含百怪。", "珠體堅，吉怪壞，幻化元空靈本在。", "三十年看水牯牛，祇箇溈山實奇最。", "華林子，通非內，蹋倒浄缾絕待對。", "天上天下獨玄靈，直至如今少人會。", "老南泉，逞見解，提起貓兒人不買。", "一刀兩斷不曾分，主伴重重元不背。", "了非言，聞妙海，鉆火逢烟莫放退。", "忽然杲日爍冰霜，不立微塵誰受罪。", "天網恢，非結解，遍布彌漫這三昧。", "堪笑衡陽沒量人，彌勒光中拖布袋。"]}