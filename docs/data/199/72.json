{"author": "釋印肅", "period": "宋", "type": "诗", "title": "萍鄉縣丞求頌", "paragraphs": ["杜門終日不通書，得意忘言總不拘。", "舉向世間人不會，妄談生死事區區。", "信香不昧和光爇，禍福皆心豈有殊。", "心本全真含萬有，只緣六處起諸愚。", "眼耳舌鼻身意靜，箇中何物礙明珠。", "照天照地元不壞，非心貪妄命須臾。", "天命五旬當見覺，從其耳順縱心如。", "老人百出光無變，休將庚申叩文殊。", "了道即心含法界，心無應物合菩提。", "但勸諸人心莫怕，豈勞心上外求諸。", "爲君一念真空體，肯信無心道不虛。"]}