{"author": "釋印肅", "period": "宋", "type": "诗", "title": "達理歌", "paragraphs": ["普菴識心達理，不是胡言亂語。", "教化三千大千，箇箇透泥入水。", "應無所住生心，更不祭神拜鬼。", "時中浄念法身，何假燒錢化紙。", "不被邪魔所惑，各各盡淘真理。", "亦非夜聚曉散，亦不遠尋山水。", "亦不發願燒香，亦不棄離妻子。", "不啗眾生血味，便敬六親九祖。", "誓不飲酒猖狂，不入牢獄苦楚。", "見利便不干心，處處如欽父母。", "你爭無明人我，我自無可作做。", "修橋補路隨緣，身作山河國土。", "供養大地含靈，上願皇圖永固。", "時時風調雨順，日日民歌樂舞。", "皆因自性天真，永不入他門戶。", "如今一物無求，不著邪魔祛使。", "不離當處湛然，運水搬柴佛事。", "何須打鐃擊鈸，豈用槌鐘擊鼓。", "饒舌合掌歸依，早被參方取怒。", "只心普遍蓮花，何異西方浄土。", "自古本自無迷，今本何曾有悟。", "設有三乘五教，也似添鹽和醋。", "生死涅槃如夢，佛說無所作做。", "更問達磨西來，他亦別無門路。", "直指人心是佛，不可更移一步。", "纔有絲髮是非，便入魔家邪戶。", "死中得活之人，諸佛龍天守護。", "斬釘截鐵丈夫，這箇凡夫了事。", "如今人贊神欽，萬劫群靈仰慕。", "到此若不回心，豈識摩尼寶庫。", "自利利他不竭，經劫且無怕怖。", "披雲嘯月吟古風，透石穿山談正法。", "只個心如巧畫師，只個身如無縫塔。", "東村老婆是我娘，爺是南門張大伯。"]}