{"author": "釋印肅", "period": "宋", "type": "诗", "title": "造塔示眾", "paragraphs": ["求人不如求自己，自己肯時無不成。", "如今寶塔所將圓，諸人盡發一輪心。", "氣急殺人因悟道，靈山會上沒閑人。", "大小不拘皆拽石，高低齊轉普菴經。", "山林巖谷皆微笑，此是如來最上因。", "若有癡頑撥不轉，豬樓羊棬好安身。", "老僧拄杖頭有眼，不打披毛戴角倫。", "如是斬釘并截鐵，一人了事萬緣新。"]}