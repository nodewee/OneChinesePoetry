{"author": "釋印肅", "period": "宋", "type": "诗", "title": "示徒  其一", "paragraphs": ["我有陀羅名解脫，在在處處和塵撥。", "莫令撥著箇凡夫，何用剃頭并展鉢。", "咦，連妻带子龐居士，一時成佛都包括。", "妄心不滅禍難除，任向祈求卜大虛。", "了道不消多語話，當軒自有顆明珠。", "半夜三更莫費油，澄潭捉月幾時休。", "冬年莫惹紅塵客，家道安然體自周。", "寄語門徒諸弟子，得心安樂外何求。"]}