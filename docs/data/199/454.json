{"author": "釋印肅", "period": "宋", "type": "诗", "title": "普菴歌", "paragraphs": ["祇箇普菴純寶貝，妙慧莊嚴真暢快。", "無門爲戶到人稀，萬里神光圓頂蓋。", "非相身，無不在，體露堂堂聲色外。", "世間夢幻曷能隨，超出世間那肯愛。", "絕意識，無眼界，浄名卧疾瞿曇解。", "指權就實度眾生，勿謂古賢來捏怪。", "悟普菴，本無壞，空劫有窮渠自在。", "四生六道豈相干，物我兼忘心唯最。", "無有無，內非內，海印發光誰敢對。", "森羅萬象普菴收，絕待靈明全體會。", "忘能所，勿知解，瓦礫真金誰敢買。", "若還不是老胡來，覿面難逢輪劫肯。", "雪齊腰，求教誨，得旨忘言轉不退。", "百鍊金剛無孔鎚，要斷龜毛兔角罪。", "如意珠，我今解，剎剎塵塵鋪障昧。", "一毫端量大千輝，爍破無明生死袋。"]}