{"author": "釋印肅", "period": "宋", "type": "诗", "title": "金剛隨機無盡頌 標經題目", "paragraphs": ["般若真微妙，無相爲宗要。", "無住元爲體，十方皆昭耀。", "研窮理趣長，堆卷積山岡。", "言言不及，一口吸西江。", "方言稱智慧，真人本無位。", "出入面門間，參方還了利。", "喻法比金剛，萬邪豈可當。", "不壞超今古，日久共行藏。", "彼岸波羅蜜，清光穿白日。", "鏡中不亂光，虛空無鳥迹。", "經文華貫行，破有作法王。", "連年心苦念，不悟枉時光。", "誰知遠烟浪，孤帆一片張。", "穿却虛空鼻，不著更參詳。", "別有好思量，滿目足風光。", "釣船依舊放，不見謝三郎。"]}