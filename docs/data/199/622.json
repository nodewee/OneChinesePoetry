{"author": "釋印肅", "period": "宋", "type": "诗", "title": "數珠歌", "paragraphs": ["如是數珠祇一顆，離垢摩尼光不破。", "佛說剎說眾生說，三世一切說這個。", "未了人，休將過，成佛人希念佛多。", "却將妄念數如麻，念來年久却成魔。", "假慈悲，當什麽，順時吉，逆時禍。", "行住坐卧似風牽，誑謗佛法如行貨。", "木槵子，麻穿過，假名一百單八箇。", "和酒和肉耀心光，誰覺死來連汝墮。", "心念肉，口波波，業識如是怎奈何。", "靈府未清徒念佛，身心浄土自彌陀。", "旃檀成，來惠我，拈起連天笑一和。", "自家不比這般人，黄葉止啼元是我。", "聰明人，猶較可，二乘聞說心如火。", "幾百劫中用數珠，今日教人都訣破。", "善男子，不恁麽，法無斷滅言無過。", "一人道假百千虛，何不學西來達磨。", "不立文字無唱和，寂滅光中神護佐。", "九年面壁沒人知，直指人心少林坐。", "雪齊腰，割臂墮，猶自惺惺不放過。", "徵詰神光勿得心，忽然解悟方擔荷。", "報參玄，休懡㦬，决擇身心是什麽。", "虛空何物可相當，體得一如閑打坐。", "十方諸佛念珠同，法界圓明無兩個。"]}