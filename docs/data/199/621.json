{"author": "釋印肅", "period": "宋", "type": "诗", "title": "鐵竹歌", "paragraphs": ["普菴和尚鐵竹歌，十聖三賢不奈何。", "九節玲瓏通法界，不由籩筍自嘍囉。", "從百鍊，已經磨，能障狂風止海波。", "惡龍攝毒皆由我，猛虎歸降豈是佗。", "世出世間無可比，非凡非聖力摩訶。", "莫耶劍，比天戈，生滅勞形費氣多。", "只這一條剛不壞，撐天拄地應三摩。", "身瑩浄，意曼陀，非眼耳鼻六通和。", "肉眼那能堪作見，二乘天眼尚誵訛。", "德山老漢却老婆，橫豎宗風般若多。", "罕遇其人難措手，至今獨卓立巍峨。", "君不見，莫蹉跎，點石爲金也是他。", "即栗橫肩千萬箇，解吞鐵竹可相過。", "未動口時百雜碎，豈同狐族唱巴歌。", "順天助道功非細，只欲令人脫死魔。", "喃喃解語非關舌，入水何曾動碧波。", "鐵竹自歌如是唱，海潮音徹笑呵呵。"]}