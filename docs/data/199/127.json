{"author": "釋印肅", "period": "宋", "type": "诗", "title": "題寶塔", "paragraphs": ["塔本無縫，真如不動。", "說此經處，涌出虛空。", "釋迦多寶，聽說如夢。", "東西無二，見見不同。", "無剎不收，無色不融。", "層層落落，光影重重。", "恒河沙劫，盡入其中。", "三世諸佛，一法身通。", "針劄不入，壽量無窮。", "目連舍利，常隱於中。", "阿育王像，妙色金容。", "天龍八部，萬億靈通。", "擎山持杵，遍滿虛空。", "護持禮塔，摧滅魔蹤。", "顯正寶塔，八面玲瓏。", "水火不壞，障毗嵐風。", "眾生見者，永脫樊籠。", "信者施者，功德不空。", "無住布施，福德無窮。", "住相布施，猶滯途中。", "諸佛子等，無功之功。", "成如是塔，標指宗風。", "空劫壞時，此塔不鎔。", "劫火洞然，體若虛空。", "究竟涅槃，應時體用。", "逗機應化，無法不同。", "皇圖永固，舜雨堯風。", "郡邑宰僚，祿位高崇。", "萬民快樂，五穀盈豐。", "狼烟自息，瑞氣和濃。", "性相平等，含靈體同。", "世出世間，色不異空。", "稽首和南，禮塔事終。", "乾道四年，戊子季冬。", "南泉慈化，肅老遺風。", "法界有情，一切珍重。"]}