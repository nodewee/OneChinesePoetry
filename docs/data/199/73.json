{"author": "釋印肅", "period": "宋", "type": "诗", "title": "謝戴安撫書院額", "paragraphs": ["普菴以此香，回向大居士。", "幻盡覺圓者，妙意難遮覆。", "惠我二筆端，三昧非迷悟。", "世間豈識知，何處尋門戶。", "六字光慈化，千古人欽慕。", "象出普菴名，天龍常守護。", "法本付賢侯，利益何窮數。", "傷嗟逐末流，忙忙失元路。", "千里萬里體無間，世出世間非我所。", "謝安撫，雲軒密布巴陵時，願垂青眸垂一顧。"]}