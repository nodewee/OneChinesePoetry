{"author": "釋印肅", "period": "宋", "type": "诗", "title": "大圓智鏡", "paragraphs": ["普菴非相亦非名，達本忘情不見人。", "孤月全收無意識，桂輪獨耀絕纖塵。", "三祇一念湯消雪，萬行須臾火爍冰。", "到此何勞聲色問，共君本自鏡圓明。", "若將銅器作天真，背黑面青賺學人。", "本性如空含萬物，妙明寂照豈容塵。", "山河石壁三春霧，空色全彰六月冰。", "智自圓明非我所，不拘日月定光明。"]}