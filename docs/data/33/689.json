{"author": "劉過", "period": "宋", "type": "诗", "title": "明州觀大閲", "paragraphs": ["書生燈窗困毛錐，說著刀劍何時持。", "忽聞殷殷金鼓震，驚起塊坐筋骸衰。", "國朝右武重秋獮，列郡敢不張其威。", "萬家駢首遮道看，我亦役逐人後隨。", "武夫櫜鞬陳整整，虎豹拏攫旌旗麾。", "人言吳兒盡脆弱，身髮文斷勇未知。", "不見拔山昔項羽，何必燕趙士始奇。", "軍容燦燦生光輝，悲風慘淡殺氣怒，對此忽作邊頭思。", "熊羆不譁曉爭出，萬騎馳突寒打圍。", "紛紛血毛腥原野，箭竹正墮驚鴻飛。", "將軍仰笑兵軍賀，金帛填委深溝池。", "十年文窮坐百拙，感慨一賦從軍詩。"]}