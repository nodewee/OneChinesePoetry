{"author": "劉過", "period": "宋", "type": "诗", "title": "悲淮南", "paragraphs": ["淮民窮到骨，忍復搥其肌。", "不知鐵錢禁，作俑者爲誰。", "行商斷來路，清野多流離。", "主人日邊來，四牡驅以馳。", "或云易之是，或云收之宜。", "幾人困往返，遂逐文書移。", "救焚卒無策，燎火久益滋。", "緬懷征搉初，山海煮摘時。", "雖云便公家，亦復撓其私。", "今者縱虎豹，而使渴與饑。", "蕭蕭蘆葦林，日夜邊風吹。", "悲哉淮南民，持此將安之。"]}