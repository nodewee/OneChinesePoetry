{"author": "孫應時", "period": "宋", "type": "诗", "title": "和樓尚書賦趙大資重樓柏梁體", "paragraphs": ["浙中巖壑天下雄，越絕宛委吳穹窿。", "鍾奇角秀勞神工，復有四明冠南東。", "雲南雲北森橫縱，僊聖所宅光𤧚瓏。", "公樓極覽面面同，江霏海日開冥濛。", "翠屏列立千萬峰，勝畫孔雀繡芙蓉。", "春晴百花度香風，秋原下瞰禾黍芃。", "城郭游人紛蝶蜂，笙歌間發羅綺叢。", "我公心鏡百鍊銅，眼底萬物歸陶鎔。", "姬公胡留曲阜封，東平驃騎合侍中。", "小出勳業垂無窮，手扶日轂駕六龍。", "丹心正色羞容容，飄然謝出明光宮。", "坐收全名擅高蹤，錦衣故里還過逢。", "築室百堵聲隆隆，雅素不窮丹雘功。", "移花種竹親圃農，直嫌看山隔崇墉。", "層樓開豁星斗胸，晨登坐達夕鼓鼕。", "有書滿架酒不空，眼明脚健顔頰紅。", "身佩安危唐晉公，何妨綠野對洛嵩。", "文昌更似香山翁，與公勝日長相從。", "一談一笑如春濃，清歡不奏淫樂矇。", "高山流水操遞鍾，新篇絡繹疲奴僮。", "寒生感公恩義重，草根竊亦吟秋蟲。", "扁舟登門頻宿舂，敢逐炎凉如燕鴻。"]}