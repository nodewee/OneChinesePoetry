{"author": "劉過", "period": "宋", "type": "诗", "title": "從軍樂", "paragraphs": ["蛟龍寶劍鸊鵜刀，黄金絡馬花盤袍。", "臂弓腰矢出門去，百戰未怕皋蘭鏖。", "酒酣縱獵自足快，詩成橫槊人稱豪。", "但期處死得其所，一死政自輕鴻毛。", "將軍三箭定天山，丞相五月入不毛。", "生前封侯死廟食，雲臺突兀秋山高。", "書生如魚蠹書冊，辛苦雕篆真徒勞。", "兒時鼓篋走京國，漸老一第猶未叨。", "自嗟賦命如紙薄，始信從軍古云樂。"]}