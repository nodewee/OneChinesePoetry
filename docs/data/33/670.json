{"author": "劉過", "period": "宋", "type": "诗", "title": "襄陽歌", "paragraphs": ["十年著脚走四方，胡不歸來兮襄陽。", "襄陽真是用武國，上下吳蜀天中央。", "銅鞮坊裏弓作市，八邑田熟麥當糧。", "一條路入秦隴去，落日彷彿見太行。", "土風沉渾士奇傑，嗚嗚酒後歌聲發。", "歌曰人定兮勝天，半壁久無胡日月。", "買劍傾家貲，市馬託生死。", "科舉非不好，行都兮萬里。", "人言邊人盡粗材，卧龍高卧不肯來。", "杜甫詩成米芾寫，二三子亦英雄哉。"]}