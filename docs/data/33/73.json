{"author": "孫應時", "period": "宋", "type": "诗", "title": "用范叔剛韵送陳亮功同年", "paragraphs": ["人物相後先，筦庫故多士。", "若人海邦來，清渭照涇水。", "風塵不自憚，遠業正在此。", "林深蘭荃芳，波動金石止。", "三年亦何事，一笑聊復爾。", "天風今扶摇，勢作九萬里。", "未令游蓬山，亦合佐槐市。", "富貴善移人，須公直如矢。", "平生十年書，喜見習鑿齒。", "少留更舂容，春醪薦魴鯉。"]}