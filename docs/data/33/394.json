{"author": "孫應時", "period": "宋", "type": "诗", "title": "送朱仲微使君赴闕", "paragraphs": ["聲迹周行舊，人門漢相延。", "謝宗康樂在，阮姪仲容賢。", "文獻羣公側，風流晚輩先。", "天資超瑑玉，心量極澄淵。", "世故雖遊刃，榮途獨緩鞭。", "風霜飽經歷，歲月起聯翩。", "奏牘留天聽，鳴鑣拜日邊。", "一麾紆郡組，兩地冠淮壖。", "巢塢江湖會，吳陵海澤偏。", "陽公優撫字，山甫重蕃宣。", "秋月滄浪底，春風草木前。", "近名辭赫赫，直道守平平。", "襦袴歌千里，絲綸錫九天。", "別帆催入覲，祖席歎登仙。", "詳試諳馮翊，深褒屬潁川。", "徑須持紫橐，應不墜青氈。", "世道千齡遠，人情百慮牽。", "關心眷河雒，努力補陶甄。", "窶迹來蓬篳，微芳託蕙荃。", "一枝容吏隠，三鬴慰親年。", "借寇知難請，依劉敢自憐。", "鑪錘思舊物，倘問及林泉。"]}