{"author": "孫應時", "period": "宋", "type": "诗", "title": "三泉龍門", "paragraphs": ["蒼山石骨高稜層，繚斷谷口如堅城。", "何年穴作甕門入，豁然天地中開明。", "門深十丈碧鐵色，錯落鱗甲潛光晶。", "溪聲瀉出駭風雨，巖泉亂滴紛珠瓔。", "老藤翠木蔚回合，幽花好鳥相逢迎。", "異哉人世有此境，顧盼蕭爽心骨驚。", "想見伏龍擘山出，澒洞冰雹轟雷霆。", "不然避秦客仙去，中有桃花門不扃。", "谷深路窈望不極，有泉可濯田可耕。", "何當顓此一丘壑，家在東吳空復情。"]}