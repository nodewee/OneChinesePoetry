{"author": "孫應時", "period": "宋", "type": "诗", "title": "傅惟肖贊府假西遊集作長篇送還奇甚次其韵", "paragraphs": ["醉鄉不遊遊睡鄉，眼花對案如迷藏。", "夢踏秋草悲蛩螿，風松露菊三徑荒。", "忽然欠伸日在廊，悟此身世何荒唐。", "故書棄擲塵滿箱，魯堂不復聞絲簧。", "鏡中容顔老不揚，浪求斗升助糟糠。", "江湖蘭珮芙蓉裳，踟躕不歸愁斷腸。", "偉君威鳳鳴朝陽，文章五色照我傍。", "艷如屈宋班馬香，千載作者蔚相望。", "對床泮水月滿堂，追游山椒款寶坊。", "劇談發我平生狂，劃如乘風上翺翔。", "蒼蒼雲海一葦航，周流四方來故鄉。", "羣兒醉飽死不償，我獨與君酌天漿。", "紛紛爝火明寒窗，何如光芒萬丈長。", "空吟平子四愁章，欲報英瓊無可將。", "明朝癡兒公事忙，從今謝君當括囊。"]}