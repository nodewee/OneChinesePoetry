{"author": "孫應時", "period": "宋", "type": "诗", "title": "李允蹈以詩見詒走筆和之李號能詩諸貴人客也", "paragraphs": ["四海夥人物，百年各馳驅。", "持身付埃塵，擾擾竟何須。", "臨邛家四壁，洛北飯一孟。", "白首頗光榮，不媿初心無。", "男兒胸中奇，玉虹自呵噓。", "滄浪振幽潔，沆瀣餐雲腴。", "養性一無累，經世乃其餘。", "芙蓉爲裳衣，秋蘭爲珮琚。", "西遊畧崑崙，東征拂玄菟。", "乘風羾天門，九闕請三呼。", "太息治安策，中流資一壺。", "河山洗祲氛，日月行天衢。", "凌煙千載容，丹青爲君鋪。", "請君辦此事，勿待餘子俱。", "我懶復無用，藜羹守故書。", "敢云驪龍睡，妄意淵中珠。"]}