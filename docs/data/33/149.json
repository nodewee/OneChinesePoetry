{"author": "孫應時", "period": "宋", "type": "诗", "title": "沌中即事", "paragraphs": ["武昌西南雲夢澤，水平不動玻璃碧。", "葭蘆莽蒼生暮煙，楊柳蕭條带秋色。", "北接滄浪南洞庭，八九百里荒荒白。", "一渠紆縈十日行，巧避江濤如過席。", "平生聞說沌魚美，滿籃不受百錢直。", "我來漲潦漁者稀，罾網高懸釣竿擲。", "葦屋人家絕可憐，欲沒未沒三四尺。", "倚樹爲巢葑作床，剝菱炊菰自朝夕。", "青裙皂髻長兒女，城市繁華豈曾識。", "屋頭一艇是生涯，丁算未必逃官籍。", "迢迢客路幾歎息，茫茫宇宙何終極。", "有酒無魚莫浪愁，獨醉月明聽吹笛。"]}