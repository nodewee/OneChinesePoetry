{"author": "孫應時", "period": "宋", "type": "诗", "title": "遂安縣興學和詹本仁見贈詩", "paragraphs": ["萬物野馬相追奔，百年夢境更起仆。", "是中諸妄要掃刮，努力良心自成就。", "舞雩春風沂水側，當日羣公切磋究。", "大途九軌自可識，廣居安宅寧當僦。", "少年恐不保壯老，夜氣還能亡旦晝。", "詩書禮樂在庠序，鄉射絃歌列籩豆。", "共惟百聖貽後來，豈使一科圖急售。", "如何道術坐陸沉，獨指利名紛輻輳。", "斯文未喪天所賜，接踵諸賢出哀救。", "聖門榛棘得剗除，俗學膏肓有砭灸。", "晚出顓蒙格調卑，平生師友追從舊。", "敢言割雞慕牛刀，直恐狐裘雜羔袖。", "是邦山水故瀟洒，滿眼衣冠多整秀。", "向來張呂相逢地，遺韵餘風洗凡陋。", "眷然鄉校肯來游，勉矣英材起相副。", "名門政假扶持力，闔境似驚聞見驟。", "儒林丈人真好事，大筆新詩警昏瞀。", "寄言同社相知心，不怪狂歌續貂後。"]}