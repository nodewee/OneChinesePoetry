{"author": "孫應時", "period": "宋", "type": "诗", "title": "趙唐卿邀游西湖即席賦十二韵", "paragraphs": ["春風客皇州，積雨不得晴。", "倚樓望西湖，想見煙水平。", "芳時諒難負，勝侶欣來并。", "杖藜一蕭散，喚船弄空明。", "浮雲爲我開，好鳥爲我鳴。", "青山次第出，桃李正鮮榮。", "華屋何煌煌，縹緲連重城。", "都人競時節，酒舫各斜橫。", "而我得舒眺，緬然起深情。", "風景自千古，擾擾何所營。", "大鈞實愛物，無使可憐生。", "堯民保同樂，吾其獲歸耕。"]}