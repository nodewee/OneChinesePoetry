{"author": "孫應時", "period": "宋", "type": "诗", "title": "秋日程伯玉携詩見過次韵", "paragraphs": ["秋聲入梧桐，落葉驚甕牖。", "菊叢生細香，安排作重九。", "幽子曳杖吟，蓬門獨搔首。", "故人惠然來，新詩出瓊玖。", "歡言掃吾室，餖飣隨所有。", "高談雜古今，疑義相可否。", "當年醉翁意，固不在杯酒。", "人生等一夢，諒無金石壽。", "從渠豢鍾鼎，未可薄藜糗。", "斯須較榮枯，千載判妍醜。", "君侯文章家，世胄衣冠後。", "何傷回憲貧，正是裘牧友。", "俗子揶揄人，古道陵遲久。", "無勞問董龍，定是何雞狗。"]}