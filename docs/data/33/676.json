{"author": "劉過", "period": "宋", "type": "诗", "title": "登昇元閣故基", "paragraphs": ["脚力倦矣曷少休，侵晨更作昇元遊。", "眼中已不見二百四十尺突兀之高樓，但見炊煙萬竈宿貔貅。", "上有啼鴉噪鵲如泣訴，下有藤蔓老樹根據枝相虯。", "想其結締初，匠石巧與造物侔。", "桷榱枅栱不知幾大木，一木牽挽回萬牛。", "山川退聽左右受約束，日月烏兔早暮東西流。", "阿房之旗矗立矮如戟，臨春結綺望仙三閣俱下頭。", "盃埦塊潜培塿而已矣，蹄涔洞庭芥爲舟。", "拄撐霄漢彈壓大千界，下歷梁唐秦隋晉漢周。", "一朝世故有翻覆，禍結祝融回祿與鬰攸。", "灰飛障天烟焰熾，一火三月爛不收。", "遂使觚稜化草莽，丹雘成墟丘。", "吾聞至人侈儉初何心，有茅一把蓋頭便可留。", "何必窮極土木事妖怪，脧削赤子膏血斂以裒。", "是故子劉子，不仙不佛亦不侯。", "視鸞臺鳳閣爲蘧廬，百萬買宅亦夢幻泡影漚。", "江西豈無家，白沙翠竹泉石幽。", "茅簷曝日搔背癢，籬缺牆破手葺修。", "如以天地爲室廬，日月行住坐卧得自由。", "不爲朱門是，不作白屋羞。", "有時騎鯨千里遊汗漫，有時蛤蜊遽食龜殻秋。", "彼昇元閣者亟成而復壞，腸亦不能爲之斷，心亦不能爲之憂。", "造物何足云，此身自贅疣。", "譽堯毀桀未必公是非，丘跖兩窖蟻與螻。", "日斜諸公急下山，我有斗酒歸去來兮相與勸酬。"]}