{"author": "劉過", "period": "宋", "type": "诗", "title": "憶鄂渚", "paragraphs": ["我離鄂渚已十年，吳兒越女空華鮮。", "不如上游古形勢，四十餘萬兵籌邊。", "中原地與荆襄近，烈士烈兮猛士猛。", "澤連雲夢寒打圍，城接武昌曉排陣。", "書生豈無一策奇，叩閽擊鼓天不知。", "却思仙人白玉笛，胡床醉倚南樓吹。", "貂蟬兜鍪兩岑寂，若耶溪傍還作客。", "空餘黄鶴舊題詩，醉筆顛狂驚李白。"]}