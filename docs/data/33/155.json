{"author": "孫應時", "period": "宋", "type": "诗", "title": "同邱直長和歐公三游洞韵", "paragraphs": ["維舟下牢關，散策上西嶺。", "天風吹我裳，恍惚非人境。", "丹崖翠壁明空山，呀然洞府葱蘢間。", "珊瑚爲門玉爲裏，石骨千年凝綠髓。", "伏龍奇鬼相回環，窗戶玲瓏五雲起。", "風馬霓旌去不留，棋牀丹竈巖之幽。", "流水潺潺山寂寂，時有野鶴飛迎客。", "提携琴酒聊一歡，呼取漁樵任爭席。", "日暮欲歸歸路迷，襟期浩蕩誰當知。", "好種桃花便終老，更尋何處武陵溪。"]}