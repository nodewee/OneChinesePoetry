{"author": "劉過", "period": "宋", "type": "诗", "title": "艤舟采石", "paragraphs": ["我昔南遊武昌夏口之山川，赤壁弔古齊安邊。", "又嘗北抵鶴唳風聲地，八公山前望淝水。", "誰令艤舟牛渚磯，樓船蔽江憶當時。", "周郎未戰曹瞞走，謝安一笑苻堅危。", "黄雲如屯夜月白，箭痕刀痕滿枯骨。", "健兒飯飽飲馬來，意氣猶雄歌尚烈。", "只今采石還戍兵，諸將奄奄泉下人。", "飯囊盛飯酒甕酒，位去三衙稱好手。"]}