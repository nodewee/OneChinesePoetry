{"author": "孫應時", "period": "宋", "type": "诗", "title": "重答", "paragraphs": ["萬古同山川，八方異風俗。", "男兒事弧矢，心目快一矚。", "結交必名勝，曠懷無狹促。", "昂昂千丈松，朗朗百間屋。", "彼富自鍾鼎，我貧甘芋菽。", "誰能工俯仰，未許相縛束。", "讀書頭欲白，對客樽無淥。", "由來多此士，皎皎駒在谷。", "瞿唐候水齊，秋風祛暑溽。", "歸歟奉親懽，羹絲鱠江玉。", "青衫雖霜葉，已勝袍立鵠。", "進退吾何疑，肯事羝羊觸。"]}