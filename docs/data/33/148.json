{"author": "孫應時", "period": "宋", "type": "诗", "title": "斗南竹林祠歌", "paragraphs": ["君不見唐河諸將兵馬回，河朔百城門不開。", "邊烽夜舉天子怒，六龍曉發鳴春雷。", "金陵玉壘中道惑，澶淵一擲吁難哉。", "當時事勢在國史，萊公之功不其偉。", "幽燕可還敵可臣，西顧寧論夏州李。", "用公不盡天所惜，天不生公更誰恃。", "嗟公雄豪從少年，如虎在山龍在淵。", "淮陰指掌楚歸漢，望諸叱咤齊爲燕。", "兩朝五起豈不遇，膠漆擺撼難爲堅。", "癭相讒巧亦云極，鶴相惡謀何卒卒。", "青衫到骭吾一咍，羊酒迎道爾堪恤。", "可憐夷獠護裝橐，想見神明扶正直。", "公安插竹南遷時，手回造化理不疑。", "雲車風馭今來否，迎神送神姑爾爲。", "蕭蕭寒綠泣江雨，長似襄陽墮淚碑。"]}