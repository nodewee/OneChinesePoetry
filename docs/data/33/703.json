{"author": "劉過", "period": "宋", "type": "诗", "title": "古意席上爲徐子宜侍郎賦", "paragraphs": ["桃李多芳妍，開落如春風。", "託身終自天，花不百日紅。", "殘月望朝日，各自相西東。", "爲君整儀容，照水不照鏡。", "爲君進甘旨，君視肉有堇。", "悲歌欲感君，聲若君不聞。", "金玉徒結君，君看若浮雲。", "父母長嘆息，謂兒好容德。", "脂澤固不妍，珠翠亦無色。", "娉婷艷陽春，自醜不自惜。", "君心河漢流，爲雨不復收。", "妾心東流水，赴海終不止。"]}