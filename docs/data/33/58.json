{"author": "孫應時", "period": "宋", "type": "诗", "title": "李允蹈再詩言別次韵", "paragraphs": ["仙人騎長鯨，醉與月相追。", "落筆千萬篇，要與風雅期。", "里耳習巴唱，未省白雪詞。", "欲當莫邪鋒，斷毛真一吹。", "文章游戲耳，功名須鼎彝。", "推轂天下士，豈無鄭當時。", "我愚敢望君，君胡首肯之。", "酒酣激清嘯，八極隘指麾。", "丈夫嘆歲晚，不恨一別離。", "行行愛體素，江湖勞夢思。"]}