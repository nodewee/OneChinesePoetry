{"author": "劉過", "period": "宋", "type": "诗", "title": "多景樓醉歌", "paragraphs": ["君不見七十二子從夫子，儒雅强半魯國士。", "二十八宿佐中興，英雄多是僰陽人。", "丈夫生有四方志，東欲入海西入秦。", "安能齷齪守一隅，白頭章句浙與閩。", "醉遊太白呼峨岷，奇材劍客結楚荆。", "不隨舉子紙上學六韜，不學腐儒穿鑿注五經。", "天長路遠何時到，側身望兮涕霑巾。"]}