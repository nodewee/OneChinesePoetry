{"author": "劉過", "period": "宋", "type": "诗", "title": "謁郭馬帥", "paragraphs": ["千金買駿馬，百金市蛾眉。", "長安酒家樓，揮洒驚人詩。", "天子不得臣，公卿氣吞之。", "俯視兒女輩，自詭男子奇。", "誰知金陵都，五年重來茲。", "黑貂日以敝，塵埃鬢成絲。", "故人風雨散，知己今爲誰。", "郭侯山西英，而有熊豹姿。", "巍峩西忠廟，喬木人所思。", "垂芳到雲仍，大將奕世爲。", "兄弟各三衙，父子步武隨。", "萬戶侯冠軍，金印何纍纍。", "雖然平戎策，終鬰未得施。", "方今羣胡擾，似覺虜運衰。", "達靼軍其西，會以蒙國斯。", "蛇豕互吞噬，干戈極猖披。", "盜賊毛蝟起，歛民及刀錐。", "父老思漢官，壺漿傒王師。", "吾君自神武，妙算出籌帷。", "收攬天下才，尺寸不可遺。", "機會一日來，恢復此其時。", "况如郭侯者，禮賢正謙卑。", "使之會雲龍，列城歸指麾。", "安知古中原，不使同驅馳。", "過也久淪落，狂名諸公知。", "然亦壯心膽，志慕鞭四夷。", "脫靴呼將軍，舉扇障元規。", "有音世不賞，詩酒聊自嬉。", "霜風忽無情，一夜冷徹肌。", "高卧百尺樓，閉門無晨炊。", "起視匣中劍，依舊光陸離。", "有恩或可報，一死所不辭。"]}