{"author": "孫應時", "period": "宋", "type": "诗", "title": "游靈巖觀瀑布", "paragraphs": ["一雨天氣清，暑事亮未酷。", "煩囂念蕭散，茲晨正休沐。", "籃輿試經行，勝槩入遐矚。", "紆餘緣清溪，窈窕得幽谷。", "一巖四壁凈，千仞落飛瀑。", "雷霆鞭蟄戶，風雨撼林麓。", "光寒白虹下，勢劇天河覆。", "繽紛曜冰雪，激射碎珠玉。", "危亭著佳處，盡日看不足。", "澒洞開心胸，眩晃新耳目。", "龍臍更奇事，滴滴掛崖腹。", "人言七年旱，不減此一掬。", "天壤富瓌怪，名字有顯伏。", "冉溪逢子厚，釀泉須永叔。", "摩挲蒼苔碑，徒倚古寺竹。", "微吟忽忘歸，俗駕不可宿。"]}