{"author": "孫應時", "period": "宋", "type": "诗", "title": "趙仲禮示達菴唱酬次韵", "paragraphs": ["旭旦羣陰豁，春陽萬壑融。", "八荒雙眼界，千聖一家風。", "不必尋玄妙，寧須泥苦空。", "本來無見解，何處覓神通。", "穀粟饑爲藥，雷霆聽或聾。", "鳶魚均自適，虎鼠竟誰雄。", "軒冕因時貴，簞瓢有命窮。", "詩書休發冢，談笑任關弓。", "陶令琴三弄，徐公酒一中。", "浮雲容易改，明月古今同。", "上達真無累，纖瑕早自攻。", "論心逢益友，刮目慶新功。", "臺閣須公子，山林付老翁。", "歲寒尋此話，一笑燭湖東。"]}