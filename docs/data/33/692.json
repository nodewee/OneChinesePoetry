{"author": "劉過", "period": "宋", "type": "诗", "title": "上譙江州", "paragraphs": ["丘公鎮金陵，辛老治京口。", "君王神武欲籌邊，九江更使何人守。", "九江太守今譙侯，譙侯德量容九州。", "詩書禮樂晉元帥，意度閒遠和而謀。", "清尊對客溫如玉，同上庾樓望西北。", "胡塵萬里氣壓之，客有白頭何碌碌。", "出門烟水空茫茫，西爲漢沔南衡湘。", "指點武昌在何許，買船又謁吳侯去。"]}