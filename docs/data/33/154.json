{"author": "孫應時", "period": "宋", "type": "诗", "title": "梁山劉制參園亭", "paragraphs": ["劉侯家有相業堂，東都舊第城中央。", "劍南參謀今白髮，官班且復尚書郎。", "買田築室蟠龍下，閨門孝友師一鄉。", "好園十畝當道入，綠竹萬箇攙天長。", "池亭面勢各有趣，花木手種新成行。", "客來呼酒徑留飲，小鬟妙舞工持觴。", "人生適意但如此，何用塵土紛劻勷。", "我來度峽五十日，山深路惡神慘傷。", "眼明此邦萬石壩，况逢好事容徜徉。", "野鶴寮中最清絕，蠟梅水仙方弄香。", "爲公一醉出門去，祝公眉壽長康彊。"]}