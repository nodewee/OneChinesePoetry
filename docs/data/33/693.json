{"author": "劉過", "period": "宋", "type": "诗", "title": "觀三疊泉", "paragraphs": ["五老峰北嵯峩顛，龍泉三疊來自天。", "只因開闢便有此，山雲蔽護經歲年。", "一朝何事失扃鐍，樵者得之人共傳。", "欲往從之人憚遠，險溪絕壑窮攀緣。", "初疑霜崩湧天谷，翻若雲奔不岩宿。", "散爲飛風颺輕煙，垂似銀絲貫珠玉。", "隨風變態難盡名，觀者洞駭心與目。", "清寒侵袂心益爽，清甘熨齒手屢掬，我欲攬之作玉虹。", "似開九丈錦屏風，有若插碧金芙蓉。", "笑騎揮斥凌太空，窮源直到天河東。"]}