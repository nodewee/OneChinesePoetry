{"author": "孫應時", "period": "宋", "type": "诗", "title": "峽中歌", "paragraphs": ["峽中翠壁何崢嶸，排空百雉如層城。", "重樓複道明丹青，神剜鬼刻斧鑿精。", "呀然裂入兀不崩，飛流罅出懸珠瓔。", "旌旆夾道繽逢迎，霜鋒雪鍔立萬兵。", "奇峰十二劍削成，真贋等好不可評。", "天柱拔立千仞擎，團團石骨瑩玉冰。", "傍有巖穴半開扃，飛仙之宅凝神清。", "蝦蟆下飲腹不盈，背負陰壑深窈冥。", "金碧滿洞層雲生，泓泉泠泠琴筑鳴。", "林端黄牛老不耕，灘回白日隨人行。", "石馬隻耳夢偶靈，神祠簫鼓何鏗鏗。", "江流萬古鬰不平，四時雷霆風雹聲。", "天垂匹練相回縈，日月避隠韜光明，朝雲暮雨犬吠晴。", "山腹人家真畫屏，亦有竹閣連松亭。", "褰裳可登呼可譍，但愁蠻語無由聽。", "我來泝峽纔幾程，所見如許心骨驚。", "陽臺灧澦次第經，磨礪筆鋒吾敵勍。"]}