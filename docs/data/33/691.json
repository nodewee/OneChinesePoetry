{"author": "劉過", "period": "宋", "type": "诗", "title": "古詩", "paragraphs": ["凉生几硯窗未糊，秋風射入如相呼。", "床頭吳鈎作龍吼，便欲乘此擣穹廬。", "丈夫詩膽如斗大，摩挲笑與歌楚些。", "生平柔腸作鐵堅，挑盡寒燈擁襟坐。", "撞鐘打鼓天欲明，鴉未知曉鷄先驚。", "夜來有雨不須問，聽取窗前蕉葉聲。", "老僧慣閒定較可，山色朦朧半烟鎖。", "玉簪委地怕禁持，消息雨中彈指過。", "前回十日得一晴，遠山松檜如潑青。", "癡雲冉冉自辟易，半江滾滾金龍生。", "桂花畢竟終燥薄，强出嬋娟懶梳掠。", "正緣久不見雲生，事半功倍掃蕭索。", "人言快意難得時，世間樂事須生悲。", "轉頭潑墨天地黑，依然雨脚如絲垂。", "山翁豈識神龍志，特地霖淫阻遊意。", "不知金鴨香篆長，擁鼻猶可看文戲。", "重重疊疊添青蒼，誰謂濃翠遶叢篁。", "草木過濕有香意，衣籠篤褥篝籠湯。", "峭岩萬丈苔斑駁，日固甚佳雨不惡。", "晴明晦冥俱可觀，芻豢有時薦藜藿。", "愛山之癡如愛詩，或日或雨皆足奇。", "君不見若把西湖比西子，淡粧濃抹總相宜。"]}