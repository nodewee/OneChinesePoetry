{"author": "孫應時", "period": "宋", "type": "诗", "title": "陪戎州范守閻倅飲涪翁溪紀事", "paragraphs": ["元祐人何負，黄郎昔此居。", "江山愁思裏，風景醉吟餘。", "問俗夸遺事，開荒想舊廬。", "巖姿自奇怪，谷響故清虛。", "鳥語傳沽酒，猿吟憶荷鋤。", "文章喧宇宙，談笑狎樵漁。", "小德長携杖，元明闕寄書。", "生涯竟流落，謗譽久乘除。", "士固難逃世，天寧獨困渠。", "朝廷重日月，河雒痛丘墟。", "事往真云已，神遊信所於。", "溪名雖發越，林影尚蕭疎。", "佳致歸商畧，成規易補苴。", "春堤要楊柳，夏渚待芙蕖。", "名勝新開府，風流得貳車。", "追遊方自此，雅尚不愁予。", "天際歸舟遠，江干摻袂初。", "明年記狂客，萬里報何如。"]}