{"author": "孫應時", "period": "宋", "type": "诗", "title": "頂山禱雨", "paragraphs": ["官身縛塵事，日日如絲棼。", "駕言適秋郊，開顔慰艱勤。", "大田平如席，多稼綠於雲。", "早熟有餉穫，晚播方耦耘。", "停鞭問父老，笑語何欣欣。", "今年大好麥，稻復當十分。", "天應憐百姓，似亦憐令君。", "我本無善政，謗駡常紛紜。", "獨慚龍公賜，一念如相聞。", "尚憂北山外，漸有龜坼文。", "爲爾乞終惠，潔齊炷爐薰。", "何當足吾願，豐年周九垠。"]}