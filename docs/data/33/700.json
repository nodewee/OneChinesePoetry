{"author": "劉過", "period": "宋", "type": "诗", "title": "同許從道遊涵碧亭", "paragraphs": ["犯暑日午來，坐到日落歸。", "松桂叢團團，竹光凈暉暉。", "乳竇成濯纓，綠染身上衣。", "却傾所携酒，對酌老石磯。", "幽鳥當歌者，薦以首山薇。", "歛藏大千界，游戲麈尾揮。", "寺門長安道，結束駟馬肥。", "醉鄉訪腥葷，屏風肉紅圍。", "我亭不關鎖，何人款柴扉。", "掉臂樵擔行，藤蘿自烟霏。", "古所謂迂闊，若此二子稀。", "既非携娉婷，又乏玉鞍飛。", "不知有何好，林泉少焉依。", "境勝更著語，鬼神暗呵譏。", "但知笑他人，不覺自己非。"]}