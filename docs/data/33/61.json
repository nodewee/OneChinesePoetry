{"author": "孫應時", "period": "宋", "type": "诗", "title": "答潘文叔見寄予十月嘗訪文叔文叔許來而猶未也", "paragraphs": ["別離一何久，迢遞阻音形。", "重上君子堂，相見眼終青。", "君顔尚冰玉，我鬢已星星。", "借問十載間，風波兩蓬萍。", "嶺劍各萬里，心目多所經。", "歸來且强健，怳然真夢醒。", "可憐萬修竹，清音玉瓏玲。", "蕭條媚寒日，約畧環翠屏。", "相携復一笑，芝蘭有餘馨。", "孤雲自舒卷，野鶴來青冥。", "平生閲羣彥，十八九彫零。", "吾徒亦何願，畢景依林坰。", "種秫令可釀，儲粟常滿缾。", "琴書奉娛玩，足以陶性靈。", "千載伐木篇，此意神所聽。", "往來亦奚憚，江浦堪揚舲。"]}