{"author": "劉過", "period": "宋", "type": "诗", "title": "盱眙行", "paragraphs": ["車徐行，馬後馳，天寒遊子來盱眙。", "功名邂逅未可知，生身畢竟要何爲。", "既不起草黄金閨，又不侍宴白玉墀。", "何不夜投將軍飛，勸上征伐鞭四夷。", "滄海可填山可移，男兒志氣當如斯。", "安能生死困毛錐，八韵作賦五字詩。", "金牌郎君黄頭兒，有眼不忍重見之。", "志大才疎浩無期，逢人舉似人笑嬉。", "謂之癡人未必癡，喚作奇士何能奇。"]}