{"author": "孫應時", "period": "宋", "type": "诗", "title": "別黄巖范令", "paragraphs": ["慶曆諸名卿，四海標一范。", "堂堂元祐相，人望復不減。", "江河源流大，終華峰巒嶄。", "遠優士會燮，詎作欒書黶。", "君侯大雅士，淵然粹家範。", "春風花氣馥，秋月寒江湛。", "貞剛謝瑕缺，潔白消黕黤。", "驅車問前躅，雲路聲轞轞。", "牛刀亦何爲，游刃初不斬。", "解令襦袴民，桁楊戒無犯。", "時情互醒醉，世味各辛鹻。", "安知國中狂，正欠秋牙喊。", "丈夫自有在，細故非所歉。", "豈無昆明池，著此黄龍艦。", "伊余秉微尚，顧瞻隨軓軓。", "威儀覿麒鳳，冠緌笑蟬𧍙。", "吾徒本平曠，誰能事嶮巉。", "相知意氣得，欲別精神黯。", "東風動綺席，潮痕带晴檻。", "爲公醉登舟，離襟不能摻。"]}