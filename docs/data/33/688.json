{"author": "劉過", "period": "宋", "type": "诗", "title": "寄竹隠先生孫應時", "paragraphs": ["蘇州酒滴如真珠，公能醉之酒百壺。", "得閒政恐不來爾，來則倒屣相與俱。", "江山繞樓詩句好，奔走萬變同馳驅。", "大書小草各有能，雷雹震耀鶑花姝。", "當其半醉尚醒在，宛若處女未嫁夫。", "盃行到手湖海歇，翻覆雲雨來須臾。", "羲之屈使坐北面，命騷如役僕與奴。", "角巾斜飄鬢毛出，筆墨顛倒衫袖烏。", "回旋左右如有礙，歸路不記長鬚扶。", "賓儕指摘士竊笑，亦有好事描爲圖。", "或云先生鬰於用，浮沈欲以酒自娛。", "實非能飲姑好客，不時斗酒由人須。", "若予乃是真飲者，糟丘日日鄉無何。", "雖然人亦難意料，未可目以爲酒徒。", "相逢擺畧邊幅盡，胸次開豁無城郛。", "歛藏窮達付之酒，不以禮法自束拘。", "情歸一真舉無僞，滑稽玩世爲通儒。", "飲與不飲無不可，醉醒醒醉同一區。", "癡人之前莫說夢，夢中說夢愈闊迂。", "客來輒飲飲輒醉，此其所以爲竹湖。", "不然他人豈無酒，欲去此脚自懶趨。", "計公之客日百數，結束冠带紛座隅。", "欲言喉牙物如梗，中懷腹非外示愚。", "不如鄙性好誠實，退無取議進不諛。", "歐公自愛曼卿放，昌黎亦喜劉叉粗。", "滿城風雨重陽近，黄花籬落金英敷。", "山高凜風吹客倒，公樓雖小主者殊。", "狂當相就取一醉，有酒飲我無酒酤。", "此即雖狂亦可喜，我去俗子疇當呼。", "世無人兮亦已久，公不容我誰容乎。"]}