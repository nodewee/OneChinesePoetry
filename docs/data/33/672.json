{"author": "劉過", "period": "宋", "type": "诗", "title": "紅酒歌呈京西漕劉郎中立義", "paragraphs": ["桃花爲麯杏爲糵，酒醖仙方得新法。", "大槽迸裂猩血流，小槽夜雨真珠滴。", "峴山之北古襄陽，春風爛漫草花香。", "乘軺誰爲部使者，金閨通籍尚書郎。", "兒樣愛民真父母，十萬人家感恩厚。", "鵝兒不酌宜城黄，流霞造此江南酒。", "輪蹄日日行樂同，琥珀瀲灧琉璃鍾。", "珊瑚枝下貴公子，人面日色相爭紅。", "欄桿十二開簾幔，腰鼓轟雷奏仙樂。", "翠翹金鳳大隄倡，玉纖捧勸羅衣薄。", "人生百歲能幾何，海棠花開春較多。", "有貂可解換一斗，醉到天曉待作麽。"]}