{"author": "劉過", "period": "宋", "type": "诗", "title": "題潤州多景樓", "paragraphs": ["金山焦山相對起，挹盡東流大江水。", "一樓坐斷水中央，收拾淮南數千里。", "西風把酒閑來遊，木葉漸脫人間秋。", "煙塵茫茫路渺渺，神京不見雙淚流。", "君不見王勃才名今蓋世，當時未遇庸人爾。", "琴書落魄豫章城，滕王閣中悲帝子。", "又不見李白才思真天然，時人未省爲謫仙。", "一朝放浪金陵去，鳳凰臺上望長安。", "我今四海行將遍，東歷蘇杭西漢沔。", "第一江山最上頭，天下無人獨登覽。", "樓高思遠愁緒多，樓乎樓乎奈汝何。", "安得李白與王勃，名與此樓長突兀。"]}