{"author": "劉過", "period": "宋", "type": "诗", "title": "湖學別蘇召叟", "paragraphs": ["失學老無成，寧不心自慊。", "子卿生吾後，逸俊眼未見。", "委身入罏錘，顧此金百鍊。", "有如頑鈍質，豈可便磨剗。", "看君說經旨，不異瓴水建。", "小詩雖有技，風味亦不淺。", "我途未易窮，本自安眠飯。", "俯仰道德光，耳目自濡染。", "凉風忽秋思，一夜窗紙颭。", "平生湖海夢，高興動淮沔。", "追思狂踪跡，失處不可掩。", "醉搥黄鶴樓，一擲賭百萬。", "只今覺衰甚，四海遊已倦。", "所餘習氣在，未了一第欠。", "師友貴隆親，古學當自反。", "小夫事機械，心甚山川險。", "半生客吳粵，生死交情見。", "誰知塵土中，得君初識面。", "何時束裝來，草草衾裘辦。", "密邇戀軒誠，功名期歲晚。"]}