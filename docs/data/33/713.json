{"author": "劉過", "period": "宋", "type": "诗", "title": "九日鄂渚登高楚觀分得能字", "paragraphs": ["一山如龍來，起伏力不勝。", "老夫跨其脊，半空欲飛騰。", "尚念同遊人，一二東南朋。", "稅駕爲小留，木末朱欄凭。", "遠水天共闊，秋風響饑鷹。", "城郭千萬家，營壘相依憑。", "年年重陽節，高處盡可登。", "南樓與北榭，遊覽昔所曾。", "插花楚觀上，醉舞僅所能。", "驚倒地上人，白日看上昇。"]}