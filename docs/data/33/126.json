{"author": "孫應時", "period": "宋", "type": "诗", "title": "定軍山歎", "paragraphs": ["仲達受巾幗，佐治來閉營。", "君看此情事，豈辦吾孔明。", "八陣有天威，千里無留行。", "但度渭水去，賊勢能不爭。", "便當截狼頭，三輔即日平。", "連年計茲役，獨坐糧運縈。", "所以五丈原，駐軍方雜耕。", "俶載維首夏，望望秋穀升。", "云何西風至，忽已落大星。", "痛哉萬世功，於此喪垂成。", "炎精遂淪謝，王路終榛荆。", "三馬肆蹄齧，羣雄迄縱橫。", "公乎少徐死，此禍何由生。", "天機定誰執，變化紛可驚。", "喬木定軍山，空有身後名。", "世論復鹵莽，嗚咽志士情。", "朗詠少陵詩，何誅陳壽評。"]}