{"author": "孫應時", "period": "宋", "type": "诗", "title": "入劍門和少陵韵", "paragraphs": ["客還入劍門，縱覽形勢壯。", "兩崖摩青天，石城岌相向。", "風雲鬰慘澹，神鬼見情狀。", "重關一何危，哀壑不可傍。", "巖蹲虎豹怒，水落龍蛇放。", "英雄意飛揚，行路色沮喪。", "殺人古如麻，俛仰有餘愴。", "我遊亦何事，哦詩神頗王。", "杜陵千年句，角逐不得讓。", "過關一雨涼，濃綠出千嶂。", "獨酌無與歌，懷人復怊悵。"]}