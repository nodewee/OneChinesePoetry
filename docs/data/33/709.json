{"author": "劉過", "period": "宋", "type": "诗", "title": "海棠得無字", "paragraphs": ["步障蜀州錦，重重碧羅襦。", "嬌多不勝春，十五未嬪夫。", "我欲金屋之，貯以貢上都。", "窈窕飛世間，穠李侍綠珠。", "冶容致人疑，詎知非妖狐。", "雉扇開綠綺，君王麗華俱。", "後庭非無花，有寵爭得無。", "八姨淡手抹，試粧不施朱。", "不如玉環翠，睡起姿態殊。", "人言花傾國，况乃下蔡乎。"]}