{"author": "孫應時", "period": "宋", "type": "诗", "title": "和答司馬宜春遡", "paragraphs": ["紛紛市道交，勢利爭攫取。", "煌煌鼎食家，聲色自纏糾。", "畸人固寂寞，蓬藋侵甕牖。", "有時步虛曲，植杖話農畝。", "清秋動幽興，有月欠肴酒。", "高軒肯相過，賢哉百乘友。", "空尋奕秋誨，不與歡伯偶。", "別來雁欲賓，晴喜鳩還婦。", "村酤聊可載，草具亦何有。", "飣餖止魚蝦，扶擎雜梨藕。", "君侯反觴客，欲起輒被肘。", "意重黄金百，氣豁雲夢九。", "長篇繼踵來，子建才八斗。", "勉和若登山，吾詩真培塿。"]}