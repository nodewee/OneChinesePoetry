{"author": "孫應時", "period": "宋", "type": "诗", "title": "上皇八十慶壽赦書至海陵敬成三十二韵", "paragraphs": ["禹跡乾坤舊，堯天日月新。", "龍躔臨丙午，鳳曆首庚辰。", "卦直三陽泰，時通萬物屯。", "暖音鳴嶰律，淑氣鼓鴻鈞。", "奕葉炎精旺，重光帝位真。", "昌期周一紀，正統接千春。", "盛事當今最，閎休受命申。", "慈皇躋八秩，天子壽雙親。", "寶冊尊名衍，璇霄慶典陳。", "昕朝移警蹕，法仗翼簪紳。", "晴日明黄道，和風度紫宸。", "歡聲擁都市，喜色動君臣。", "陛戟三呼迥，簫韶九奏均。", "玉巵前肅穆，天語聽溫淳。", "拜舞班行退，郵傳詔令諄。", "豐章加等列，曠澤浹兵民。", "三殿承顔邃，重孫奉酒頻。", "歡娛留晷景，跪起用家人。", "禮樂清都表，輝華率土濱。", "儀刑知子職，命賜侈君仁。", "即事論今昔，儲祥軼混淪。", "陶姚非與子，文武尚臣辛。", "笑樂徒夸漢，規爲陋襲秦。", "大安慙養志，西內益傷神。", "孰與深慈孝，昭哉絕配鄰。", "內朝兼燕喜，視膳極常珍。", "家法長忠厚，淵衷愈畏寅。", "廟郊歆悅豫，宗社鞏持循。", "世已歌天保，皇應感召旻。", "百年餘蠱弊，一日待經綸。", "讎敵終禽馘，神州復廣輪。", "莫留毫髮恨，作頌勒堅珉。"]}