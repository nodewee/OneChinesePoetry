{"author": "孫應時", "period": "宋", "type": "诗", "title": "劍門行", "paragraphs": ["兩崖夾道立削鐵，澗水悲鳴淺飛雪。", "上有石城連天橫，劍戟相磨氣明滅。", "出門下瞰山盤紆，石磴斗落十丈餘。", "敵來仰首不得上，百萬渠能當一夫。", "井蛙未識河山廣，分明到此生狂想。", "豈知天險乃誤人，禍首子陽終衍昶。", "渭水秦川指顧中，劍門空復老英雄。", "傳檄將軍真得意，落星愁殺卧龍翁。"]}