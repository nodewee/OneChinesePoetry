{"author": "孫應時", "period": "宋", "type": "诗", "title": "勝果僧舍與葉養源論武侯出處作數韵記之", "paragraphs": ["隆中躬耕歸，抱膝詠梁父。", "誰稱此卧龍，名字震東土。", "平生惟老龐，忘言各心許。", "相從亦何爲，誓不入州府。", "敲門劉豫州，見我欲安語。", "三來信勤懇，定非曹袁侶。", "社稷高帝孫，此公更儒苦。", "不辭爲君起，死生不相負。", "嗚呼豪傑士，所重在出處。", "人言漢丞相，阿衡師尚父。", "綸巾拜遺像，英氣凜千古。", "當時實少年，纔二十四五。", "風雲有時會，人物難浪與。", "諸賢誠慷慨，毋勞自夸詡。"]}