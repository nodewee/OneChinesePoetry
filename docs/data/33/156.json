{"author": "孫應時", "period": "宋", "type": "诗", "title": "送別宋金州", "paragraphs": ["安康使君發成都，羣公祖送車塞途。", "秋風關山二千里，王命不得辭崎嶇。", "使君世族楚彭城，家今會稽之上虞。", "我居咫尺不早識，萬里相逢天一隅。", "眼中豪傑未易得，使君人物當代無。", "連年三取太守印，赫然帥鉞兼兵符。", "不憂無地起勳業，所要許國存規橅。", "貴人例急歌舞娛，使君善愛千金軀。", "國恥未雪長荷殳，一念勿忘先大夫。", "嗚呼，一念勿忘先大夫。"]}