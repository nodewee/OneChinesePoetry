{"author": "孫應時", "period": "宋", "type": "诗", "title": "鄭倅是歲七月同游和余韵復和酬之", "paragraphs": ["高人遺世紛，山水好常酷。", "監州當暑來，風露勞櫛沐。", "千里生清凉，萬象入睞矚。", "公餘事幽討，駕言訪空谷。", "豈知叢爾縣，有此壯哉瀑。", "飛蓋繚崇阿，響屐穿翠麓。", "林聲疑雨鳴，石怪若釜覆。", "輝輝倚天劍，凜凜寒水玉。", "畫圖見所稀，瑶琴寫難足。", "餘霏濕巾袂，瑩色照眉目。", "平生此會心，一笑欲捧腹。", "酒間出新篇，明珠粲盈掬。", "留作巖壑光，長令鬼神伏。", "東山懷太傅，濂溪想茂叔。", "逸興渺乾坤，真賞謝絲竹。", "何由頻執鞭，雲峰恣遊宿。"]}