{"author": "孫應時", "period": "宋", "type": "诗", "title": "章安鎮感事", "paragraphs": ["越嶠東南窮，連山赴滄海。", "章安古州宅，陵谷諒遷改。", "前江渺萬頃，風雨魚龍匯。", "嗟哉地遠絕，髣髴形勢在。", "憶昨南渡初，雲雷震紛靉。", "莎洲艤龍艦，白日照金鎧。", "兒童識漢官，草木被堯彩。", "是時元勳誰，成公國上宰。", "人心翼宗社，天命安鼎鼐。", "那知中原事，驚呼五十載。", "丹衷自結髮，彈劍氣𡾋嵬。", "時清忘夙昔，悲歌起衰怠。", "舉頭天門高，狂言小臣罪。", "功名故難量，時節亦有待。", "臨流想前英，奕奕動風采。", "漁郎定何心，波間聲欵乃。"]}