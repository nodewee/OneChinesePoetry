{"author": "孫應時", "period": "宋", "type": "诗", "title": "玉虛洞", "paragraphs": ["駕言玉虛游，奇絕慰心賞。", "餘雪明層陰，初旭上清朗。", "寒溪玻瓈色，遠壑風雨響。", "刺船度石瀨，散策步林莽。", "洞門劃褰開，瑶室下深廣。", "分明堂九筵，帢匝旗五丈。", "壁紋妙雕刻，石骨工剗磢。", "雲霞夾日月，麾幢導龍象。", "異哉非人境，儼然故仙仗。", "犬鹿訪前聞，笙鶴寄真想。", "天寶本衰運，靈扃爲誰敞。", "崢嶸昔祠殿，蕭瑟今廢壤。", "謝公詩絢麗，黄郎筆豪爽。", "斷碑亦可憐，英標復何往。", "把酒酹孤亭，回頭嘆塵鞅。", "幽討方自茲，當費屐幾兩。"]}