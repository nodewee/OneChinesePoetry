{"author": "孫應時", "period": "宋", "type": "诗", "title": "挽汪克之給事母程夫人", "paragraphs": ["黟水衣冠盛，汪程甲一州。", "世賢鍾上壽，家範襲芳休。", "右府尊章重，嬪閨法度修。", "蘋蘩祗祀事，枌堇媚肴羞。", "勤約饒經理，慈祥徧撫柔。", "齊眉友琴瑟，斷織戒箕裘。", "郗桂遇輝赫，潘輿飽宦游。", "金章嚴侍膝，綵服稱遨頭。", "疊嶂雙溪曉，千巖萬壑秋。", "平反間笑語，燕喜溢歌謳。", "九秩童顔在，三朝寵渥稠。", "一毫寧復憾，五福更誰儔。", "鸞影合塵鑑，龍藏樂故丘。", "高門餘善慶，衮衮正公侯。"]}