{"author": "孫應時", "period": "宋", "type": "诗", "title": "巫山歌", "paragraphs": ["平生想巫山，奇絕冠三峽。", "及茲飽雙眸，無乃天下甲。", "遠看插天碧叢叢，近看玲瓏金玉峰。", "垠崖光彩相映發，交絡紫翠疎蒙茸。", "雲華夫人瑶池女，何物纔至得奇遇。", "我來初日明輕霞，更勝朝雲暮行雨。", "水轉峰回無定姿，地靈天巧奇復奇。", "少陵山谷不著語，浪作推敲君定癡。"]}