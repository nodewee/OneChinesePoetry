{"author": "孫應時", "period": "宋", "type": "诗", "title": "五月二十日還舊居有感", "paragraphs": ["晨光澹凉月，霽宇來清風。", "輕舟泛漣漪，初旭升曈矓。", "水氣散洲渚，蔓花綴榛叢。", "我行何所之，故林翳蒿蓬。", "捨棹理幽徑，開顔揖前峰。", "出門望平臯，良苗鬰以葱。", "恭惟昔先人，有此一畝宮。", "遺字滿塵壁，所憂非困窮。", "但願君與相，燮調致年豐。", "諒哉烈士心，舉世故莫同。", "踟躕不忍去，惻愴結微衷。"]}