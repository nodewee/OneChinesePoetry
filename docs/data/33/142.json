{"author": "孫應時", "period": "宋", "type": "诗", "title": "燈下學書偶成", "paragraphs": ["學書乃一樂，人或罕知趣。", "而我欲成癖，矻矻了朝暮。", "天資苦凡弱，師法非早悟。", "目力又已衰，怳若在煙霧。", "雖然日數紙，就視輒自惡。", "旁人謬慫惥，定未識佳處。", "右軍固神品，大令亦體具。", "嫡傳張與顔，尚未肯懷素。", "頗怪近世評，似爲米老誤。", "雄奇在風骨，隠括須法度。", "安得再少年，令我進一步。", "人高書乃高，此語俗子怒。"]}