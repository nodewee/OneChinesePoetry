{"author": "孫應時", "period": "宋", "type": "诗", "title": "澗壁阻風登小山四望書懷", "paragraphs": ["崇阿岸長江，荒蹊得徐步。", "徘徊一舒眺，邂逅豁心素。", "天壤故宏廓，川涂渺回互。", "蒼烟極東溟，落日臨北固。", "波光蕩汀渚，碧色明草樹。", "淮南平如砥，萬象入指顧。", "低迷江都宮，隠轔瓜洲戍。", "依依眷昔游，惻惻起遐慕。", "向來猶喜事，所歷有奇趣。", "摧頹八九年，日已不如故。", "兩脚厭行李，萬里諳長路。", "迺窮岷山源，重到入海處。", "結交豈不廣，覽古亦云富。", "所抱憂國心，知非濟時具。", "晨昏耿重闈，裘葛窘童孺。", "脫然决東耕，孤舟久東騖。", "寖近真自喜，凌險有餘懼。", "可憐茲叢薄，政爾淹杖屨。", "雲容尚飛揚，風意何鬰怒。", "人事諒難必，江神非所忤。", "庶蒙皇天慈，穩借一帆度。", "致意孫興公，尋君遂初賦。"]}