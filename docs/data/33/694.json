{"author": "劉過", "period": "宋", "type": "诗", "title": "贈許從道之子祖孫", "paragraphs": ["祖孫今年幾年齒，兩髻紞紞垂到耳。", "讀書要以六經先，次第漢唐十七史。", "老夫之見竊不然，別有一說爲舉似。", "方今孽胡日衰甚，河朔早暮風塵起。", "腐儒酸寒作何用，國家所欠奇偉士。", "丈夫立身兩字盡，臣子忠孝而已矣。", "吾觀汝相頭面闊，顔色粗厚黑而紫。", "汝翁七十鬢髮轉，汝父科第遲如此。", "與生生死蠹文字，土田官人村夫子。", "不如左彎右挾弓，肉食封侯差快耳。"]}