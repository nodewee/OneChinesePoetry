{"author": "孫應時", "period": "宋", "type": "诗", "title": "讀士元傳", "paragraphs": ["老賊狐鬼嘯，漢鼎不復支。", "再世益州牧，忍視宗國危。", "烈烈左將軍，四海聞英姿。", "東北久蕩析，西南天啟之。", "建旗入涪城，有蜀非公誰。", "檄璋送州印，我欲舉義師。", "鼠輩坐斂手，豪傑趨指麾。", "正爾豈不濟，安用譎取爲。", "孝直反覆士，獻計乃所宜。", "雛鳳獨何心，亦復喜出寄。", "造次盃酒間，而欲生嶮巘。", "平生大耳公，豈堪此瑕疵。", "向來隆中語，荆益實素期。", "惜不同茲役，次第觀所施。", "士元早捐世，未必爲漢悲。", "我詩訂千古，當有神明知。"]}