{"author": "孫應時", "period": "宋", "type": "诗", "title": "和劉師文飲城西見懷", "paragraphs": ["劉侯元祐家，高標振流俗。", "益州西門外，勝日事幽矚。", "襟期得佳士，命駕不待促。", "壺觴傍水石，談笑滿林屋。", "經行舊臺苑，蕪沒長禾菽。", "長吟何激烈，遠思脫羈束。", "遥追七賢社，不負千鍾淥。", "詩囊寄同幕，足音到空谷。", "明月散昏埃，清風濯炎溽。", "壯游憶子美，感遇悲伯玉。", "功名垂耳驥，歲月長饑鵠。", "此事置勿言，時情鬭蠻觸。"]}