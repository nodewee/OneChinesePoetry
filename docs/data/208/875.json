{"author": "釋宗杲", "period": "宋", "type": "诗", "title": "悟本禪人求讚", "paragraphs": ["一千七百癡衲子，圍遶這箇無明叟。", "細膩渾沒一星兒，粗糙卻有七八斗。", "未嘗寂寂入禪定，終日波波廊下走。", "爲人巴鼻亦好笑，更不容人謾開口。", "盲枷瞎棒當慈悲，是與不是劈脊婁。", "如斯主法作宗師，枉續牟尼子孫後。", "本禪千萬莫學伊，學伊和爾不唧溜。"]}