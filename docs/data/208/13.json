{"author": "李綱", "period": "宋", "type": "诗", "title": "張子公以圓鑑見寄作詩報之", "paragraphs": ["我觀大圓鑑，瑩澈靡瑕垢。", "清光溢寒蟾，碧井窺古甃。", "冰池絕埃塵，玉璧無肉好。", "不知何年鑄，款識雜篆籕。", "冷然照肝膽，况燭須眉秀。", "英英張公子，輟贈意獨厚。", "使我正衣冠，更以别妍陋。", "嗟予罹百憂，半世困馳驟。", "蒼浪齒髪衰，已覺成老醜。", "幸兹置寛閑，閉户念往咎。", "冠欹與珮落，顛倒散襟袖。", "平生遭謗讒，白黑坐分剖。", "逝將杜德機，漸可塞智竇。", "豈徒齊美惡，端欲一昏晝。", "鑑焉何所施，無乃虚授受。", "聊持戲鳳匣，藏此蟠螭紐。", "精光祕不露，猶使魑魅走。", "詎逃鸚鵡形，時作蛟龍吼。", "君看方寸間，此物誰蔽覆。", "靈臺湛虚明，廣博含宇宙。", "纖毫莫凝結，萬象悉籠囿。", "寧隨古今移，不逐面目皺。", "人人各具足，一一謝雕鏤。", "無塵安用拂，表裏自通透。", "諸佛亦何爲，四智此爲首。", "祖師持出遊，法器久已就。", "那將清浄眼，更入煩惱蔀。", "隨緣夢幻中，坐閲蠻觸鬭。", "本來妙明心，一念證無漏。", "持此還寄君，試問承當否。"]}