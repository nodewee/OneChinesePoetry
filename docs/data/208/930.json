{"author": "釋曇賁", "period": "宋", "type": "诗", "title": "悼落牙", "paragraphs": ["汝從何所來，遁跡在我口。", "美惡必同嘗，冷暖共知有。", "我口時動搖，汝體常堅守。", "夫何一病纏，遽落鉗匠手。", "汝今先我徂，我在嗟無後。", "堅者既不留，軟者豈能久。", "平生敲磕句，一一如雷吼。", "嚼破百彌盧，咬斷衆窼臼。", "我力既若是，汝形安得朽。", "無生復無離，庶洗言說咎。"]}