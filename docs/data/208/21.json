{"author": "李綱", "period": "宋", "type": "诗", "title": "次韻謫居三適 旦起理髪", "paragraphs": ["未能運河車，上泝泥丸宫。", "鬢髪忽已華，颯若冒雪松。", "清晨起自理，濯此萬里風。", "蕭蕭櫛齒快，淅淅氣脉通。", "呼兒助千徧，緩手無怱怱。", "我生本疏懶，誤墮軒冕中。", "野馬就羈靮，何如霧生鬃。", "握髪諒未能，散髪聊與同。", "金丹變鬒色，緣合亦易逢。", "逝將弄雲海，一訪安期公。"]}