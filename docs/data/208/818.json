{"author": "釋宗杲", "period": "宋", "type": "诗", "title": "入定觀音讚", "paragraphs": ["世間種種音聲相，衆以耳聽非目睹。", "唯此大士眼能觀，瞑目諦觀爲佛事。", "於眼境界無所取，耳鼻舌身意亦然。", "善哉心洞十方空，六根互顯如是義。", "眼色耳聲鼻嗅香，身觸意思無差別。", "當以此觀如是觀，取此爲實成妄想。", "若離妄想取實法，展轉惑亂失本心。", "本心既失隨顛倒，不見大士妙色身。", "無眼耳鼻舌身意，互顯這義亦寂滅。", "亦無在土妙色身，亦無種種音聲相。", "佛子能作如是觀，永離世間生死苦。"]}