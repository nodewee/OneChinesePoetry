{"author": "李綱", "period": "宋", "type": "诗", "title": "五哀詩 漢處士禰衡", "paragraphs": ["禰生抱逸韻，乃是古之狂。", "負才頗傲物，齒少氣方剛。", "懷刺遊許下，漫滅竟摧藏。", "肯從屠沽兒，借面與弔喪。", "偉哉孔文舉，國寶借路傍。", "上書薦一鶚，欲使觀翺翔。", "振翼雲漢間，永垂虹蜺光。", "飛兔與腰褭，滅沒不可望。", "觀其慰辭薦，器識豈易量。", "平生輕魏祖，縱口成否臧。", "召令爲鼓吏，閱試當改装。", "蹀{⻊習}初散步，摻撾作漁陽。", "聲節既悲壯，容態隨低昂。", "岑牟與單絞，裸袒易故裳。", "卻來坐軍門，畫地聲琅琅。", "曹瞞黠如鬼，嗜殺猶虎狼。", "縮手不敢動，送與劉及黄。", "娛賓賦鸚鵡，節奏陵笙簧。", "援筆不加點，粲然已成章。", "髙才竟爲累，蘭麝空餘香。", "至今鸚鵡洲，葭葦秋蒼蒼。", "醜哉殺士名，千古不可忘。"]}