{"author": "釋宗杲", "period": "宋", "type": "诗", "title": "偈頌一百六十首  其一○八", "paragraphs": ["十方法界至人口，法界所有即其舌。", "只憑此口與舌頭，祝吾君壽無間歇。", "億萬斯年注福源，如海滉漾永不竭。", "師子窟內產狻猊，鸑鷟定出丹山穴。", "爲瑞爲祥遍九垓，草木昆蟲盡歡悅。", "稽首不可思議事，喻若衆星拱明月。", "故今宣暢妙伽陀，第一義中真實說。"]}