{"author": "釋宗杲", "period": "宋", "type": "诗", "title": "偈頌一百六十首  其一二五", "paragraphs": ["今夜喚明朝作來年，明朝喚今夜作去歲。", "即稱來年今夜合來，既號去歲明朝合去。", "來年今夜不見來，去歲明朝定不去。", "既不來，又不去，業識茫茫無本據。", "大圓鏡裏絕纖塵，箇中豈著閑家具。", "是則是，別又別，爍迦晃破秋天月。", "龐公不昧本來身，大似飛龍成跛鼈。", "爾諸人，瞥不瞥，靈利漢須看時節。", "五九盡處又逢春，衲僧腦後三斤鐵。"]}