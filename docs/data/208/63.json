{"author": "李綱", "period": "宋", "type": "诗", "title": "讀二疏傳", "paragraphs": ["都門供張設祖道，冠蓋如雲聲浩浩。", "送車百兩知爲誰，太傅少傅同歸老。", "道傍觀者爲泣下，賢哉大夫能自保。", "酒酣禮畢辭决去，脫若林泉放魚鳥。", "當時宣帝重法律，視遇公卿同隸皂。", "楊惲所坐秪語言，趙韓之誅亦草草。", "故令二傅動歸心，未必筋骸果衰稿。", "父子相隨出漢關，歸來自覺故鄉好。", "黄金散盡宴親賓，日治酒殽供灑掃。", "肯將田宅遺子孫，清白傳家最堪寶。", "寂寥千載想風流，知止不辱何其早。"]}