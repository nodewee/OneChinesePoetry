{"author": "釋宗杲", "period": "宋", "type": "诗", "title": "竹庵珪和尚讚", "paragraphs": ["讚嘆竹庵也是妙喜，罵詈竹庵也是妙喜，讚之罵之各有所以。", "讚之者爲渠具衲僧正眼，罵之者爲渠浸在醋甕裏。", "或曰如竹庵之爲宗師也，不可讚不可罵。", "精金美玉自有定價，讚之罵之徒增話欛。", "妙喜聞之笑而不答，但拊掌叩齒三下，從教渠讚龜打瓦。"]}