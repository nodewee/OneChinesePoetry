{"author": "李綱", "period": "宋", "type": "诗", "title": "戲賦墨畫梅花", "paragraphs": ["道人畫手真三昩，力挽春風與遊戲。", "露枝煙蘂忽嫣然，自得工夫畦徑外。", "由來黑白無定姿，濃淡間錯相參差。", "炯如落月耿寒影，翳若宿霧含疏枝。", "羣芳種種徒繁縟，脫略丹青尤拔俗。", "妙質聊資陳氏煤，幽姿好伴文生竹。", "世呼墨竹爲墨君，此花宜稱墨夫人。", "鉛華不御有餘態，世間顔色皆非真。", "年來妙觀齊空色，天花時露真消息。", "試煩幻出數千枝，不費梁谿一丸墨。"]}