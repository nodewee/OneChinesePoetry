{"author": "鄭滋", "period": "宋", "type": "诗", "title": "偈頌三首", "paragraphs": ["大廈將顛仆，一木安能支。", "唐室既頹齧，有才何所施。", "表聖隱王官，出處適其宜。", "藩鎮方跋扈，擁兵相雄雌。", "尾大不可掉，綱紀日凌夷。", "雖云務姑息，要求無定期。", "當此誰爲援，欲進速禍基。", "優遊向泉石，琴酒聊自恣。", "休休復莫莫，終永忘所規。", "著史以見志，迂闊從人嗤。", "風馭去不返，幽谷空遺祠。", "名與前峰高，挺挺爲表儀。", "潔與飛瀑幷，濁流應忸怩。", "方今重完節，褒封來非遲。", "發揚在守土，抗章無媿辭。", "庶幾慰精爽，光輝于盛時。"]}