{"author": "釋宗杲", "period": "宋", "type": "诗", "title": "泉州惠安縣迎藏經請小參偈", "paragraphs": ["稽首十力大導師，三界獨尊無比況。", "示現成佛轉法輪，廣演無邊契經海。", "衆生心想念念殊，所轉法輪亦差別。", "法輪功德不可量，盡思竭力無能測。", "有大經卷在一塵，量等三千大千界。", "世有聰慧明達人，具足天眼悉知見。", "破塵出經作佛事，不作實與非實想。", "又以無邊法界空，納在佛身一毛孔。", "須彌鐵圍及大海，一一包容無迫隘。", "一毛既爾餘悉然，導師方便亦如是。", "念念普遍諸毛孔，念念克證金剛慧。", "念念成就佛菩提，念念滿足普賢願。", "而不生於戲論心，亦不住於深境界。", "如夢如幻如水月，如優曇華出世間。", "如是常轉大經卷，了無能轉所轉者。", "三世諸佛諸菩薩，聲聞獨覺及天人。", "地獄修羅鬼畜等，一一皆承此經力。", "我今復與諸佛子，各生殊勝難遇心。", "還攝此經一歸塵，安住毘盧法寶藏。"]}