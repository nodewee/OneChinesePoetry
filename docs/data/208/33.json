{"author": "李綱", "period": "宋", "type": "诗", "title": "五哀詩 唐中書令禇遂良", "paragraphs": ["貞觀萃羣英，實爲太平基。", "禇公初侍書，遂以骾亮知。", "諌疏屢獻納，對揚竭論思。", "翩如丹山鳳，來爲簫韶儀。", "飛鳥自依人，此言已堪嗤。", "更云譖劉洎，厥理尤足疑。", "賢者雖已矣，可以此心推。", "薫蕕難共器，梟鸞不同棲。", "故令敬宗輩，汙染成瑕疵。", "我觀永徽間，武氏盗政機。", "禍端始牀第，幾使國祚移。", "當時河南公，力諍伏丹墀。", "頓首願還笏，丐身田里歸。", "義氣動人主，回天初庶幾。", "鄙哉英公勣，一言遂成非。", "坐令牝鷄晨，啄喪靡有遺。", "元勳顧命老，遠竄湘江湄。", "茫然不復召，詎憶抱頸時。", "卑濕所不堪，須髪盡成絲。", "至今潭府帖，志士生長悲。"]}