{"author": "釋宗杲", "period": "宋", "type": "诗", "title": "魏侍郎凈心閣", "paragraphs": ["偉哉廣大寂滅心，譬如虛空不分別。", "擬心求凈即染污，況復比倫諸佛土。", "又如夢中所見物，所見雖有不可取。", "如是通達無有疑，凈心心義炳然現。", "是義現矣難測量，超諸色相離言說。", "過去未來現在世，佛及菩薩與聲聞。", "一切含識有情類，平等於義如實了。", "善哉奇特過量人，只以此閣演是義。", "演已便息隨所緣，亦與夢中無差別。", "我以父母所生口，說此無上妙伽陀。", "莊嚴廣大寂滅心，爲諸來者作饒益。"]}