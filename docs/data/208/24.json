{"author": "李綱", "period": "宋", "type": "诗", "title": "懷季言弟并簡仲輔叔易", "paragraphs": ["我昔謫沙溪，爾送至虎丘。", "相攜觀劍池，共坐蒼崖陬。", "霜寒草木衰，肅肅天地秋。", "慷慨論世故，豈復知離愁。", "中間謫雲安，爾病家山留。", "獨與仲及叔，分攜浙江頭。", "潮聲來海門，風雨助颼颼。", "銀濤蹙天起，泛此一葉舟。", "及玆謫武昌，爾復從我遊。", "回環溪壑間，渺若雙沙鷗。", "長江快清曠，廬阜探奇幽。", "行盡江南山，始次湖外州。", "傳聞浙郡兵，盗用官庫矛。", "夜深赤白丸，殺吏起相讎。", "懷家動歸心，觸熱遽還輈。", "作别今幾時，此情浩難收。", "塊處誰共語，把酒無與酬。", "憑髙欲望遠，獨上黄鶴樓。", "吳越天杳杳，風煙晚悠悠。", "顧嗟禰處士，坐困鸚鵡洲。", "胡虜氣方横，盗賊起如蟊。", "中原腤鋒鏑，江漢屯貔貅。", "爾歸議遷徙，已有定論不。", "黄屋尚飄泊，吾敢懷燕休。", "但願復相見，一解無窮憂。", "泫然念蒼生，豈爲吾身謀。"]}