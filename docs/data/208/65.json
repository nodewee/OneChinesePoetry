{"author": "李綱", "period": "宋", "type": "诗", "title": "建炎行", "paragraphs": ["金寇初犯闕，太歲在丙午。", "殊恩擢樞廷，愧乏涓埃補。", "兩河未奠枕，杖鉞出宣撫。", "乞身緣謗讒，竄謫旅湘溆。", "明年丁未夏，被命尹天府。", "頗聞環京畿，四面盡豺虎。", "金湯雖可恃，憂在人不禦。", "見危思致命，入援裒義旅。", "旌麾亘江湄，畏景觸隆暑。", "忽傳元帥檄，果有城破語。", "鑾輿幸沙漠，妃后辭禁籞。", "皇孫與帝子，取索及稚乳。", "禮文包旂裳，樂器載筍簴。", "金繒罄公私，技巧到機杼。", "空餘宗廟存，無復薦簋簠。", "凄凉蒼龍闕，寂寞玉華廡。", "疇能供衘粟，誰與獻肥羜。", "無從執羈靮，安得生翅羽。", "號慟絕復蘇，灑淚作翻雨。", "繼聞宣赦書，寶位居九五。", "神明有依歸，率土盡呼舞。", "皆言湯武姿，勇智天所與。", "向來使賊營，英氣讋驕虜。", "建牙出危城，帝命纉鴻緒。", "不然艱難中，何以脫猰貐。", "兹讎不戴天，兄弟及父母。", "嘗膽思報吳，枕戈懲在莒。", "齊侯何足稱，句踐不須數。", "周漢獲再興，宣光定神武。", "願言覲行在，玉色親黻黼。", "丹誠遂披陳，秘策得宣吐。", "謀身雖拙計，許國心獨苦。", "片言儻有合，丐骨歸壠畝。", "飛帆過金陵，鼓柁適淮浦。", "遥傳告大廷，命相比申甫。", "顧兹斗筲器，何以動堯禹。", "深惟特達知，感慨激肺腑。", "如何日月光，可以螢爝助。", "舍舟行汴堤，驅車赴延佇。", "傷心兵火餘，民物亦凋痩。", "中使乘馹來，茶藥寵賜予。", "拜恩丘山重，坐使瘵癘愈。", "行行近南都，戈甲震金鼓。", "將佐迎路傍，往往多舊部。", "冠蓋如雲屯，賜燕金果圃。", "謝免徑造朝，淚落濕殿礎。", "初稱宗社危，天地同憤怒。", "次陳國多難，實啓中興主。", "末言樗散材，初不堪梁柱。", "鼎顛將覆餗，棟橈必傾宇。", "況兹扶顛危，正賴肱與股。", "大舜舉臯陶，小白相仲父。", "耕莘與釣渭，端不乏伊吕。", "惟當愽詢訪，考慎作心膂。", "封章屢懇辭，帝曰莫如女。", "往作礪與舟，不復容傴僂。", "叩額宸扆前，臣敢論僞楚。", "易姓建大號，厥罪在砧斧。", "奈何坐廟堂，乃與臣等伍。", "更效老獵師，十事聽裁處。", "天子亮精誠，一一皆可許。", "因陳禦戎策，用此敢予侮。", "河外須救援，屏蔽資捍拒。", "問誰可驅策，因薦亮與所。", "京師當一到，九廟陳鼎俎。", "却爲巡幸計，不可去中宇。", "南陽光武興，形勢亦險阻。", "西通關陜區，東與江淮距。", "三巴及嶺海，寶貨可運取。", "據要争權衡，黠虜謀必沮。", "募兵益貔貅，買馬增牧圉。", "號令新幟旗，仗械飭干櫓。", "軍容久不振，整頓就規矩。", "潢池盜弄兵，羣惡相嘯聚。", "偏師命剪除，快若貓捕鼠。", "餘寇悉款降，分隸歸籍簿。", "蒐裒將帥材，賞罰頗有序。", "經營年歲間，庶可事大舉。", "滅敵還兩宮，雪恥示千古。", "却隆太平基，不愧宗與祖。", "豈知肘腋間，乃有椒蘭妬。", "含沙初射影，聚毒陰中蠱。", "規模欲破碎，謀議漸齟齬。", "固知骾峭姿，自不敵媚嫵。", "恨無回天力，剔此木中蠧。", "安能破銅山，但志燃郿塢。", "時危敢尸禄，抗疏願引去。", "涕泗對冕旒，非不戀軒宁。", "君臣以義合，無使赭舂杵。", "帝度不可留，乃聽上印組。", "扁舟返東吳，却理梁谿櫓。", "多言更萋菲，貝錦成罪罟。", "尚荷皇天慈，薄譴居鄂渚。", "我來雪霏霏，及此歲將暮。", "崎嶇山谷間，避寇如避弩。", "行盡江南山，始踏湖北土。", "風煙愁浩蕩，鴻鴈拆儔侣。", "沉吟白雲飛，悵望黄鶴翥。", "晴川俯漢陽，葭菼滿鸚鵡。", "家山渺安在，幽夢到别墅。", "三年再謫官，繚絡萬里路。", "浮遊幻境中，塵跡歎仰俯。", "翠華尚蒙塵，吾敢念門户。", "但嗟機會失，事勢契先誤。", "今年寇益横，春夏蹂京輔。", "萬騎略秦關，餘毒被陳汝。", "五陵氣葱葱，中原鬰膴膴。", "棄置不復論，彌望皆莽鹵。", "旌旃滿江淮，寇鈔連齊魯。", "六飛竟何從，秋晚尚江滸。", "何時包干戈，禮瑞奠璜琥。", "斯民安田疇，餘穀棲廩庾。", "四方道路通，舟車走商賈。", "吁嗟乎蒼天，乃爾艱國步。", "譬猶大厦傾，著力事撐柱。", "居然聽頽覆，此身何所措。", "又如抱羸瘵，邪氣久已痼。", "不能親藥石，乃復甘粔籹。", "膏肓骨髓間，性命若絲縷。", "安得和緩徒，舉手爲摩拊。", "馴致海宇康，蒼生有環堵。"]}