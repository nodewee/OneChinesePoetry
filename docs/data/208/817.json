{"author": "釋宗杲", "period": "宋", "type": "诗", "title": "觀音大士讚", "paragraphs": ["過去正法明，現前觀自在。", "眼觀諸音聲，耳聽衆妙色。", "二義俱寂滅，誰受此說者。", "是說亦寂滅，誰爲此說者。", "能觀及所觀，能聽洎所聽。", "返觀觀聽者，是亦無所有。", "大哉觀世音，快說如是法。", "是法不思議，聽者亦希有。", "我今以一毛，遍量法界空。", "作此如幻言，讚是真實要。"]}