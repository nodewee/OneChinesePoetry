{"author": "釋宗杲", "period": "宋", "type": "诗", "title": "長靈卓如和尚讚", "paragraphs": ["厚重如山，嚴冷似鐵。", "破毘盧印，坐衲僧舌。", "派出靈源，源清流徹。", "指曜靈寒，呼顧兔熱。", "謂此是長靈眼中重著屑，謂此非長靈知君猶未瞥。", "是耶非耶，俱爲剩說。", "真耶妄耶，水中捉月。", "而今要見這老人，剔起眉毛須辨別。", "嘉州大像喫一槌，陝府鐵牛流出血。"]}