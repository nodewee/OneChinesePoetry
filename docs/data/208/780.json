{"author": "釋宗杲", "period": "宋", "type": "诗", "title": "莊泉伯檢察爲先安撫請陞堂偈", "paragraphs": ["近來學佛人，少見不顛倒。", "唯務資談柄，棄大而就小。", "昧卻直截事，外邊打之遶。", "畢竟那一著，何曾得分曉。", "獨有莊居士，真實沒虛矯。", "斷除煩惱根，烈火燒乾草。", "心地既安然，魔境豈能擾。", "任爾鬧浩浩，我常靜悄悄。", "末後示真歸，如脫破布襖。", "加趺入禪定，皓月臨清沼。", "透過生死關，擊碎無價寶。", "剛正大丈夫，一了一切了。"]}