{"author": "李綱", "period": "宋", "type": "诗", "title": "次韻謫居三適 午窗坐睡", "paragraphs": ["涉世幾滅頂，欲爲多掣肘。", "功名如浮雲，於我亦何有。", "惟兹華胥國，風土諳已久。", "坐中可斷取，聊試維摩手。", "昏昏一卷書，兀兀三杯酒。", "飄然到其鄉，自覺樂而壽。", "嗟我蒲柳姿，未老先已朽。", "何嘗慕管蕭，但欲師廣受。", "未能脫羈束，洗濯愈瑕垢。", "已矣姑兩忘，蘧蘧學莊叟。"]}