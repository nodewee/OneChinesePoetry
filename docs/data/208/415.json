{"author": "李彌正", "period": "宋", "type": "诗", "title": "和祝鎰韻", "paragraphs": ["勞車發危坂，倦艘失飛湍。", "滔滔褦襶子，疾走殊未闌。", "鶴仙擺名宦，結廬松江干。", "笑拍萍風浮，瞬視草露漙。", "圖川不愧輞，序谷寧先盤。", "門豈俗駕拒，室無哀箏彈。", "按行松菊間，澹然有餘觀。", "蓮巢衆香聚，浮天百憂寬。", "秋光斂洲渚，暮翠籠峰巒。", "我來挾良朋，道故盟未寒。", "練顔仰孤標，耐久同蒼官。", "終當役薪水，刀圭卻衰殘。"]}