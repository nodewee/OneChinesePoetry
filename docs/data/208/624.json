{"author": "釋宗杲", "period": "宋", "type": "诗", "title": "偈頌一百六十首  其一三四", "paragraphs": ["昨日夢說禪，如今禪說夢。", "夢時夢如今說底，說時說昨日夢底。", "昨日合眼夢，如今開眼夢。", "諸人總在夢中聽，雲門復說夢中夢。", "驢唇先生開中笑，阿脩羅王打勃跳。", "海神失卻夜明珠，擘破彌盧穿七竅。", "三人上座請談禪，平地無風浪拍天。", "禪禪，不用思量卜度，非干文字語言。", "仰之彌高，鑽之彌堅。", "巖頭剗之則曰是句非句，臨濟用之則曰三要三玄。", "禪禪，吞卻栗棘蓬，透發金剛圓。", "夢裏明明有六趣，覺後空空無大千。"]}