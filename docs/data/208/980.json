{"author": "尚用之", "period": "宋", "type": "诗", "title": "和張洵蒙亭詩韻", "paragraphs": ["江亭勝既冠三湘，仁智所樂皆其旁。", "翠岫俯映青羅光，上月喬木摩穹蒼。", "亭下川遐覆銀塘，水面風來笑語香。", "騷人相值喜飛觚，雄辯清談五月涼。", "飲餘相與坐方牀，論文日暮興何辰。", "佳篇疾讀韻瑯瑯，直疑星斗煥光芒。", "格高調古說奇方，況復筆法追二王。", "事業無窮嘆茫茫，丹鉛點勘策非郎。", "與公致道心可忘，浩歌直造無何鄉。"]}