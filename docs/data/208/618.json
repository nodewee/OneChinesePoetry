{"author": "釋宗杲", "period": "宋", "type": "诗", "title": "偈頌一百六十首  其一二八", "paragraphs": ["福城東有大長者，居福城東海嶼上。", "於不思議塵劫中，承事供養無數佛。", "善哉長者世希有，如優曇華時一現。", "發啟廣大真實心，創無佛處阿蘭若。", "若昔智人建梵剎，折草插地即成就。", "此心堅固等須彌，或讚或毀不搖動。", "魔王軍衆數甚多，睹茲殊勝自摧伏。", "長者視身如浮雲，變滅須臾不長久。", "當生佛國時節來，撒手便行不回顧。", "有子遵義起其家，志願身心俱及第。", "仁者則壽語不誣，當知今亦未嘗死。", "我來居是阿蘭若，不見長者生遺恨。", "故說此偈聊發揚，同住如來寂滅海。"]}