{"author": "李綱", "period": "宋", "type": "诗", "title": "讀留侯傳有感", "paragraphs": ["秦人失鹿解其紐，羣雄競逐死誰手。", "天方注意隆準公，故使留侯作賓友。", "圯上老人親授書，言從志合真其偶。", "捕取項籍如嬰兒，指麾諸將猶獵狗。", "運籌决勝帷幄中，楚漢存亡良已久。", "誰言劉季田舍翁，秪聽人言本無有。", "但能信用子房謀，何妨抱持戚姫日飲酒。"]}