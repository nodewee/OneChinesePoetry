{"author": "李綱", "period": "宋", "type": "诗", "title": "著迂論有感", "paragraphs": ["長笑梁谿翁，平生有餘拙。", "於今欲行古，無乃亦癡絕。", "施之廊廟間，放步足已跌。", "下帷更潛思，又復廣陳說。", "從來坐言語，得謗今未歇。", "曾不少創懲，譊譊祇强聒。", "惟堪覆醬瓿，詎足議往轍。", "掉頭謂不然，此理君未察。", "立言與行事，垂世初不别。", "身窮言乃彰，貽範有前哲。", "周文拘羑里，易象乃成列。", "仲尼道不行，褒貶代賞罰。", "屈原困椒蘭，澤畔採薇蕨。", "離騷體風雅，光可争日月。", "虞卿罷趙相，梁魏頗屑屑。", "世亦傳春秋，端爲窮愁設。", "聖賢垂簡編，往往因憤發。", "避謗不著書，陸子良已黠。", "區區禍福間，何足議宏達。", "泛覽古人心，一一可坐閲。", "大略觀規模，微情析毫髪。", "幽光發干將，潛慝戮饕餮。", "會有知我人，玩味爲擊節。", "安知千載後，觀樂無季札。", "豈能繼潛夫，粗可倣荀悅。", "子雲方草玄，解嘲何可缺。"]}