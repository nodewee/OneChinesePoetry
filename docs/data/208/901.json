{"author": "釋宗杲", "period": "宋", "type": "诗", "title": "偈頌十四首  其六", "paragraphs": ["無諸比丘名近悅，爲母王氏請普說。", "妙喜便登曲收彔床，忉忉怛怛恣饒舌。", "從來法本離言詮，不假思量與分別。", "說甚地獄及天堂，四聖六凡俱泯絕。", "縱有魔王欲作難，金剛寶劍當頭截。", "王氏養子要參禪，只這一念永不滅。", "彈指頓明諸法門，釋迦彌勒齊超越。", "還如塗毒鼓當軒，一擊聞之皆腦裂。", "無邊煩惱悉蠲除，夙業舊殃湯沃雪。", "末後一句爲重宣，凝然萬里一條鐵。"]}