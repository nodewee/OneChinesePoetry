{"author": "李綱", "period": "宋", "type": "诗", "title": "五哀詩 楚三閭大夫屈原", "paragraphs": ["楚懷聽秦誑，身作咸陽鬼。", "當時屈原争，坐困椒蘭毁。", "襄王復不悟，遠作江南徙。", "行吟沅湘間，形槁顔色悴。", "著書稱離騷，風雅齊厥理。", "鴟鴞况小人，鸞鳳喻君子。", "眷眷不忘君，一篇三致意。", "紉蘭採杜若，冠佩空自偉。", "舉世混濁中，誰與同樂此。", "忠臣會遇難，千古共一軌。", "人情疏骾亮，物能使軟美。", "存亡反覆間，悔及良晚矣。", "嗟嗟屈子心，芳潔疇與比。", "日月可争光，塵垢安能滓。", "聊從太史卜，肯逐漁父醉。", "甘葬魚腹中，懷沙汨羅水。", "千秋身後名，芬馥同茝芷。", "夫豈椒蘭徒，據勢長不死。"]}