{"author": "釋宗杲", "period": "宋", "type": "诗", "title": "向侍郎無熱軒", "paragraphs": ["勇猛精進過量人，號曰薌林大居士。", "住無變易真實處，而常順行諸佛法。", "不作世間顛倒業，成辦出世勝方便。", "而能於此方便中，幻出難思諸境界。", "復於難思境界中，而現種種殊勝事。", "華林寶樹咸放光，接影連輝相鑒徹。", "光色清凈如金剛，世間無有能壞者。", "又如無熱寶池，四面分流入於海。", "是海廣大無邊際，不出居士一毛孔。", "於一毛孔放光明，八萬四千同時發。", "不勞居士轉舌相，只以此光宣妙法。", "是法即是此光明，不離是光說此法。", "大海毛孔亦復爾，此是薌林無熱義。", "是義如空不可量，一一包羅世間相。", "我今以此無義語，略爲居士出隻手。", "佛子來登無熱軒，衆寶妙沙開戶牖。"]}