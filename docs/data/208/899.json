{"author": "釋宗杲", "period": "宋", "type": "诗", "title": "偈頌十四首  其四", "paragraphs": ["女流中有大丈夫，示現其身化其類。", "以戒定慧解脫法，攝彼貪欲瞋恚癡。", "雖處於中作佛事，如風行空無所依。", "過去未來及現在，塵沙諸佛及菩薩。", "異口同音發是言，善哉奇特世希有。", "心源清凈無憂喜，不作無喜無憂想。", "逢場作戲隨世緣，而於世緣無所著。", "六月火雲燒碧空，雷聲忽震三千界。", "銷除熱惱獲清涼，是彼丈夫誕時節。", "我說此偈助光明，普施法界諸女人。"]}