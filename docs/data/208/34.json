{"author": "李綱", "period": "宋", "type": "诗", "title": "唐工部員外郎杜甫", "paragraphs": ["子美以詩鳴，今古無對手。", "當時謫仙人，長句頗先後。", "精深律切處，故自非其偶。", "而况郊島徒，何敢窺户牖。", "有如登岱宗，衆山皆培塿。", "又如觀武庫，劍戟靡不有。", "髙辭嫓丘墳，古意篆蝌蚪。", "蒼蒼雪中松，濯濯風前柳。", "雲煙紛卷舒，雷電劃奔走。", "澹然衆態俱，沾丐隨所取。", "平生忠義心，多向詩中剖。", "憂國與愛君，誦說不離口。", "饑寒窘衣食，容貌村野叟。", "自以稷契期，此理人勝不。", "中興作諫臣，戎馬方踐蹂。", "上疏救房琯，亦足知素守。", "一跌不復振，造物意豈苟。", "欲使窮吟哦，専志如矇瞍。", "辛苦盗賊中，妻子或顛仆。", "布衾冷似鐵，晨爨乏升斗。", "冒雪斸黄精，呼兒理魚笱。", "蕭條秦隴間，不廢詩千首。", "依嚴遂入蜀，幕府備賓友。", "草堂浣花溪，頗復事南畝。", "亂離又飄泊，纍若喪家狗。", "雲安麴米春，巫峽風土陋。", "扁舟下瞿唐，留滯湖湘久。", "家事竟何成，丹訣空繫肘。", "淒涼耒陽縣，醉死竟坐酒。", "雖煩微之銘，不返鄠杜柩。", "誰將樽中渌，一酹泉下朽。", "詩篇垂琳琅，長作蛟龍吼。"]}