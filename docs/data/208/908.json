{"author": "釋宗杲", "period": "宋", "type": "诗", "title": "偈頌十四首  其一三", "paragraphs": ["無上大涅槃，圓明常寂照。", "凡愚謂之死，外道執爲斷。", "諸求一乘入，目以爲無作。", "盡屬情所計，六十二見本。", "妄立虛假名，何爲真實義。", "唯有過量人，通達無取捨。", "以知五藴法，及以藴中我。", "外現衆色像，一一音聲相。", "平等如夢幻，不起凡聖見。", "不作涅槃解，二邊三際斷。", "常應諸根用，而不起用想。", "分別一切法，不起分別想。", "劫火燒海底，風鼓山相擊。", "真常寂滅樂，涅槃相如是。", "吾今彊言說，令汝捨邪見。", "汝勿隨言解，許汝知少分。"]}