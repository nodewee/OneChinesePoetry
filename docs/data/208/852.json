{"author": "釋宗杲", "period": "宋", "type": "诗", "title": "天童和尚讚", "paragraphs": ["烹佛烹祖大鑪韝，鍛凡鍛聖惡鉗鎚。", "起曹洞於已墜之際，針膏肓於必死之時。", "善說法要，罔涉離微。", "不起于座，而變荆棘林爲梵釋龍天之宮而無作無爲。", "神澄定靈，雪頂龐眉。", "良工幻出兮，不許僧繇知。", "虛堂張掛兮，梁寶公猶迷。", "箇是天童老古錐，妙喜知音更有誰。"]}