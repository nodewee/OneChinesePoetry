{"author": "釋宗杲", "period": "宋", "type": "诗", "title": "偈頌一百六十首  其一一四", "paragraphs": ["諸法本來絕待，觸目且拘礙。", "只因斷臂覓心，便有人求懺罪。", "無文印子既成，付法傳衣廝賴。", "致令盧老黄梅，墜石腰間舂碓。", "將謂有法與人，問著卻言不會。", "引得後代兒孫，盡作韓獹逐塊。", "雖欲扶豎宗乘，奈何東倒西傫。", "子細檢點將來，直是令人叵耐。", "若也盡令而行，一擊須教粉碎。", "有時靜坐思量，就中也有可愛。", "深沙共脩羅結親，金剛與土地指背。"]}