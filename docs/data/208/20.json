{"author": "李綱", "period": "宋", "type": "诗", "title": "浴罷追和東坡韻", "paragraphs": ["華髪短且稀，無事蘭湯沐。", "及兹秋暑闌，頭垢資一浴。", "平生冠裳汗，往咎不可復。", "聊將清泠泉，濯此空洞腹。", "荒山薪易採，巨斛水良足。", "融融氣通膚，爛爛光溢目。", "枵然勺用瓢，何必池甃玉。", "呼童爲爬背，自勝飛燕沃。", "振衣絺綌涼，晞汗風前竹。", "却來就繩牀，一枕睡初熟。", "忘世安用愁，抛書且休讀。", "夢中期汗漫，萬里歸一矚。", "吾生真寄耳，來者亦何卜。", "沛然乘天遊，無心且緣督。"]}