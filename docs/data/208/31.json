{"author": "李綱", "period": "宋", "type": "诗", "title": "五哀詩 漢梁王太傅賈誼", "paragraphs": ["賈生公輔器，弱冠遊漢廷。", "髙論帝王略，妙極理亂情。", "出意對詔令，驚倒諸老生。", "從容畫籌策，籍籍飛英聲。", "是時漢初定，頗雜秦覇稱。", "力還治古制，物物與正名。", "改朔易服色，庶幾禮樂興。", "儀章悉草具，輿議當公卿。", "豈知絳灌徒，譖毁如建瓴。", "天子疏不用，謫去長沙城。", "翩然渡湘水，投書弔屈平。", "棄鼎寶康瓠，鉛刀鈍青萍。", "微言豈悼屈，聊復以自評。", "長沙地卑濕，安得壽且寧。", "及觀鵩鳥賦，頗覺生死輕。", "晚奉宣室對，夜半前席聽。", "文帝豈易遇，所言略施行。", "雖不位卿相，儒者良已榮。", "梁王墜馬死，泣涕亦傷生。", "受任乃如此，孤忠本精誠。", "奈何君臣義，澆薄返不明。", "緬懷古人心，使我氣拂膺。"]}