{"author": "李衡", "period": "宋", "type": "诗", "title": "短項翁", "paragraphs": ["我生懶放世無偶，身即囂塵志林莽。", "寒饑未免困啼號，束带深慚爲升斗。", "先生閉戶傲羲皇，雲夢胸中吞八九。", "摶風暫爾抑雄飛，萬事紛紛付巵酒。", "年來得此短項翁，落落虛懷真勝友。", "煙蓑稱體翦疏筠，老態婆娑固不羣。", "每笑鴟夷託後塵，臭味仍復羞崑崙。", "何曾爲致常持滿，來此與爾談胚渾。", "異時先生登紫微，定自與爾相追隨。", "想應頼爾排紛擾，坐覺秋毫泰山小。"]}