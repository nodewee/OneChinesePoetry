{"author": "王銍", "period": "宋", "type": "诗", "title": "和江子我見送詩", "paragraphs": ["放舟弄清泚，始覺南風清。", "白雲認鄉樹，永念隨父兄。", "一夢三十載，將老猶遠行。", "聊將鄭衛耳，一聽新蟬鳴。", "空懷煙霞想，下及飛鴻征。", "多公久要誼，獻紵復班荆。", "茅屋照野水，寒窗抱深明。", "相期脫覊網，豈肯縛簪嬰。", "此生纔一戲，萬物何營營。", "我行別良友，執袂中心怦。", "公來貽新詩，折柳何多情。", "他時簪還盍，莫忘歲寒盟。"]}