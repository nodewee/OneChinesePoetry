{"author": "釋德止", "period": "宋", "type": "诗", "title": "浯溪圖", "paragraphs": ["夷途勿拋控，拋控馬多失。", "挹水勿極量，極量器多溢。", "安史起天寶，轉戰竟奔北。", "辭臣獻頌詩，要垂萬世則。", "一字堪白首，大書仍深刻。", "誰作浯溪圖，千里在咫尺。", "飛湍如有聲，旁匯浸層碧。", "巉絕半巖間，髣髴見鳥迹。", "不覺加手磨，真恐苔蘚沒。", "國姓前後異，天運古今一。", "向來文武才，坐籌或操筆。", "種種皆可稱，俯仰重歎息。", "願君寶此圖，置之丹粉壁。", "昔人如可作，想像壯胸臆。"]}