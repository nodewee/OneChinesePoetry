{"author": "王銍", "period": "宋", "type": "诗", "title": "次韻國香詩", "paragraphs": ["百花零落悲春晚，不復林園門可款。", "待花結實春已歸，到頭只有東家管。", "楚宮女子春華敷，爲雲爲雨皆有餘。", "親逢一顧傾國色，不解迎人專城居。", "目成未到投梭處，後會難憑人已去。", "可憐天壤擅詩聲，不如崔護桃花句。", "坐令永抱埋玉悲，遊手那知京兆眉。", "難堪別鶴分飛後，猶是驚鴻初見時。", "新懽密愛應長久，暫向華筵賞賓友。", "舞盡春風力不禁，困裏腰肢一渦柳。", "座上何人贈翠翹，蜀中風調尤情饒。", "懽濃酒暈上玉頰，香暖紅酥疑欲銷。", "佳人薄命古相似，先後乃逢天下士。", "但惜盈盈一水時，當年不寄相思字。", "宜州遺恨君能詳，瘴雲萬里空悲凉。", "無限風流等閒別，幾人賞鑒得黄香。"]}