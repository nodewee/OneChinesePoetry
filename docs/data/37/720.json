{"author": "余壹", "period": "宋", "type": "诗", "title": "重修朝宗門樓集句呈王宰", "paragraphs": ["茲城實佳麗，上與浮雲齊。", "回望川之陰，津途去不迷。", "一旦起樓高百尺，城高跨樓滿金碧。", "朱門峨峨臨九衢，一片彩霞迎曉日。", "好奇賞俊實難逢，看此寧避雨與風。", "仍誇縣尹風騷客，與人一心成大功。", "應喜中原正無事，出爲蒼生作仙吏。", "大賢爲政即多聞，不獨文章推國器。", "立驅巘崿壓波瀾，千古煙霞一望間。", "江上晚來堪畫處，丹青畫出是君山。", "况乃烹鮮會嘉客，樓上重重歌吹發。", "艷歌一曲酒一杯，華筵有戲呈初徹。", "樓中美人奪神仙，輕身起舞紅燭前。", "須臾宴罷日將夕，斷燼遺香裊翠烟。", "四座少年君聽取，太平時節難身遇。", "先生事業不可量，此中豈是久留處。", "且飲美酒登高樓，高視乾坤又何愁。", "早晚北門下徵詔，珮聲歸去鳳池頭。"]}