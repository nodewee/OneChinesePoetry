{"author": "王銍", "period": "宋", "type": "诗", "title": "繫舟餘杭門訪西湖金輪寺參上人", "paragraphs": ["北郭望西湖，微徑幾尋尺。", "澹與人意長，雲寒正無色。", "深尋幽禪居，步轉蒼山側。", "落葉不可紀，遮盡山下石。", "師方無定居，我亦何所適。", "四海漭無歸，老矣山中客。", "百年熟機緣，還此共禪寂。", "語罷今古分，坐上有陳迹。", "一笑視此生，何事非戲劇。", "開門納遥峯，暮雨一江白。", "茲遊非世逢，歸路晚蕭瑟。", "積陰迷曉昏，鐘聲報將夕。"]}