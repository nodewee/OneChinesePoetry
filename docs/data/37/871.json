{"author": "王銍", "period": "宋", "type": "诗", "title": "白頭吟一首", "paragraphs": ["浮雲高映天上月，月華未落雲已滅。", "濁水長羨清路塵，濁水尚流塵已絕。", "人心不如雲與塵，變態無窮旋消歇。", "我家火齊堆金盤，朱樓鎖煙青冥端。", "昨憶聞琴纔等閒，夜奔臨邛相與還。", "鳳皇曲成保懽樂，驌驦裘典無艱難。", "當爐滌器兩憔悴，幾度暗啼愁遠山。", "君儕狗監動人主，君乘駟馬跨故園。", "檄書呵譏蜀父老，未足灑恥徒小恩。", "顔色何嘗不如舊，自是心存憎愛間。", "我方失意天地窄，君視浮雲江海寬。", "一身情易復情難，百年有來終有去。", "凄凄嫁娶不須啼，出門萬里淪中路。", "我憐秀色茂陵女，既有新人須有故。", "請把阿嬌作近喻，到底君王不重顧。", "若知此事爲當然，千金莫換長門賦。"]}