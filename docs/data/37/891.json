{"author": "王銍", "period": "宋", "type": "诗", "title": "明覺山中始見梅花戲呈妙明老", "paragraphs": ["急晷馳輪歲將歇，我更荒村轉冰轍。", "凝巖萬物凍無姿，水墨陂塘葭葦折。", "是誰向背此間來，破萼梅花伴幽絕。", "遥山誰恨天作愁，澹盡眉峯半明滅。", "清香自滿不因風，玉色素高非鬭雪。", "竹籬凝睇一凄凉，沙水澄鮮兩明潔。", "天仙謫自廣寒宮，定與桂娥新作別。", "尚憐孀獨各相望，多情與照黄昏月。", "從來耐冷月中人，一任北風吹石裂。", "漫勞粉鏡學粧遲，欲寫冰膚畫工拙。", "千古無人識歲寒，獨有廣平心似鐵。", "我因花意拂埃塵，尚恐人傳向城闕。", "詩成火煖夜堂深，地爐細與山僧說。"]}