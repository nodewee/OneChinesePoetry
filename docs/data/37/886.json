{"author": "王銍", "period": "宋", "type": "诗", "title": "送和斜川詩二首  其一", "paragraphs": ["兩脚垂天際，愁雲慘不休。", "尋幽抱奇癖，欲繼斜川游。", "中原苦兵革，誰能障倒流。", "野老且吞聲，蹤跡逐閒鷗。", "策杖過短壑，蠟屐登高邱。", "臨風一長嘯，慨然伊呂儔。", "神交溯二子，新詩遠寄酬。", "魚緘生春色，風流似舊否。", "恰喜心期合，且緩杞人憂。", "我曹非天厄，伐木友聲求。"]}