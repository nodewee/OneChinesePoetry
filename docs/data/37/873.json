{"author": "王銍", "period": "宋", "type": "诗", "title": "送純師歸眉山吉祥寺", "paragraphs": ["上人峨嵋秀，冥冥聳高風。", "依游王公間，尚带山水容。", "謫仙信奇逸，蜀僧論絲桐。", "寂默誰爲聽，誤比萬壑松。", "崎嶇古今塗，勢利紛其中。", "晚遺似高識，物我無異同。", "是心湛寒水，處處流真空。", "猶嫌百年夢，剩此一枝筇。", "忽懷煙霞想，永念菽水供。", "身爲反哺烏，更逐高飛鴻。", "斜日澹歸袂，不似秋色濃。", "孤行拾黄葉，一笑千山重。", "桑宿揮餘戀，雲樓杳歸蹤。", "從茲與明月，相伴落何峯。"]}