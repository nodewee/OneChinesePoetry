{"author": "陳鵬飛", "period": "宋", "type": "诗", "title": "贈邕管察推陳仲輔  其一", "paragraphs": ["闌干一幅鵝溪絹，中有五箴排小篆。", "古字今文認未了，火劑針鋩俱瞑眩。", "平生卷軸有膏肓，首尾年來逾錯亂。", "剩儲藥物走醫門，掉頭嘔冷不下咽。", "一落泥頭千丈强，謝君欲拯非手援。", "銀鈎小變科斗文，挂我牀頭星斗爛。", "退之處士陽冰手，驅逐習氣車輪轉。", "光芒照耀肝膽醒，兩眼頻看淚如霰。", "門前惡草鋤又生，我病七年行復玩。", "會須著意課兒童，日日牀頭誦千遍。"]}