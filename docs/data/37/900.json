{"author": "王銍", "period": "宋", "type": "诗", "title": "詩送韓簡伯學官于臨浦呈勸其重修西子祠", "paragraphs": ["昔遊臨浦春正濃，小江縈委如無窮。", "花浮千林錦繡幄，舟揚萬頃玻瓈風。", "西施故鄉擅佳麗，會稽秀氣藏華穠。", "是時山晴見真色，落日西南千萬峯。", "今情不盡古情在，恨疊晚粧眉暈重。", "恨應但知傾國貌，無人能說亡吳功。", "倘非絕態動君意，姑蘇臺上猶歌鐘。", "成功未甘歸范蠡，素衣故國寧相從。", "文公之孫重端世，衮衣門戶推八龍。", "官閒援毫來弔古，溪山頓爲開愁容。", "謫仙亦賦浣紗石，至今翠絹不停織。", "浴池邀伴下瑶池，霑丐越女天下白。", "風流昭洗待名流，有德于人當血食。", "紅心草葬舊金釵，黄陵廟成新石刻。", "霞裙瓊佩無消息，怨魄凄魂招不得。", "一杯流水奠江蘺，苧蘿山前已秋色。"]}