{"author": "沈長卿", "period": "宋", "type": "诗", "title": "題清芬閣", "paragraphs": ["元英以隠名，務德以仕顯。", "人言不同調，是說一何淺。", "丈夫生世間，出處各有意。", "仕以行其道，隠以求其志。", "一以隠爲高，伊呂當不起。", "一以仕爲樂，夷齊不餓死。", "我觀二子心，舒卷如春雲。", "邂逅作霖雨，本是版築君。", "乃祖配子陵，桐江飽風月。", "乃孫擁麾幢，遺愛浹閩粵。", "相望二百年，家學留青編。", "冥鴻與棲鳳，進退兩俱賢。", "秋冬享烝嘗，瞻像不泚顙。", "獨抱元成經，肯作世南匠。", "種田刈禾黍，種圃收蘭芝。", "請誦裳華篇，有之以似之。"]}