{"author": "曹勛", "period": "宋", "type": "诗", "title": "乾道聖德頌", "paragraphs": ["維聖有作，紹隆興運。", "天經地義，宗堯越舜。", "風俗惇厚，日星清潤。", "冰天桂海，咸祗成訓。", "皇矣藝祖，肇開宗祊。", "用集大命，再造羣生。", "卜世卜年，周室與京。", "德懋聖孫，區宇載寧。", "龍潛出震，握符御極。", "恭儉慈仁，已隆燕翼。", "勵精治具，羣工惟辟。", "斯皇聖德，以受方國。", "躬秉要道，化成斯民。", "問寢侍膳，克勤日新。", "刑于四海，率土興仁。", "至矣聖孝，悅安嚴親。", "猾夏餘種，久失我重。", "稍恢雄略，盡還尊奉。", "復修絳樂，亟續騫貢。", "布昭聖武，式皇鉅宋。", "洪宣景命，爰振皇綱。", "詔令諭旨，粉澤八荒。", "宸奎逸彩，龍鳳騫翔。", "煥乎聖文，彬彬日彰。", "誕敷武節，克柔强鷙。", "風靜邊柝，烟沉晚燧。", "穡夫力田，塞馬垂轡。", "巍巍聖功，允格康濟。", "光啟元良，鶴禁建儲。", "遴擇端方，贊翊詩書。", "濬哲文思，日親睿謨。", "於赫聖明，有開令圖。", "當天執籙，了無玩好。", "貴異獻輸，蕩然一掃。", "力敦嘉靖，詢謀政要。", "丕鑠聖斷，坐臻是奧。", "從容總攬，用體乾剛。", "文武一道，督以經常。", "王化溥博，景風丕祥。", "格天聖治，時雍時康。", "咫尺威顔，豁達方寸。", "日角珠庭，金聲玉振。", "穆穆皇皇，天儀明潤。", "洪惟聖表，萬宇朝覲。", "乃武乃文，止戈好生。", "華夏蠻貊，底于丕平。", "罔或反汗，克斷惟明。", "長策遠馭，奕奕天聲。", "寶緒重光，密答純祐。", "既協皇極，昭報方茂。", "堯父舜子，撫封增舊。", "行復九有，亙萬萬壽。", "大哉乾元，萬物資之。", "赫赫明世，吾君繼之。", "熾昌隆祚，惟皇造之。", "億萬斯年，惟皇保之。"]}