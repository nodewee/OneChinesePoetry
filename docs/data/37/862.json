{"author": "錢億年", "period": "宋", "type": "诗", "title": "和唐子固見寄初冬晚步韻", "paragraphs": ["凄風滿寒谷，廣陌照落日。", "繁霜排岸草，尪瘁怯寒慄。", "塊坐閲殘編，十日九不出。", "時爲孤憤吟，嗟嗟類蟋蟀。", "歧路多阻艱，煙霞成痼疾。", "保是千金軀，他慕無終畢。", "遠覽塵垢外，無得初無失。", "溺志膠擾間，跧跽信匪一。", "阮生亦有言，何異褌中虱。", "呼童洗破觥，一醉真可必。", "耳熱即嗚嗚，鄙野誰訶詰。", "浩歌莫予知，奚用聆清瑟。"]}