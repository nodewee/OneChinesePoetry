{"author": "王佐才", "period": "宋", "type": "诗", "title": "贈徐子虛畫魚", "paragraphs": ["我嘗放意遊江湖，喜從釣叟觀真魚。", "有時臨溪行復坐，秋水無風魚自如。", "鱗鱗鬣滑隨上下，回旋戲躍形皆殊。", "兩兩相逢若對語，聚頭戢戢摇雙鬚。", "忽然散漫皆游去，一半掉尾潜菰蒲。", "往來得所弄晴色，圓波觸動生浮珠。", "困依垂楊看不足，盡日忘歸誰與俱。", "自從北走塵土窟，十年不復瞻蓴鱸。", "憑誰畫出江湖趣，東海今聞徐子虛。", "毫端奪得生時意，京師好事爭傳摹。", "寫成雙幅輒遺我，展舒活動驚堂隅。", "窮搜前古少奇筆，此本只恐人間無。", "任教涸轍强濡沫，對面相忘千里書。"]}