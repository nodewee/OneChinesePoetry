{"author": "王銍", "period": "宋", "type": "诗", "title": "巫山高", "paragraphs": ["十二危峯隠寒霧，旁連三巴下三楚。", "斷崖青黄聳天壁，秀色蒼茫接天路。", "鼓瑟玉京嬉帝傍，下鎮九淵稱帝女。", "冥心可見類相求，夢裏襄王契神遇。", "鏘然玉佩似可期，倏爾霓旌去無所。", "天風浩蕩吹太清，萬里憑虛送飛步。", "行雲行雨終不來，歲月人間幾朝暮。", "那知一戲疑萬古，至今不知高唐處。", "仙兮神兮非與是，流傳只有蘭臺賦。", "山藏虎兕爭怒號，峽束江水翻波濤。", "舟楫寄命輕鴻毛，猶起羨慕成譏嘲。", "行人所見日卑淺，仰首彌覺巫山高。"]}