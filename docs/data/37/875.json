{"author": "王銍", "period": "宋", "type": "诗", "title": "無題", "paragraphs": ["三月柳花飛，東風繡香國。", "桂影弄春光，飛瓊悵分缺。", "雲輿返積霄，翠浪翻天末。", "閬苑桃李花，莫使芳香歇。", "緬懷霞中人，芙蕖艷秋色。", "煙鸞吟碧空，行雲不停刻。", "何事寄紅埃，悲聲調綠髮。", "神觀洞太虛，紫清注金格。", "玉宸丹鳳檢，詞章煥瓊笈。", "孰執招真旗，笙簫下空闕。", "靈光湛法身，生死本無別。", "妙合造化機，陰陽時出沒。", "欲識天中真，寒江浸明月。"]}