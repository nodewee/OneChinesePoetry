{"author": "王銍", "period": "宋", "type": "诗", "title": "次韻率行之見投因以賦別", "paragraphs": ["素空零玉露，碧梧墮金井。", "周年不待人，去我如斷綆。", "歸翼懶飛翔，老驥倦馳騁。", "山空風月滿，人戀松桂影。", "窮方屢厄陳，喜動初入郢。", "文豪獲勝游，羈思發深省。", "周原富十箱，漢儀重九鼎。", "王謝樂江海，巢由本箕潁。", "談深光明藏，游遍妙峯頂。", "頌橘悲屈平，賦梅思宋璟。", "炎凉梁上燕，喜怒坎中黽。", "千年六龍轡，萬事一漁艇。", "居人望歸騎，暝色暗前嶺。", "淺學字識丁，美穴魚知丙。", "書隨新雁行，慰我心炯炯。"]}