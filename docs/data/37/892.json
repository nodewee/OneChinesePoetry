{"author": "王銍", "period": "宋", "type": "诗", "title": "明師見和梅詩再用韻兼奉送還福唐", "paragraphs": ["斲輪妙手聲名歇，誰信出門猶合轍。", "後來世外有高禪，凜凜蘭摧并玉折。", "久將生死付八還，不數圖書號三絕。", "詩來乃與梅爭妍，獺髓補痕紅未滅。", "那知一夜卷東風，開盡寒枝千點雪。", "漢宮婕妤體自香，月裏飛仙長玉潔。", "白頭對鏡憶年少，每到花開重離別。", "愛花取醉惜夜闌，眷戀盈盈花上月。", "人歸吹恨落關山，恨極欲吹羌管裂。", "何况東溪漫草寒，學世猶嗤顔謝拙。", "還驚詩律張吾軍，塵戰愧非求嚼鐵。", "歸舟滿載萬珠璣，莫顯神龍藏貝闕。", "明朝詩逐暮潮還，餘意憑師筆端說。"]}