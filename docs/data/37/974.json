{"author": "王銍", "period": "宋", "type": "诗", "title": "畢少董繙經圖詩", "paragraphs": ["我知君子有常心，誰謂春秋無定法。", "常心定法皆一途，萬變在前吾不惑。", "錦衣白馬青油客，回首傷心淪異域。", "縞带喜贈延州來，一見渾如舊相識。", "片時偷生萬年泣，倘得義成身乃立。", "已將死生委天公，要因筆削明吾迹。", "偃蹇榻上書千帙，坐使羣儒仆牆壁。", "凜然紬史行天誅，掃除坦塗大搜索。", "贊辭自昔非游夏，叛去于今無籍湜。", "鴻雁書聞到上林，管絃聲任來凝碧。", "嫣然侍側兩少麗，桃葉桃根莫能及。", "荳蔻梢輕露有華，早梅花嫩春無力。", "欲將婢子固君心，豈料君心堅鐵石。", "果聞遠使報還家，萬里精誠初不隔。", "書成初奏未央宮，金馬石渠皆動色。", "不與左氏作忠臣，忠欲天王坐中國。", "聖人大法先能識，節義大閑今獨得。", "傷麟嘆鳳非道窮，千載相逢猶咫尺。", "尊王便是祝釐心，聖人壽與天無極。"]}