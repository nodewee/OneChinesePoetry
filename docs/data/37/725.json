{"author": "胡舜舉", "period": "宋", "type": "诗", "title": "顔魯公祠", "paragraphs": ["立廟本來皆可紀，凜然英烈殆天啟。", "年垂八十官太師，平生所欠惟死爾。", "分甘一死鴻毛輕，舉世俗子何用嗔。", "誰知我公本不死，眉間生氣猶崢嶸。", "堂堂十老皆人傑，逢辰遇合稷與契。", "儼然玉立配我公，忠義文章兩奇絕。", "我來摩挲讀豐碑，扛鼎筆力猶精奇。", "定應神物常護持，勁直千載垂良規。"]}