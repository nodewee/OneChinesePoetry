{"author": "曹勛", "period": "宋", "type": "诗", "title": "施磨衲與惠因長老", "paragraphs": ["三韓山川悉漢地，其中佛法亦復然。", "王子義天不思議，剪除須髮作佛事。", "東渡參問三乘法，無爲分與最上乘。", "喜抱方袍入浄人，有僧恭敬能攝受。", "寶華粲縟並文綺，金針細衲成帖相。", "衣裓一一如來法，一一針孔藏妙用。", "經歷百千無退轉，佛光律儀不曾失。", "我以至寶易得之，每善護持神通藏。", "是故回施惠因老，願以此衣覆法身。", "天風海濤助潮音，普聞四衆及一切。", "常如此袍無斷滅，惠因法施亦無窮。", "楖栗橫拈師子牀，法法流通並東海。"]}