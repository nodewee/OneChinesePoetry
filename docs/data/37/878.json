{"author": "王銍", "period": "宋", "type": "诗", "title": "題洛神賦圖詩", "paragraphs": ["曹公文武俱絕倫，傳與陳王賦洛神。", "高情寓託八荒外，曾是親逢絕世人。", "五官郎將莫輕怒，椒房自是袁家婦。", "聞道生時覆玉衣，便是于今腰束素。", "驚鴻翻然不重顧，射鹿深寃更凄楚。", "不將降虜賜周公，先識禍機楊德祖。", "此意明明可自知，豈有神人來洛浦。", "空用平生八斗才，七步那能說微步。", "楚離日月常爭光，湘夫人後誇高唐。", "丹青畫寫鬼神趣，筆端調出返魂香。", "妙畫高文盡天藝，神理人心兩無異。", "此情萬古恨茫茫，且爲陳王說餘意。"]}