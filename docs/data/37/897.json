{"author": "王銍", "period": "宋", "type": "诗", "title": "元日雪", "paragraphs": ["布和舊重王正月，佳祥元日初逢雪。", "飄入椒觴氣更蘇，積滿玉蒲水已怯。", "歲歷今纔第一行，三百六十完未缺。", "故使重窺混沌時，太素山川始融結。", "但聞南陌流懽聲，懶將西佛論初劫。", "九門想得千官期，高聳岧嶢白銀闕。", "事隠東林夜宿年，靜灑僧窗更幽絕。", "草堂人去空舊賞，夢入江山半明滅。", "祗今縱橫天上來，勢壓丘陵動溟渤。", "映山更倚百尺樓，始見天工盛施設。", "明日東風掃玉塵，輸與寒梅亂花發。", "壯觀新年意氣張，天巧空奇吾語拙。"]}