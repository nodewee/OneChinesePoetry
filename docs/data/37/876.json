{"author": "王銍", "period": "宋", "type": "诗", "title": "寄題真州扃岫寺", "paragraphs": ["一峯秀色何高寒，更以木杪橫飛欄。", "荆吳形勝妙天下，閒鎖雲錦光斕斑。", "山從千古混沌始，江自萬里岷峨還。", "江山無際真賞遠，人境未如心境寬。", "乃知萬象自變滅，我與天地俱清閒。", "時來登覽健意氣，興落煙靄空濛間。", "宛如列岫在扃鐍，何待謝守窗中看。", "仙壺日月悟世換，蟻穴富貴羈夢殘。", "易中求象山有天，須彌納芥曾何難。", "乾坤橐籥一氣內，鉅細兩不離區寰。", "徑呼飛仙來取醉，笙簫彷彿鏘珮環。", "已鞭鸞鳳到三境，何待虎豹號九關。", "只今朱甍半落日，誰繫畫舸臨蒼灣。", "何當脫身戎馬際，共契妙旨相追攀。", "懷哉欲往波浪闊，回首江南江北山。"]}