{"author": "王銍", "period": "宋", "type": "诗", "title": "向伯恭薌林詩", "paragraphs": ["楚人喻薌草，可佩復可食。", "靈均楚同姓，放逐去其國。", "皎皎忠良心，惕惕懼讒賊。", "扁舟下滄浪，魂迷招不得。", "至今芳洲上，寂寞少春色。", "我公異於是，聲譽超八極。", "挽公青霞裾，接武紫鸞翼。", "直契慕湘纍，論心不論迹。", "我是衆薌林，澡身而浴德。", "同心等崇蘭，直節逾蒼柏。", "登善味芝朮，去惡鋤枳棘。", "荀令十里香，揚雄一區宅。", "君臣相唯諾，品題來藻飾。", "日光萬丈長，衆薌馥芳澤。", "况了大因緣，功名皆戲劇。", "手擎妙喜國，心湛水精域。", "諸天衆薌雲，旃檀雜薝蔔。", "登門三十年，歲晚仍作客。", "誦公薌林詩，心境爲澄澈。", "雖非歌商頌，聲亦出金石。"]}