{"author": "王佐才", "period": "宋", "type": "诗", "title": "贈徐微中畫龍", "paragraphs": ["陰陽變化萬物從，其間至神惟真龍。", "庸夫俗眼不得見，或躍或潜無定跡。", "後來高士探元窟，素縑摹畫求形容。", "在昔擅名能幾人，爭爲妍巧誇殊功。", "東朐徐氏奮奇趣，俊筆醉揮欺古風。", "爲余好事輒寫寄，老鱗蒼鬣驚盲聾。", "怒摶滄海噴白浪，暗拖暮雨橫長空。", "雙雙頭角戰初罷，奔騰半沒寒雲中。", "只恐霹靂生坐上，爪牙活動拏寰穹。", "軒昂當世稱獨步，貴臣褒譽聞宸聰。", "黄金扇成爭進入，雄聲一日喧深宮。", "從此毫端愈珍重，千歲萬歲傳無窮。"]}