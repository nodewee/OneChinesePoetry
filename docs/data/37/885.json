{"author": "王銍", "period": "宋", "type": "诗", "title": "送王道元運判致政歸潛皖", "paragraphs": ["好山如幽人，深絕常避地。", "潛峯獨呈露，孤立信奇最。", "高擁一峯寒，縹緲亂雲氣。", "萬古招行人，誰與賞心會。", "我公實仙才，崑閬失品次。", "挽公青霞襟，來作綉衣使。", "終尋汗漫遊，高舉九霄外。", "行色開畫圖，秋容掩新霽。", "造化爲我娛，神超物無累。", "我窮知音稀，與世久無味。", "落葉掃不禁，歲月水東逝。", "愁作送公詩，出門更何詣。", "贈言詞亦貧，無以報高誼。", "野宿慎衣裘，寒霜方夜墜。"]}