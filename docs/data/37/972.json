{"author": "王銍", "period": "宋", "type": "诗", "title": "必明菴", "paragraphs": ["佛心猶日出，何曾礙須彌。", "散爲普光明，合作四威儀。", "萬古止此日，羣目盡見之。", "普現一切水，君自分澠淄。", "高垂大圓鏡，君自存妍媸。", "方寸無盡燈，何處存思惟。", "高禪聞妙道，行作人天師。", "維摩開丈室，菴成更求詩。", "衆說列山岳，我以一理推。", "萬方聲一槩，我初拙言詞。", "至現莫如心，舉念周四維。", "必明乃本明，盡掃棘與茨。", "豈知都用晦，隠顯兩不知。", "大千在毫髮，聖言不吾欺。"]}