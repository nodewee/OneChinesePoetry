{"author": "陳剛中", "period": "宋", "type": "诗", "title": "視澇", "paragraphs": ["暨陽古澤中，今歲仍大水。", "舟行民田中，一浪四十里。", "農夫相對泣，父子饑欲死。", "酷吏亦何心，誅求殊未已。", "豈繄竭膏血，直欲剝膚髓。", "哀此無告民，有生皆赤子。", "天災自流行，助虐亦何理。", "我愧才術疎，陸陸佐小壘。", "熟視不能救，有淚空如灑。", "皇心念下民，惻怛形詔旨。", "丁寧既諄複，象魏幾黄紙。", "要須盡蠲除，仰稱德意美。", "人微言或棄，歸休從此始。"]}