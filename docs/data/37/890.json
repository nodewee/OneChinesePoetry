{"author": "王銍", "period": "宋", "type": "诗", "title": "縉雲縣仙都山黄帝祠宇", "paragraphs": ["我渡溪水尋荒村，羣峯勢若萬馬奔。", "酣酣春色雪初霽，靄靄野氣山猶昏。", "瓊樓金闕滌地盡，松柏半带斤斧痕。", "要還清浄掃塵俗，一炬劫火安得焚。", "行人鞠躬下馬拜，仙都妙理吾能言。", "威神可畏凜如在，有臺今亦祠軒轅。", "當年垂衣正南面，制作取盡坤與乾。", "鑿開鴻荒肇人紀，首爲區宇立本根。", "風后力牧來聯翩，神機開闢施無垠。", "初傳聞道廣成子，後乃密契中皇君。", "功高德大不可擬，幾與造物分遺恩。", "遥遥唐虞建炎運，萬年聖子兼神孫。", "至人御世用常道，飛升輕舉安足論。", "爰作一氣生萬物，奈何已把天人分。", "伏羲八卦畫已破，女媧欲補理亦繁。", "飄然獨返紫清去，却斂造化歸金渾。", "廟前仙石表今古，屹立霄壤爭雄尊。", "鼎湖可望不可見，意今後世難攀援。", "頂中玄宮號泥丸，自然有路朝天閽。", "此身內外神氣合，俯仰自超生死門。", "默運四時無詭異，試觀日月誰吐吞。", "祇今湖邊送風雨，草木吹動旗與幡。", "飄然十丈紅菡萏，碧溪下插玻璃盆。", "馬蹄車轍不須有，雖迷襄野道自存。", "巖泉夜發百谷響，洞庭樂聲猶可聞。", "山川古色藏妙意，誰與開滌明根源。", "我談希夷返淳樸，不假辯說波濤翻。"]}