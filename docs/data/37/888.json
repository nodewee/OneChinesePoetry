{"author": "王銍", "period": "宋", "type": "诗", "title": "山中梅花盛開戲作", "paragraphs": ["化工難迴天地春，下遣第一天仙人。", "前驅飛雪助幽絕，千里隔盡埃與塵。", "何心百卉擅獨秀，寒入萬物無精神。", "綽約肌膚瑩香玉，借與東皇立花國。", "開破天地發生心，引出世問凡草木。", "品流不數廣寒宮，爲嫌月姊長孀獨。", "波上輕雲掌上身，有來比肩皆塵俗。", "須知尤物到絕言，從昔華詞吟不足。", "溪回路轉一枝斜，可惜天寒倚修竹。", "窮塗遊子歲華晚，腸斷夜投山館宿。", "古今幽怨不盡情，更入凄凉笛中曲。", "荒山偶賦梅花詩，佇立花前香在衣。", "傷心不忍別紅紫，付與曉風零亂飛。"]}