{"author": "王銍", "period": "宋", "type": "诗", "title": "登育王山示現塔贈鄉璉與三上人", "paragraphs": ["危岫戴寶塔，亭亭起虛空。", "金鐸韻廣樂，日夜鏘天風。", "氣真逼雲漢，興逸追鸞鴻。", "嘉有三禪子，超曠栖禪宮。", "相追不憚遠，幽致惟我同。", "興盡歸一默，人逐歸雲東。", "平軒架絕壑，上與絕頂通。", "滄溟忽破碎，百川競朝宗。", "斜陽無遠近，山亂高低紅。", "四表倏明晦，變化安可窮。", "夜深風雨來，陰氣誇驕雄。", "響劇百谷咽，靜若一氣融。", "明發石路乾，清韻生寒松。"]}