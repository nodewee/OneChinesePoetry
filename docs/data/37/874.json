{"author": "王銍", "period": "宋", "type": "诗", "title": "舟中夜雪讀正卿教授近詩輒賦鄙句并以爲別", "paragraphs": ["百年半羈棲，輕與故山別。", "回首千萬峯，飛雲不可越。", "弭棹濠上亭，非鄉愴時節。", "朝號迥野風，夜聽孤舟雪。", "濕薪無煖焰，濁淚共明滅。", "癡坐增灑然，何以慰清絕。", "斯時咏君詩，心抱益澄沏。", "未從觀魚莊，先得馭風列。", "荆玉出此邦，誰獻復誰刖。", "山川漫奇麗，文物久銷歇。", "君詞吐白虹，神寶疑不沒。", "我欲賡餘思，景好句逾拙。", "如逢勾漏令，未得丹砂訣。", "萬里煙雲開，揚舲及明發。", "荆山自茲遠，雲濤渺天末。", "兩地見梅花，相思不同折。"]}