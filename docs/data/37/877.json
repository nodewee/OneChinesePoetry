{"author": "王銍", "period": "宋", "type": "诗", "title": "蔡天啟作中興碑詩且邀同賦", "paragraphs": ["一日屠戮三庶人，天理已盡殺氣昏。", "青宮惴惴二十載，免禍自求黄屋尊。", "忠臣開除兩京路，未知日月雙懸處。", "歸來祈哀語可憐，今日貴作天子父。", "瀟湘江邊鑱穹碑，煙雲相連愁九疑。", "湖南萬古長嗟地，剩與屈賈添餘悲。", "雄文漫郎來作吏，正色顔公謁西內。", "兩賢憤托金石堅，莫求此碑求此意。", "休闖九閽訴帝傍，莫化杜鵑啼故鄉。", "磨崖難摧幽恨長，水流不盡山蒼蒼。"]}