{"author": "王銍", "period": "宋", "type": "诗", "title": "送和斜川詩二首  其二", "paragraphs": ["採藥遊名山，恐是韓伯休。", "款段下澤車，久師馬少游。", "兩公學真隠，異世今同流。", "遇害能鳴雁，多猜不下鷗。", "何如脫羈馽，尋壑與經丘。", "人生亦誤計，獨醒無匹儔。", "天地本虛靜，萬物自應酬。", "陰陽驅意氣，定能相勝否。", "况復漆室女，浪爲魯國憂。", "真妄兩非是，湛然一無求。"]}