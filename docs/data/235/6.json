{"author": "魏了翁", "period": "宋", "type": "诗", "title": "送秦秘監以顯謨知潼川", "paragraphs": ["杜侯歸未幾，又送秦侯歸。", "錦衣赫相望，里閈生光輝。", "僅存二三士，去意不可羈。", "王張屢乞身，余亦五請祠。", "豈不明主戀，去就各有宜。", "昔歲語杜侯，志得官無卑。", "近忽省前誤，熱突無寒煤。", "君門天九重，赤子命一絲。", "詩書謾脹腹，字字不適時。", "俯瞰大江流，仰看蒼雲移。", "悠悠未有屆，蹙蹙安所馳。", "昊天豈民憎，翻覆不可期。", "願隨力所逮，必以誠求之。", "求之有弗得，况忍相瘠肥。", "臨分重回首，吾匪懷吾私。"]}