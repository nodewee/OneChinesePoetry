{"author": "魏了翁", "period": "宋", "type": "诗", "title": "送張匠監以秘閣知贛州", "paragraphs": ["西南間氣忠獻公，一生心事天與通。", "才高志廣無處著，獨倚衡疑望關洛。", "九州風露方漫漫，卷回殘夢歸餘干。", "惟將一念遺孫子，長與世間立人紀。", "宣公端明今在無，我生不識慚非夫。", "寧知中歲遇行甫，歷歷典刑猶父祖。", "試從微處覘經綸，中邊玉潔無纖塵。", "大河滔滔恣羣飲，逡巡獨惜障泥錦。", "曉庭戒仗喑無聲，掣纓振鬣時時鳴。", "京師邸吏自相語，張公立朝我良苦。", "不知書疏何所言，每一論奏人爭傳。", "好名之人能遜國，而於豆羹見詞色。", "反覆耐看不可瑕，此事無素能然邪。", "我從同朝一千日，見公造次皆是物。", "寄聲爲賀贛州民，朝廷爲汝輟爭臣。", "却須更問蕭太傅，中朝外郡誰當慮。"]}