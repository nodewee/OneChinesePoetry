{"author": "魏了翁", "period": "宋", "type": "诗", "title": "送高才卿出守嘉定", "paragraphs": ["十年誰遣不寧侯，麕奔鳥散十七州。", "餘州蹙蹙能幾許，史君今作載酒遊。", "諸公飲儁已濡首，眼前百事不挂口。", "震風凌雨揭却屋，左蟹右杯猶在手。", "史君千騎行清秋，豈爲杯酒饞涎流。", "綢繆牖戶既云晚，夢魂不到花繞樓。", "乖逢聚散古來有，而我此時持此酒。", "河梁竚立不知還，插頷青絲半成叟。"]}