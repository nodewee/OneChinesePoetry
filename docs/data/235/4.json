{"author": "魏了翁", "period": "宋", "type": "诗", "title": "送楊仲博歸蜀", "paragraphs": ["江頭送客雪初晴，木葉脫盡山空明。", "天高地迥著行客，昂昂野鶴相似清。", "曉空霜唳三兩聲，扶木枝上陽烏驚。", "豈無枯蚓若殘粒，寧肯俛首雞鶩爭。", "伊人伊人此爲客，不是伊人招不得。", "固有比隣不往來，那能萬里相追逐。", "瀘涪江上初戒舟，荆江夏簟赤壁秋。", "長江鏡滑無纖滓，致君肝鬲爾許侔。", "竟成何事客先發，贏得滿頭樁歲月。", "丈夫身在復何憂，莫作無相見期別。"]}