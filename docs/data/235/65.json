{"author": "魏了翁", "period": "宋", "type": "诗", "title": "江東漕使兄約遊鍾山分韻得泠字", "paragraphs": ["連年飲建業，寤寐北山靈。", "三過又不入，風雨盲其程。", "一朝决會期，萬籟不敢聲。", "斷潢捲夕潦，列巘浮帝青。", "因思山中人，昔日相熙寧。", "不知學何事，莽制爲周經。", "羣公咸其輔，不悟宗康成。", "相承至章蔡，九州半羶腥。", "歷年百七十，衆寐未全醒。", "三經猶在校，從祀猶在庭。", "追惟禍之首，千古一涕零。", "大鈞窅難問，山雲水泠泠。"]}