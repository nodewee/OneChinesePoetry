{"author": "魏了翁", "period": "宋", "type": "诗", "title": "七夕南定樓飲同官", "paragraphs": ["誰將明星貼天宇，州國宮垣象官府。", "更將四七隨天旋，常以昏中殷四序。", "迢迢河漢衝秋旻，前有蒼龍履玄武。", "牽牛正向西南來，左右兩旗北河鼓。", "鼓星之側爲天桴，鼓上三星爲織女。", "何年人號天女孫，便把牛郎擬夫婦。", "不知此是天關梁，河漢之津有常度。", "晦明伏見莫非教，肯爲文人給嘲侮。", "班曹庾謝猶讆言，世上兒曹更堪數。", "臨風三誦大東詩，須信詞章有今古。"]}