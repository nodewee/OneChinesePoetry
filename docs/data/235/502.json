{"author": "徐鉉", "period": "宋", "type": "诗", "title": "酬郭先輩", "paragraphs": ["太原郭夫子，行高文炳蔚。", "弱齡負世譽，一舉游月窟。", "仙籍第三人，時人故稱屈。", "昔余吏西省，傾蓋名籍籍。", "及我竄羣舒，向風心鬰鬰。", "歸來暮江上，雲霧一披拂。", "雷雨不下施，猶作池中物。", "念君介然氣，感時思奮發。", "示我數篇文，與古爭馳突。", "綵縟粲英華，理深刮肌骨。", "古詩尤精奧，史論皆宏拔。", "舉此措諸民，何憂民不活。", "吁嗟吾道薄，與世長迂闊。", "顧我徒有心，數奇身正絀。", "論兵屬少年，經國須儒術。", "夫子無自輕，蒼生正愁疾。"]}