{"author": "徐鉉", "period": "宋", "type": "诗", "title": "哭刑部侍郎喬公詩", "paragraphs": ["舉世重文雅，夫君更質真。", "曾嗟混雞鶴，終日異緇磷。", "詞賦離騷客，封章諫諍臣。", "襟懷道家侶，標格古時人。", "逸老誠云福，遺形未免貧。", "求文空得草，埋玉遂爲塵。", "靜想忘年契，冥思接武晨。", "連宵洽杯酒，分日掌絲綸。", "蠹簡書陳事，遺孤託世親。", "前賢同此歎，非我獨霑巾。"]}