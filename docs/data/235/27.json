{"author": "魏了翁", "period": "宋", "type": "诗", "title": "送吳門葉元老歸浮光", "paragraphs": ["龍標之南路窮絕，峩峩羣峰倚天脅。", "頑雲壓谿鳶跕翅，很石橫空馬溝血。", "葉君尺箠度崔嵬，朱霞白鶴雲端來。", "蠻邦自昔少此客，問此胡爲乎來哉。", "曉窗共話羲文易，千古聖賢心歷歷。", "有時舊習未全忘，閒倚銀河弄詩筆。", "銀河化作霜霰飛，蒼龍移入天之西。", "彭城風雨撩客夢，君起謂我吾其歸。", "牛羊凍卧鴻酸嘶，九州博大君安之。", "人生行止各有時，願崇明德慰遠思。"]}