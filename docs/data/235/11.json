{"author": "魏了翁", "period": "宋", "type": "诗", "title": "生朝李肩吾貽詩次韻爲謝", "paragraphs": ["肩吾作詩慶五十，矜我顛躋授之縶。", "因思五十義最精，造化機緘斯出入。", "君看五位相生成，前盪後摩如授揖。", "至於五衍宜有窮，澤火趨新承井汲。", "作聖工夫方自茲，爲人生活知非急。", "昔人於此嘆始衰，血氣雖衰義逾集。", "蹇余不學晚知非，方把斯心驗存蟄。", "獨嗟道遠莫致之，願與始終謀不及。"]}