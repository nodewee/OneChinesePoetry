{"author": "魏了翁", "period": "宋", "type": "诗", "title": "黄成之求虛舟詩", "paragraphs": ["黄君求我古誠州，求之不得還西遊。", "所求易予胡不予，渠家自弄莊生舟。", "莊生傳之賈太傅，便將死生同浮休。", "我家舟子與渠別，中孚之象剛包柔。", "仰山俯澤乘巽木，藏離伏坎含坤牛。", "中間至虛若無物，實理備具非空浮。", "此在太玄首黄宮，其於參同居中洲。", "會通古今貫微顯，上下天地同周流。", "人將百年等浮漚，我以千載爲春秋。", "我言似大而非夸，人人皆有不自求。", "黄君不信謂予赫，我自姬孔君莊周。"]}