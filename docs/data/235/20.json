{"author": "魏了翁", "period": "宋", "type": "诗", "title": "丁大監文伯得余近作讀之疾愈以詩見貽", "paragraphs": ["黔巫之南谿水茲，山粗石惡不可治。", "崇寧邊臣務廣地，山刊石斷林木斯。", "其間掌許號爲郡，如以土偶安須眉。", "中州人物猶此任，纍臣舍是夫何詞。", "况於風氣少疵癘，且幸習俗無澆漓。", "飽餐賤米溫舊讀，書味雋永忘其疲。", "坐看歲龍度丑戌，幾見秋月弦虛危。", "都梁有吏雲端來，持書火急如符移。", "美人家在九芙蓉，門牆突兀那可窺。", "聯緘累牘夢邪非，一年兩度劃見之。", "我詩但能愈君疾，君解與世醫狂癡。", "乖逢休戚信有命，嘆上不使非知醫。"]}