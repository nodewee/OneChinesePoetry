{"author": "魏了翁", "period": "宋", "type": "诗", "title": "兄子高赴廷對", "paragraphs": ["九十九峰矗天起，家在前峰夕陽裏。", "蠻徭虎豹斷行人，小市寒城浄如水。", "驩傳有客闖然來，㨫衣視之吾兄子。", "云從諸侯貢，往備天子使。", "來時吾父爲我言，女之靖州問安否。", "靖州苦好脩，女從得師友。", "世方白首聲利場，父詔子承乃如此。", "柳陰花影春風香，喜極無言澹相對。", "家學既爾殊，天資亦云美。", "自菴寂寥無可贈，贈以菴中一箇自。", "吾聞古之人，仕學皆爲己。", "上不可欺其君，下不忍虐其類。", "此豈有爲然，凡以自靖耳。", "我之行止命於天，上下四方難豫擬。", "旦將自靖獻于君，無限功夫歸語爾。"]}