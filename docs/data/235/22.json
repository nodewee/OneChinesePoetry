{"author": "魏了翁", "period": "宋", "type": "诗", "title": "朝字韻詩諸丈倡酬未已再次韻", "paragraphs": ["風挾重陰牛戴牛，電雷雹雪來終朝。", "詩人隠憂寓酬倡，清輝錯落欺琨瑶。", "似驚一日四變異，須省二氣同根苗。", "非陰能勝陽不競，非物能眚人先妖。", "炎精未振剛受畜，睢水晝遁成皋跳。", "一從憤悱剛浸長，斡握地軸旋天杓。", "山中不知此何時，祇睹此象心爲焦。", "累臣九死何足恤，頑雲蒼慘天關遥。", "澤中但知賦鴻鴈，天上無復歌祈招。", "醡頭新酒空似清，牆根新薺花如驕。", "便思傾罍芼鮮鯽，不妄爲取琴徽調。", "江張程子同一醉，芳草爲藉天爲裯。", "干戈滿地不忍見，恐調老弱征商軺。"]}