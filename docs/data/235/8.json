{"author": "魏了翁", "period": "宋", "type": "诗", "title": "約漕使泛舟東郊坐客十人分韻得江字", "paragraphs": ["微雨爽晴昊，柔風渙清瀧。", "空明山四坐，宇靜天八窗。", "筮言得幽真，此意誰與雙。", "使家我風調，賓友俱同腔。", "高談颭清鏡，勝韻眠空缸。", "東西南北人，偶此同一邦。", "坐數雲皛皛，起看水淙淙。", "古今聚散地，浩浩如此江。", "餘霞照寶瑟，明夜欺銀釭。", "維舟未肯鼓，歸夢驚逢逢。"]}