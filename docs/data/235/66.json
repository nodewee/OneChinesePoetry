{"author": "魏了翁", "period": "宋", "type": "诗", "title": "贈畫工王三錫傳神", "paragraphs": ["氣質紛不齊，四海無似人。", "藉令貌相近，氣有醇不醇。", "善觀人品者，儀觀與機神。", "正邪眸子見，善惡眉間分。", "且如若與虎，二人自非倫。", "而俱類孔子，俗眼何昏昏。", "古人有夢遇，便知爲良臣。", "又能記眉目，曉然得其真。", "此須以神會，難與淺者論。", "王生歸爲我，試語司寇君。", "此理充得去，三代同此民。"]}