{"author": "魏了翁", "period": "宋", "type": "诗", "title": "壽四川制置李侍郎", "paragraphs": ["崧高二王德，豐水數世仁。", "一心千古脈，一氣三才根。", "人言通德門，封培知幾春。", "陵州不盡用，雝國非全神。", "厥美鍾在季，魯殿巋然存。", "誰知中興主，流澤被子孫。", "是用遺一老，爲社稷萬人。", "三朝典刑舊，四海觀聽新。", "自公鎮西南，威聲憺胡虜。", "棄地遄歸疆，餘民亦安土。", "便當度雙劍，建大將旗皷。", "進賢黜不衷，討貳誅失伍。", "增屯御驕卒，募耕實邊圄。", "堂堂當道卧，一勇銷百侮。", "願公排羣議，釋我分外慮。", "上流屹長城，却歸輔明主。"]}