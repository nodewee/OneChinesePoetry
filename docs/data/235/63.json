{"author": "魏了翁", "period": "宋", "type": "诗", "title": "次韻趙制置制勝軒詩", "paragraphs": ["何年誤認貙作熊，力小知薄當戎衝。", "級夷蕃拔牖戶破，至今風色長如冬。", "去年推轂以授公，單車飛度雙劍峰。", "風稜犖犖膽氣雄，臨淮軍壘足跡重。", "夜起攬衣瞻井絡，鑄鐵不知經幾錯。", "朅來談笑上紋楸，龜頭局中虎口著。", "誰將輿柴誤戰塵，天戈一揮如砥平。", "濯征玁狁威蠻荆，捷書夜上白玉京。", "考成軒戶適茲日，一吐十年胸怫鬰。", "看詩又覺饒餘力，要殄餘憂寬旰食。", "書生喜極還太息，天下憂端尚非一。", "經營分表竟何益，盍護本根保成勣。"]}