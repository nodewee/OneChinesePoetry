{"author": "魏了翁", "period": "宋", "type": "诗", "title": "中秋有賦", "paragraphs": ["望舒與日元非敵，震受陽光巽成魄。", "六十四象不言月，三百五篇譏月出。", "古道貴陽不貴陰，賓禮卜晝不卜夕。", "世間賞翫起何年，誤却千年醉狂客。", "不知客有肺腸無，更把荒誣作真實。", "我因時序嘗作詩，洗盡兔窟蟾宮迷。", "今年新作東樓成，胡爲尚此窮攀躋。", "人心和平民氣樂，日月昭明天宇豁。", "須知此事與政通，不是詞人閒賞月。"]}