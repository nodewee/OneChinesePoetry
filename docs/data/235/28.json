{"author": "魏了翁", "period": "宋", "type": "诗", "title": "題東甌王友直尚友堂", "paragraphs": ["士恨生世晚，不爲三代民。", "誰知伊傅至孔孟，亦學古道嗤時人。", "豈惟三代時，堯舜萬古師。", "猶云若稽古，不知古爲誰。", "氣數有詘信，義理無終窮。", "雖居堯舜地，常有一簣功。", "嗟哉秦漢後，去聖益以久。", "縱有間代英，僅爲時儒首。", "况於隨世就功名，甚者諧俗攫寵榮。", "此於聖門直蛙蠛，已謂斯世無與朋。", "多知正多懼，不知轉矜負。", "亦云知矣恐未然，須驗此心之權度。", "有師舜文學周孔，有擬管樂明申韓。", "亦有是商鞅，亦有趨異端。", "若言氣合即爲善，是中更要分明看。"]}