{"author": "魏了翁", "period": "宋", "type": "诗", "title": "至左綿書懷呈榮州綿州二兄", "paragraphs": ["歲行析木予去國，鶉尾之年纔返室。", "東西南北著此身，水陸二千三百日。", "或云子非善謀身，幸生斯世同斯人。", "胡爲嘐嘐苦自好，輕辭富貴重絕貧。", "五谿之濱有何好，兀坐六年不知老。", "夔門待汝有何惡，要把山林易旌纛。", "予聞其言心自語，吾非斯人而誰與。", "獨嗟行止各有時，龍蟄鴻歸亦其所。", "洋州拔將鳩餘民，仰空待救人不聞。", "黎州邊丁戍內郡，空養赤子防西門。", "綿州近阸劍龍路，列雉驚奔渠不顧。", "敘州平蠻亦良苦，卒以憂勞棄予去。", "見危授命理之常，苟得死所庸何傷。", "所憂人己兩無益，燕蝠晨暝徒皇皇。", "鶴山之顛一畝宮，我名吾亭日願豐。", "只祈天心速悔禍，雨禾雨麥蘇民窮。", "有糧餉士可衛民，有民給耕可供軍。", "民相資護關塞，又須監牧長得人。", "規摹便立久安勢，不作目前苟偷計。", "弟兄歸與里父師，長對春風賦常棣。"]}