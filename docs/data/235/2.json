{"author": "魏了翁", "period": "宋", "type": "诗", "title": "楊仲博生日", "paragraphs": ["金街隆隆曉鐘動，倚馬禁門續殘夢。", "夢驚風雨摇江霏，恍如秋浦哦詩時。", "覺來絲絲理前緒，猶記平塍蟹魚句。", "是日江風吹倒山，船頭白浪高黏天。", "兩家兒女攬衣出，草草杯盤作生日。", "自從襆被趨帝京，二年不見波濤驚。", "不知風色今安否，但見朝朝侍明主。", "銀鞍白馬上晴空，鳴鞘戒仗天無風。", "朝回爲君慶初度，才上心來到秋浦。", "君今去作什邡侯，歸興如山不可留。", "只虞江上風色惡，不似帝城鎮懽樂。", "高樓大第插雲霓，煙花眩眼明春暉。", "吾儕且可飲，勿問尚書期。", "爲我歌，毋庸歸。"]}