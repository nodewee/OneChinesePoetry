{"author": "魏了翁", "period": "宋", "type": "诗", "title": "送黄宜州之郡", "paragraphs": ["皇帝親政之初旬，史臣了翁侍嚴宸。", "宜州太守當就國，袖出諫疏前開陳。", "炎荒僻在飛燕外，陛下一眎同吾仁。", "毋云指搐非害事，往往四體爲不信。", "臣請選侯如中州，更飭膚使時咨詢。", "但令正身以率下，炎荒雖遠畿甸均。", "皇帝顧謂汝可往，布宣德意安吾民。", "黄君下殿再拜謝，盡以聖訓關史臣。", "史臣拜手筆之冊，以君所聞還贈君。", "維今貪競習成俗，公私已屈憂方新。", "紀綱法令不敢知，恃以立國維蒼旻。", "蒼旻茫茫不可問，人情忻戚天笑顰。", "願君體此深長思，便以聖訓書諸紳。", "心誠求之莫非事，子苟不欲民無貧。"]}