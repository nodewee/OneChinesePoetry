{"author": "王士元", "period": "宋", "type": "诗", "title": "龍子祠農人享神", "paragraphs": ["晉州之西，山曰藐姑，有泉源源流不潴。", "疏爲八道溝與渠，坐令瘠土成膏腴。", "多黍多稌多麻蔬，沄沄萬畝碁局如。", "田家終歲惟勤劬，雖有乾旱無憂虞。", "割牲釃酒父老趨，坎坎擊鼓吹笙竽。", "報答龍神醉飽餘，宛若澤國江鄉居。", "晉州之東民豈迂，耕種自亦爲農夫。", "年年汲井井欲枯，赤日炙背田不濡。", "父子筋力疲轆轤，肩頳汗浹良區區。", "老我見此空嗟吁。", "誰把勞逸分兩途，凶年且爲寬賦租。"]}