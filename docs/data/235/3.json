{"author": "魏了翁", "period": "宋", "type": "诗", "title": "送杜兵侍以華文待制知遂寧府", "paragraphs": ["敝貂衝寒馬聲濕，餘杭門外送歸客。", "去年曾送六朱幡，今年又送四千石。", "更有三令相後先，采不盈筐去如織。", "濛濛風雪人氣薄，漠漠煙塵劍花蝕。", "獨立長空倚天壁，幾度乞歸歸未得。", "貳卿犖犖天與姿，不肯隨俗相脂韋。", "聲名早落虞舜聰，霞裾雲佩明春暉。", "虞舜已死不復返，雲埋蒼梧天地悲。", "萬物興歇各有期，人生出處寧無時。", "攬裾結佩下霄漢，苟得吾志官無卑。", "史臣昨侍玉皇案，愛民一語何孜孜。", "願公領此深長思，民力竭矣誰其知。", "更須同志共此事，則公且去吾亦歸。"]}