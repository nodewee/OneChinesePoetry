{"author": "魏了翁", "period": "宋", "type": "诗", "title": "贈曾醫", "paragraphs": ["太極分陰陽，物物具兩儀。", "乾坤互南北，坎離迭東西。", "四時有見伏，晝夜有盪推。", "夫人遷於物，由之而不知。", "六淫一爲沴，大命醫所司。", "或當暑而裘，或御冬而絺。", "或學製而傷，或助苗而萎。", "其間號爲儒，亦以身嘗醫。", "江西有曾君，解后荆江湄。", "暇日與之語，切磋及幽微。", "榜人趣行邁，欲別不忍離。", "乃書所素講，爲詩以贈之。"]}