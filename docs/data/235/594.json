{"author": "徐鉉", "period": "宋", "type": "诗", "title": "依韻和令公大王薔薇詩", "paragraphs": ["綠樹成陰後，羣芳稍歇時。", "誰將新濯錦，挂向最長枝。", "卷箔香先入，憑欄影任移。", "賞頻嫌酒渴，吟苦怕霜髭。", "架迥籠雲幄，庭虛展繡帷。", "有情縈舞袖，無力罥遊絲。", "嫩蕊鶑偷采，柔條柳伴垂。", "荀池波自照，梁苑客嘗窺。", "玉李尋皆謝，金桃亦暗衰。", "花中應獨貴，庭下故開遲。", "委豔妝苔砌，分華借槿籬。", "低昂勻灼爍，濃淡疊參差。", "幸植王宮裏，仍逢宰府知。", "芳心向誰許，醉態不能支。", "芍藥天教避，玫瑰衆共嗤。", "光明烘晝景，潤膩裛輕𩅰。", "麗似期神女，珍如重衛姬。", "君王偏屬詠，七子盡搜奇。"]}