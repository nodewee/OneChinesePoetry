{"author": "魏了翁", "period": "宋", "type": "诗", "title": "次韻蘇和父自郫見寄", "paragraphs": ["敬共事明德，懔如槃水持。", "豈惟將弗勝，抑恐濁且茲。", "結髮齒名官，幾被末俗移。", "學睎遷商博，文慕莊騷爲。", "書不記癡龍，詁不通雌霓。", "恥於市朝撻，甚於溝壑擠。", "大道砥如平，阽身蹈囏危。", "迨其閲世久，始識真聞知。", "天命賁草木，生意長萋萋。", "蕃鮮固云樂，槁瘁安足悲。", "陰陽孰信詘，日月誰盪推。", "乾坤奠中極，雷澤周四陲。", "夫人命於誠，地生而天施。", "五行根五事，位育誰司之。", "嬛浮溺于詞，躁輕亂于儀。", "山雞衒清影，祇以速顛躋。", "况彼膜外榮，皇皇復滋滋。", "此於我何加，寒暑自四時。", "蘇公西南彥，儀鴻漸于逵。", "而我坐遠屏，七年墮蠻夷。", "夢思岷山陽，枯筇伴龐眉。", "人才日零落，憔悴西南維。", "大篇忽開予，炯炯晨星垂。", "公來何勇邁，我往何棲遲。", "敢睎會溫潞，竊願商濂伊。", "默嗟氣相求，范喧蜜成脾。", "梅邊立踟躕，正待陽春歸。"]}