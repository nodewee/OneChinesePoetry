{"author": "魏了翁", "period": "宋", "type": "诗", "title": "上巳領客", "paragraphs": ["流觴元巳奚所因，更指三日爲良辰。", "山陰坐上皆豪逸，長安水邊多麗人。", "臨流有許豪與麗，元無一個能知津。", "韓嬰何憑指溱洧，束晳胡據誣周秦。", "千年混混同一波，競言此日天氣新。", "其間號曰該洽者，或言鳦降祠高辛。", "春分以後弗無子，往往援引詩生民。", "說雖有稽義猶鑿，况復除日經無文。", "予嘗妄意巳爲火，季春火見疑乘寅。", "寅居漢津火所畏，故以元巳祓水濱。", "一年奇月必用重，三三欲解陽德屯。", "較之前說已云近，終媿俚俗疵吾醇。", "要須挈我沂泗上，回瓢點瑟看長春。"]}