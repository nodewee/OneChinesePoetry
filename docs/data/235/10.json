{"author": "魏了翁", "period": "宋", "type": "诗", "title": "次韻永平令江叔文鶴山書院落成詩", "paragraphs": ["天運驅人人不覺，古道違時時不學。", "王相隨脛回荆山，昭質依然未經琢。", "因思胥靡逢殷宗，精神動悟聲氣從。", "礪舟霖雨到梅糵，變化氣質天同功。", "朝歌屠叟無與語，一日投綸見明主。", "大車檻檻行周道，輪輻中規箱中矩。", "人生天地同一原，自誠爲聖明爲賢。", "地殊世遠猶合節，矧此同宇相周旋。", "自從澆風散遺直，世不乏材無匠石。", "未能登車習射御，人人自視郵無恤。", "出門浪戰觸與蠻，半生少得須臾間。", "不爲夷甫辱汝水，即似介甫逋鍾山。", "古人灑掃先庭戶，豈問他人莫余顧。", "只憂原頭欠渟滀，才見天根便呈露。", "人言陰濁勝陽清，陽一陰二分三亭。", "誰知陽德本無間，根心枝葉長相親。", "君臣大分雖有止，終不能忘乃天理。", "世無我知將自知，不待雷風問諸史。", "投沙屈賈占所歸，九州博大歸何之。", "雖云忠憤語傷激，律以洙泗猶津迷。", "前村虎嘯晚風起，跕鳶酸嘶雁將子。", "君恩未報臣憂深，暇把壺頭較鄉里。", "江公勸我姑少安，新詩肉好如璧環。", "敢輸憂誠謝慶語，仍戒牘史毋抄傳。"]}