{"author": "魏了翁", "period": "宋", "type": "诗", "title": "再韻", "paragraphs": ["文華滅質甚塵土，物欲戕生劇豺虎。", "三年挂舌坐林臯，日月往來雲散聚。", "夫容自與詩腸謀，雖無顔色媚涂陬。", "夢隨春草撩客兒，手抉雲錦分潮州。", "平生耻作山雞照，對此忘其爲不肖。", "爲華破戒哦七字，殆似五噫發梁耀。", "李君不爲揜覆之，喚取奚錦披封泥。", "繅車引出萬絲緒，衣被山谷春無輝。", "山中華木迭賓送，人把榮枯同幻夢。", "卧看夫容生未生，滿目天機供日用。"]}