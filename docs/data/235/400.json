{"author": "徐鉉", "period": "宋", "type": "诗", "title": "月真歌月真，廣陵妓人，翰林殷舍人所錄，携之垂訪，筵上贈此", "paragraphs": ["揚州勝地多麗人，其間麗者名月真。", "月真初年十四五，能彈琵琶善歌舞。", "風前弱柳一枝春，花裏嬌鶑百般語。", "揚州帝京多名賢，其間賢者殷德川。", "德川初秉綸闈筆，職近名高常罕出。", "花前月下或遊從，一見月真如舊識。", "闈庭深院資賢宅，宅門嚴峻無凡客。", "垂簾偶坐唯月真，調弄琵琶郎爲拍。", "殷郎一旦過江去，鏡中懶作孤鸞舞。", "朝雲暮雨鎮相隨，石頭城下還相遇。", "二月三月江南春，滿城濛濛起香塵。", "隔牆試聽歌一曲，乃是資賢宅裏人。", "綠窗繡幌天將曉，殘燭依依香褭褭。", "離腸却恨苦多情，軟障熏籠空悄悄。", "殷郎去冬入翰林，九霄官署轉深沉。", "人間想望不可見，唯向月真存舊心。", "我慚闒茸何爲者，長感餘光每相假。", "陋巷蕭條正掩扉，相携訪我衡茅下。", "我本山人愚且貞，歌筵飲席常無情。", "自從一見月真後，至今贏得顛狂名。", "殷郎月真聽我語，少壯光陰能幾許。", "良辰美景數追隨，莫教長說相思苦。"]}