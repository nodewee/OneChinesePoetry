{"author": "魏了翁", "period": "宋", "type": "诗", "title": "湖北提刑林寺丞赴召以書索詩", "paragraphs": ["鏦金伐鼓催行舟，攔街祖帳雲如稠。", "祥刑使者入奏事，詔書趣發不可留。", "居人爭門挽衣住，行人十步九回顧。", "公言爲汝五年留，便是數旬終一去。", "居人向前爲公語，情知不是留公處。", "一春風雨寒凄凄，牛羊滿地鴻酸嘶。", "乾坤爾闊無處著，惟有此地恬不知。", "桑麻雞犬桃谿曲，身住主家數椽屋。", "卧聽前江風雨聲，自嗟身是如天福。", "公今歸去作大官，連雲廣厦千萬間。", "我時豈不被公賜，天高卒卒難爲攀。", "吾儕小人腹，不憚再公祝。", "公今攬轡行原隰，澤地相臨看不足。", "明朝歸坐京師宅，深院重門壅休戚。", "願公莫爲一身惜，須念同胞頭戢戢。", "春風湔淚情轉惻，道旁過者聲唶唶。", "我時困卧五谿東，十日八九陰濛濛。", "有來道前事，耳目爲惺愡。", "更將百壺扶醉膽，喜餘鼻息陵煙虹。", "欲輸一言不能措，以公所聞還贈公。"]}