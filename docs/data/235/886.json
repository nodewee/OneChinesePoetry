{"author": "趙普", "period": "宋", "type": "诗", "title": "雪中駕幸敝廬恭紀", "paragraphs": ["貞元重數莢，滕六劇霏花。", "漠漠初濡砌，皚皚欲聚沙。", "閭閻銀作界，宮闕玉爲家。", "調鼎慚鹽撒，霑溫覺絮加。", "瑞凝三殿瓦，欣動五雲車。", "冰柱撐茅屋，瓊枝擁翠華。", "微行停蹕警，冷漏靜街譁。", "具野曾無隗，磻溪豈問牙。", "公然門駐輦，那信室盤蝸。", "積素堪麟畫，飛黄想兔罝。", "一庭看曳練，十道趣宣麻。", "戎索籌先後，雄才辨等差。", "神威殷地軸，御指落天花。", "表賀甘朝穩，裴功敢夜誇。", "雪山行獻琯，早晚到星槎。"]}