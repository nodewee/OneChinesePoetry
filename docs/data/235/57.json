{"author": "魏了翁", "period": "宋", "type": "诗", "title": "七夕有賦", "paragraphs": ["經星不動隨天旋，枉被嘲謔千餘年。", "無情文象豈此較，獨嗟陋習輕相沿。", "我嘗作詩觝排之，尚有遺恨汙陳編。", "人於萬物爲至靈，聰明照徹天地先。", "其如形氣之所囿，則以學問開蒙顓。", "不知誰爲乞巧者，乃謂天孫執其權。", "天孫能襄不能報，世閒之拙無加焉。", "癡兒騃女競針縷，高樓大第迷管絃。", "漢魏以來用一律，無人出語扶其顛。", "其間假拙濟巧者，又欲託此文姦言。", "敢因良會追往事，更發此義聲餘冤。"]}