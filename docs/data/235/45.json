{"author": "魏了翁", "period": "宋", "type": "诗", "title": "過屈大夫清烈廟下", "paragraphs": ["鸞皇棲高梧，那能顧鴟梟。", "椒蘭自昭質，不肯化艾蕭。", "人生同一初，氣有善不善。", "一爲君子歸，寧受流俗變。", "云何屈大夫，屬意椒蘭芳。", "蘭皋並椒丘，蘭藉薦椒漿。", "騷中與歌首，蘭必以椒對。", "謂椒其不芳，謂蘭不可佩。", "此言混凡草，臭味自爾殊。", "亡何歲時改，二物亦變初。", "以蘭爲可恃，委美而從俗。", "椒亦佞且慆，干進而務入。", "椒蘭信芳草，氣質自堅好。", "胡爲壞於廷，晚節不可保。", "意者王子蘭，與夫大夫椒。", "始亦稍自異，久之竟蕭條。", "迨其習成性，甘心受蕪穢。", "不肯容一原，寧以宗國斃。", "禹皋於共鯀，旦封與鮮度。", "同根復並生，何嘗改其故。", "原非不知人，觀人亦多塗。", "治朝中可上，亂世賢亦愚。", "况原同姓卿，義有不可去。", "所望於兄弟，謂其猶可據。", "我本兄弟女，孰知胡越予。", "以是觀離騷，庶幾原心乎。", "或云芷蕙等，豈必皆名氏。", "騷者詩之餘，毋以詞害意。", "仲尼作春秋，定哀多微詞。", "楚之嬖小臣，况亦有不知。"]}