{"author": "魏了翁", "period": "宋", "type": "诗", "title": "送游吏部赴召", "paragraphs": ["天馬周流不停策，青龍挂空山無色。", "區中物物見根柢，歲年滔滔逐流水。", "籲天求歸歸未獲，客裏隨人送行客。", "鏦金伐鼓行清秋，江頭組練雲如稠。", "道旁老人相與語，主賓聞之愕相顧。", "或云造闕如登僊，一聲謦咳落九天。", "豈知位高勢逾偪，莫向紫宸庭下立。", "非關噉芻解喑嘿，紫宸地禁鳴不得。", "或云敢言儗鳴鳳，千古高名泰山重。", "豈知說著心骨驚，臣名愈重國愈輕。", "或言古人重晚節，元忠子方費分說。", "豈知晚節不難保，却憂攘臂爲人笑。", "三人所贈不皆然，然則子也今何言。", "元祐中年基紹聖，建中靖國何嘗靖。", "若教此事欠講明，直將兩是爲端平。", "是時臣言便休得，臣不憂身却憂國。", "臣願天意開平治，明良長似改元時。", "夬剛未終戒莧陸，姤陰雖微畏羸躅。", "真教世道端且平，寧使臣無赫赫名。", "三人囅然笑，子之所願吾不到。", "吾言必於身，子言望於人，子意雖厚吾言真。", "低頭謝二老，還以告景仁。"]}