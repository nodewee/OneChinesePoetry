{"author": "魏了翁", "period": "宋", "type": "诗", "title": "四川茶馬牛寶章修揚子墨池以書索題詠", "paragraphs": ["子雲一去千餘載，惟有成都墨池在。", "草玄此地是邪非，玄文今在人誰知。", "雖逃劉歆醤瓿阸，鼠壤蛛窠蠹魚宅。", "豈無學者工探求，不譏僣聖幾贅肬。", "自從馬邵造玄域，晁氏譜之張氏翼。", "亦云察矣人猶疑，試爲諸老申其辭。", "易書廣大包天地，辭變象占都一致。", "世儒造入各不同，有一于此均爲功。", "况於易玄互相發，不同之同真善學。", "曆家中首先黄鍾，雖以坤復爲初終。", "紀日天正始牛宿，又以日星分左右。", "起從冬至易玄均，玄意欲取臣承君。", "易書八八而用七，玄文九九而存一。", "易分六位中二五，臣志上通君下取。", "玄以一五而爲中，君道君尊臣代終。", "玄文主日易主歲，易書爲經玄爲緯。", "謂玄於易地承天，就中邵子尤知玄。", "或云玄準卦氣圖，是圖疑亦非聖書。", "豈知中復與咸遇，乃是陰陽自然數。", "或云玄倣太初歷，黄鍾之分八十一。", "豈知虛三與虛九，其數雖同其法否。", "或云玄象宗渾天，渾天方象包於圓。", "豈知兼用蓋天說，蓋以輿地承純乾。", "易雖無玄不爲闕，易更得玄滋有發。", "且如河圖與洛書，發揮道數無遺餘。", "後來支榦及聲律，運氣參同至太一。", "與易並行人不譏，千岐萬轍同一歸。", "况玄於易同而異，何獨於玄苦譏議。", "子雲之師曰林閭，鶴山之下誰其徒。", "自翻機杼作生活，律歷圖書無不合。", "若非馬邵晁張倫，後世幾無揚子雲。", "後世子雲今繼作，而此玄文終寂寞。", "空餘繪象與棠陰，聊與文士供嘲吟。"]}