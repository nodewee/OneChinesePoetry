{"author": "魏了翁", "period": "宋", "type": "诗", "title": "先立春一日電雷雪交作程叔運賦詩次韻", "paragraphs": ["自從日馭行牽牛，四十五日爲春朝。", "誰驅阿香送劈歷，更遣玉女來姑瑶。", "從來雷雪不兩立，有如臯禹於驩苗。", "闖然方駕朝正月，是反常性皆爲妖。", "陽孳於子達於寅，蟄蟲欲動寒魚跳。", "蒼龍久移舊歲次，朱鳥亦向新年杓。", "如何陽伏不能出，陰氣所沴如沃焦。", "相摩爲電搏爲震，始初隠隠如迢遥。", "剨然一聲到匕箸，驚魂忽忽不可招。", "須臾爲雹又爲雪，寒威挾勝尤宣驕。", "春秋已事且云遠，紹興狄難幾難調。", "乃今此異已累歲，卧制四海由衾裯。", "徒令志士歌且謠，無人采寄觀風軺。"]}