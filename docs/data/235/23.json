{"author": "魏了翁", "period": "宋", "type": "诗", "title": "送程叔運高不妄西歸", "paragraphs": ["平生爲人謀，必以正學進。", "必以直道行，聞者或相靳。", "子以正教我，而子坐排擯。", "跕鳶伴羈酸，再見渠陽閏。", "吾心固曉然，其柰無以訓。", "紹定二年夏，臨軒策羣俊。", "似聞甲乙選，參錯吐忠藎。", "其間親與友，斯得及叔運。", "俱負康時略，耻爲諧俗韻。", "後先來過我，雙璧墮清峻。", "從容扣所言，何以承大問。", "聽之不盡篇，胠口復縮頸。", "予方以是黜，子乃以是奮。", "靳者姑勿道，而予益自信。", "人能位天地，人可爲堯舜。", "氣合如塗塗，道同如印印。", "勿憂人不知，長恐己難盡。", "春情撩客夢，歸思不可忍。", "各趨青油幕，新發蒼梧軔。", "正學予所知，申言以爲賮。"]}