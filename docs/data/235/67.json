{"author": "魏了翁", "period": "宋", "type": "诗", "title": "題溫泉", "paragraphs": ["廬山一滴水，雕盡詩人腸。", "道傍有溫泉，恝然如遺忘。", "淺夫既閣筆，知士亦括囊。", "或云匪難知，水火互陰陽。", "水根於天一，至陽所潜藏。", "所以井生熒，亦有泉如湯。", "吾嘗謂或言，子語未精詳。", "水實含內景，火乃無寒光。", "水將而不迎，火迎而不將。", "君看月受日，又驗坤含章。", "吾言與邵語，或可補詩亡。"]}