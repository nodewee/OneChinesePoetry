{"author": "張擴", "period": "宋", "type": "诗", "title": "次韻大年當暑午枕", "paragraphs": ["道人曾得却暑方，烈日卓午心清凉。", "書齋長物復何有，含風竹簟八尺長。", "睡魔久困世喧閧，乍入寂境如還鄉。", "嗜茶嘗膽汝藥石，煮餅炊飯吾津梁。", "古來至人具法眼，淨穢天女猶皮囊。", "坐禪入定了十劫，睡蛇有口難螫傷。", "要當尋師漸磨洗，想子已聚三月糧。"]}