{"author": "王安中", "period": "宋", "type": "诗", "title": "王摩詰釣魚圖", "paragraphs": ["我本江湖人，市朝豈無心。", "偶然墮世網，如鳥思長林。", "交親豈不多，之子德我深。", "賜沐有餘閒，一馬時相尋。", "茅亭容膝耳，九衢可窺臨。", "挂壁出古圖，驚笑靡自任。", "筆墨粗可識，佳處疑非今。", "佳哉王摩詰，風味我所欽。", "自狀釣魚圖，葦間相拏音。", "有如渼波游，一杜挾兩岑。", "坐令黄塵中，思落清江潯。", "秦子詩思古，清新間雄沈。", "示我五字句，月杵鳴秋砧。", "回盃勸摩詰，對畫手自斟。", "我羨子高趣，子聆我微箴。", "譬如影與形，妙在同一陰。", "我時坐其旁，清風溢幽襟。", "歸來步長廊，缺月户半侵。", "丹青已過鳥，齒頰猶哦吟。", "煩公有聲畫，相我無絃琴。"]}