{"author": "成無玷", "period": "宋", "type": "诗", "title": "洞霄宮", "paragraphs": ["我欲觀太華，一笑凌險阻。", "滅跡恨未果，衰容遽如許。", "東南豈不佳，泉石閟靈府。", "未訪潛山源，且尋天目乳。", "一峰拔地起，離立誰敢侮。", "千巖絕附麗，萬壑失媚嫵。", "有如人中傑，羞與絳灌伍。", "翠箬藏丹砂，石洞飛白鼠。", "游人倦登陟，異境何由睹。", "振衣臨絕頂，雲外聽天語。", "仙人儻予迎，從此遂輕舉。"]}