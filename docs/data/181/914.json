{"author": "張擴", "period": "宋", "type": "诗", "title": "次韻富季申著作對雪", "paragraphs": ["甕中凍蟻欲浮白，主人醉呼嗔惡客。", "到床不省雪作魔，半夜扶頭驚曉色。", "因風初愛横斜好，侵户更憐飄洒密。", "爲梅洗粧却鉛粉，與竹護萌封繭栗。", "瀛州有士漫爲郎，要看諸郎上槐棘。", "不妨病骨倚故絮，且忍饑腸待新麥。", "君今筆陣獨横掃，冷屋無人夜鳴鏑。", "快雪快晴吾弗憂，君詩自有回天力。"]}