{"author": "張擴", "period": "宋", "type": "诗", "title": "謝范信中鈐轄惠笋炙", "paragraphs": ["野人敗壁屋數椽，枯腸如龜復如蟬。", "未憂飽死笑方朔，且要臞形追列仙。", "故園千本籜龍兒，輕靁殷戶争蜿蜒。", "凍泥封根手自斸，一箸可當百味鮮。", "朅來曹南風土惡，虀飯酸嘔羊酪羶。", "君家何從得此品，新馥惠我驚饞涎。", "便當過門乞餘炙，未信羮釡聲轑然。"]}