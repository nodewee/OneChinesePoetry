{"author": "張擴", "period": "宋", "type": "诗", "title": "盛暑得竹簟甚精戲爲之賦", "paragraphs": ["南山小籜龍，離立身蒼蒼。", "舊任管城子，脫帽棲文房。", "詩書每誤身，或得敗塜殃。", "泠鳩稍知音，與致雛鳯凰。", "人云不如肉，笨伯豈我當。", "何如碎其身，織翠供文章。", "舒卷得自試，作配六尺床。", "主人冰玉潔，風味如潘郎。", "奉身無長物，却暑有奇方。", "空庭貯明月，皎皎夜未央。", "卧看河漢移，使我侵肌凉。", "床間老夫人，面冷如嚴霜。", "相與有瓜葛，未用或參商。", "孤高自可守，炎熱安得長。", "君看白羽扇，秋後徒悲傷。"]}