{"author": "張擴", "period": "宋", "type": "诗", "title": "讀錢神論偶成", "paragraphs": ["君不見王衍談天喙三尺，繞床阿堵初未識。", "又不見阿戎自執紅牙籌，聚錢成癖老不休。", "人生嗜好各殊趣，盗跖孔丘更毁譽。", "不如是非兩置之，萬事欣然隨所遇。", "貴人見錢地上流，富人錢妖聲如牛。", "醉時雖悟落幘語，客至或忘障簏羞。", "謾誇無耳可使鬼，劉濞鄧通皆過計。", "崔烈得名未掩臭，陳萇小黠强稱美。", "我今家徒立四壁，憐渠一箇也不得。", "不願腰纒十萬上揚州，安用呼盧百萬供一擲。", "但要時逢好事人，恰有青銅滿三百。"]}