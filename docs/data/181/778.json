{"author": "宋京", "period": "宋", "type": "诗", "title": "嚴真", "paragraphs": ["君不得莊遵賣卜成都市，市中仙隱無人值。", "百錢度日復何求，猶有沉真見文字。", "不因問着牛女星，下士安能知姓名。", "雲中雞犬拔家去，舊宅寂寞秋蕪平。", "榰機石在年年長，藥鼎空留閉黄壤。", "前時發掘篆籀新，明水神丹光滉瀁。", "金雁橋邊臺觀存，神仙遺事渺難論。", "安從師先生爲我卜，俗骨庶可遺天閽。"]}