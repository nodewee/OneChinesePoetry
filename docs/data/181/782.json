{"author": "宋京", "period": "宋", "type": "诗", "title": "草堂", "paragraphs": ["君不見少陵草堂背西郭，浣花溪水流堂脚。", "竹寒沙白自凄涼，莫問四松霜草薄。", "入門好在烏皮几，公去不歸換鄰里。", "西嶺千秋雪書消，舍北泥融飛燕子。", "祇今榿木平橋路，籠竹和煙雜江霧。", "野僧作屋號草堂，不是柴門舊時處。", "詩壇今古誰能將，艷艷文章光萬丈。", "安得英才擅品量，當使公居摩詰上。"]}