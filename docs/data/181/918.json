{"author": "張擴", "period": "宋", "type": "诗", "title": "謝人送炭", "paragraphs": ["竈煙荼毗霜後林，短椽脫煙烏不黔。", "樵童豈惜龜兩手，入市論價輕千金。", "向來幾作溝中斷，漫滅青黄誰過眼。", "焉知負荷鑪錘功，煨燼猶堪借餘暖。", "夜闌吼空風力豪，平明雪山平屋高。", "生柴带葉冷不燄，毁車充薪車脚勞。", "故人十縛起衰朽，生遣寒灰撥紅獸。", "解衣挾纊不足云，那復區區論炙手。"]}