{"author": "張擴", "period": "宋", "type": "诗", "title": "伯寓給事築漫吾亭却寄", "paragraphs": ["漫郎昔爲補衮客，面如嚴霜心如石。", "手披逆鱗不作難，肯爲俗人借顔色。", "十年收身渺江湖，胸中了然一事無。", "焚香默坐已忘我，酌酒賦詩聊漫吾。", "秋風藕花開十丈，新築危亭枕其上。", "客來口噤不得語，晚節自愛恐招謗。", "别君戃怳不記年，笈中諫紙尚幾番。", "笭箵寄隱亦暫耳，漫乎漫乎誰謂然。"]}