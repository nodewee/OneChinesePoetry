{"author": "王安中", "period": "宋", "type": "诗", "title": "望法華山懷慈上人", "paragraphs": ["我無適俗姿，發興在林嶂。", "前身一義墮，好山輸百丈。", "永懷住山人，敗毳裹龍象。", "頻驅塵外軫，徑抵雲雨上。", "道人初怪問，斗絕何從訪。", "師居不難尋，天壁愕異狀。", "風煙自蕭散，草木更森長。", "道人聊復爾，仁者作是想。", "重來傍岑翳，眼净人亦王。", "虎谿雖不過，鷲嶺聊得望。", "遥知師囅然，跛跛又安往。"]}