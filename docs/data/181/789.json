{"author": "宋京", "period": "宋", "type": "诗", "title": "大觀庚寅冬遊資州北巖", "paragraphs": ["資州城郭雲山裏，北巖正在雲山底。", "翠壁嵌空抱日明，飛閣橫斜矗天起。", "游人祇解愛城郭，不知山底幽人樂。", "六月全無暑氣生，三冬亦有林花落。", "蒼楠臥月影如輪，乳泉濺瀑波生鱗。", "利名付與百忙者，早晚自由無事身。", "紅蓮幕下青城客，五斗留人歸未得。", "衙迴不用展山圖，直到巖邊看秋色。"]}