{"author": "李彭", "period": "宋", "type": "诗", "title": "次九弟中秋韻", "paragraphs": ["楚江微波鳴盎酒，脱葉蕭然坐來久。", "仰頭看月落烏紗，無復纖雲漢津口。", "顧兔之靈態度深，搗藥長生傳至今。", "風前急管聞三弄，泓下蒼龍時一吟。", "逸興俄生縹粉壺，攜幼近局無勞呼。", "坐中白髪飲輙醉，鼻雷發聲聊據梧。", "異舍羣雞皆誤唱，舍下鳴蛩亦清壯。", "低昂北斗掛柴扉，不眠尚倚過眉杖。"]}