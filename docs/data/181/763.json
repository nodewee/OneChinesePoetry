{"author": "翟汝文", "period": "宋", "type": "诗", "title": "北固山", "paragraphs": ["山形鬰長虬，掉尾趨平川。", "迴峰聳贔屭，廣殿凌雲巓。", "登臨望八極，天蓋垂空元。", "鴻濛一氣亂，鬼物半塗顛。", "天風河漢響，戶牖斗柄懸。", "黄圖昔散漫，赤伏竟沮遷。", "凄涼霸氣歇，徙倚平臺騫。", "山川宛如昔，獨爲騷人妍。", "江聲戰九地，幽憤爲誰湔。", "晴雷殷列缺，電火搜蜿蜒。", "矞皇故代物，猛熾隨飛煙。", "僧繇六花佛，生面行差肩。", "銖衣類帝網，肉髻浮青蓮。", "巍峨開元帝，玉座猶高懸。", "奮迅陸子畫，青{犭兕}戲芝田。", "蕭梁遺巨鑊，仿佛像姦鐫。", "贊皇藝兩柏，鬰屈蛟龍纏。", "空焚蕩灰劫，涕視悲人天。", "鏗鏗斧斤初，千柱欻修椽。", "蒼頭封草樹，佳氣封雲泉。", "孤標危塔湧，迥佛層陰堅。", "溟翻塔影倒，天轉磨蟻旋。", "咨嗟一彈指，悲悟三生緣。", "有生甚脆弱，膏火消煩煎。", "喟彼昔夸奪，修羅搆戈鋋。", "吾將聲洪鐘，須彌叫金仙。"]}