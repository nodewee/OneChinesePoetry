{"author": "王安中", "period": "宋", "type": "诗", "title": "大風", "paragraphs": ["青陽乘時木當行，驟辭囚幽置高亨。", "驁驕嫚姣豪怒獰，睥睨萬物憤以爭。", "潛呼飛廉語曰卿，媒妁阿巽助躁輕。", "林交社姻窟昆兄，腰領搦持劫詛盟。", "玃顱鷹隼深目睛，沐猴冠元加紘纓。", "約束陰定陽眎瞠，鞴囊革橐齊露呈。", "頃刻翻簸揭奔轟，撦幃裂箔仆斾旌。", "墮簷塌桷掀架棚，注射垣壝穿冡塋。", "豹彪獐豬狒猱猩，鴻鶤雉鴉鳬鳦鶯。", "殷蹏捩翅突奔驚，蹶抵犖确罥灌檉。", "蒙衝千車屹傅城，犦槊萬騎鴉譟營。", "步趨宕跌忘珮珩，宫徴嘈雜停韶英。", "披木榦根搴芳榮，蹙水濤浪豗鏡平。", "眯霄耀靈一目盲，觸山不周八柱傾。", "六幕擺撼始稱情，神嬉鬼笑語咿嚶。", "餘噫不收爛謌賡，聚穢勃鬱封觀京。", "執攬北斗斟四瀛，五嶽爲豆羅崢嶸。", "腐株蠹穴侑竾笙，醉牽月娥舞金鉦。", "更持一杯壽長庚，誰省天意不汝令。", "小臣叫天吐丹誠，方春風暴稀所更。", "執法口噤臣輙抨，幸屬廷尉葅鯢鯨。", "天哀愚忠勑閽丁，往呼來前密訂評。", "竦身躡虛倐上征，涕洟拜手眄睟清。", "臣材瑣屑不足名，中有婞直肝腸撐。", "自下議上罪則烹，察及螻蟻帝聖明。", "臣知風暴不難平，惟斷之果絕蔓縈。", "帝首微頷慰遣并，側聞雷霆掃欃槍。", "山恬海靜悄不聲，濯濯生意回枯頳。", "搜詞譎詭紛縱横，反風大熟想姬成。"]}