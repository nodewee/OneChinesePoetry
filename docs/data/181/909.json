{"author": "張擴", "period": "宋", "type": "诗", "title": "再次韻簡子温", "paragraphs": ["予詩久愧溪藤滑，佩服君詩生罄折。", "君詩盤錯見梅詩，似借梅花作根節。", "梅花元非世間種，雪裏開花白於雪。", "平生和靖最知音，誰是鸞膠續絃絕。", "苦吟似君良有以，我復何爲怒當轍。", "定知孤艷訴不平，曉來哀笳噴窗裂。", "明朝百蘤豈不好，得魚縱珍非丙穴。", "春風晚賜桃杏寵，琥珀調膏誤成纈。", "寒英謝去亦機警，且禀嚴冬令如鐵。"]}