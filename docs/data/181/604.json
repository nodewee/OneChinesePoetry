{"author": "王安中", "period": "宋", "type": "诗", "title": "題李成山水", "paragraphs": ["五日十日一水石，此言雖工蓋其跡。", "請看天地開闢初，豈鑄日魂鎔月魄。", "忽然而成隨所遇，納護風雲元滿肚。", "吐爲千偈口瀾翻，游戲法中同一趣。", "李侯落筆風烟氣，妙處欲回真宰意。", "扁舟不動水粘天，落日孤明山若倚。", "斷猿吟掛清楓林，澗松倒卧猶十尋。", "白鷗似作終老計，浮雲自在年何深。", "由來神品完天力，一抺江流吞萬磧。", "寸量尺度但形摹，畫史如山爾何得。", "貴人費盡千黄金，寶奩玉軸誰敢爭。", "一聲常賣落公手，世間得喪誰虧盈。", "我生懶率更疏放，只有幼輿巖石相。", "它時真作畫中人，儻辱書來問無恙。"]}