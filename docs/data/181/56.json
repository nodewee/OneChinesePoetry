{"author": "喻汝礪", "period": "宋", "type": "诗", "title": "遊海雲山", "paragraphs": ["渺渺天宇初，便復有此山。", "清晨及兹遊，遐想百代前。", "來者幾何人，當時各爲歡。", "淑質揚妙舞，哀絲遞清彈。", "樂事坐如昨，芳歲已屢殫。", "向來所遊人，落葉不復還。", "迥然散遠目，感之爲長嘆。", "竹林遥舊所，鵲巢豈昔眠。", "念誰常久存，而不任所緣。", "破涕聊一怡，山川却萋妍。", "未知後世事，誰復當來旋。"]}