{"author": "張擴", "period": "宋", "type": "诗", "title": "送次公姪從辟顔拱衛軍中", "paragraphs": ["結髪事師友，投身翰墨場。", "技成忽棄去，短衣親戎行。", "平生萬卷書，豈無活國方。", "不如口擊賊，對面用所長。", "顔侯將家種，勇過王鐵槍。", "蝥弧每先登，裂袂裹箭創。", "得君如敵國，乳臭未易當。", "中原干戈滿，貔虎政陸梁。", "誰専發縱策，坐待錐脱囊。", "事平各分功，千級歉莫償。", "位卑君勿言，儒雅故自將。", "會從傔籍中，微見奏凱章。"]}