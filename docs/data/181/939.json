{"author": "張擴", "period": "宋", "type": "诗", "title": "謝賜御書臨晉唐帖三軸", "paragraphs": ["上帝圖書照東壁，宸毫作字同羲畫。", "晉唐舊帖久氣索，數本僅收煨燼厄。", "硬黄小試毛穎功，手蛻千年垂露蹟。", "巧偷豪奪幾蒼黄，晚御清都顔咫尺。", "鍾王行草日失真，神氣頓還三昩力。", "諸天護法宫殿深，九虎守關雷雨隔。", "那知分賜下人間，螻蟻微臣亦懷璧。", "恩均掲榜誇玉堂，事陋登床攫飛白。", "欽惟聖學自天縱，嗜好從來屏聲色。", "青規文字屢策勲，沾丐椒房猶翰墨。", "彤管摛筆侈珍貺，寶唾落牋留小刻。", "從今不愧蔀屋空，會有虹霓光四塞。"]}