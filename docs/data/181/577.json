{"author": "王安中", "period": "宋", "type": "诗", "title": "過安平小集", "paragraphs": ["王鮪未荐春，永歎念河曲。", "遊子懷故鄉，書劍就裝束。", "横流一葦航，歸日三秋促。", "屬驂饒陽道，解鞅獲館穀。", "鳴烏尾畢逋，喜信亂城角。", "邑中二三子，彼美温如玉。", "行李往來者，東道禮尤篤。", "一尊相勞苦，桃瓜間紅綠。", "深嚴布金地，良可避蒸溽。", "呼龍勸客留，雨聲裂華屋。", "諸公氣吐虹，不鄙余錄錄。", "號呶叫博盧，露跣圍弈局。", "漫郎本何者，蒿蓬倚松竹。", "更不效天隨，凄其茹杞菊。"]}