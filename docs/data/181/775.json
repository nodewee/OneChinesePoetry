{"author": "宋京", "period": "宋", "type": "诗", "title": "禮殿", "paragraphs": ["君不見漢人制作禮殿存，法度嚴廣分卑尊。", "祇今年數不可考，列畫古帝丹青昏。", "晉人遺書刻柱邊，字劃刓決骨氣全。", "衣冠真不異闕里，事業直笑銘燕然。", "鏘鏘似有環珮聲，七十二子羅簪纓。", "閉藏濁世如有待，開眼今日觀文明。", "陳倉石鼓歸辟雍，大成門閥何穹崇。", "安得貌取禮殿制，太學西有宣尼宮。"]}