{"author": "宋京", "period": "宋", "type": "诗", "title": "武擔", "paragraphs": ["君不見蜀王妃子墓突兀，成都城中若山積。", "墓頭寒鏡澀無光，妬月欺煙化爲石。", "鴻荒無根憑野史，直謂山妖化妃子。", "臨終未免懷首丘，運土山中葬於此。", "山名武擔錦江邊，用是得名千萬年。", "如今佛閣倚空翠，老木盤鬰摩蒼天。", "晴雲入穴西山出，捲簾坐見嵐光滴。", "撥得文如汲冢書，免使後人疑往昔。"]}