{"author": "張擴", "period": "宋", "type": "诗", "title": "讀李長吉集詩", "paragraphs": ["唐家諸王滕薛親，官府白日生風雲。", "此身豈患財不足，安用盈車載錢緡。", "飄然後出有長吉，冰姿鶴骨真天人。", "錦囊不貯一箇錢，收拾眼中無盡春。", "世儒强作富貴曲，刻畫無鹽恐非真。", "請看卷後將進酒，酩酊一句了伯倫。", "李宗系出玄元孫，玄元稱帝李稱臣。", "玉樓無人可作記，應須此子當此文。", "從來不解進士語，多謝昌黎爲解棼。"]}