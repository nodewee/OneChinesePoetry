{"author": "王安中", "period": "宋", "type": "诗", "title": "次秦夷行觀老杜畫像韻", "paragraphs": ["寒拆天吳圖，饑糴太官粟。", "拾遺官在朝，何異老林麓。", "英風想廉藺，妙手傳顧陸。", "蒙茸頭傾冠，駊騀鐙脱足。", "熊兒與阿叚，左右相扶逐。", "生平經綸具，悵望青蒲伏。", "窮塗付麴蘖，放意謝羈束。", "草堂幸無事，尹騎時見辱。", "清吟動霄堮，逸艶驚魚目。", "顧兹神明意，豈易丹青卜。", "當時腰長鑱，憔悴十指秃。", "聲名乾坤破，生事歲月促。", "但聞列仙癯，豈見肉食墨。", "企予攀逸駕，短步羞匍匐。", "不能師廣袖，乃爾好奇服。", "嗜詩得雋永，徐味自當肉。", "不知褒公貴，顧謂何郎俗。", "窮通等夢幻，思慮自棖觸。", "苦吟秪效尤，呼醆進蟻綠。"]}