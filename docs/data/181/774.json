{"author": "宋京", "period": "宋", "type": "诗", "title": "龜化", "paragraphs": ["君不見秦時張儀築少城，土惡易敗還顛傾。", "力疲智竭築未就，神龜爲爾開其靈。", "龜行所至城不圮，板築之功以此已。", "功成隱去智且賢，城下於今祗流水。", "殷勤高謝余且網，不夢元君寧自放。", "儀兮儀兮奈爾何，口舌縱橫飾欺妄。", "天使神龜籠爾術，不言而行功自畢。", "安得人靈若爾靈，照見百爲心遐逸。"]}