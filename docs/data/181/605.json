{"author": "王安中", "period": "宋", "type": "诗", "title": "次韻題李公休輞川圖", "paragraphs": ["山林策足高復高，俗子捷宦爭秋毫。", "丹青邂逅着相衮，晚顧不欲傳兒曹。", "妙哉吾家右丞相，睥睨一世輕鴻毛。", "雲泉招隱去甚勇，粉墨狀景隨所遭。", "輞川莊圖最得趣，盡寫衆巘圍長臯。", "廢城荒煙颯衰柳，斷澗立石淙驚濤。", "篔簹插屋伴幽讀，蓮芰潑眼横輕舠。", "宫槐猶是鳴騶陌，漆園已作蒙莊逃。", "地因人好自奇勝，豈必海嶠騫鯨鼇。", "想見解衣盤礴時，六種震動山靈號。", "平生經行意境足，朽木不運筆已操。", "小詩氣象更清絕，遠跨陶謝追風騷。", "樂安老人吾莫及，摹搨彷彿收藏牢。", "隸書十詠有體法，鍼肆見此古赤刀。", "一時墨妙誰竊去，龍劍飛失餘環絛。", "只今跋題乃到我，千載吾祖安敢褒。", "家鷄詩畫愧弗學，但思卜築誅蓬蒿。", "輞川久無書契在，未免四海求田勞。"]}