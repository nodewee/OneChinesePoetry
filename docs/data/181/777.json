{"author": "宋京", "period": "宋", "type": "诗", "title": "玉局", "paragraphs": ["君不見青陽老人飛下天，口宣至道朝群仙。", "地中神人捧玉局，異事祕怪于今傳。", "龜城坤隅地有穴，俗說西與岷山連。", "嵯峨古觀森偉像，老柏慘澹含風煙。", "令威已去城郭在，人物自改名依然。", "亳州宮庭煥星斗，真皇行幸祥符年。", "所託得地近京邑，此獨隱晦遐方偏。", "安得老人洗此心，還我澹泊同古先。"]}