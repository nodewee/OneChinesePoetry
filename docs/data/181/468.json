{"author": "李彭", "period": "宋", "type": "诗", "title": "唐明皇夜遊圖", "paragraphs": ["開元御極垂衣裳，登三咸五凌羲皇。", "白環重譯銀甕出，卜夜遨遊離未央。", "香車鬬風秦與虢，羅帕覆鞍真乘黄。", "赭袍錯落綴北斗，步輦優游含縷觴。", "寜王玉笛上霄漢，御路花光争月光。", "汝陽羯鼓絹帽穩，打徹參旌低建章。", "太真霑醉玉欹側，力士傳呼聲渺茫。", "翠釵掛冠紅粉粧，金貂貰酒白面郎。", "君臣玩狎樂莫比，清禁喜聞宫漏長。", "若令姚宋坐廟堂，袖中諫疏神揚揚。", "萬里橋邊行幸處，後世龜鑑懷苞桑。"]}