{"author": "王安中", "period": "宋", "type": "诗", "title": "過客有贈達之金者達之作鮒魚乞水急詩謹次韻", "paragraphs": ["李侯茫茫悲欲泣，人生豈能無緩急。", "晨炊米盡抱衾裯，富兒操金森壁立。", "縱横文字對空虛，肝膈不同如燥濕。", "寒鄉眼界太褊迫，名譽纔高憎怨集。", "誦書把琖九河懸，雖我亦驚追莫及。", "風雷會送横海鱣，躍上禹門過千級。", "奈何自比轍中鮒，商歌感慨行人揖。", "鮒魚不願决西江，李侯所須惟粟粒。", "肯捐一滴活波臣，客真義動修蛇蟄。", "得金遣客曾莫留，索我和篇何汲汲。", "孤竹之管空桑琴，已矣今人聽不入。"]}