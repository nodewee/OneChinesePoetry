{"author": "宋京", "period": "宋", "type": "诗", "title": "書臺", "paragraphs": ["君不見孔明書臺遺廟旁，古書不見臺荒涼。", "臥龍未起蜀天遠，茅廬日日空南陽。", "赤符光寒白水涸，秣陵王氣猶能作。", "璋若嬰兒操虎狼，脫去荆州殊不惡。", "十倍奇才安用書，此臺昔時知有無。", "蜀人思君識古處，未若江水存兵圖。", "黄冠所居門第改，祇有坊名今尚在。", "安得臺邊見古人，秋草重生類書带。"]}