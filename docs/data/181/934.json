{"author": "張擴", "period": "宋", "type": "诗", "title": "次韻曾端伯户部初春遣興", "paragraphs": ["春風入手幾番雨，醖釀春愁推不去。", "琳館道人初未忙，被底掀髯聽粥皷。", "那知春色到桃溪，千樹開花人掩扉。", "路傍垂柳已如許，青眼招春春不違。", "曉來東郊信兩脚，折屐衝泥尚供著。", "枝間啼鳥勸提壺，君省此聲何處惡。", "平生廣平心石堅，未暇徐庾誇清妍。", "句中試下一轉語，突過翰林詩百篇。", "龍鍾似我豈宜說，不獨詩窮官亦拙。", "向來一錯鑄不成，底用辛勤六州鐵。"]}