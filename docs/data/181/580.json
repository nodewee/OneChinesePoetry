{"author": "王安中", "period": "宋", "type": "诗", "title": "送曹文叔", "paragraphs": ["讀書無見功，要足補吾拙。", "時從千載上，坐友萬人傑。", "心源貯古月，表裏湛空澈。", "政緣老懶故，早覺追隨苶。", "推遷懷短檄，甚愧固窮節。", "安陽耆舊衰，風采漫筆舌。", "翩翩阿瞞孫，乃出諸椽列。", "爽氣不可招，敵榜近縲紲。", "只今官罷休，道學歸澡雪。", "加飱一言足，人事會有别。"]}