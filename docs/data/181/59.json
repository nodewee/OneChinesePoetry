{"author": "喻汝礪", "period": "宋", "type": "诗", "title": "登正法宫塔", "paragraphs": ["疏雨洗空闊，髙標插青冥。", "携笻一來登，長嘯謝所攖。", "清香翔遠江，丹氣舒翠岷。", "雪嶺浮夏白，澥雲亦遠青。", "孤花裊危芳，初篁羅新榮。", "手容五十里，颯沓爲我陳。", "陵坻漭變遷，物狀幾屈信。", "念往思自遠，感來意彌臻。", "傷哉千里心，嗟爾百代人。", "胡爲軫其德，戚戚勞所營。", "吾請以此辭，歸來巖下耕。"]}