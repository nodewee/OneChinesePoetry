{"author": "張擴", "period": "宋", "type": "诗", "title": "大年復用前韻賦詩見贈亦次韻答之", "paragraphs": ["燭龍停邊天步徐，酒薄肉乾唇不濡。", "漫郎憐我困蒸溽，爲送古風専掃除。", "山頭逢君日乍午，作詩瘦似仙人臞。", "展緘初疑走甘露，熟讀政似鏘鸞車。", "世間癡兒浪摇吻，談空說有天一隅。", "我今冥頑老不入，十年此路空馳驅。", "邇來病廢關藥裹，枵腹日厭葵菽菹。", "窗間敗毫積霜笴，架上蠹帙繁書魚。", "錢神無耳未易使，斗宿不靈那可斟。", "誰門有士料理得，隨地駔駿吾家駒。", "三珠連樹價亡敵，一鶚掣韝名不虚。", "近聞掃徑避袢暑，竹杖青鞋一籧篨。", "枕中邯鄲夢不到，户外孔賓渠自呼。", "讀書瀾翻惜晝短，幾欲挽斷三足烏。", "鼎來說詩劇有味，令我坐享商之瑚。", "斯文所喜未中絕，五字復見李與蘇。", "遺音當從牛鐸證，廢律安取焦桐枯。", "亦知大國功九合，一時盟會收微盧。", "願持狗尾彊貂續，未妨舉手遭揶揄。"]}