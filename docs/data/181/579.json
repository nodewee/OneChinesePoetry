{"author": "王安中", "period": "宋", "type": "诗", "title": "貽梁東卿激", "paragraphs": ["結髪抱奇趣，被褐深自珍。", "空腸貯明月，坐友千載人。", "長饑爲驅出，宦遊古河濵。", "侵尋簿領書，陸海縱埃塵。", "深迷誰復見，無悶日湮淪。", "使車重皇眷，賓從實要津。", "平生相與昧，數面輙成親。", "如何冰霜别，邂逅梅柳春。", "我來閉空館，公歸柅輕輪。", "咫尺不得語，寤歎良苦辛。"]}