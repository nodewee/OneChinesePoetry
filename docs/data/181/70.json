{"author": "李彭", "period": "宋", "type": "诗", "title": "舟中戲作雜言", "paragraphs": ["昨日觀畫筴，李成山水真難忘。", "寒林遠近烟暗澹，絕壑稠疊雲微茫。", "忽看清溪下野艇，驚殘鷗鳥不成行。", "我嘗指此語座客，安得仙骨來中央。", "此事數日爾，忽落圖上鳴漁榔。", "山重水複灘瀨急，雅飛不過吳天長。", "嗟予老矣兩鬢蒼，放浪自得宜深藏。", "煩於畫筴試檢校，恐我割取附益歐峰旁。"]}