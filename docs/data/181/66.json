{"author": "李彭", "period": "宋", "type": "诗", "title": "謝王成可惠鼎爐", "paragraphs": ["王郎筆若追風驃，歷塊過都愈奇峭。", "胸中好古類古人，鑄鼎爲鑪亦臻妙。", "禹金九牧知神姦，周定郟鄏垂不刊。", "據耳向來爲上客，折足遙憐空汗顔。", "顔率遊談聊貰患，納郜臧孫貽直諫。", "淪亡泗水蓋厚誣，得自汾陰亂真贋。", "孰如此鼎形瓌奇，皤腹雲雷差次之。", "上有蒼虬肉倔強，隱映么麽微螽斯。", "明窗净几香氤氳，藹如黄雲覆晏温。", "拜嘉詎意獲此寶，子孫父已傳仍昆。"]}