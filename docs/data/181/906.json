{"author": "張擴", "period": "宋", "type": "诗", "title": "次韻何任叟正字舘中試茶", "paragraphs": ["金柈猥稱檳榔珍，藿食未辨汙吾脣。", "茶丁妙寫犀銙真，排方似欲驕華紳。", "爲君走碾颺微塵，羊腸聲乾行隻輪。", "柘羅裁絹素縷匀，筩絲巧織霜後筠。", "中貯刀圭護百神，乳花初幻人間春。", "計君别品尚絕倫，完璧不受敵國嗔。", "白虹夜氣干秋旻，把玩自覺舌生津。", "天衢小草搜八垠，蒙山顧渚亦懷新。", "香歇色壞非法身，妖星森索避北辰。", "不須會稡權羣臣，龍翔鳯翥登嚴宸。", "向來策勲自有人，君其問諸脩水濵。"]}