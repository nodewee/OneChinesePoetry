{"author": "張擴", "period": "宋", "type": "诗", "title": "次韻莫養正縣丞獨遊錢塘南北山", "paragraphs": ["老丞拄笏中了了，坐閱雲陰變昏曉。", "何爲兩脚苦未停，意在高山知者少。", "昨日春從湖上歸，頗覺沙鷗已馴擾。", "遊人但遲簫皷來，滓穢清虚亦何好。", "君今獨行真得計，自有青螺如髻繞。", "歸來古錦開詩葩，筆下縱横發天巧。", "遨頭舊屬羅浮伯，半夜春風鳴騕褭。", "至今湖山索價高，妙語須君時一掃。", "雖然願君且努力，掛冠歸休未宜早。", "要當千户享封殖，豈但全家荷温飽。", "此時還鄉頭未白，萬錢買山慰潦倒。", "摩挲拄杖不相忘，更伴重巒細窮討。"]}