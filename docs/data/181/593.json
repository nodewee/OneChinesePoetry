{"author": "王安中", "period": "宋", "type": "诗", "title": "定武贈晁以道", "paragraphs": ["北山立雄秀，西山儼來奔。", "稜層上雲雨，祕邃錯朝昏。", "風霆倐號怒，勢欲立厚坤。", "兹惟神靈宅，可但人物繁。", "嵩陽擅月旦，問山等龍門。", "謂我山之英，重以仁者言。", "丈人蓋代手，脱口千載存。", "蓴羮與羊酪，不復疑戲論。", "向來無極神，解與君爭尊。", "堂堂甄孟成，版籍見諸孫。", "如何置不問，遠借寒谷暄。", "我行傍鄉梓，念此永弗諼。", "逢人試語似，喜色凌朝暾。", "問公誰輩行，故侯蘇季昆。", "故侯遺妙墨，礱山龕山軒。", "亦有好事人，醉帖收蜿蜒。", "神明坐還觀，聲淚已復吞。", "公能破紙尾，師友道彌敦。", "要當藏名山，仍意作九原。", "續絃煎麟角，併洗萬古冤。"]}