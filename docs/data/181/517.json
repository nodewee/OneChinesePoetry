{"author": "王安中", "period": "宋", "type": "诗", "title": "和御製白蓮詩  其二", "paragraphs": ["華堂起江沚，璇榜塞門楣。", "眈如垂天雲，始與煙水宜。", "圓荷蓋千頃，高柳排四涯。", "娟娟初芙蓉，濯濯清淪漪。", "造物與奇勝，冰姿煥相差。", "唐昌玉蕊仙，流步光入扉。", "霜寒挈青女，夜永過月妃。", "紉佩雜瓊華，施朱笑紅滋。", "但薰百和香，不染六銖衣。", "新篇來帝所，天語妙莫窺。", "徜徉洞庭野，九奏驚咸池。", "恩隆許賡續，萬漏敢固辭。"]}