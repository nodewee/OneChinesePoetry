{"author": "李彭", "period": "宋", "type": "诗", "title": "紫霄道中", "paragraphs": ["山行積石路逶迤，村徑成門逐處移。", "一點炊煙生虎穴，四来暝色到牛衣。", "畏人沙鳥飛南隴，傍母山猿戀北枝。", "鴈塔崔嵬臨畫嶠，墨雲霮䨴起方池。", "髯秦昔別留奇畫，病可雖亡餘好詩。", "羊祜不如銅雀妓，蔡邕尚有虎賁兒。", "開顔欲效東籬醉，真隱慚無谷口姿。", "安得膏腴盈二頃，雍雍喚取共扶犂。"]}