{"author": "王安中", "period": "宋", "type": "诗", "title": "睿謨殿曲宴詩", "paragraphs": ["上帝通明闕，神霄廣愛天。", "九光環日月，五色麗雲煙。", "紫宙開三極，瓊璈列萬仙。", "希夷塵境斷，彷彿玉經傳。", "妙道逢昌運，真王撫契賢。", "龜圖規大壯，龍位正純乾。", "穹昊親無間，皇居掇自然。", "剛風同變化，梵氣共陶甄。", "層觀星潢上，重闉斗柄邊。", "摩空七雉峻，冠嶠六鼇連。", "夢想何嘗到，階升信有緣。", "昕朝初放仗，密燕忽聞宣。", "清禁來鳴佩，修廊列並肩。", "獸鋪金半闔，鸞障繡微褰。", "霽景流庭砌，雷文繪桷梴。", "宫簾波錦漾，殿榜字金填。", "花擁巍巍座，香浮秩秩筵。", "嵩呼稱萬億，韶奏侍三千。", "華歲稱堯歷，元璣候舜璿。", "冰霜知臘後，梅柳認春前。", "造化應呈巧，芳菲已鬬妍。", "樛枝琱檻小，多葉露桃鮮。", "錯落飛杯斝，鏘洋雜管絃。", "承雲歌歷歷，回雪舞翩翩。", "黼幄祥氛合，銅壺永漏延。", "鎬京方置醴，羲馭自停鞭。", "乃聖情彌渥，諸臣意更虔。", "宗藩親魯衞，相芾拱閎顛。", "側弁恩光浹，中觴詔蹕旋。", "寶薰携滿袖，御果得加籩。", "要賞嬉遊盛，俄追步武遄。", "騰身複道表，送目夾城堧。", "仰揖蒼龍象，旁臨艮嶽巔。", "謳謡紛廣陌，簫鼓樂豐年。", "赫弈攢輪幰，珍奇集市鄽。", "博盧多袒跣，飲肆競蹁蹮。", "蕃衍開朱邸，崔嵬照彩椽。", "橋虹彎矗矗，江練泮濺濺。", "擊柝周廬晚，張燈別院先。", "餘霞摇綺暈，列宿瀉珠躔。", "浩蕩三山島，稜層十丈蓮。", "再趨天北極，却立榻東偏。", "既用家人禮，仍占聖製篇。", "兕觥從酩酊，蟾魄待嬋娟。", "轉盼隨親指，環觀得縱穿。", "曲屏紅浪蹙，巨柱赤虬纏。", "光透垂葩井，晶銜带璧錢。", "蕭臺千級峻，重屋八窗全。", "就席花墩匝，行尊紫袖揎。", "交輝方爍爍，起立復闐闐。", "邃宇會寧過，中宵勝賞專。", "鋪陳尤有韻，清雅不相沿。", "户箔明瓊串，欄釭水碧棬。", "規模商甗鑄，款識魯壺鐫。", "秦曲移箏雁，唐粧儼鬢蟬。", "窄襟珠綴領，高朵翠爲鈿。", "喜氣排寒冱，輕颸洒靜便。", "層牀藉璣組，方鼎炷龍涎。", "瑪瑙供盤大，玻瓈琢琖圓。", "暖金傾小榼，屑玉釀新泉。", "帝子天材異，英姿棣萼聯。", "頻看揮斗盌，端是吸鯨川。", "推食俱均逮，攘餐及堕捐。", "海螯初破殻，江柱乍離淵。", "寧數披綿雀，休論縮項鯿。", "南珍誇飣餖，北饌厭烹煎。", "賜橘懷頳卵，酡顔釂寶船。", "言歸荷慈惠，末節笑拘攣。", "放鑰嚴扉啓，籠紗逸足牽。", "冰輪掛銀漢，夜色映華韉。", "人識重熙象，功繄獨斷權。", "五辰今不忒，六氣永無愆。", "天紀承三古，時雍變八埏。", "比閭增版籍，疆埸罷戈鋋。", "文軌包夷夏，弦歌遍幅員。", "恢儒榮藻茅，作士極魚鳶。", "肯構詒謀顯，多男景祚綿。", "迓衡常穆穆，遵路益平平。", "亭障今踰隴，耕耘久際燕。", "恩漸鯨海漲，威竄犬戎羶。", "東擬封云岱，西將款澗瀍。", "琳科宣蕊笈，玉府下雲軿。", "帝籍勤初播，宫蠶長自眠。", "繭絲登六寢，稃米秀中田。", "廟鶴垂昭假，壇光監吉蠲。", "靈芝滋菌蠢，甘醴湧潺湲。", "合教龐風革，頒經衆疾痊。", "雨隨親禱降，河避上流遷。", "執契皇猷洽，披圖福物駢。", "太和輸橐籥，妙用絕蹄筌。", "此會君臣悅，應光簡冊編。", "雅稱魚罩罩，頌述鼓咽咽。", "詎比千齡遇，猶聞四始箋。", "羈臣起韋布，陋質愧駑鉛。", "驟俾陪機政，由來出眷憐。", "恩方拜綸綍，報未效塵涓。", "密席叨臨勸，凡蹤第曲拳。", "雖無三峽水，曾步八花塼。", "聖諭知難稱，才慳合勉旃。", "鈞天思盡賦，賸續白雲牋。"]}