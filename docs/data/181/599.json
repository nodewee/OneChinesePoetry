{"author": "王安中", "period": "宋", "type": "诗", "title": "同元忠少逸登大安閣各賦一篇", "paragraphs": ["胸中堆奇忽塊磊，徑欲凴虚尋我對。", "梵宫日月擦鴟尾，複道雲霓湧鼇背。", "佛將高廣快心賞，天爲空長舒眼礙。", "冰層蹙岸見河漳，雪氣明山數齊岱。", "安知一身寄城郭，却指萬頂看闤闠。", "承平大駕昔此留，望幸遺民今幾在。", "哦詩人物到白也，題字風流希湛輩。", "北都三士行作圖，勝遊一日不可廢。"]}