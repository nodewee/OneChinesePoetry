{"author": "王安中", "period": "宋", "type": "诗", "title": "祁陽成逸畫浯溪圖相示爲作長句", "paragraphs": ["少文閱世老不出，自畫雲山滿墻壁。", "澄懷觀道追所歷，坐覺琴聲隱金石。", "我亦七年湖外客，夢中猶泛湘江碧。", "浯溪之圖喜新得，身卧嶺南心嶺北。", "憶嘗留語溪邊僧，異時人讀唐中興。", "說與此乃秦典刑，三句入韻之罘銘。", "今欲復作誰可令，似有元結無真卿。", "風烟慘淡萬古情，不如且尋畫隱成。"]}