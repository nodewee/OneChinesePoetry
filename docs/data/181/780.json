{"author": "宋京", "period": "宋", "type": "诗", "title": "墨池", "paragraphs": ["君不見子雲草玄西郭門，一逕秋草間朝昏。", "何須筆塚高百尺，池墨黯黯今猶存。", "童烏侯巴竟零落，玄學無人終寂寞。", "漢家執戟知幾年，垂老身沒天祿閣。", "俗兒紛紛重劉向，思苦言艱動嘲謗。", "漢已中天雄亦亡，不較空文從覆醤。", "如今卻作給孤園，吐鳳亭前池水寒。", "安得斯人尚可作，會有奇字令君看。"]}