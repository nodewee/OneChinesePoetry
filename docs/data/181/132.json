{"author": "李彭", "period": "宋", "type": "诗", "title": "上黄太史魯直詩", "paragraphs": ["扈聖當元祐，雄名獨擅長。", "羣公調玉燭，延閣近扶桑。", "揮灑驚雷雨，觀瞻列堵墻。", "密雲来北苑，珍菓出明光。", "柱下惟青史，銀臺無露章。", "胡爲隨逐客，不作瑞齋房。", "岑寂金華省，蕭條玉筍行。", "長庚萬里去，大雅百夫望。", "老覺丹心壯，閑知清畫長。", "珍蔬時入饌，荔子喜傳芳。", "世故跏趺遠，生涯嘯傲傍。", "甘爲劍外客，誰念太官羊。", "宣室二天詔，遺弓萬國傷。", "老臣還召畢，陛下過成康。", "澤笏皆忠讜，彈冠多俊良。", "力辭佳吏部，直作老潛郎。", "憶在金華日，寧扶八座床。", "未能窺絳帳，頗識戲羅囊。", "候雁隨陽去，奔駒度隙忙。", "千秋銅狄泣，萬古玉人藏。", "諸阮釁猶在，蘄春痛未央。", "羣雛極鵝雁，衆口歎蛩螀。", "恨乏一廛地，歸来屢擇鄉。", "親交標鬼錄，卜築近僧坊。", "宿鳥頻窺牖，行蝸毎畫梁。", "著渠上麟閣，耻學賦高唐。", "勤我十年夢，持公一瓣香。", "聊堪比游夏，何敢似班揚。", "尚愧管中見，應須肘後方。", "他時解顔笑，何止獲升堂。"]}