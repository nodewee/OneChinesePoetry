{"author": "張擴", "period": "宋", "type": "诗", "title": "次韻大年見貽長篇", "paragraphs": ["莫誇兒啼賞英物，莫振豺聲露蠭目。", "一朝官府生平地，即是高明鬼瞰屋。", "夜郎窮囚罪瀕死，頗費故人解官贖。", "世間萬事真戲耳，變化何殊臂伸縮。", "漫郎紛華老不入，坐掃降魔如破竹。", "曾從處士學礪齒，安用貴人强推轂。", "夜蒙衲被生春温，午饌伊蒲飽園蔌。", "綺羅曵地初不知，海陸窮珍定何族。", "自云百念已灰冷，栩栩胡爲晝摇腹。", "似聞蟻穴得侯封，不借波臣譏斗粟。", "何妨枯骨話王樂，政恐三彭加譴督。", "夢回敢起尋鹿想，謝去已深防蠆毒。", "危幾何處烹五鼎，佳傳誰人米千斛。", "朱軒雖享眼界榮，青史那逃身後戮。", "聊陪洗馬痼煙霞，自逐天隨甘枸菊。", "雖然丈夫有出處，尺蠖之伸未爲曲。", "他年弓旌恐不免，釣渭築巖終夢卜。", "會看鵬翼擊天池，更想於菟嘯風谷。", "此時願君益機警，墮甑欣然了榮辱。", "脫身蟬冕歸去來，吳市空關隱梅福。", "却伴山中赤松遊，儻見海上蟠桃熟。", "吾言有徴勿浪云，龜筮亦從神所告。"]}