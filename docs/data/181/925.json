{"author": "張擴", "period": "宋", "type": "诗", "title": "酒官張君造麴以十八仙爲名作詩戱之", "paragraphs": ["舊聞飲中有八仙，日多鐺杓相周旋。", "今之十八豈其裔，何爲復效枕麴眠。", "癡人但作從事呼，妄起清濁分聖賢。", "那知風味古無有，名字真從天上傳。", "留侯舊與赤松遊，餘韻到今千百年。", "看君風骨頗似祖，日酌九醖追天全。", "我嗟譜系漫難考，流落恐緣濡髪顛。", "窮愁政在禁酒國，未免口角生饞涎。", "出門欲作一斗計，誰乞三百青銅錢。"]}