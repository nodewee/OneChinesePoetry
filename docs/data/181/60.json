{"author": "喻汝礪", "period": "宋", "type": "诗", "title": "遊西臺院暑雪軒觀石鏡", "paragraphs": ["城中苦伊欎，兹軒獨髙鶱。", "連甍動參差，錯畦横阡眠。", "雪嶠正孤峙，若與我周旋。", "遠翠浮蕩瀁，輕鷗下聮軒。", "密竹罥幽逕，新蒲澹清漣。", "初遊愜餘懷，既久幽念攅。", "慨彼泉下人，灼灼夸令顔。", "忽然墜榛莽，窈窕不可援。", "一鏡空復情，况乃塊石頑。", "哀哉彼愚子，婉孌情所牽。", "差勝茂陵公，更訹方士言。"]}