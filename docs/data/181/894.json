{"author": "張擴", "period": "宋", "type": "诗", "title": "送王賓察院提點成都府路刑獄", "paragraphs": ["三峽占地嶮，風濤漲高秋。", "君還席未穩，忽理上水舟。", "潭潭御史府，登用第一流。", "持斧亦間遣，平反要分憂。", "岷峨接家山，民瘼不待求。", "身從日邊來，彈壓西南州。", "風煙亂老眼，轉覺詩語遒。", "平生補衮心，敢爲衣錦留。", "賦歸摩刀環，趣覲瞻前旒。", "會收巖壑姿，入綴鵷鷺遊。", "誰云蜀道遠，笑却萬里愁。", "灧澦漫如馬，莫作忠臣羞。"]}