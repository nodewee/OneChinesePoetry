{"author": "張擴", "period": "宋", "type": "诗", "title": "靈壁石", "paragraphs": ["十年此地征塵染，誰與山川還舊觀。", "九華小樣出君家，要續箇中消息斷。", "此郎與山對立玉，几上重重見陵谷。", "安知可備宫架懸，樂府待之八音足。", "他山豈無石一拳，如琮斷方璧斷圓。", "不如此峰真巧具，六窗七竅俱天然。", "君今落帆錫山近，挈石尋泉丫無恨。", "會須潄石更枕流，世事入門君勿聽。"]}