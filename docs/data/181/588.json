{"author": "王安中", "period": "宋", "type": "诗", "title": "次韻答任德夫夾灘見貺長句并呈崔彦聖", "paragraphs": ["我本可笑人，略已近俗士。", "侵尋久未覺，大似城門軌。", "永懷北山路，相去不容咫。", "雲煙迷舊隱，鷄黍悞幽子。", "極知田二頃，足了仕三已。", "世緣成錯料，悔不妻法喜。", "只今無置錐，四海寄生理。", "因循插手版，俯仰鄴城裏。", "朝來對爽氣，或以古人擬。", "頗復廢將迎，陶泓弄幽泚。", "翩翩取自適，豈問書費紙。", "推移從短檄，此念初不起。", "園林齊地近，人物何郎似。", "無因覩白雉，漫自手弓矢。", "任侯十年舊，邂逅慰行李。", "新詩多態度，譽我傷溢美。", "君才老益豪，筆倒三峽水。", "我將觀浩渺，萬事問伯始。", "是間好看客，風味化鄰里。", "亦知崔亭伯，更欲就礲砥。"]}