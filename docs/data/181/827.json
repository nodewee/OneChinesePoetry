{"author": "徐衡", "period": "宋", "type": "诗", "title": "贈彭神童", "paragraphs": ["吾家先世有童子，姓名嘗著杜詩史。", "不緣神氣形相殊，安得公詩重褒美。", "三百年有宋興，妙裔四海皆豪英。", "番郡自古稱多士，群兒頭角又崢嶸。", "洎水之東有彭氏，生兒五歲真佳瑞。", "雙眸點漆肌骨清，不與孩提共嬉戲。", "誦詩記字何了然，瑯瑯一口千萬言。", "弱不勝衣行未穩，凌人氣岸已軒軒。", "嗟予去國亦云久，爲報君恩矢奔走。", "繡衣持節入閭閻，大半故人新白首。", "與兒阿父昔同遊，高才終不事王侯。", "報不在身當在子，發源所與今其流。", "行看直上青雲梯，決取鐘如探囊中籌。"]}