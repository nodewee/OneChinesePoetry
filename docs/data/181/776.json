{"author": "宋京", "period": "宋", "type": "诗", "title": "石室", "paragraphs": ["君不見西漢文翁爲蜀守，蜀學不居齊魯後。", "諸生競欲保翁名，石室鐫磨貴難朽。", "東漢高公又幾時，爲作石室還如茲。", "至今二室堅且久，文公高公名不衰。", "世間可傳唯鐵石，石終可泐鐵終蝕。", "古人好事留其名，石室存亡竟何益。", "漢水沉碑知在不，叔子名存空峴首。", "安得眼看石室銷，要知二子名終有。"]}