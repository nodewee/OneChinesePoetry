{"author": "王安中", "period": "宋", "type": "诗", "title": "無題", "paragraphs": ["秋蘋一寸風，吹我鄴王臺。", "臺邊委黄落，繐帷化飛埃。", "平生三逕步，屐齒粘蒼苔。", "覊棲望不到，蠅頭寫歸來。", "人間持板手，欲展何由開。", "再拜丈人行，卷投當瓊瑰。", "丈人龍眠龍，挾策奔風雷。", "毫端須臾寄，一挽正始回。", "年來心法孤，駸駸古爐灰。", "淵明不並世，此士誰爲才。", "紫鸞固超詣，白鷗竟何猜。", "所期豈朝華，歲莫儻相陪。"]}