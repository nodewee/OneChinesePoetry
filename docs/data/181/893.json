{"author": "張擴", "period": "宋", "type": "诗", "title": "讀試卷有感", "paragraphs": ["巧語互一律，紛然如銛鋒。", "揮筆餘萬言，積案成千重。", "誰令繆悠子，持衡居其中。", "兩目病且昏，不辨牛馬蹤。", "而使視試文，豈能分雌雄。", "往時心力彊，眼明耳猶聰。", "本欲藉科舉，脱此文字攻。", "一朝反自縛，身隨蠹書蟲。", "負郭有田園，猶存荒菊叢。", "頻年秔稻熟，酒賤尊不空。", "胡不駕柴車，遠揖陶令風。", "作詩請伯氏，林下相追從。"]}