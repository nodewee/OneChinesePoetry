{"author": "喻汝礪", "period": "宋", "type": "诗", "title": "謁江瀆廟", "paragraphs": ["坤軸東南傾，大江日夜注。", "前驅下荆巫，餘濤略吳楚。", "任勢不期勞，得意緣所遇。", "水也初無營，神哉亮誰主。", "芳蘭沉清華，碧藻舒翠縷。", "晨鵠戲野岸，春鳬集深渚。", "均是得所安，而神豈私汝。", "古來幾精魂，捨此迷所處。", "淫遊不知還，沙村失煙樹。", "而我後千載，悠然在江滸。", "抱嗇貴無競，矜名忌多取。", "冥冥罨岸風，淫淫打船雨。", "舞雪窺洪濤，開蘋渡前浦。", "再拜謝神貺，聊復隨所住。"]}