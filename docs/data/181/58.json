{"author": "喻汝礪", "period": "宋", "type": "诗", "title": "清曉坐四天王院", "paragraphs": ["杳杳天宇凉，月墜星亦稀。", "朝暉下檐隙，遠色開林扉。", "寂坐無物役，隱几或在斯。", "曠焉耳目清，擬覺形神歸。", "溷世跡若近，抱沖心獨微。", "故殿經幾年，何人所摹規。", "當時亦姱嫮，作者良已罷。", "快意取一好，於身亮何私。", "不知壯觀地，徒使來者悲。", "坐頃又成昔，安知今是非。"]}