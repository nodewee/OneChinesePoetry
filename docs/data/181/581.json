{"author": "王安中", "period": "宋", "type": "诗", "title": "奉酬李道源供奉", "paragraphs": ["斯人倘遇真，何必吾黨士。", "向來風騷伯，領略罄同軌。", "仙路共飛騰，雞犬近天咫。", "但看横槊語，力足走餘子。", "小詩賦競病，政自賢乎已。", "眼中管陶郎，翰墨頗自喜。", "當官故癡絕，捉扇談名理。", "早時隨計偕，晚墮鶡冠裏。", "史君柱後文，此面惡難擬。", "陸機生不識，尚想汗顔泚。", "只今官罷閑，高唱動連紙。", "齊西井邑富，三月花事起。", "人奇渼陂同，物勝斜川似。", "遠心破城府，快論注弦矢。", "嗟予懷檄書，寸步畏瓜李。", "投床夢婉娩，日永貪睡美。", "亦思陪君嬉，静釣濠梁水。", "君方事箠轡，問津從隗始。", "十年投筆興，氣已無萬里。", "努力就功名，爵禄天下砥。"]}