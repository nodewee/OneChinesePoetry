{"author": "宋京", "period": "宋", "type": "诗", "title": "琴臺", "paragraphs": ["君不見成都郭西有琴臺，長卿遺跡埋黄埃。", "千年乃爲狐兔窟，化作佛廟空崔嵬。", "黄鬚老人猶記得，昔時荒破樵蘇入。", "鉏犂畏淺牛脚勻，古甕耕開數逾十。", "乃知昔人用意深，甕下取聲元爲琴。", "人琴不見甕已掘，唯有鳥雀來悲吟。", "一朝風流隨手盡，況復千年何所訊。", "安得雄辭弔汝魂，寂寞秋蕪耿寒燐。"]}