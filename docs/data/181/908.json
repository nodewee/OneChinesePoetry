{"author": "張擴", "period": "宋", "type": "诗", "title": "用伯初韻再和一篇請子温户曹同賦", "paragraphs": ["孤山山下苔痕滑，翠竹扶疏水方折。", "靚粧無數招不應，曾與先生護名節。", "即今湖上荆棘滿，誰見穿林度飛雪。", "道傍數本忽照眼，所喜風流未中絕。", "不嫌青女暫試粉，却要風師小回轍。", "君看萬點已可憐，半雜春泥封地裂。", "版曹平生詩作史，坐陋故人探禹穴。", "惜花未忍任零落，借酒生春面如纈。", "酒醒定作返魂章，筆底有丹工點鐵。"]}