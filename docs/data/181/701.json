{"author": "王安中", "period": "宋", "type": "诗", "title": "題趙大年金碧山水圖", "paragraphs": ["王孫胸中楚七澤，不學庸史誇水墨。", "試開緹襲拂蛛絲，半幅鵝溪射金碧。", "余聞女媧煉石補天缺，石破壓天天柱折。", "五色墮地金嵯峨，六鰲跨海吹銀波。", "扶桑玉虹下天半，貝闕珠宫紫雲滿。", "桃花笑作十洲春，劉郎此地聞雞犬。", "繫我不從天津槎，自閱妙畫徒驚嗟。", "迷魂一夜飛蝴蜨，覺來半破篷窗月。"]}