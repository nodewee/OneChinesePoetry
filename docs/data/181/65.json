{"author": "李彭", "period": "宋", "type": "诗", "title": "謝佛鑑大師寄韞玉鑪", "paragraphs": ["道人力參具正眼，古廟香爐心已灰。", "平生厚我習氣在，索書常逐征鴻來。", "深藏山谷實高蹈，下視萬象遺塵埃。", "遣奴餉我此長物，不比珍簟餘嫌猜。", "摩娑温潤侔玉德，荆山抱璞真良材。", "妙香起處侑茶鼎，媒孽萬壑生風雷。", "忽言與君隔千里，對此了了聞談諧。"]}