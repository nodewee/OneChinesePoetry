{"author": "王安中", "period": "宋", "type": "诗", "title": "宣和七年九月二十三日睿謨殿賞橘曲燕詩", "paragraphs": ["赤伏符興運，長生帝應期。", "駿功光祖考，大道仰君師。", "皇極三才建，春臺四海熙。", "高高天輔德，蕩蕩物由儀。", "政叶陰陽敘，恩均雨露施。", "機緘神不測，橐籥化無私。", "黄道星循軌，璿璣日轉規。", "農祥朝自正，膏澤夜還滋。", "耕首天田稼，蠶先繭館絲。", "云誰知帝力，初弗奪民時。", "嘉種今仍降，來牟此獨貽。", "上方輕賦斂，人益勸耘耔。", "陸播顔寧汗，谿秧手任龜。", "雨暘常不過，高下兩俱宜。", "壠靜無稂莠，場登足秬秠。", "地腴從再易，倉富必千斯。", "已覺饒儲偫，何妨飽滯遺。", "滴珠香社釀，舂玉滑晨炊。", "廩廥連淮上，帆檣塞汴湄。", "人和通斔斛，家積等京坻。", "歲事豐如此，天心喜可知。", "肅霜時既屆，夷則律初吹。", "坐弛輸邊粟，先共饗帝粢。", "遂蠲陽館薦，將迓泰壇釐。", "要與民同樂，還開宴示慈。", "紫清三境邃，玉府九重披。", "仙掌擎宵露，宫樓上曉曦。", "明河臨睥睨，魁斗下罘罳。", "鼇負蓬萊殿，鯨噴太液池。", "隔城花隱隱，夾路竹猗猗。", "帝所迷從嚮，壺中入並隨。", "睿謨深寶構，延福表雲楣。", "象緯層霄逼，堪輿一氣移。", "風簾珠的皪，霜瓦碧參差。", "流步來清蹕，飄香度赤墀。", "袍光明霽色，扇影弄涼颸。", "御坐花巾擁，雲韶紫袖垂。", "仙音鏘杳眇，顥氣變融怡。", "師保周兼召，鈞衡稷與夔。", "萬幾當暇豫，一笑奉疇咨。", "介弟榮華鄂，多男茂本支。", "維城扶慶運，聯璧秀英姿。", "嘉橘爭先睹，瓌橙復共持。", "瓊漿封盎盎，金彈間纍纍。", "禹服分三壤，湘江接九嶷。", "移根來上苑，薦瑞自柔祇。", "託質依天咫，懷馨脫海涯。", "生成因道廕，造化豈人爲。", "嚴靚侔衣鞠，鮮濃類染梔。", "陽烏飛啄卵，崖蜜熟凝脾。", "不數千頭富，應容四老嬉。", "桃嗤西母獻，萍辨楚人疑。", "沆瀣漙涼葉，琅玕折曉枝。", "霧霏先噀鼻，香潤已熏肌。", "君賜來相續，皇恩厚不貲。", "觴行筵秩秩，樂闋漏遲遲。", "户響鏗銅獸，庭陰過玉螭。", "畫廊尋宛轉，雜珮步逶迤。", "預許留關鑰，重升促履綦。", "再中占漢日，八彩望堯眉。", "器寶森羅列，虹輝粲陸離。", "截肪傳琖斝，盈尺捧舟彝。", "碧落天之秘，藍田地所奇。", "連城寧復貴，曠代未嘗窺。", "冰瑩玻瓈甕，雲承翡翠巵。", "萬絲縈瑪瑙，五色碾琉璃。", "起立紛行綴，環觀略等衰。", "歡悰溟渤隘，飲興岱嵩卑。", "御手飱頻輟，宫缾酒屢釃。", "翠鈿來婉孌，珠袂列葳蕤。", "閬苑花常爛，姑山物不疵。", "流鸎歌緩緩，么鳳舞僛僛。", "別按新傳曲，仍聽絕妙詞。", "共看賓醉止，那問夜何其。", "蓮炬光相屬，星聯弁欲欹。", "酡顔回紫闥，歸路躍金羈。", "謳詠聲盈耳，鋪張說解頤。", "肇從書契數，卓冠簡編推。", "天紀承軒后，河圖受宓羲。", "文心仍翼翼，舜善益孳孳。", "聖治寧人繼，淳風邃古追。", "飛輪諸福至，投札九州馳。", "震疊湯聲赫，威懷武烈丕。", "款金符誓牧，篆鼓兆蒐岐。", "神力天山箭，祥飈太一旗。", "燕雲恢北落，靈夏懾西陲。", "曩歲蒙推擇，新邦往撫綏。", "宸篇麗雲漢，儒服擁旌麾。", "乘鄣逾千里，留屯閱再朞。", "丹衷忘險阻，白首分捐糜。", "井邑今安業，衣冠頗變夷。", "買牛從漢吏，牧馬絕胡兒。", "田熟營平老，兵休定遠疲。", "鈞天猶夢到，魏闕倐來思。", "紫詔遄三節，紅塵踏九逵。", "載前宣室席，復侍邇英帷。", "飲御陪胥樂，勤歸獨念兹。", "喜霑魚藻惠，許賦柏梁詩。", "愧乏凌雲筆，徒傾向日葵。", "揚休稱萬壽，永御太平基。"]}