{"author": "喻汝礪", "period": "宋", "type": "诗", "title": "謁諸葛廟", "paragraphs": ["孤雲何其髙，明月不可繫。", "灼灼抱此心，與世自涇渭。", "適來從所歡，感亂亦歔欷。", "咨惟今之人，竊國未云耻。", "匕首入吳市，秋風動燕水。", "區區袁與曹，等是刺客耳。", "而我於其間，秉義不敢墜。", "哀音回衝飇，清義動幽邃。", "天心固難亮，吾獨信所履。", "溶溶日間雲，漠漠苔點砌。", "饑鼯墜蒼瓦，澹薄公所憩。", "靜然相英姿，孤懷亦差慰。"]}