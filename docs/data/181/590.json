{"author": "王安中", "period": "宋", "type": "诗", "title": "次韻和彭少逸送晁以道", "paragraphs": ["吾軍久不張，建鼓覓同道。", "蒼黄一二獲，便作百萬號。", "我行初濟河，首得晁彭耗。", "輕車駕駟馬，邂逅王良造。", "悠然望八極，頗已快遠抱。", "兩公前後輩，凜凜不殊操。", "晁文早緯國，輔以家學奥。", "向來宏詞出，古氣軋盤誥。", "蕭生寧抱關，肯補郎衣皂。", "老成吾猶及，孝友神所勞。", "彭詩動驚俗，祖屈實自悼。", "追奇詣岑險，展讀眩欲眊。", "知名漁父篇，雅惬志和好。", "勿前丞相嗔，何恃翰林傲。", "方將摩二壘，併可潄雙瀑。", "瓜代苦敦薄，火攻良抵冒。", "荆州一人半，纔慰阿堅到。", "只今事行李，遽欲戒騶導。", "箕山老仙伯，遠行避喧噪。", "紛紛户外屨，三沐安無躁。", "仲氏往吹箎，吾黨端有靠。", "坐念玉壺冰，詎堪風日曝。", "魯公屋漏筆，莫靳平安報。", "否泰等時雨，春旱必秋澇。", "努力加飯餐，自餘何足禱。", "無卿我定豪，别語願忠告。", "睡翁賴少留，意適如爬瘙。", "大臣不暑行，官小奈親耄。", "網羅今轉疏，機穽豈重蹈。", "得失儻未量，天理問禆竈。"]}