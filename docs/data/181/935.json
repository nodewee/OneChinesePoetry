{"author": "張擴", "period": "宋", "type": "诗", "title": "老白堂", "paragraphs": ["君不見三朝魏公拓天手，旌節言歸介眉壽。", "築堂自榜醉白名，自借清風洗塵垢。", "又不見峨眉山中謫仙人，玉堂詞翰生風雲。", "每評香山輒自喜，欲向集賢重寫真。", "古人名懸日杲杲，千載貽人不貪寶。", "君今誦味佚老句，乞身投閒不待老。", "草堂寂寂松桂生，溪山四時供醉吟。", "未必翛然便忘世，新詩時亦過雞林。"]}