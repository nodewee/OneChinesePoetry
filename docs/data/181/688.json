{"author": "王安中", "period": "宋", "type": "诗", "title": "許道寧松", "paragraphs": ["玉骨巑岏雪作頂，清溪下舞蛟龍影。", "忽驚發地扶屋極，誰向天公乞刀尺。", "道人逸氣天雲高，韋偃畢宏皆坐超。", "奔崕斷壑皆睥睨，悲風激激星勞勞。", "胡爲乎挂卿高堂之素壁，許侯筆興萬牛敵。", "坐來一氣回霜秋，四顧滿堂皆古色。", "老夫卜築寄雲松，屢揖伯鸞攜敬通。", "忽見婆娑眼中物，使我嚼句生天風。", "千章奇材卧澗底，公獨區區悦其僞。", "我知金石貫冰霜，便與髯卿同一味。", "君不見丹霞大士燒木佛，此老胸中果何物。"]}