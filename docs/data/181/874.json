{"author": "張擴", "period": "宋", "type": "诗", "title": "次韻趙悦中防禦喜雪", "paragraphs": ["天南霜力微，不洗瘴地煖。", "窮冬雪一尺，坐受坑谷滿。", "夢聞淅瀝聲，驚起欲窺管。", "敢倚狐貉温，但愁衣带緩。", "王孫雪争妍，耿耿抱丹款。", "閉門不知寒，高卧腹自坦。", "紙窗飛花集，亂撲書檠短。", "不憂詩作魔，政藉酒爲伴。", "忽枉郢人曲，懸知和者罕。", "猶餘雪清甘，味勝茶七椀。"]}