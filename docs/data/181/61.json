{"author": "喻汝礪", "period": "宋", "type": "诗", "title": "遊嚴真觀支機石而壁有記古鼎丹茅事", "paragraphs": ["古木共幽意，長廊亦晏如。", "於焉詠逍遥，且復散衣裾。", "塵慮颯已空，道心頗閎舒。", "不知度世人，去此歲幾徂。", "云何有丹砂，尚爾留庭隅。", "支機亦悠哉，誰復訂有無。", "我知此公意，慨彼元鼎初。", "繼之五鳳問，斯民斃刀鋸。", "聊欲謝世網，欻以道自娛。", "抱獨理自會，曠懷遺所拘。", "初匪逃世人，而世自我疏。", "含默念斯人，起我憂患餘。"]}