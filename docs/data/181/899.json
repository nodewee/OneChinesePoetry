{"author": "張擴", "period": "宋", "type": "诗", "title": "次韻伯初春日村居", "paragraphs": ["君新御祥琴，哀調寫苫塊。", "夕衣愴純素，忍復向綵繢。", "春風苦撩人，浪信翦刀碎。", "試尋桃李枝，紅白已平配。", "嗟予老亡聊，屋角委冠珮。", "出門如鬼縶，久不歷闤闠。", "憐君佛屋底，喜客妙占對。", "家田半收秫，掀簸出舂碓。", "不妨釀春酒，莫及春事退。", "要觀空洞腹，容我數百輩。"]}