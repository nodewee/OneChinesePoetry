{"author": "張擴", "period": "宋", "type": "诗", "title": "送韓存中侍郎赴隨州", "paragraphs": ["昔時公卿門，一飯日三吐。", "末流士自棄，此道久如土。", "韓公昌黎裔，樂善從其祖。", "低頭拜東野，舉頸望杜甫。", "今年河陽歸，坐穩得處所。", "開關逢俗人，却走唾腐鼠。", "禪房大如掌，僅著范蘇吕。", "小人江湖散，賦性甚愚魯。", "青衫插手板，舌卷紙上語。", "曾從諸公遊，過聽謬見許。", "嘗聞公姓名，桓桓貔與虎。", "乞身雖及早，朝論久未與。", "昨日恩詔下，還分一麾去。", "風霜侵行李，笳角嚴曉鼓。", "漢東諸侯國，文物略近古。", "下車訪諸生，往往得何武。", "莫空罇前酒，豈乏户外屨。", "應還二三子，雪擁一環堵。", "詩成欲相寄，黄鵠短翎羽。", "阿連儻可借，千里亦跬步。"]}