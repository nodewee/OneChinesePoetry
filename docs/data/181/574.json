{"author": "王安中", "period": "宋", "type": "诗", "title": "次韻楊時可李元中酬贈之作", "paragraphs": ["初年種交梨，可奈荆棘樹。", "聞道千聖前，不傳纔一語。", "彭殤幾許爭，端作旦暮遇。", "衣珠價連城，誰遣泣窮路。", "子知無生法，未短飛昇數。", "當身認同歸，絕學何外慕。", "龍眠玉頰翁，是中得深趣。", "蕭然住山人，妙甚垂天賦。", "我爲楊侯計，政欲借前筯。", "從翁須及今，頻脱户外屨。"]}