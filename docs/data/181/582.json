{"author": "王安中", "period": "宋", "type": "诗", "title": "次韻李達之十月十九日風一首", "paragraphs": ["葛製侵中冬，奈此河漢沍。", "障門恃織蒲，更值飛廉怒。", "舂撞不遺力，既發寧却顧。", "陰機足自由，盛氣尚誰怖。", "老心百念灰，一睡美無度。", "投牀逼窗紙，罅穴響交互。", "飄霙半夜入，方夢踏雲路。", "帝居環玉闕，恍惚非常遇。", "回天力故微，訟風詞已具。"]}