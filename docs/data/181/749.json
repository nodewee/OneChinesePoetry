{"author": "王庭秀", "period": "宋", "type": "诗", "title": "五峰寺", "paragraphs": ["度崦得幽勝，遵谿步橫斜。", "哀湍瀉曲折，虬枝老蟠拏。", "危然五峰高，突兀凌晨霞。", "若有神物護，遺此瞿曇家。", "何年老苾蒭，巾鉢寄枯槎。", "乳麀饋朝供，野禽或銜花。", "爾來三百年，拓址夷谽谺。", "締架俯層巘，棟宇日就奢。", "古殿儀像設，棲雲擁欄牙。", "董修奉檀施，鐘鼓驚麕䴥。", "中有無盡燈，賡續歲踰賒。", "大千破幽暗，照了無等差。", "逢禪頗修潔，悃愊初無華。", "十年坐空谷，日月絕纖瑕。", "運水及搬柴，爲罪作生涯。", "前山逢老婦，試問趙家茶。"]}