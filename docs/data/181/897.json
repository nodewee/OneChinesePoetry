{"author": "張擴", "period": "宋", "type": "诗", "title": "送邵公濟校書守果州分韻得歌字", "paragraphs": ["人物妙伊洛，衣冠肩上摩。", "君門世所高，家學承丘軻。", "斯文晚付君，自信保不磨。", "平生眼中書，五車未爲多。", "一字不借力，虚名空作魔。", "我數奉談麈，老頑君弗訶。", "持酒欲挽君，酒盡如君何。", "百丈泝巴峽，脩途接岷峨。", "新句探古錦，好風散沉疴。", "先君果山政，惠愛如春和。", "向來窺一斑，再至鬢已皤。", "會尋竹馬盟，爲續襦袴歌。"]}