{"author": "張擴", "period": "宋", "type": "诗", "title": "送惠子澤工曹罷官還陜右", "paragraphs": ["關西多名流，後出亦豪俠。", "三年佐幕府，論事費口頬。", "人情易薰染，久或化爲怯。", "不如殽黽去，歸路馬蹀躞。", "雖無米千斛，尚有書百篋。", "吾曹官爲家，窮老漫隨牒。", "南州美風土，水净山九疊。", "子嘗訪之我，行欲買舟楫。", "我本江湖人，妙處飽經涉。", "誰能老作傖，政恐夢爲蝶。"]}