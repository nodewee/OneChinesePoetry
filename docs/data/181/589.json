{"author": "王安中", "period": "宋", "type": "诗", "title": "送晁以道", "paragraphs": ["人才限南北，河嶽日邊徼。", "異時頗自振，以遠得輕笑。", "顧我尚友心，與渠不同調。", "吾州向雖陋，屬令文元肖。", "仙鳬謝雲羅，雪浪湧海嶠。", "問山如登天，翰墨相焜燿。", "高標快目擊，勝語醒耳剽。", "永懷種秫潛，不翅憩棠召。", "八年杖屨隔，坐睡夢嵩少。", "何人佀嚴陵，寒灘理幽釣。", "無因接孫登，半嶺聽清嘯。", "漸恐落流俗，中夜回光照。", "倒海覓三珠，更復得二妙。", "風埃鄴王城，晚從折簡召。", "倉曹賓客次，玉立見孤峭。", "神鋒森挺脱，俛嘿願還鞘。", "至今牛斗間，寶氣干兩曜。", "伯宜承華勛，仲合典書詔。", "翩翩誰輩行，官職忽哄叫。", "美鬚草未鬬，好面喪可弔。", "斯人但寂寞，瑚璉不薦廟。", "我嘗當饋嘆，吞憤類牛噍。", "淵龍豈易擾，遽敢議處劭。", "念昔忝聞道，鋭甚冠始醮。", "百憂荒寸田，孰與耕新燒。", "區區冀有獲，韅鞅鞭復掉。", "端來求代公，兀守信麥漂。", "便將塗六鑿，風籟息號竅。", "政自畏攀援，拄頰遭詬譙。", "一官涕唾了，得失已懸料。", "嚢中餐玉法，朝饑儻能療。", "縱無錢買山，解有杖荷蓧。", "從公問箕潁，策足事游眺。", "共待四明歸，重丐一言要。"]}