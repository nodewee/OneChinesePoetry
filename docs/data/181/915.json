{"author": "張擴", "period": "宋", "type": "诗", "title": "過龍井辯才退居", "paragraphs": ["南山北山天接連，西湖環山水涵天。", "佛宫鱗鱗割人境，勝日杖履相周旋。", "久聞龍井未得到，神龍卧靳俗語喧。", "脫身干戈偶不死，步屧十里沙石堅。", "眼明見此屋突兀，修廊廣殿鐘鼓傳。", "笋芽供羮坐取飽，茶乳沃舌聽談禪。", "塔中老人呼不起，至今牆壁尚熾然。", "諸孫其誰嗣衣鉢，但見持律俱精専。", "吾身誤落世纓網，白髪未解憂患纒。", "問龍乞地一席許，作庵共結香火緣。"]}