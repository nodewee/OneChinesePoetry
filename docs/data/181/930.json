{"author": "張擴", "period": "宋", "type": "诗", "title": "清微軒詩", "paragraphs": ["君不見楚王宫中多諛臣，雌雄之說徒紛紛。", "大空槖籥本平施，安有煩冤愁庶人。", "又不見若耶溪上帆如駛，朝南暮北隨人意。", "令行由天不由人，豈爲舟人採薪計。", "君今面山開兩扉，恬養不爲居所移。", "方床曲几淨無暑，有聲南來清且微。", "清似太虛無滓穢，微如少女生妍媚。", "軒中稚竹亦粲然，快與主人便晝睡。", "不須驟吹六律管，不用緩鼓五絃琴。", "會當月夜君家去，却扇扶座開煩襟。"]}