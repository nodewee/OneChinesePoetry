{"author": "王安中", "period": "宋", "type": "诗", "title": "次韻王得之遊福源觀", "paragraphs": ["維南國禋祀，崇丘五雲鮮。", "路轉樓居出，林深步虚傳。", "輜軿上真侣，鬟髻太古仙。", "綠章下祕祝，寶此一掬泉。", "至今爭晨門，奩香走填然。", "帝子留繡蓋，宫嬙擲金錢。", "吾宗初意行，跂馬税芝田。", "醒心影娥池，了了壺中天。", "呼兒話西遊，乃未得汝年。", "先生筆扛鼎，小友語更妍。", "斯文到真處，梔蠟漫賈鞭。", "賡酬就俄頃，驚絕圖書淵。", "覓句念宗武，愛奇容子遷。", "遊山本庭户，可但巢其巔。", "眼中摛文地，坐待步武連。", "幽尋賦異日，端爲續膠弦。"]}