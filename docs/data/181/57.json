{"author": "喻汝礪", "period": "宋", "type": "诗", "title": "過府學遂謁文翁堂", "paragraphs": ["綠荻負幽隱，髙槐泛輕凉。", "各誇一時好，披風互低昂。", "詎知五月中，微陰忽催黄。", "我行魯侯宫，獨謁文翁堂。", "若人骨已朽，道在斯不忘。", "遂令蜀文章，照耀日月旁。", "世事俱腐臭，斯文真久長。", "靡頹能幾時，蕭條翳墟荒。", "富貴豈不好，千載同一塲。", "三嘆過泮宫，撫已涕自滂。"]}