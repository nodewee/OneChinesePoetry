{"author": "張九成", "period": "宋", "type": "诗", "title": "聞彥執熙仲有辣螺詩聊復有作", "paragraphs": ["乾坤中空繞滄溟，千奇百怪鬬露形。", "鯨鯢黿鼉突相撐，蚶蜃蚌蛤角介獰。", "是中有物入眼生，羊腸蟻垤紛縱橫。", "入口小辛美且清，薦酒百盞壺更傾。", "有如汲直官漢京，諫諍雖切心本平。", "肩吾作詩翻手成，士龍筆力敵相勍。", "嗟我材短誰敢賡，欲往侑坐愁頡羹。", "句澀韻梗君莫輕，雄豪似勝蒼蠅鳴。"]}