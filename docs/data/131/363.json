{"author": "張九成", "period": "宋", "type": "诗", "title": "嘉祐寺", "paragraphs": ["曳屣出南郭，招提在高岡。", "誰言林樾中，乃有此寶坊。", "甘泉溢中庭，修桂蔭層廊。", "三秋此花開，清香駐高堂。", "試問紅塵中，那得六月凉。", "門外江聲急，堂中松韻長。", "古殿儼像設，佛燈龕夜光。", "不見堂中人，斗覺心悲傷。", "人生本無定，樂處是吾鄉。", "吟餘復何事，月落山蒼蒼。"]}