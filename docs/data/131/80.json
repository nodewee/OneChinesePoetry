{"author": "林季仲", "period": "宋", "type": "诗", "title": "秋熱次高仲貽韻  其二", "paragraphs": ["坐我甑釜中，逾月不得脫。", "勞生亦何聊，喘喘覓少活。", "駕言往空谷，卧聽驚瀨{洱舌}。", "遭逢褦襶子，此事又中奪。", "天公不我憐，定爲化鄧渴。", "一夜翻河漢，散作珠璣潑。", "檐垂素練直，柏枕鳴聒聒。", "更饒窗戶間，蕭瑟濺飛沫。", "老火謝餘暉，削跡去如掇。", "乃知造化心，潛通本無遏。", "繁暑移清凉，變化在一抹。", "田父有喜言，儂得壟穗捋。", "却憶灌溉時，搰搰抱甕鉢。", "王者仁如天，寸物惡傷割。", "獨愛夏日長，器度何不豁。", "向隅泣一夫，滿堂蹙其頞。", "餘凉止殿閣，蕪垢直可㔇。", "我願均此施，遠邇歸囊括。", "措意膚寸間，六合可旋斡。", "寧容凶逆儔，肆虐爲旱魃。", "掣電備麾旟，鞭雷供叱咄。", "號令挾風行，聲飛齊萬筈。", "腥羶悉蕩攘，再見天地闊。", "孰與長畏人，朝夕懷臲卼。"]}