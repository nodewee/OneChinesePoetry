{"author": "張九成", "period": "宋", "type": "诗", "title": "勾漕送建茶", "paragraphs": ["我謫庾嶺下，年年餉焦坑。", "味雖輕且嫩，越宿苦還生。", "分甘嘗此品，敢望建溪烹。", "勾公道義重，不與炎凉并。", "持節漕七閩，風采照百城。", "冤苦盡昭雪，草木亦欣榮。", "得新未肯嘗，包封寄柴荆。", "罪罟敢當此，自碾供百靈。", "捧杯啜其餘，雲腴徹頂清。", "爽氣生几席，清飚起檐楹。", "頓覺凡骨蛻，疑在白玉京。", "整冠朝金闕，鳴佩謁東皇。", "須臾還舊觀，坐見百慮平。"]}