{"author": "張九成", "period": "宋", "type": "诗", "title": "讀東坡謫居三適輒次其韻 午窗坐睡", "paragraphs": ["年老目飛花，心化柳生肘。", "萬事元一夢，古今復何有。", "六月苦夜短，午晝何其久。", "頹然北窗下，竹几休兩手。", "昏昏不復知，酣適如中酒。", "睡鄉日月長，椿靈未爲壽。", "形存若蟬蛻，質槁如木朽。", "榮辱漫紛紛，正夢那復受。", "有夢尚有思，無夢真無垢。", "欲呼李太白，醉眠成二叟。"]}