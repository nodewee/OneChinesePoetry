{"author": "胡珵", "period": "宋", "type": "诗", "title": "遊秀峰寺", "paragraphs": ["攝身下蓬萊，放浪雲水迹。", "非無簡書畏，心賞寄泉石。", "亭亭雲間塔，勝地聞自昔。", "梯空上青冥，如鳥著兩翼。", "化城出天半，寶甃坦如席。", "環山劃中斷，裂地開震澤。", "峨峨東西峰，觀闕倚空碧。", "千尋採香遥，劍卧漣漪直。", "當年館娃宮，六月避暑夕。", "琴臺延薰風，萬女曳阿錫。", "牛耳爭齊盟，烏喙已荐食。", "百家甬東村，託足歸無宅。", "焉知陵谷變，大厦響千舄。", "矧茲風塵際，樓殿踴山脊。", "安隱大火中，顯允像教力。", "興予浩劫嘆，萬法本空寂。"]}