{"author": "林季仲", "period": "宋", "type": "诗", "title": "送真歇禪師", "paragraphs": ["我與真歇師，同年五十八。", "對之意頹然，百事付華髮。", "買舟繫籬傍，一日來告別。", "挽之不肯留，徑山演法切。", "佛法果何如，請師爲指訣。", "俯首無一言，苦欲相泯滅。", "余漫述所聞，此法本無缺。", "山河連大地，鳥獸暨魚鼈。", "微至一蠛蠓，中含大千闊。", "試即此身求，萬象皆森列。", "聲色臭味等，六根能剖决。", "阿誰使之然，未可計巧拙。", "盍亦返故鄉，子細自披抉。", "當有無價珍，終身用不徹。", "胡爲浪馳走，千里訪名剎。", "環立廣坐下，覷人摇輔頰。", "譬如坐海底，巨浸從頭沒。", "反問岸上人，覓水濟我渴。", "師聞抵掌笑，却道我饒舌。", "徑山堂未開，居士法先說。", "儒生玩韋編，貝葉師所閱。", "兩家相詬病，久矣互侵伐。", "孰如吾二人，一見意軒豁。", "縱談這箇事，迴出言詞末。", "古人知造車，不較出門轍。", "看誰到長安，寧論胡與粵。", "因書問答語，聊以贈真歇。", "去去亦何之，千水涵一月。"]}