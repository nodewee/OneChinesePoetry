{"author": "張九成", "period": "宋", "type": "诗", "title": "盆中石菖蒲", "paragraphs": ["清姿水石間，相得不可無。", "如人飽道義，其色長敷腴。", "不受塵土覆，自與人世殊。", "我何愛軒冕，冒昧名利塗。", "聖人惡潔身，名士多自汙。", "理亦顧其可，未應如此拘。", "往往不知者，假此爲穿窬。", "吾方存胸中，未敢執一隅。", "姑從吾所好，誰能復改圖。", "不若歸去來，無愧石上蒲。"]}