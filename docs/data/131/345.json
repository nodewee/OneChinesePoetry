{"author": "張九成", "period": "宋", "type": "诗", "title": "十九日雜興  其二", "paragraphs": ["物理情不齊，人生各有好。", "所好儻不獲，亦各騁奇巧。", "淺者不及門，深者入堂奧。", "名利工欺人，市朝徒膠膠。", "所得無幾何，舌焦唇亦燥。", "其間狹劣者，不售輒復躁。", "亦有操金珠，侯門致私禱。", "葡萄得凉州，所求輒復効。", "舐痔或嘗糞，車服夸新好。", "吾唯戒妻奴，酒熟宜予告。"]}