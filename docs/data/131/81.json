{"author": "林季仲", "period": "宋", "type": "诗", "title": "秋熱次高仲貽韻  其三", "paragraphs": ["癡暑如癡人，吝權不肯脫。", "凉風戒七月，尚貪朝夕活。", "雲雷動地來，一夜雨聲{洱舌}。", "老火無晶光，奔迸氣褫奪。", "我思疏仲翁，千載猶饑渴。", "父子腰金黄，照眼光潑潑。", "車馬趨其門，市井等讙聒。", "從容相與言，身名如聚沫。", "功成不還鄉，患至將誰掇。", "相隨出關去，浩然不可遏。", "挽飲東都門，頹顔酒微抹。", "迎迓走兒童，爭取霜髯捋。", "歌呼接日夜，彈筑雜擊鉢。", "時時問餘金，趣賣供釃割。", "落落丈人行，器度自軒豁。", "子孫汝何知，徒蹙求田頞。", "邇來宦途險，憑誰爲鏟㔇。", "冥行罥荆棘，進退俱有括。", "胡不觀四時，寒暑遞推斡。", "强聒不知幾，斥逐齊旱魃。", "得失何怪事，書空漫咄咄。", "要須慎其初，毋輕弦去筈。", "我本一散翁，涉世多迂闊。", "何如二大夫，安枕無臲卼。"]}