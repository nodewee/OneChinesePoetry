{"author": "張九成", "period": "宋", "type": "诗", "title": "辛未閏四月即事  其一", "paragraphs": ["閒居喜無事，冠櫛每晨興。", "今朝鳩喚夢，疑是大雨徵。", "萬事雖顛沛，此兆常可憑。", "須臾倒江湖，一掃蠻瘴腥。", "雨罷有何好，環江數峯青。", "蛟龍得時橫，長堤豁然崩。", "衰老甘寢寐，半夜聞雷聲。", "連岡萬株松，漂零一毛輕。", "雨意疑未已，浮浮晚雲蒸。", "咄哉造化兒，徒勞竟何成。"]}