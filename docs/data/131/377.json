{"author": "張九成", "period": "宋", "type": "诗", "title": "擬歸田園  其一", "paragraphs": ["朝市良可厭，不如歸故山。", "故山山色好，別來知幾年。", "威鳳翔高岡，神龍潜深淵。", "黄鵠志千里，皓鶴戀芝田。", "吾意亦如此，志在山水間。", "千峰列溪上，修竹滿檐前。", "樵唱歸落照，僧鐘鳴曉煙。", "晚來閒覽鏡，白髮冠頹顛。", "回思人間事，百計不如閒。", "吾言奚激烈，此事非偶然。"]}