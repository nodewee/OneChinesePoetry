{"author": "張九成", "period": "宋", "type": "诗", "title": "正月二十日出城", "paragraphs": ["春風驅我出，騎馬到江頭。", "出門日已暮，獨遊無獻酬。", "江山多景物，春色滿汀洲。", "隔岸花繞屋，斜陽明戍樓。", "人家漸成聚，炊烟天際浮。", "日落霧亦起，羣山定在不。", "江柳故撩人，縈帽不肯休。", "風流乃如此，一笑忘百憂。", "隨行亦有酒，無地可遲留。", "聊寫我心耳，長歌思悠悠。"]}