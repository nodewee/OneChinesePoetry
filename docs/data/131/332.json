{"author": "張九成", "period": "宋", "type": "诗", "title": "次陳一鶚韻", "paragraphs": ["大道若坦塗，踐履何早晚。", "榛荆蔽不掃，日夜勞勤墾。", "聖門一以披，即日到堂閫。", "但辦不已心，此道誰云遠。", "譬如積水陂，萬頃才一建。", "胡爲不勇决，長年成連蹇。", "百事皆已餘，一心正吾本。", "人欲如火聚，急避勿繾綣。", "超然領斯會，故鄉今已返。", "嗟我困不學，終日徒衮衮。", "羨子有淵源，浚治令深穩。", "斯文付諸公，容我老息偃。"]}