{"author": "林季仲", "period": "宋", "type": "诗", "title": "有客", "paragraphs": ["有客有客，託於空谷。", "問何以樂，樂彼幽獨。", "矯矯其松，藋藋其竹。", "微風過之，泠然成曲。", "歲曰莫止，霰雪交揮。", "誰與晤語，懷我人斯。", "我之懷矣，褰裳從之。", "泥淖伊阻，中心悵而。", "豈無他人，以翱以翔。", "意氣所親，不能弭忘。", "遥遥遺緒，久矣弗敭。", "之子之秀，吾宗之光。", "我有薄酒，子試歠兮。", "雪霽江明，共此月兮。", "企焉新詩，到蟄窟兮。", "老子鬅鬙，正愁絕兮。"]}