{"author": "沈莊可", "period": "宋", "type": "诗", "title": "題分宜上松晚香堂", "paragraphs": ["魏公判相州，始作晝錦堂。", "老圃秋色淡，自愛晚節香。", "怡齋懷紫綬，得誥歸故鄉。", "葺圃承祖志，構堂先廬傍。", "命名仰前哲，闊步追遺芳。", "人生隨分定，鵬鷃自殊翔。", "富貴任適志，餘暇聊徜徉。", "譬彼蘭與菊，托根花卉場。", "榮枯有遲速，代謝從暄凉。", "百年倏過半，鬚髮各已蒼。", "多情感會別，聚散安可常。", "非惟隔今古，況復閱興亡。", "何以消我憂，一醉萬慮忘。", "季子久顛沛，買臣早疏狂。", "纍纍暮年印，得失寧相償。", "何如光霽時，呼客同舉觴。", "靜中猿鳥樂，閑處日月長。", "願堅歲寒操，有如傲霜黄。"]}