{"author": "張九成", "period": "宋", "type": "诗", "title": "子集弟寄江蟹", "paragraphs": ["吾鄉十月間，海錯賤如土。", "尤思鹽白蟹，滿殻紅初吐。", "薦酒欻空尊，侑飯饞如虎。", "別來九年矣，食物那可睹。", "蠻煙瘴雨中，滋味更荼苦。", "池魚腥徹骨，江魚骨無數。", "每食輒嘔噦，無辭知罪罟。", "新年庚運通，此物登盤俎。", "先以供祖先，次以宴賓侶。", "其餘及妻子，咀嚼話江浦。", "骨滓不敢擲，念带煙江雨。", "手足義可量，封寄無辭屢。"]}