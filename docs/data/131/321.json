{"author": "張九成", "period": "宋", "type": "诗", "title": "庚午正月七夜自詠", "paragraphs": ["余性寡所諧，平生惟自得。", "談名頸深縮，論利面作赤。", "文不貴雕蟲，詩尤惡鈎擿。", "粗豪真所畏，機巧非予匹。", "所以常閉門，千載求知識。", "黄卷有可人，爲之忘寢食。", "亦復愛山水，策杖無與適。", "看雲獨忘歸，聽泉常永日。", "內樂萬事休，中虛衆妙入。", "欲以語斯人，此事吾無力。", "道喪亦久矣，無言三歎息。"]}