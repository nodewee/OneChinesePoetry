{"author": "張九成", "period": "宋", "type": "诗", "title": "讀東坡謫居三適輒次其韻 夜卧濯足", "paragraphs": ["夏日乏絺葛，冬來無衾裯。", "況復竄炎荒，令人生百憂。", "空城舞狐狸，深林鳴鵂鶹。", "此邦無足戀，聊爲薪水留。", "枯枝煮寒泉，大竈聲颼颼。", "老盆深注湯，徐以雙骹投。", "沃久意痛快，縶維今脫韝。", "須臾膏液上，兩踝暖氣浮。", "生平苦寒痹，一洗皆已瘳。", "登山不須扶，跳梁逐狙猴。"]}