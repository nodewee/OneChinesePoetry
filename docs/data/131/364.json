{"author": "張九成", "period": "宋", "type": "诗", "title": "讀東坡謫居三適輒次其韻 旦起理髮", "paragraphs": ["憶昔叨從班，入朝大明宮。", "五更催上馬，夢裏過萬松。", "想見天竺山，九重吟清風。", "頭垢不暇梳，爬搔常靡通。", "今來幸閒放，櫛比肯匆匆。", "清晨解絛辮，千梳復重重。", "不羨列禦寇，散髮摇風鬉。", "氣舒兩目明，頓與離朱同。", "此樂豈易得，快意適相逢。", "再拜復再拜，深恩荷天公。"]}