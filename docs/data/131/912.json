{"author": "鄭鋼", "period": "宋", "type": "诗", "title": "題資州東巖", "paragraphs": ["逕轉得幽谷，雲巖屹相向。", "谽谺偃重檐，彎環依疊嶂。", "緬想融結初，鎸鑱自天匠。", "了無斧鑿跡，但覺盤根壯。", "深可數千尺，廣逾八九丈。", "洞穴既窈窕，松門亦昭曠。", "廓舍三千界，中列五百像。", "巨楠布幢蓋，翠蔓垂帷帳。", "木靈不知名，境幽或難狀。", "我時馳征軺，奔走倦塵鞅。", "獲此一段奇，欣然愜微尚。", "欲去興未闌，行行重回望。"]}