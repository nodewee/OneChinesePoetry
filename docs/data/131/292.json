{"author": "鄭作肅", "period": "宋", "type": "诗", "title": "中秋登青原臺", "paragraphs": ["去年中秋節，鄰州正弄兵。", "羽檄方四馳，酒觴難一傾。", "今年當此日，往事久已平。", "不但櫜弓矢，又復見豐登。", "桂魄十分滿，暮容千里晴。", "節物向人好，江山入眼明。", "羣峰翠靄鬰，靜練秋光澄。", "霜竹裂石響，焦桐號鐘清。", "嶪嶪高臺上，飄飄欲雲凌。", "矯首宇宙寬，顧影塵滓輕。", "今夕定何夕，此身非幻身。", "謂言坐中客，不飲若爲情。"]}