{"author": "張九成", "period": "宋", "type": "诗", "title": "讀梅聖俞詩", "paragraphs": ["吾生前輩後，不及識諸公。", "每讀諸公集，想見其音容。", "聖俞仁廟時，歐公最相知。", "春風一杯酒，夜坐數章詩。", "雍容長者風，忠厚君子辭。", "格律從正始，句法自爐錘。", "衮衮鳴山泉，款款語親闈。", "試一涉其流，超然忘百憂。", "後輩亦有作，豈曰不冥搜。", "雕琢傷正氣，磔裂無全牛。", "堙鬰暗大理，矜夸墮輕浮。", "所以聖俞詩，把玩不能休。", "死者如可作，吾其與之遊。"]}