{"author": "張九成", "period": "宋", "type": "诗", "title": "彥執賞予詩", "paragraphs": ["年來百念灰，求友良未已。", "一昨竄逐來，萬事風過耳。", "忽得故人書，驚喜或不寐。", "人生等行客，斯會姑小憇。", "吟詩本不工，信口何足貴。", "譬彼蜩螗蟲，時時一鳴沸。", "自惟儘喑默，何以玩浮世。", "不煩更咀嚼，欲聽已漂逝。", "胡爲不解事，異好仍偏嗜。", "從來不求名，遊戲聊卒歲。"]}