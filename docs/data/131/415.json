{"author": "張九成", "period": "宋", "type": "诗", "title": "夏日即事", "paragraphs": ["拂袖歸來好，親朋語笑真。", "山高多爽氣，溪迥只清淪。", "簾幕深無暑，琴樽靜照人。", "短衫吳縠細，團扇越羅新。", "翠竹書千卷，滄波釣一輪。", "身閒人自遠，心凈世無塵。", "月出千峰外，風生萬壑濱。", "庾公樓上興，曾點舞雩春。", "高論傾今古，長歌動鬼神。", "勳名吾已判，朝市任紛綸。"]}