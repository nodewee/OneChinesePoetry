{"author": "林季仲", "period": "宋", "type": "诗", "title": "謝李端明惠李翰林集", "paragraphs": ["江漢滔滔去不回，幾人留得詩名來。", "要須洗以千斛水，莫令胸臆生纖埃。", "清狂我愛李太白，亂之鷗鷺誰嫌猜。", "一生事業在杯酒，富貴於我何有哉。", "長安市上喚不醒，醉眼徐爲君王開。", "揮毫散霧金鑾殿，氣使權倖如奴儓。", "風騷獨步千載上，鞭撻揚馬咍鄒枚。", "長流夜郎得不死，定知造物須憐才。", "文采至今獨未泯，耳孫氣象何崔嵬。", "寤言世士少風骨，慨然力欲扶衰頹。", "刊傳家集流海內，廉頑立懦茲爲媒。", "分頒亦及蓬蓽士，使者踏破階前苔。", "神交不待讀終卷，騎鯨恍惚來瑶臺。", "氣酣日落酒不足，更挽天河注玉杯。", "嗚呼俗隘直可哀，吾非斯人誰與陪。", "朝遊蓬萊夕方丈，去去相隨翔九垓。"]}