{"author": "李芬", "period": "宋", "type": "诗", "title": "送吳將軍元瑜", "paragraphs": ["秦皇寤寐茅盈語，銳意長生欲輕舉。", "徐福藥就仙骨成，雲海茫茫但延佇。", "東西日月秋復春，海變桑田更幾人。", "忽思重看舊寰宇，驂鸞直下江淮濱。", "布衣野叟不耕藝，自向琳宮操祓篲。", "祕語親書悟世人，一坐忽驚三十歲。", "淮南奉道聞真蹟，命使扁舟訪消息。", "畫手從來獨擅長，一見仙風心自得。", "歸來目斷蒼烟垠，三尺生綃醉墨翻。", "軸上神翁不解語，彷彿白鶴乘孤雲。", "海陵相望一千里，嗟我塵勞未云已。", "授書圯上會有期，誠心願取黄公履。"]}