{"author": "張漢彥", "period": "宋", "type": "诗", "title": "石仙觀", "paragraphs": ["蒼崖如壁立，神仙好巖居。", "杖藜往佳招，還與勝境俱。", "尋幽憩真館，訪古得遺書。", "傍有千尋木，中藏蟬蛻軀。", "終然躋絕頂，眼界聊一舒。", "軍峯散雲雨，盱水带城隅。", "始知衆山小，端欲隘寰區。", "達人等大觀，笑彼形器拘。", "天寒風景暮，歸興促籃輿。", "幸茲及官閑，行色可徐徐。", "前修儻可作，微祿亦何須。", "眷言還故山，著論擬潛夫。"]}