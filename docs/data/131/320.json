{"author": "張九成", "period": "宋", "type": "诗", "title": "十一月忽見雪片居此七年未嘗見也", "paragraphs": ["寒色遽如許，神清瘦不禁。", "瓦溝聲磔索，珠琲亂衣襟。", "斯須忽復變，玉片墮前林。", "風勁勢回旋，飄零蔽遥岑。", "落此炎瘴地，七年到於今。", "不見六花飛，況聞寒玉音。", "今年盈尺瑞，天以慰吾心。", "呼兒具杯盤，開樽須滿斟。", "更製白雪辭，入我綠綺琴。"]}