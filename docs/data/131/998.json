{"author": "李若水", "period": "宋", "type": "诗", "title": "何德休設冰茶", "paragraphs": ["火雲撲不滅，餘熾欲燒天。", "江山散白日，草木含蒼烟。", "瑠璃八尺浄，邀我北窗眠。", "但問風雌雄，姑謝酒聖賢。", "明冰沃新茗，妙飲誇四筵。", "休論水第一，凜然香味全。", "凉飚生兩腋，坐上徑欲仙。", "塵襟快洗滌，詩情拍天淵。", "憑君杯勺許，置我崑閬前。", "搜攪玉雪腸，醞釀雲錦篇。"]}