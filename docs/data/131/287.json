{"author": "曹組", "period": "宋", "type": "诗", "title": "夜歸曲", "paragraphs": ["饑烏啞啞啼暮寒，回風急雪飄朱闌。", "瑣窗繡閣艷紅獸，畫幕金泥摇彩鸞。", "吳粧秀色攢眉綠，能唱襄陽大堤曲。", "酒酣橫管咽孤吟，吹裂柯亭傲霜竹。", "遠空寒雲渾不動，老狐應渡黄河凍。", "暗回微煖入江梅，何處荒榛掛幺鳳。", "歸來祇誇青連錢，貂茸擁鼻行翩翩。", "籠紗蜜炬照飛霰，十二玉樓人未眠。"]}