{"author": "張九成", "period": "宋", "type": "诗", "title": "三月晦到大庾", "paragraphs": ["我登超然臺，積雨久不止。", "臺下柳成行，柳下滿塘水。", "環塘率喬木，照影弄清泚。", "恍如在故鄉，西湖古寺裏。", "氣象極幽深，景物盡蒼翠。", "十年勞夢想，一夕居眼底。", "獨坐不能去，頹然起深思。", "鐘鳴主人歸，燭光何燁煒。", "笑語復移時，夜久余當起。", "歸路夫何如，江聲寒玉碎。"]}