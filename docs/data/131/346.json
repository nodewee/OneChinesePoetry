{"author": "張九成", "period": "宋", "type": "诗", "title": "和施彥執懷姚進道葉先覺韻", "paragraphs": ["西湖十里山，春風一杯酒。", "茲興良不淺，何日落吾手。", "我讀君和詩，襟期一何厚。", "同生上下宇，共閱古今宙。", "死生何足云，餘年付美酎。", "佩印還故鄉，衣錦眩春晝。", "一時正兒嬉，千歲墮塵垢。", "所以賢達人，中懷元有守。", "試看窗日中，野馬互奔驟。", "區區竟何成，尚誇舌在口。", "宿習猶未除，新詩漫懷舊。", "環顧天地間，四海惟三友。", "兩老雖未死，二妙已先踣。", "生者豈其巧，死者亦非謬。", "君如悟斯契，萬事可懷袖。", "銅錢自如山，金印自如斗。", "只今定何間，腐骨久已朽。", "籬菊師淵明，庭草悲王胄。", "彼已升層霄，此猶鑿戶牖。", "浩歌君其聆，相看都皓首。"]}