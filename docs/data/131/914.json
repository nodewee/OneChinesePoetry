{"author": "李從訓", "period": "宋", "type": "诗", "title": "五馬山", "paragraphs": ["北山從何來，崑岷而鼻祖。", "並包河與江，考歷不能譜。", "近推連括蒼，繼乃至天姥。", "既而南入台，盤桓遂東下。", "嵯峨起東峁，沃洲兀牆堵。", "孟塘五山頂，樂祖舊遊處。", "時髦集松下，抵掌道今古。", "秀分爲五龍，駢首飲平楚。", "環縣如負扆，爲縣護生聚。", "隱岳聳其南，西隅列旗鼓。", "其間諸名流，晉宋最旁午。", "我慚貂尾續，於汝竟何補。", "登樓覽清秋，黄菊滿樽俎。", "持螯送新酒，醉爲山起舞。", "人生行樂耳，無徒與羊祜。"]}