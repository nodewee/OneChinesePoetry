{"author": "張九成", "period": "宋", "type": "诗", "title": "六月晦送孫少劉", "paragraphs": ["三年相處如弟兄，他時當以名節稱。", "文章爛若蜀江錦，行義清勝萬壑冰。", "龜山先生今往矣，我於吾子見典型。", "青衫半百官嶺下，衆論稱屈氣甚平。", "乃知胸中萬鈞重，此外真成一髮輕。", "道如未央神明臺，雖高自可階級登。", "卷之不殊方寸小，舒之足以蘇疲氓。", "我衰退縮如蝸螺，愛子對我懷抱清。", "平生艱苦今已老，空歎白首都無成。", "看公權奇非凡骨，努力吾道謹其行。"]}