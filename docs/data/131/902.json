{"author": "李祁", "period": "宋", "type": "诗", "title": "題朱澤民山水", "paragraphs": ["洞庭之南湘水東，青山奕奕蟠蒼龍。", "雲陽峰高七十一，欲與衡岳爭爲雄。", "我家近在雲陽下，來往看山如看畫。", "十年塵土走西風，每憶雲陽動悲咤。", "吳中勝士朱隱君，筆精墨妙天下聞。", "畫圖畫出湘江水，青山上有雲陽雲。", "雲陽山高湘水綠，十年不見勞心目。", "只今看畫如看山，萬里歸情寄鴻鵠。"]}