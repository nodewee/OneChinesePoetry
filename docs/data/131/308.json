{"author": "張九成", "period": "宋", "type": "诗", "title": "二十六日復出城", "paragraphs": ["杜門不肯出，既出不忍歸。", "借問胡爲爾，江山棲落暉。", "濯濯漱寒玉，青青入烟霏。", "柳色明沙岸，花枝作四圍。", "玉塔天外小，漁舟雲際微。", "興遠俗情斷，心閒人事稀。", "我本江湖人，誤落市朝機。", "計拙物多忤，身臞道則肥。", "所以此勝槩，一見不我違。", "吟餘尚多思，白鳥背人飛。"]}