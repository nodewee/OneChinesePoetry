{"author": "張九成", "period": "宋", "type": "诗", "title": "有客", "paragraphs": ["春雨止復作，閉門無與居。", "童奴告予言，有客叩吾廬。", "束带出見之，頎然一丈夫。", "手携一尊酒，辭氣何晏如。", "謂言久聞名，曾未瞻簪裾。", "天寒宜飲酒，一杯聊以娛。", "盤飧亦草草，蔬果間溪魚。", "顔色溫勝玉，言談貫如珠。", "豈期有道者，而來警我愚。", "酒酣意兩適，心閒樂有餘。", "四海元有人，君勿輕荒區。"]}