{"author": "張九成", "period": "宋", "type": "诗", "title": "楊榦致仕", "paragraphs": ["黄鍾毀棄鳴瓦釜，古來才智賤如土。", "楊公浩歌聲可憐，巢居知風穴知雨。", "憐君面色瑩有光，未似相君便飲乳。", "胡爲决去不少留，別意殷勤辭更苦。", "丁寧戒我宜退藏，靜中得路何須語。", "酒酣意氣尚爾豪，拔劍高歌爲予舞。", "君今去矣且加飯，我亦從茲不出戶。", "莫嗟糟糠食牢筴，終勝繡衣登鼎俎。"]}