{"author": "張漢彥", "period": "宋", "type": "诗", "title": "題太平興國宮", "paragraphs": ["神仙所居真福地，帝遣仙官下人世。", "開元聖主夢潛通，九天使者何靈異。", "絳節霓旌射紫霄，風吹仙袂還飄飄。", "群官再拜所共睹，至今傳聞時未遥。", "眼前不見吳生筆，劫火俱焚餘敗壁。", "當時壯麗爲一空，每對荆蓁頻歎息。", "誰人再造成奇功，巍巍寶殿尤瑰雄。", "我來祈福不爲己，喜見氣象昇平中。"]}