{"author": "張九成", "period": "宋", "type": "诗", "title": "客觀余孝經傳感而有作", "paragraphs": ["古人文瑩理，後人工作文。", "文工理愈暗，紙札何紛紛。", "君看六藝學，天葩吐奇芬。", "詩書分體製，禮樂造乾坤。", "千歧更萬轍，要以一理存。", "如何臻至理，當從踐履論。", "跋涉經險阻，衝冒恤寒溫。", "孝弟作選鋒，道德嚴中軍。", "仰觀精俯察，萬象入見聞。", "不勞施斧鑿，筆下生烟雲。", "高以君堯舜，下以覺斯民。", "君如不我鄙，時來對爐熏。"]}