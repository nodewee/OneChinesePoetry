{"author": "劉先生", "period": "宋", "type": "诗", "title": "黄石公祠", "paragraphs": ["我昔讀漢史，心師張子房。", "從容輔漢室，功成復翱翔。", "皆由受師訓，知進退存亡。", "我本田舍兒，本志在退藏。", "因緣遇真主，招聘助發揚。", "五年寄京國，心志不皇皇。", "亦由宿志定，萬事皆粃糠。", "今日得歸來，素志今得償。", "艤舟阿縣下，騎馬達祠堂。", "伏行仙遺像，我志愈激昂。", "誓歸東村住，心祈契空蒼。", "庶可見張子，侍翁入帝鄉。"]}