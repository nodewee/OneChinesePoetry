{"author": "呂源", "period": "宋", "type": "诗", "title": "和張洵蒙亭詩韻", "paragraphs": ["九溪漓水接瀟湘，萬壑千岩羅水旁。", "七星高聳生輝光，連天一色皆蒼蒼。", "倚江景物似錢塘，況有萬戶新醅香。", "古洞相對舉清觴，文淵遺迹徒悲凉。", "安得石枕與藤床，夢想昔人風味長。", "滿車薏苡勝琳琅，流傳千載事微芒。", "男兒生即志四方，將軍異代猶封王。", "感時撫事心茫茫，顧我豈有籌策良。", "報國志願不敢忘，此身未暇歸江鄉。"]}