{"author": "胡珵", "period": "宋", "type": "诗", "title": "題定山梵放軒", "paragraphs": ["道人避世氛，山腰著祇園。", "千夫斸青冥，豁達窗戶搴。", "鬼神間施設，儼護龍象筵。", "法鼓空中鳴，龍卧層崖巔。", "幽靈駭今昔，異事樵夫傳。", "眷茲水雲侶，精賞託妙緣。", "努力辦己事，追駕佛祖肩。", "憑高發鐘磬，梵音落諸天。", "况時解禪縛，迢遥倚層軒。", "放意萬物外，目送孤鴻翩。"]}