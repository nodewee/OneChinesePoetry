{"author": "邵彪", "period": "宋", "type": "诗", "title": "賦丹陽縣治滄浪臺", "paragraphs": ["秦鑿斷巘崿，晉圃亡町畦。", "事古迹茫昧，天高水渺瀰。", "緬懷褚季野，清坐行四時。", "倉黄擠興公，無乃醉魂迷。", "不如顔中書，藻舟賦新詩。", "蕪廢今幾年，黄鵠怨壞陂。", "令尹古循良，見利勇有爲。", "如雲擁萬鍤，矢矯出大隄。", "蛟龍鼓洪濤，鷗鷺舞寒漪。", "危臺俯回渚，長懷曠遐睎。", "乃知高世心，宜與湖山期。", "下注萬頃田，水田數斗泥。", "民樂我亦樂，舉觴淡忘歸。"]}