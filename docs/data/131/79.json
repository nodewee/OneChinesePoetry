{"author": "林季仲", "period": "宋", "type": "诗", "title": "秋熱次高仲貽韻  其一", "paragraphs": ["乘時火初流，執熱病未脫。", "踏冰思少蘇，坐甑哀苟活。", "雲意斷渰渰，雨聲閟{洱舌}{洱舌}。", "安用天官爲，不悟秋序奪。", "巫尪暴何辜，夸父僵且渴。", "熂山將焚燒，翻海欲灑潑。", "蛟龍遁寂寞，蠅蚋恣喧聒。", "瘴鳶時墮水，涸魚暫濡沫。", "斯焉禾不登，往矣穗奚掇。", "衆心禱不昧，羣望走莫遏。", "殷勤聞雷行，閃閃驚電抹。", "嘉澍疑盆翻，脫葉逾帚捋。", "汲井憶羸瓶，承霤爭羅鉢。", "新凉來不斷，濁水去如割。", "未論沴氣銷，陡覺煩襟豁。", "遂回望電眼，免蹙憂稼頞。", "一飽茲可營，百慮何勞㔇。", "明公軫慈仁，此道歸包括。", "世事有反覆，愁腸屢迴斡。", "栖栖同里甿，閔閔憂旱魃。", "賦詩輸悃悰，盈軸辦嗟咄。", "句圓珠走盤，意定弦在筈。", "千仞徒仰高，一葦敢杭闊。", "韜疵知含洪，策蹇終臲卼。"]}