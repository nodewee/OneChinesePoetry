{"author": "張九成", "period": "宋", "type": "诗", "title": "懷汪聖錫", "paragraphs": ["美玉藏精璞，明珠媚深淵。", "天清氣或朗，光景露涓涓。", "或者輒按劍，奇才歎難全。", "之子英傑人，聲名何軒軒。", "妙齡魁四海，終始皆稱賢。", "過眼不再讀，悟心非口傳。", "文真翻手成，識超餘子先。", "森森列五嶽，浩浩朝百川。", "謂年未三十，當握造化權。", "陶甄到唐虞，修潔偕淵騫。", "誰云一戢翅，沈滯十二年。", "衆論今未諧，子心方藐然。", "磨礲盡箭鏃，刮洗成混圓。", "上造羲軒外，下極宣政前。", "討論分本末，鈎賾窮由緣。", "遥遥數千載，恍然落眼邊。", "斯文天其興，子能常躓顛。", "試看桃李花，三春何暄妍。", "未及瞬息間，飄零墮風煙。", "青青喬松枝，霜雪彌貞堅。", "子如識此理，聊卧白雲巔。"]}