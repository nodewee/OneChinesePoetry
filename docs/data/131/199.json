{"author": "林季仲", "period": "宋", "type": "诗", "title": "張叔靖詠螢次韻", "paragraphs": ["榛莽荒秋雨，郊坰接暮陰。", "挾明如自喜，穿隙互相尋。", "晝伏終羞日，宵征欲亂參。", "林驚光不定，葉脫勢俱沈。", "代燭時臨卷，隨風屢拂琴。", "青熒行爝火，的皪漾沙金。", "巧自緣簾幙，翻令念藁砧。", "徘徊憐扇影，婉孌傍衣衿。", "窗曙星河落，江寒霜露深。", "危蹝悵何往，腐質諒難任。"]}