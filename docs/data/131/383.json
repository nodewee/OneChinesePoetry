{"author": "張九成", "period": "宋", "type": "诗", "title": "讀東坡疊嶂圖有感因次其韻", "paragraphs": ["虬鬚英武喧天淵，當時功臣畫凌煙。", "漢家驍騎才三萬，北攻稽落書燕然。", "勳名鼎鼎磨星斗，百年衰落歸黄泉。", "人間萬事都如夢，不如掛冠神武尋山川。", "我昔曾登會稽頂，逍遥疑在羲皇前。", "下觀濤江卷飛雪，旁看秦望森摩天。", "祖龍定是同鮑臭，鴟夷却得携妖妍。", "悠然會意不復出，倚鋤便欲耕春田。", "君不見淵明歸去傳圖畫，伯時妙手垂千年。", "我藏東絹今拂拭，正欲寫此春江浩渺山連娟。", "更要元龍湖海士，百尺樓中相對眠。", "玉京蓬島置勿問，人間今是地行仙。", "岷江寥寥三峽遠，此心欲往知何緣。", "煩君斷取來方丈，徑入東坡疊嶂篇。"]}