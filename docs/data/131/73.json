{"author": "胡珵", "period": "宋", "type": "诗", "title": "題天慶觀畫龍", "paragraphs": ["道人龍中來，醉與神物會。", "寫茲蜿蜒質，日月爲冥晦。", "崩翻江海姿，素壁起濤瀨。", "呼吸見雌雄，抉石疑可碎。", "肅森殿陰古，衆真儼飛旆。", "注觀恐騰躍，夜半失像繪。", "飛光著明珠，靈秘一何怪。", "爛爛照甍棟，那得久在外。", "偷兒伺酣睡，不怕嬰鱗害。", "願言慎所托，未用期一快。"]}