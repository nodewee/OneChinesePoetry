{"author": "周之翰", "period": "宋", "type": "诗", "title": "題疏山", "paragraphs": ["危亭敞層巔，上與霄漢逼。", "化工無藏技，遥露一寸碧。", "天風掃微雲，宛轉樹頭直。", "不須剪狂柯，自與眼界極。", "道人久何營，白足謝塵域。", "苔青石磴險，携客半支錫。", "瘦竹漏殘日，清禽破初寂。", "豈知不可留，何苦事行役。", "薄浪吹船頭，又作城中適。", "回首謝書山，他年問消息。"]}