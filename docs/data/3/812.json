{"author": "李之仪", "period": null, "type": "词", "title": "水龙吟", "paragraphs": ["晚来轻拂，游云尽卷，霁色寒相射。", "银潢半掩，秋毫欲数，分明不夜。", "玉传声，羽衣催舞，此欢难借。", "凛清辉，但觉圆光照影，冰壶莹、真无价。", "闻道水晶宫殿，蕙炉薰、珠帘高挂。", "琼枝半倚，瑶觞更劝，莺娇燕姹。", "目断魂飞，翠萦红绕，空吟小砑。", "想归来醉里，鸾篦凤朵，倩何人卸。"]}