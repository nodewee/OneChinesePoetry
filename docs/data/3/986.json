{"author": "范祖禹", "period": null, "type": "词", "title": "虞神歌", "paragraphs": ["驾玉龙。", "设初虞祭终。", "前旌举，天回洛水，路转崧峰。", "瞻寥廓，烟霏冲融。", "无踪。", "震地鼓吹悲雄。", "谁何羽卫重。", "拂云旗帜眩青红。", "来渐东。", "清尘洒道，修职百神恭。", "回首苍茫醅雾雨吹风。", "掩泉宫。", "□□□□□□□□□寰畿入，山川改容。", "鼓钟临近次，千官望拜，涕泪衡从。", "人如堵，晨光葱茏。", "阙穹隆。", "驰道禁水相通。", "当年游幸空。", "皇仪事毕泣重瞳。", "哀未穷。", "巍巍馀烈，辉映简编中。", "亿万斯年，覆载同功。"]}