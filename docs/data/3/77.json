{"author": "章", "period": null, "type": "词", "title": "水龙吟", "paragraphs": ["燕忙莺懒花残，正堤上、柳花飘坠。", "轻飞点画青林，谁道全无才思。", "闲趁游丝，静临深院，日长门闭。", "傍珠帘散漫，垂垂欲下，依前被，风扶起。", "兰帐玉人睡觉，怪春衣、雪粘琼缀。", "绣床旋满，香球无数，才圆却碎。", "时见蜂儿，仰粘轻粉，鱼吹池水。", "望章台路杳，金鞍游荡，有盈盈泪。"]}