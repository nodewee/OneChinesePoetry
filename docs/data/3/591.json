{"author": "苏轼", "period": null, "type": "词", "title": "永遇乐", "paragraphs": ["长忆别时，景疏楼上，明月如水。", "美酒清歌，留连不住，月随人千里。", "别来三度，孤光又满，冷落共谁同醉。", "卷珠帘，凄然顾影，共伊到明无寐。", "今朝有客，来从淮上，能道使君深意。", "凭仗清淮，分明到海，中有相思泪。", "而今何在，西垣清禁，夜永露华侵被。", "此时看，回廊晓月，也应暗记。"]}