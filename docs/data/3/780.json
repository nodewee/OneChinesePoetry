{"author": "苏轼", "period": null, "type": "词", "title": "水龙吟", "paragraphs": ["露寒烟冷蒹葭老，天外征鸿寥唳。", "银河秋晚，长门灯悄，一声初至。", "应念潇湘，岸遥人静，水多菰米。", "□望极平田，徘徊欲下，依前被、风惊起。", "须信衡阳万里。", "有谁家、锦书遥寄。", "万重云外，斜行横阵，才疏又缀。", "仙掌月明，石头城下，影摇寒水。", "念征衣未捣，佳人拂杵，有盈盈泪。"]}