{"author": "苏轼", "period": null, "type": "词", "title": "水龙吟", "paragraphs": ["小舟横截春江，卧看翠壁红楼起。", "云间笑语，使君高会，佳人半醉。", "危柱哀弦，艳歌馀响，绕云萦水。", "念故人老大，风流未减，独回首、烟波里。", "推枕惘然不见，但空江、月明千里。", "五湖闻道，扁舟归去，仍携西子。", "云梦南州，武昌南岸，昔游应记。", "料多情梦里，端来见我，也参差是。"]}