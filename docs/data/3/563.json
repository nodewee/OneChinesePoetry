{"author": "苏轼", "period": null, "type": "词", "title": "贺新郎", "paragraphs": ["乳燕飞华屋。", "悄无人、桐阴转午，晚凉新浴。", "手弄生绡白团扇，扇手一时似玉。", "渐困倚、孤眠清熟。", "帘外谁来推绣户，枉教人、梦断瑶台曲。", "又却是，风敲竹。", "石榴半吐红巾蹙。", "待浮花、浪蕊都尽，伴君幽独。", "艳一枝细看取，芳心千重似束。", "又恐被、秋风惊绿。", "若待得君来向此，花前对酒不忍触。", "共粉泪，两蔌蔌。"]}