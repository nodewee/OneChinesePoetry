{"author": "黄裳", "period": null, "type": "词", "title": "桂枝香", "paragraphs": ["插云翠壁。", "为送目，入遥空，见山色。", "金鼎丹成去也，晋朝高客。", "百花岩下遗孙在，赋何人、离尘风骨。", "翠微缘近，希夷志远，洞天踪迹。", "近剑有、为龙信息。", "怪潭上灵光，雷电相击。", "尤好风波乍霁，鹭汀斜日。", "倚栏白尽行人鬓，但沈沈、群岫凝碧。", "利名休事蝇头，飞送君南北。"]}