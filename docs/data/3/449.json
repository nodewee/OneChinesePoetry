{"author": "苏轼", "period": null, "type": "词", "title": "水龙吟", "paragraphs": ["古来云海茫茫，道山绛阙知何处。", "人间自有，赤城居士，龙蟠凤举。", "清净无为，坐忘遗照，八篇奇语。", "向玉霄东望，蓬莱暗霭，有云驾、骖风驭。", "行尽九州四海，笑纷纷、落花飞絮。", "临江一见，谪仙风采，无言心许。", "八表神游，浩然相对，酒酣箕踞。", "待垂天赋就，骑鲸路稳，约相将去。"]}