{"author": "王诜", "period": null, "type": "词", "title": "花心动", "paragraphs": ["春欲来时，看雪里、新梅品流珍绝。", "气韵楚江，颜色中央，数朵巧熔香蜡。", "嫩苞珠泪圆金烛，娇腮润、蜂房微缺。", "画栏悄，佳人道妆，醉吟风月。", "淡白轻红谩说。", "算何事、东君用心偏别。", "赋与异姿，添与清香，堪向苦寒时节。", "但教开後金尊满，休惆怅、落时歌阙。", "断肠也，繁枝为谁赠折。"]}