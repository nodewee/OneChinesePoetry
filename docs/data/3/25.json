{"author": "韩缜", "period": null, "type": "词", "title": "凤箫吟・芳草", "paragraphs": ["锁离愁，连绵无际，来时陌上初熏。", "绣帏人念远，暗垂珠泪，泣送征轮。", "长亭长在眼，更重重、远水孤云。", "但望极楼高，尽日目断王孙。", "消魂。", "池塘别後，曾行处、绿妒轻裙。", "恁时携素手，乱花飞絮里，缓步香。", "朱颜空自改，向年年、芳意长新。", "遍绿野，嬉游醉眠，莫负青春。"]}