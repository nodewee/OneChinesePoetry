{"author": "王安石", "period": null, "type": "词", "title": "桂枝香", "paragraphs": ["登临送目。", "正故国晚秋，天气初肃。", "千里澄江似练，翠峰如簇。", "归帆去棹残阳里，背西风、酒旗斜矗。", "彩舟云淡，星河鹭起，画图难足。", "念往昔、繁华竞逐。", "叹门外楼头，悲恨相续。", "千古凭高，对此漫嗟荣辱。", "六朝旧事随流水，但寒烟、芳草凝绿。", "至今商女，时时犹唱，後庭遗曲。"]}