{"author": "苏轼", "period": null, "type": "词", "title": "哨遍", "paragraphs": ["睡起画堂，银蒜押帘，珠幕云垂地。", "初雨歇，洗出碧罗天，正溶溶养花天气。", "一霎暖风回芳草，荣光浮动，掩皱银塘水。", "方杏靥匀酥，花吐绣，园林排比红翠。", "见乳燕捎蝶过繁枝。", "忽一线炉香逐游丝。", "昼永人闲，独立斜阳，晚来情味。", "便乘兴携将佳丽。", "深入芳菲里。", "拨胡琴语，轻拢慢捻总伶俐。", "看紧约罗裙，急趣檀板，霓裳入破惊鸿起。", "颦月临眉，醉霞横脸，歌声悠扬云际。", "任满头红雨落花飞。", "渐鹊楼西玉蟾低。", "尚徘徊、未尽欢意。", "君看今古悠悠，浮宦人间世。", "这些百岁，光阴几日，三万六千而已。", "醉乡路稳不妨行，但人生、要适情耳。"]}