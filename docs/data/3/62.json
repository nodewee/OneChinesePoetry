{"author": "吴师孟", "period": null, "type": "词", "title": "蜡梅香", "paragraphs": ["锦里阳和，看万木凋时，早梅独秀。", "珍馆琼楼畔，正降跗初吐，华将茂。", "国艳天葩，真澹伫、雪肌清瘦。", "似广寒宫，铅华未御，自然妆就。", "凝睇倚朱阑，喷清香暗度，易袭襟袖。", "好与花为主，宜秉烛、频观泛湘酎。", "莫待南枝，随乐府、新声吹後。", "对赏心人，良辰好景，须信难偶。"]}