{"author": "苏轼", "period": null, "type": "词", "title": "雨中花・夜行船", "paragraphs": ["今岁花时深院，尽日东风，荡扬茶烟。", "但有绿苔芳草，柳絮榆钱。", "闻道城西，长廊古寺，甲第名园。", "有国艳带酒，天香染袂，为我留连。", "清明过了，残红无处，对此泪洒尊前。", "秋向晚，一枝何事，向我依然。", "高会聊追短景，清商不暇馀妍。", "不如留取，十分春态，付与明年。"]}