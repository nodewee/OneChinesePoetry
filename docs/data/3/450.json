{"author": "苏轼", "period": null, "type": "词", "title": "水龙吟", "paragraphs": ["楚山修竹如云，异材秀出千林表。", "龙须半翦，凤膺微涨，玉肌匀绕。", "木落淮南，雨晴云梦，月明风袅。", "自中郎不见，桓伊去後，知孤负、秋多少。", "闻道岭南太守，後堂深、绿珠娇小。", "绮窗学弄，梁州初遍，霓裳未了。", "嚼徵含宫，泛商流羽，一声云杪。", "为使君洗尽，蛮风瘴雨，作霜天晓。"]}