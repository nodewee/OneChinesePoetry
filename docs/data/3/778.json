{"author": "苏轼", "period": null, "type": "词", "title": "念奴娇", "paragraphs": ["凭高眺远，见长空万里，云无留迹。", "桂魄飞来光射处，冷浸一天秋碧。", "玉宇琼楼，乘鸾来去，人在清凉国。", "江山如画，望中烟树历历。", "我醉拍手狂歌，举杯邀月，对影成三客。", "起舞徘徊风露下，今夕不知何夕。", "便欲乘风，翻然归去，何用骑鹏翼。", "水晶宫里，一声吹断横笛。"]}