{"author": "苏轼", "period": null, "type": "词", "title": "念奴娇", "paragraphs": ["大江东去，浪淘尽、千古风流人物。", "故垒西边人道是，三国周郎赤壁。", "乱石穿空，惊涛拍岸，卷起千堆雪。", "江山如画，一时多少豪杰。", "遥想公瑾当年，小乔初嫁了，雄姿英发。", "羽扇纶巾谈笑间，强虏灰飞烟灭。", "故国神游，多情应笑，我早生华发。", "人间如梦，一尊还酹江月。"]}