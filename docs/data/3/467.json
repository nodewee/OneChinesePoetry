{"author": "苏轼", "period": null, "type": "词", "title": "归朝欢", "paragraphs": ["我梦扁舟浮震泽。", "雪浪摇空千顷白。", "觉来满眼是庐山，倚天无数开青壁。", "此生长接淅。", "与君同是江南客。", "梦中游，觉来清赏，同作飞梭掷。", "明日西风还挂席。", "唱我新词泪沾臆。", "灵均去後楚山空，澧阳兰芷无颜色。", "君才如梦得。", "武陵更在西南极。", "竹枝词，莫摇新唱，谁谓古今隔。"]}