{"author": "苏轼", "period": null, "type": "词", "title": "水龙吟", "paragraphs": ["似花还似非花，也无人惜从教坠。", "抛家傍路，思量却是，无情有思。", "萦损柔肠，困酣娇眼，欲开还闭。", "梦随风万里，寻郎去处，又还被、莺呼起。", "不恨此花飞尽，恨西园、落红难缀。", "晓来雨过，遗踪何在，一池萍碎。", "春色三分，二分尘土，一分流水。", "细看来，不是杨花点点，是离人泪。"]}