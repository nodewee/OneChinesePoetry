{"author": "王诜", "period": null, "type": "词", "title": "花发沁园春", "paragraphs": ["帝里春归，早先妆点，皇家池馆园林。", "雏莺未迁，燕子乍归，时节戏弄晴阴。", "琼楼珠阁，恰正在、柳曲花心。", "翠袖艳、衣凭阑干，惯闻弦管新音。", "此际相携宴赏，纵行乐随处，芳树遥岑。", "桃腮杏脸，嫩英万叶，千枝绿浅红深。", "轻风终日，泛暗香、长蛮衣襟。", "洞户醉，归访笙歌，晚来云海沈沈。"]}