{"author": "陳淳", "period": "宋", "type": "诗", "title": "榘子名字義", "paragraphs": ["小子爾定孫，來前吾語汝。", "爾今既加冠，盍以成人遇。", "今爾名以榘，字爾以方叟。", "告爾名字義，爾其敬聽受。", "榘所以爲方，是爲法度器。", "極天下之方，不能外乎是。", "在人事而言，不越乎此理。", "此理根所性，其本一而已。", "散諸事物間，各各有所止。", "當然不容易，萬殊而一揆。", "截截有成法，方正無少陂。", "聖人安而行，所欲不踰此。", "賢者勉而復，折旋必中矣。", "學者思聖賢，於學亦必以。", "所擇要精明，所執在固緻。", "法皆自中定，方非由外至。", "如或非禮視，是以不法視。", "於視爲不方，隨物而妄伺。", "如或非禮聽，是以不法聽。", "於聽爲不方，隨物而妄應。", "如或非禮言，是以不法言。", "於言爲不方，隨物而妄宣。", "如或非禮動，是以不法動。", "於動爲不方，隨物而妄往。", "惟視方而明，不爲非禮傾。", "惟聽方而聰，不爲非禮從。", "惟言方而信，不爲非禮徇。", "惟動方而直，不爲非禮適。", "一一守吾法，私意無容雜。", "尋絕枉尺爲，乘戒詭遇合。", "直道範馳驅，何行不檢押。", "其可者則與，不可者必拒。", "交遊自正方，不隨不可去。", "有善者則從，不善者必克。", "處事自正方，不隨不善溺。", "隨物則爲圓，非圓特其偏。", "同流而合汙，在方誠有愆。", "先方而後圓，於圓乃可全。", "既無一不方，斯無一不圓。", "動容皆中禮，從心得孔傳。", "豈但方之熟，實惟圓之安。", "聖法萬世在，榘爾其勉旃。", "稱名惕自省，聞字肅反觀。", "斯義無爾愧，服膺常拳拳。"]}