{"author": "李壁", "period": "宋", "type": "诗", "title": "爲劉漫翁老人賦雲月高齋詩", "paragraphs": ["嵇康遇王烈，幽憤竟莫攄。", "我今識漫翁，轉欲與世疏。", "況聞高齋勝，雲月隨卷舒。", "息深固以踵，道集其惟虛。", "一朝破生死，直到心地初。", "嗟我覺既晚，尚收廢棄餘。", "疑翁乃真契，百里紆柴車。", "謂我骨本好，誤落塵寰居。", "已障不自解，顧遣他人除。", "稽首謝至言，田荒始知畬。", "雖微跪履敬，脫粟薦霜蔬。", "翁早涉文史，雅意追嚴徐。", "中睹世路惡，紛紛臭如帤。", "回光述鴻寶，妙解超堪輿。", "啟鑰借我讀，怳夢猶華胥。", "匪惟見異人，乃復得異書。", "窮途有良遇，喜極還欷歔。", "居然困韁鎖，阻造焦生廬。", "後會豈無日，碧霄攬霞裾。", "不見垂天翼，變化本鯤魚。"]}