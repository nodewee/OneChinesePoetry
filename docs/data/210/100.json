{"author": "周南", "period": "宋", "type": "诗", "title": "呈趙蹈中", "paragraphs": ["趙子面白如玉傞，定須逃得文儒餓。", "經年憶破古人心，近日妹夫初病可。", "忽然到門已驚駭，令我失喜多兩拜。", "君來看我還看親，我顧不能君莫怪。", "自云曾見杭州火，說著紅湖先淚墮。", "水衡支散新鑄錢，詔書未御正朝坐。", "向來送我龍泉器，秋色新蔬恰相似。", "且將濁酒慰營魂，多留幾日論文字。", "取詩須取杜正傳，尋到岑參高適邊。", "轉處正須寬一步，只今且向晚唐前。"]}