{"author": "周南", "period": "宋", "type": "诗", "title": "呈南安孟使君", "paragraphs": ["使君四十銅虎符，一矢曾識金僕姑。", "唐三百年進士舉，不再鼓之終非夫。", "西風籠槐桂扶疎，筆勢洶如濤江驅。", "知君三昧等游戲，我欲一言口囁嚅。", "元凱登庸用譜系，稷契雖賢名第無。", "當時未有明光賦，致君大略到唐虞。", "君家六戟聯椒塗，身無一點薰香汙。", "頗疑膏粱逼寒畯，顧欲場屋爭分銖。", "高山深林百年餘，大夏生殖雨露濡。", "其間吾疑有栝柏，根蟠擬作輪囷株。", "尚能爾雅注蟲魚，下同年少爭得途。", "極知文章君之餘，何愛漏刻收桑榆。", "但疑入山見成鐻，可惜彈雀煩明珠。", "大夫當據要地居，仕宦須作執金吾。", "治經博士苟無命，不妨餓死同侏儒。", "君不見德裕生無不讀書，死不肯與諸生俱。", "期君事業如韓呂，何嫌門地用崔盧。", "我嘗一擲色得盧，盤中雙陸萬人呼。", "只今欲學支離疏，徒嗟七十戰匈奴。"]}