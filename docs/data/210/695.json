{"author": "陳淳", "period": "宋", "type": "诗", "title": "謹所之贈王氏子", "paragraphs": ["我贈王氏子，作此謹所之。", "之子何所喜，喜有近道資。", "妙齡正弱冠，立志已不卑。", "與之語則解，知弗流俗隨。", "今聞欲有行，問之如何其。", "曰取天下友，曰求天下師。", "斯言美則美，乃大人之爲。", "在子則太早，恐非其所宜。", "去聖嗟已遠，名家好相持。", "師者每異戶，友焉亦多岐。", "志稚未堅定，焉保無轉移。", "識嫩未的確，那知真是非。", "同人遽于野，懔乎其亦危。", "既慕聖賢學，須循聖賢規。", "聖功有次序，躐進徒爾疲。", "非益欲速成，孔深闕童譏。", "登高必自下，子思端不欺。", "道爾求諸遠，孟軻尤所嗤。", "小學極纖悉，無非固骸肌。", "洒掃進退間，三千其威儀。", "子曾與周旋，有虧已無虧。", "大學入德門，綱條備無遺。", "開端在格物，大當致吾知。", "子曾與講貫，有疑已無疑。", "語孟兩部書，坦坦無嶢崎。", "盡是平實語，中藴至寶輝。", "子曾得其趣，抑爾獵其皮。", "入道貴有主，何須事支離。", "進德貴著實，何容慕新奇。", "後生所可畏，不在華藻摛。", "亦非記覽博，亦匪談辨飛。", "勇往識其正，路頭不參差。", "終始一敬入，絕無傲岸私。", "驅車萬里道，最謹發軔時。", "豪釐稍有差，千里謬莫追。", "志學錯所學，從心竟相違。", "知止失所止，能得之者希。", "康莊大通衢，無用徑捷窺。", "章韶大雅音，不必轉調吹。", "美璞要成器，切戒浪琢鎚。", "良苗善保養，粢盛方可期。", "惜茲少壯力，正宜自鞭治。", "一一務下學，俛焉日孜孜。", "聖門縝密功，不容漏毫絲。", "真積中欠缺，虛勞外奔馳。", "雜乎其胸臆，决墮狂與癡。", "不爲子行喜，抑爲子行悲。", "子既扣我門，吾何吝子醫。", "不覺寫肝肺，有此諄諄詞。", "此理無强聒，姑以誠吾思。", "於乎王氏子，念我謹所之。"]}