{"author": "裘萬頃", "period": "宋", "type": "诗", "title": "寄題胡穡齋盆池", "paragraphs": ["穡齋主人嗜泉石，一舸來家楚江側。", "水光山色晴逼人，中有軒窗更清絕。", "汲泉爲池良不惡，坐見漣漪照金碧。", "匳開寶鑑大如許，月墮冰輪光欲溢。", "何須泰華尋玉井，謾說仇池有仙穴。", "箇中風露無處著，長爲昭華洗炎熱。", "嗟予疎懶真成癖，想像哦詩竟何益。", "安得身爲穡齋客，醉卧池邊聽錦瑟。"]}