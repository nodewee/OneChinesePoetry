{"author": "陳淳", "period": "宋", "type": "诗", "title": "憶李友叔皓三首  其二", "paragraphs": ["君資蓋清湛，君氣亦溫暇。", "厭渠市利囂，向我訪清灑。", "卑渠世學陋，就我咨純雅。", "肺腸無膠轕，襟懷悉傾冩。", "談義信即篤，不以吾言野。", "箴過聽益敬，不以吾爲訝。", "授之關洛編，晝夜閲不捨。", "竊喜得良朋，可與結仁社。", "同驅入德車，共策適善馬。", "胡此會乖違，使我聞陋寡。", "嗟嗟今而後，詎見斯人者。"]}