{"author": "陳淳", "period": "宋", "type": "诗", "title": "晴和再用丁韻", "paragraphs": ["膏霖溉注既優渥，璇穹頓掃頑雲車。", "沉香久鬰悉清豁，無復沴氣東西斜。", "金盤擁出三足烏，赫赫耀目伸爪牙。", "融融熙熙遍林谷，鳴有喜鶑無愁鴉。", "東阡土脈浸溫暢，頗頗釋我農人嗟。", "壯者舉耜趾相摩，少者行饁肩相差。", "乃知乾元父萬物，仁育兩間同一家。", "太和生生終莫遏，不容癡寒固驕夸。", "殘陰曀曀終必退，安能掩軋壯陽芽。", "日涉老僊憂民隠，詩詞懇惻如黄麻。", "料對茲晨少慰懌，行歌豳頌筆生花。"]}