{"author": "裘萬頃", "period": "宋", "type": "诗", "title": "讀邸報", "paragraphs": ["紛紛天下事，翻覆良難期。", "不知窈冥中，主張者云誰。", "工拙判兩塗，人謀豈容施。", "得非欲平治，機緘遂潛移。", "目前三四公，並用無一遺。", "毋嫌滯一州，民實邦之基。", "鄉來番江頭，親見國子師。", "德行淵與騫，千載如同時。", "斯人使臨民，兒不頼母慈。", "人言致泰和，須索登臯夔。", "位崇澤斯均，否則失所宜。", "天乎儻人從，何時可臻茲。"]}