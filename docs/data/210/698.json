{"author": "陳淳", "period": "宋", "type": "诗", "title": "赴調歸憂時題壁", "paragraphs": ["上林一株木，其大千百圍。", "栽培自上古，婆娑蔭八維。", "云何歲月老，頹衰復頹衰。", "守者勿灌溉，伐者交剝椎。", "木根既不固，枝葉何所依。", "心骨又有蠹，皮膚何能爲。", "安得善場師，轉回陽春熙。", "變却久悴態，如彼正茂時。", "坐令萬蟲蟻，稍託庇命絲。", "嗟嗟難爾必，慨然動長悲。"]}