{"author": "裘萬頃", "period": "宋", "type": "诗", "title": "錢塘別吳長文司理", "paragraphs": ["同心而異鄉，既見復輕別。", "豈終無會期，南北渺難必。", "郵亭君與我，强飯再三說。", "此意非不領，欲話聲已咽。", "肩輿使前驅，分手大江側。", "升高輒回首，猶擬望顔色。", "予家古南州，勝友固不乏。", "如君相知深，千百未見一。", "君才十倍我，君德更剛直。", "贈行詩滿紙，字字良有益。", "誰與趣我去，胡不緩旬浹。", "噬臍悵弗及，寫心寄愁絕。"]}