{"author": "裘萬頃", "period": "宋", "type": "诗", "title": "安樂窩示元德弟二首  其一", "paragraphs": ["往時病僧寮，今爲安樂窩。", "昔病而今安，所得良已多。", "百年直須臾，一丘且婆娑。", "倦翼棲茂林，潛鱗渺重波。", "方欣隨所願，豈復知其他。", "朝來啟南窗，羣山鬰嵯峨。", "上有無心雲，乘風遠相過。", "却觀聲利場，紛紛正橫戈。", "到頭蠻與觸，勝負能幾何。", "曷若休吾心，考槃依澗阿。", "孟夏草木繁，雨餘氣清和。", "四壁環斷碑，經史星宿羅。", "幅巾據胡牀，翛然自吟哦。", "因之成此詩，要使兒童歌。"]}