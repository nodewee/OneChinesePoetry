{"author": "裘萬頃", "period": "宋", "type": "诗", "title": "題伯量春風堂", "paragraphs": ["未登春風堂，嘗讀春風詩。", "春風不易得，令人每懷思。", "一堂誰獨無，所至皆有之。", "奈何堂中人，此意多背馳。", "聽雨不對牀，煮豆先燃萁。", "寧賡粟布歌，不肯吹塤箎。", "和氣自此傷，怨怒無休時。", "遂令君家堂，獨立修江湄。", "昔我嘗宦遊，兄弟輕別離。", "自從失予季，憂悶鬢成絲。", "仲叔幸無他，相從日怡怡。", "數榻松竹間，頗與我輩宜。", "濁醪無獨斟，陳編有同披。", "從今當杜門，共試春風詞。", "燕谷恐尚寒，暖律冀一吹。", "君能不靳否，春風元不私。"]}