{"author": "崔與之", "period": "宋", "type": "诗", "title": "送洪暘巖赴班", "paragraphs": ["法吏了繁劇，儒生擅文墨。", "世多兼兩長，遠到須器識。", "昔在晉魏公，曾此趨幕職。", "一逢龔莊敏，期以柱天極。", "紫微得夫君，嘉禾乏栽植。", "廣城底山川，融結此英特。", "精神天獨饒，醉盎春可即。", "讀書細妍磨，作文工組織。", "庭隅立兩造，片言分曲直。", "疾頑戒已甚，爭事退如默。", "武庫物兼蓄，滄海蠡莫測。", "同僚總稱好，載路譽聲塞。", "五羊書筵重，濟物多陰德。", "榮通付儻來，薦剡豈求得。", "薰涼快馬耳，汗漫捧鵬翼。", "歸裝可對人，南物毫不殖。", "二同羞著我，握手倒巾幘。", "幽棲泉石邊，喜在文溪側。", "平章詩浩蕩，指點碁黑白。", "此樂竟何如，滿懷春拍拍。", "咳唾落珠璣，襟期重膠漆。", "高誦歸去辭，永守兔園冊。", "焉知暮歲後，苦被功名迫。", "終能幡然起，行矣各努力。", "長途希樹陰，蕭邸謹服食。", "懸知風月宵，定啟山夫憶。"]}