{"author": "陳淳", "period": "宋", "type": "诗", "title": "賀傅寺丞喜雨二十六韻", "paragraphs": ["去冬九旬已渴雨，那意今春渴尤苦。", "自開正元越三月，生意全蟄不闖吐。", "陽威烈烈熾盛夏，田野熬熬劇焦釜。", "新秧既長且乾萎，播種無由可入土。", "農民望雨若倒垂，類嘆天命我無所。", "太守念膺民命寄，如傷體膚痛心膂。", "奔禱山川社稷前，下及百祠靡不舉。", "壇告雷師雷莫聞，江叩龍神龍弗顧。", "間或沾洒隨即收，翹想霶霈殊烏有。", "日切一日不遑寧，直欲伐牲實籩俎。", "精虔充積四十朝，幽明貫徹忽無阻。", "季春望夜五鼓餘，瓦鳴琢琢簷垂縷。", "起來四顧雲黑暝，阿香驅車震鼉鼓。", "甘霔一番復一番，達晝傾盆莫之禦。", "東阡西陌土膏溶，負耒荷鋤翕旁午。", "父語其子兄語弟，或曰我侯感格故。", "滴滴皆是真珠飯，天救我民賜我哺。", "非我下民能動天，侯澤我民如父母。", "既優既渥尚未已，實穎實栗决可睹。", "人解戚容爲懽忻，歲轉凶兆爲豐阜。", "從知天人本一機，氣脈流通有如許。", "端猶影響應形聲，證驗昭昭真足數。", "亦侯作霖大手段，家學淵源傳自古。", "豈徒蕞爾南漳濱，特私所惠偏一塢。", "抑將天下濟蒼生，行赴九重大用汝。"]}