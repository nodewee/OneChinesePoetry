{"author": "陳淳", "period": "宋", "type": "诗", "title": "和丁祖舜綠笋之韻", "paragraphs": ["哦風徑遊衛山峬，溢耳謠言如春敷。", "猗猗青青發三嘆，熟察其調未免粗。", "當年載歌淇水澳，區區但取枝葉綠。", "惡知中有至味存，爽人神思勝於玉。", "料想厥種未爲良，校之吾邦君視僕。", "吾邦此君最佳處，惟在根萌毓坤腹。", "出塵妙質瑩無疑，徹骨不容疵纖釐。", "地靈精白氣所孕，圃師培壅工弗施。", "火行用事正炎鬰，故遣特特清南垂。", "鑽泥苯䔿伸蟄龍，軋石朧腫亞卧獅。", "蓄節正直已不拔，藏心塞實如無私。", "新班黄甲固脆潤，半露青簪猶珍奇。", "雨餘荷鋤試一訪，穎穎競脫毛囊錐。", "發封奏之金錯刀，片片逐刃滋瓊脂。", "未數冰谷素龍肝，豈遜金墉白雲芝。", "天然真味本自足，不待滑瀡甘以飴。", "烹煎燔炙無不可，論材宜爲百品師。", "疏腸滌胃掃煩穢，侑巵贊膳功誰知。", "九飣槃中若得此，方貢諸羞特餘子。", "簞瓢陋巷時相逢，炳腹琅玕焰欲起。", "從知種種山海腴，那有似此清中癯。", "吳蓴楚荇儻埒美，恰類𨢎䤙擬醍醐。", "貓舄班孫真徒胥，何復敢校榮與枯。", "信哉超越天地爐，君子之德他所無。"]}