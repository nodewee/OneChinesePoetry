{"author": "陳淳", "period": "宋", "type": "诗", "title": "憶李友叔皓三首  其一", "paragraphs": ["君居郭之東，我館亦東郭。", "君已素我心，我未一君目。", "時初丙辰秋，一見洞軒腹。", "君即就我眠，我亦共君讀。", "曆代故史編，皇家新典牘。", "我獵未暇精，君記抑何博。", "寒燈窗竅紅，明月庭陰綠。", "君舉口不休，我聽膝屢促。", "憶從半載餘，麗澤情方熟。", "胡爲一別後，終天訣遽作。", "嗟嗟懷若人，重攪我心曲。"]}