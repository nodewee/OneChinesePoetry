{"author": "崔與之", "period": "宋", "type": "诗", "title": "送袁校書赴湖州別駕", "paragraphs": ["奎壁光芒久聚東，奏篇入獻大明宮。", "胸中抱負經綸業，筆下鋪張造化功。", "四海高名如日揭，一襟和氣與春融。", "誰知正大傳家學，惟有擎拳體國忠。", "華踐峻登羣玉表，清脩屹立急流中。", "校讐正對青藜月，關陝俄分畫戟風。", "自喜合簪方衮衮，不堪分袂大怱怱。", "送君悵望雲帆別，顧我凋殘雪鬢蓬。", "戢羽孤棲憐鶴病，脫身高舉羨冥鴻。", "星躔已應魁三象，天路須知尺五通。", "箬水臘前新蟻綠，橘洲霜後巨螯紅。", "清談岸幘聊遊戲，獻納歸班萬口同。"]}