{"author": "陳淳", "period": "宋", "type": "诗", "title": "詠陳世良天開圖畫之閣", "paragraphs": ["九仙來來到筠谷，誰向雲端締高閣。", "背倚金山作後屏，左右龍虎交蟠伏。", "前頭諸峰列碧霄，獻奇貢異相聯絡。", "文筆時時氣蔚葱，香騰旦旦煙醲郁。", "瀑布西奔扈衛雄，席帽東出朝宗肅。", "玉欄管住不斷勢，銅鼎蓄就無窮祿。", "石潭通貫洗馬陂，一派寒流腰带束。", "雨暘舒慘變萬狀，青黄紫綠呈千簇。", "十里風光盡入懷，四時春色常在目。", "好是天開一圖畫，丹青巨擘難描摸。", "閣中仙翁有佳趣，襟抱磊磊還落落。", "飽餐蒼秀炯詩囊，靜挹菁華洗愁斛。", "日暄晝永酒三樽，月明夜清琴一曲。", "興來草木欣榮意，意到鳶魚自飛躍。", "此外應無人境喧，於中覺有天真樂。", "試問仙翁爲阿誰，世良其字陳其族。"]}