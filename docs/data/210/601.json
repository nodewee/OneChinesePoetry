{"author": "李壁", "period": "宋", "type": "诗", "title": "登擬峴臺詩", "paragraphs": ["羊公洙泗人，易地即顔子。", "功名真餘棄，邂逅照圖史。", "況復權利間，何啻鼠肝似。", "武庫偶並稱，相去不知幾。", "臺傾屬新葺，天遠暮山紫。", "佳月喚我來，拋却烏皮几。", "莫言風景非，世本無真是。", "有酒即宜城，有魚斯漢水。", "殷勤一樽共，清唱切雲起。", "羈旅聊自紓，高興未渠已。", "銀河簾旌接，斗柄屋山指。", "側聞急才秋，便坐引奇士。", "但遣君意陳，流落非予耻。"]}