{"author": "陳淳", "period": "宋", "type": "诗", "title": "和丁祖舜二月陰寒之作", "paragraphs": ["東皇涖事已告半，農村恰恰脂田車。", "胡爲玄冥尚偃蹇，暗弄威權未退斜。", "阿涖{雨/趻}最癡鎖烏脚，阿香亦懶敲龍牙。", "竟日欲雨竟不雨，號寒往往悲啼鴉。", "原苗縮澀鮮生意，且悴且腐真可嗟。", "皇天本自愛下氓，陰陽舒慘元不差。", "不知當軸燮理人，此劑得之誰氏家。", "傅霖遁跡莫與用，鄒律束手難爲夸。", "安得巨力挽天河，洗凈妖氣無蘗芽。", "放開和氣充人寰，均敷菽麥榮禾麻。", "同作堯民含哺樂，毋但獨醉盈畦花。"]}