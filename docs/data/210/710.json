{"author": "陳淳", "period": "宋", "type": "诗", "title": "和林叔己詠揚守福壽林塘之韻", "paragraphs": ["史君幽趣鍾靈臺，胸中圖畫如天開。", "居閒薄發林塘勝，根原福壽兩山來。", "石骨旁峙虎蹲踞，泉脈下繞龍瀊洄。", "高低隨巧結亭榭，收拾造化成錦堆。", "緋黄紫綠獻態度，纖洪濃淡敷條枚。", "四時春色常在目，噓咻無用鄒律催。", "那知禁林鳳池上，須君緩步鏘鳴瓌。", "詎容袖手此山下，龜朋鶴侶相追陪。"]}