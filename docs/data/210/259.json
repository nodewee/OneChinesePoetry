{"author": "裘萬頃", "period": "宋", "type": "诗", "title": "安樂窩示元德弟二首  其二", "paragraphs": ["清泉出石竇，白雲卧山窩。", "淋淫乍開霽，原野歡聲多。", "吾廬近西峰，其下林婆娑。", "解衣坐磐石，持竿釣清波。", "主人忘機心，鷗鳥亦無他。", "東魯與南郭，泰山等峩峩。", "周子何人哉，自許不啻過。", "一朝離草堂，山英遂橫戈。", "折轅不得還，如此俗駕何。", "仰視前修翁，鉛刀比太阿。", "予弟山林人，心平氣自和。", "懽然樂簞瓢，笑彼葷羶羅。", "好書不厭觀，佳句時一哦。", "煩賡紫芝曲，爲我醉時歌。"]}