{"author": "李壁", "period": "宋", "type": "诗", "title": "四月十八日送連帥毋丘厚卿三聖院即事", "paragraphs": ["送客來山寺，客去獨凭欄。", "新篁已解籜，瑩眼青琅玕。", "玉臺居上頭，連峰鬰巑岏。", "清泉動古甃，凉颸發輕紈。", "黄雲刮欲空，子規鳴聲酸。", "秋種亦已布，豆菽行漫漫。", "誠知藩寄忝，但願農畝安。", "歸路轉沙磧，廣川浩澄瀾。", "物色固自好，我憂何當寬。"]}