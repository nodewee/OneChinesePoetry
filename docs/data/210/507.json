{"author": "李壁", "period": "宋", "type": "诗", "title": "六月十八日作", "paragraphs": ["三伏已過二，九夏欲賓秋。", "月林疏梧響，露圃幽花稠。", "故人有晁子，高諠今前脩。", "勝地能館我，衰疾於焉瘳。", "山寂便午憇，井冽共晨滫。", "墳素共偃蹇，几杖亦夷猶。", "嗟哉作田苦，斛水車輪抽。", "暮歌宛如笑，達旦不肯休。", "新穀幸稍登，懼貽晚禾憂。", "安得盪塵𡏖，倒卷天河流。", "生意浹萬物，仁風扇九州。", "老餘亦蘇醒，翛然脫籠囚。", "眷言南山曲，仙袂追浮丘。"]}