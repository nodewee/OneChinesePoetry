{"author": "陳淳", "period": "宋", "type": "诗", "title": "遭族人橫逆", "paragraphs": ["顔子有犯不之校，胸懷洒落冰雪融。", "孟軻橫逆必自反，律己程度嚴秋霜。", "君子於物本無悶，小人胡爾好有攻。", "矧今薄俗抑又甚，絕無禮義爭豪强。", "大倫大法毀瓦礫，小計小數橫干將。", "背面反覆蓋常態，是非毀譽無定章。", "朝爲懿親暮仇虜，外結同好中豺狼。", "奉之屈膝轉摇尾，擠之下石仍揮槍。", "喜躋跖蹻夷齊上，怒黜皋益共鯀傍。", "要之總總皆吾外，於我內者庸何傷。", "達人大觀等毫毛，不爲欣戚留心胸。", "剛應以柔逆以順，譟應以靜暴以恭。", "紅爐點雪不少凝，曲直勝負何所量。", "况乎他石可攻玉，火經百鍊金始剛。", "堅吾志節熟吾仁，理義之益端無窮。"]}