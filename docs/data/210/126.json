{"author": "周南", "period": "宋", "type": "诗", "title": "偕蹈中過書塢歸二十韻", "paragraphs": ["我塢須君到，茲行說幾時。", "喜來衣裹少，勇出岸頭維。", "篙節探渠溜，燈籠上酒瓻。", "亂蛙嘈沮洳，警犬候笆籬。", "闕白瞻林罅，排蒼架月規。", "澣絺櫺易透，潔榻帚難施。", "落彈如梅熟，拋簪似筍遺。", "橘包收夕潤，杉彩漾朝曦。", "漆椀湖魚瑩，瓷甌釜粥糜。", "弛肩高木蔭，安膝下亭茨。", "散地今茲見，荒蹊過者誰。", "詭求諸老記，留下故人詩。", "憊幹宵中復，佳眠旦起遲。", "衣篝寬女送，藥劑切兄醫。", "僕點昏來窊，船樁泊定移。", "句材當面逼，天巧古人窺。", "還往楓橋路，低徊泰伯祠。", "比君多數歲，把卷憶吾師。", "八月登秔稻，西風理釣絲。", "未嫌墟曲小，來赴野塘期。"]}