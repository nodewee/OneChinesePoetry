{"author": "陳淳", "period": "宋", "type": "诗", "title": "送趙守備解南漳赴湖北倉", "paragraphs": ["前年邦人迎公來，人人喜公來何暮。", "今年邦人送公去，人人恨公去何遽。", "公在南漳甫三年，仁政率起百年慕。", "在民條目皆可書，及人惠愛何勝數。", "農歌田野士歌學，工歌市廛商歌路。", "攀轅無願以公歸，斷鞅必欲留公住。", "天子愛民南北均，豈暇私漳一隅故。", "命公乘軺使荆湖，歷訪民瘼清民蠹。", "况曰古來用武地，直瞰中原正門戶。", "英才分布豈偶然，籌畫端爲恢拓具。", "北視敵衆紛蠢蠢，義槩寧無激衷素。", "挽河洗兵特餘功，不日入爲聖明輔。", "沃心迪德文太平，上窺周召參伊傅。", "鯫生忝出陶鎔下，日望清光日以阻。", "闔門惟知自好修，何敢越分求攀附。", "竊幸斯道有主盟，用舍行藏無所與。"]}