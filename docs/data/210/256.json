{"author": "裘萬頃", "period": "宋", "type": "诗", "title": "老農歎", "paragraphs": ["霜耕冰在趾，雨種泥沒膝。", "旱魃忽爲虐，耕種謾勞力。", "去年幸一稔，今歲免艱食。", "細聽老農語，令我三歎息。", "但願從此去，龍骨長挂壁。", "大田多黍稌，高廩若山積。", "或云穀大豐，則恐錢轉嗇。", "夏租星火急，處此未有策。", "細民一錢稅，往往亦追索。", "穀賤反傷農，此語傳自昔。", "語客且勿憂，新絲尚堪質。"]}