{"author": "周南", "period": "宋", "type": "诗", "title": "博雞", "paragraphs": ["慶元夏四月，所至喧博雞。", "小市車不通，引首望其逵。", "雞籠三尺高，雞價千錢提。", "苦云輸錢少，取取鬭樣歸。", "小兒博手短，顛走歌呼齊。", "搜携遍村墅，往往空其棲。", "或買鵝代之，亦取雞爲辭。", "僕夫告我言，官人那未知。", "聚呶已跨日，來初知爲誰。", "余無五行學，覺有纖芥疑。", "老距不可臛，利觜長安施。", "更訝十錢片，一博多得之。", "歸尋故老問，始云眼見希。", "因之互猜愕，傳來又夸毗。", "或謂近雞禍，或言雞者饑。", "歲行將在酉，事應恐在茲。", "聖明攸好德，百祲潛光輝。", "蠢茲朱衣者，萬萬不關時。", "但疑一種類，爭雄無兼雌。", "更恐坊市內，相望野雞啼。", "豈將有微沴，神者預啟其。", "乖風感乖氣，朗鑒尚表微。", "人言良過矣，邦禁亦未非。", "我欲效風人，聊賦博雞詩。"]}