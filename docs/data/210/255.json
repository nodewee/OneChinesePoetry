{"author": "裘萬頃", "period": "宋", "type": "诗", "title": "次伯量贈別詩韻", "paragraphs": ["我生既駑下，且復寡見聞。", "時時警其愚，姻黨頼有君。", "自慚將且疲，不足張此軍。", "君乃不我棄，歡然與同羣。", "願學如之何，此志亦已勤。", "正坐未知方，所得不足云。", "人生所好雜，其力用是分。", "詞章末技耳，安能媲皇墳。", "而況字書學，兀兀纂說文。", "曷若鞭吾心，或有汗馬勳。", "請益恨未能，別君大江濆。", "長吟昌黎詩，安得身登雲。"]}