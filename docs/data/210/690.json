{"author": "陳淳", "period": "宋", "type": "诗", "title": "憶李友叔皓三首  其三", "paragraphs": ["初見即我贈，東京博雅堂。", "再見復我和，北窗小梅章。", "此物今只存，而人乃云亡。", "有時牽龍尾，濃磨發精光。", "恍惚金漆交，相與游翰場。", "間或展騷軸，熟玩題芬芳。", "嶙峋骨鯁語，猶能動剛腸。", "觸物即君感，感物復君傷。", "藏之不敢輕，於以無君忘。", "嗟嗟豈無朋，知心鮮其當。"]}