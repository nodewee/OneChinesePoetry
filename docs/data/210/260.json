{"author": "裘萬頃", "period": "宋", "type": "诗", "title": "題余仲祥松齋", "paragraphs": ["芳妍桃李場，紛趨欻成蹊。", "長松坐偃蹇，遂爾不見知。", "平生異時人，不與俗轉移。", "蕭然塵埃中，擅此丘壑奇。", "窗空境逾清，四壁風來吹。", "抱琴揖蒼髯，喜氣掀兩眉。", "臭味既與同，相親不相違。", "直期閲歲寒，可但忘朝饑。", "斯正如乃翁，過處更過之。", "直比千丈幹，歷落不受羈。", "只恐大厦成，梁棟各有施。", "出處初何心，山靈勿疑渠。"]}