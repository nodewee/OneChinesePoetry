{"author": "陳淳", "period": "宋", "type": "诗", "title": "敘趙守備學釋菜會餕", "paragraphs": ["嘉定四年日在房，趙侯來守南清漳。", "下車百事所未遑，先務化原修泮宮。", "發帑市材鳩衆工，改偏易陋規模洪。", "大門復舊正當陽，直挹名第真仙峰。", "泮渠下疏清波溶，時與潮汐相流通。", "兩廊軒軒如翬飛，朱欄翼之森衛防。", "講堂巖巖峙中央，高明洞豁無曖曚。", "東西兩舍夾其旁，扉楹新廠標祠堂。", "諸祠疇昔亂無章，從今一正嶢相望。", "東祀無極濂溪翁，渾淪再闢如羲皇。", "二程從而大發揚，千載絕學始有光。", "文公繼之擷精剛，發揮大學明中庸。", "善集諸儒粲朝綱，金聲玉振真玲瓏。", "此邦况又舊遊鄉，流風遺澤尤洋洋。", "合爲四座儼顒顒，卓示師表開羣矇。", "女令聖門知所從，無徒自棄甘面牆。", "西祀唐人相國常，首變蠻俗趨文風。", "配以周歐二俊良，破荒桂籍先傳芳。", "端明蔡公著清忠，始自蓮幕起騰驤。", "東溪高公拔上庠，勁節凜凜凌秋霜。", "力摧秦檜銳鋒鋩，瀕死奮不顧厥躬。", "列爲五像竦昂昂，論世尚友激懦慵。", "要令片善有磨礱，無往不切進修功。", "越惟明年神祝融，羣工告備襡器藏。", "侯曰輪奐美而彰，落成合與諸賓同。", "釋菜之禮久已亡，在泮飲酒儀亦荒。", "今其舉之始自邛，不宜草略宜周詳。", "時惟月琯中林鍾，旬有三日方曈矓。", "闔郡文武諸曹郎，下及生員隸學供。", "廟廷敘立嚴班行，銀青錯間緋紫裳。", "主人升自阼階東，束茅灌獻文宣王。", "韭芹蔬筍羅芬薌，配食兗鄒二國封。", "跪伏拜起儀從容，精神昭格孚冥茫。", "恭惟道德萬世隆，參天配地相始終。", "再詣東祠諸儒宗，薦以時器陳時饔。", "粢盛醴齊烹羔羊，尊師一意照無窮。", "三詣西祠諸賢蹤，饋薦一視東祠豐。", "豈應故事誠有將，示人友善何日忘。", "祀事既畢登堂堭，峨冠列坐咸肅恭。", "廣文巍榻歌魯頌，講揚經義發童蒙。", "卷經羣趨躋而蹌，舊堂序列環而重。", "老少團拜敬而雍，申明孝弟消强梁。", "更衣紫袖巾縮縫，旋復故坐舉餕觴。", "羞桃華瓜仍蕉黄，左殽右胾羹及粱。", "五行大白益靜莊，威儀秩秩無忀徉。", "三勸和樂恩意濃，酬酢指遜交更相。", "主人載笑色而康，方今太平無征攘。", "幸與諸賓相慶逢，願均飲醉文字中。", "衆賓欣謝且慚惶，此會曠典昔未嘗。", "今幸親與沾霈霶，報之愧無圭與璋。", "文班進請輸肺腸，泮儀民則詩言颺。", "風教基本今既崇，禮遜興行道義充。", "觀聽感德還降衷，自達閭巷無姦兇。", "異時刺史入三公，又推此道柔萬邦。", "移風易俗歸醇釀，均令天下躋虞唐。", "武班進請披心胸，侯飲於泮爲道長。", "可屈羣醜服淮羌，獻囚獻馘不告訩。", "坐格飛鴞食我桑，賂金貢齒皆來降。", "異時錫命侯弓彤，又相君德成安强。", "樽俎自折萬里衝，會同四海來氐羌。", "諸生繼進吐卑悰，惟申文武無異方。", "加之俾爾熾而昌，加之俾爾壽而臧。", "降爾遐福如陵岡，嗣續與國同無疆。", "北溪野人狷且狂，躬陪盛儀喜莫量。", "直述詩史爲鋪張，昭示來世驚盲聾。"]}