{"author": "陳淳", "period": "宋", "type": "诗", "title": "和林叔己詠福壽林塘韻謝楊守舉狀", "paragraphs": ["漳臺最尊第一峰，分支福壽飛雙虹。", "壽山左蟠氣葱葱，福山右峙狀窿窿。", "中有洞壺出塵蹤，景物簇聚造化功。", "不減杜陵門城東，未數漆園舊崆峒。", "高人卓犖關西公，神仙識趣清瀛蓬。", "疏瀹寒泉衆流潈，刮築巖石羣山嵩。", "滌洿剔穢輯和沖，飛甍敞棟勢如穹。", "福壽林塘扁其中，銀鈎鐵畫燦黑松。", "以次亭榭隨窠空，各各標揭題疎通。", "濯纓一點塵不叢，澄澄北繞冰壺融。", "新綠東開青藻芃，磨銅徹底瑩淵衷。", "水竹環之翠垂弓，波光暗射驚魚蟲。", "西問荷花滿地紅，千枝萬朵爛燒空。", "行行半山杖履逢，小憇平章景異同。", "絕巔奇觀趨陰朦，四方八達輝明瓏。", "俯瞰闤闠罔利翁，徒登壟斷誇嵷嵷。", "主人綠鬢碧方瞳，壽山嵯峩福海洪。", "濟川才具如飛𦨴，須遊鳳池職乃充。", "能蘇民瘼如香藭，須從禁苑馳華驄。", "况屢乘麾天眷隆，陽春脚布隨處豐。", "自當九二任發蒙，均陶生民天降侗。", "未應山人邀渤仝，登高臨清玩曨瞳。", "西隣隠霧有豹鼨，欲化龍虎九霄翀。", "卵翼之恩始而終，端頼餘福錫厥躬，庶幾攀附于飛雄。"]}