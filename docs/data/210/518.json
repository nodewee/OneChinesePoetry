{"author": "李壁", "period": "宋", "type": "诗", "title": "遊西湖分韻得棲字", "paragraphs": ["深居獨癡坐，愁聽鵯鴂啼。", "起尋塵外游，綠陰已連畦。", "撐舟泛湖去，萬頃青玻瓈。", "天風振雲杪，飛步凌丹梯。", "同遊金玉人，曠蕩追阮嵇。", "更摛江鮑思，傑句競吐霓。", "劉侯冥鴻侶，松菊思故棲。", "豈爲稻粱謀，如彼鳬與脩。", "維之永今夕，勝遊共攀躋。", "行將著清班，奇字從君稽。"]}