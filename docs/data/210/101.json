{"author": "周南", "period": "宋", "type": "诗", "title": "卓文君", "paragraphs": ["曠代佳人十六七，膚如凝脂髮抹漆。", "芙蓉爲臉玉爲容，淡拂眉尖遠山色。", "夜梧月落秋夜長，孤鸞三疊傳高堂。", "瑣窗認得琴心怨，直恐韶華不得當。", "瑶環潛送慇懃意，只今猶記來時事。", "殺身不贖父兄羞，圖得歲寒成共蒂。", "陽昌市裏鷫鸘裘，鸞鑑相看未白頭。", "試拈玉軫攏金撥，新聲比似舊聲愁。", "世間恩愛何時盡，流水落花皆往恨。", "不愁歸避茂陵人，羞逢往日臨邛令。", "鴛鴦並翅雙飛宿，欲話衷腸歌不足。", "古來應有白頭吟，誰念妾身今再辱。"]}