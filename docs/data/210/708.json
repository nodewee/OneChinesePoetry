{"author": "陳淳", "period": "宋", "type": "诗", "title": "用敖教所贈詩韻送行", "paragraphs": ["臞菴先生仙籍豪，固非塵中浪骼骨。", "挺特不隨時世粧，那學兒女誇首髴。", "朅來龍江主文盟，鑪錘廣大無棄物。", "裁狂雕朽誰弗容，遊刃三年不少𠜾。", "野人掩關北溪曲，於道未能探絲忽。", "甘謝馳驅抱孤拙，反獲優容免呵咄。", "紆軫衡茅過招邀，寘之學海滄流潏。", "道德淵源漫斟酌，理義芻豢飽齧齕。", "由堂賜室縱步躡，淵鱗騫翼恣手捽。", "金篦刮瘼丹起廢，萬斛塵胸爲一拂。", "要令齪齪鑛璞姿，無或晶光向埋沒。", "云何聚散不可常，征車已駕城東月。", "當今中原若角崩，曦娥薄蝕耀計孛。", "廟堂側席急選用，英才詎復偏方屈。", "便起鴞林簉鵷行，感時怒豎衝冠髮。", "整頓乾綱靖坤維，扶掖炎精夐熛欻。", "拯危直鼓濟商楫，逢邪須奮擊泚笏。", "挽回一氣轉洪鈞，平地春雷百蟄出。", "雍容細旃講唐虞，正鞸垂紳其弁突。", "抑均斯道覺斯民，何但諸王私蔭樾。"]}