{"author": "陳淳", "period": "宋", "type": "诗", "title": "仙霞嶺歌", "paragraphs": ["仙霞何事名仙霞，巔末得之神仙家。", "此山南來絕高峻，上插雲表參天涯。", "羣仙遊宴絕頂上，不飲烟火湯與茶。", "朝餐赤霞吸其英，暮餐黄霞咀其華。", "日傲烟霞爲洞府，不踏塵寰寸泥沙。", "後躅躋攀不可得，危梯峻級頻咨嗟。", "高人欲解行者疲，掇作好語清而嘉。", "故取仙霞起人慕，非以仙霞爲世誇。", "流傳歲月浸久遠，此意零落說又差。", "謂酌流霞固淺陋，謂著霞衣亦浮葩。", "我來登陟動幽趣，愧無灑落清襟懷。", "聊寓數言代嶺記，未可例視爲南華。"]}