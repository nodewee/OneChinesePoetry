{"author": "陳淳", "period": "宋", "type": "诗", "title": "贈劉伯翔相師", "paragraphs": ["孔孟不說相，於人洞肺肝。", "由也行行如，不得其死然。", "括也未聞道，其軀難以全。", "賜億亦屢中，執玉俯仰間。", "經禮視平衡，下憂傾則姦。", "茲皆以理决，初匪由術傳。", "劉君以相名，表裏須相關。", "備道最上格，溫恭厲而安。", "晬面盎於背，德人盛容顔。", "論心勿徇形，心廣體自胖。", "敬吉怠則滅，炳炳真如丹。", "此訣若未喻，所閲非神觀。"]}