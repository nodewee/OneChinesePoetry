{"author": "裘萬頃", "period": "宋", "type": "诗", "title": "送范光伯北行", "paragraphs": ["玄冥將歸休，勾芒已促裝。", "江邊疎柳青，江上寒梅香。", "有客當此時，中流駕風檣。", "欲學太史公，窮汶泗沅湘。", "吾聞帝王州，雄麗幾錢塘。", "疇昔駐六龍，至今繪未央。", "鷺洲橫渺瀰，鳳臺摩青蒼。", "名山與大川，往往遥相望。", "是間或小留，不妨月徜徉。", "平生學屠龍，袖手五字章。", "茲逢賢主人，定知奏宮商。", "追李逐杜陵，相與升其堂。", "要令千萬篇，金薤垂琳琅。", "秋風鴻鴈來，因之東南翔。", "寫君磊磈胸，慰我離別腸。"]}