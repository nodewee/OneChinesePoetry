{"author": "程俱", "period": "宋", "type": "诗", "title": "和林德祖惠山詩一首", "paragraphs": ["好山如幽士，勝絕不可攀。", "往者天姥夢，長謡愁謫仙。", "兹山出平野，秀特無株連。", "招提倚雲錦，森然見林巒。", "幽尋無十里，正處閑忙間。", "入門心目静，世累若可捐。", "靈泉出土脉，汨汨無流難。", "茶神瀹浮乳，方士沉餘丹。", "我生猿鶴姿，頗有山水緣。", "何時共清賞，杖屨窮崖巔。"]}