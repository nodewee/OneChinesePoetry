{"author": "李光", "period": "宋", "type": "诗", "title": "爲向伯恭題", "paragraphs": ["向公天下士，慷慨有祖風。", "亦復對行殿，密議禆天聰。", "君臣意氣合，每進嘗從容。", "飄飄青雲志，顧肯貪天功。", "榮塗拂衣歸，安坐薌林中。", "作堂榜企疏，進退聊比蹤。", "父老非故鄉，何必囊金空。", "俗軌競奔馳，世路方尚同。", "善爲子孫謀，但務田園豐。", "偉哉此二子，遐舉希冥鴻。", "富貴如浮雲，聲名壓岱嵩。", "千載繼者誰，我友向伯恭。"]}