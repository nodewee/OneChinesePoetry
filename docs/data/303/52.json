{"author": "程俱", "period": "宋", "type": "诗", "title": "蔡州葉翰林寄示近詩次韻八首 浚治西池", "paragraphs": ["世間潢潦生蝌斗，聞說西池歲時久。", "不應朝滿夕已除，秋至先衰等蒲柳。", "知公旁觀久技癢，聊試他年膏苗手。", "泥塗不忍海波臣，畚鍤故煩牛馬走。", "嘗聞汝水行地底，出沒川原無不有。", "濺濺忽作寫盤珠，盎盎俄承注牀酒。", "清涵荇藻更姿媚，明燭鬚眉見妍醜。", "巢蓮永無龜曳尾，雨花定有魚頒首。", "使君佳政盡如此，說尹遙知不容口。", "何由步屧逐春風，作社慇慇就田叟。"]}