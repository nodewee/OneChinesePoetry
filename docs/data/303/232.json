{"author": "程俱", "period": "宋", "type": "诗", "title": "虎圖", "paragraphs": ["山深草長鬰崷崒，俯仰蕭森蔽雲日。", "於菟一嘯谷風生，舉頭爲城鬚爲戟。", "藜蒿不采中梁柱，雉兔麞猿亦蕃息。", "它山豈無三萬仞，跛䍧直上無難色。", "朝游芻牧行葦盡，暮投斤斧千林赤。", "乃知鳥獸有折衝，不獨鷙翰空纍百。", "何人寫此出林態，巖電耽耽氣深寂。", "書堂高挂走螭魅，不怒而威如有德。", "流傳影象一如此，大勝留皮配圭璧。", "古來真虎不易逄，僕姑誤沒南山石。"]}