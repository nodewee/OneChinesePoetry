{"author": "李光", "period": "宋", "type": "诗", "title": "五月七日分韻得食苦筍詩", "paragraphs": ["此君凌雲材，節葉貫霜雪。", "千林富東南，百種自區别。", "前後互萌芽，一一調苦舌。", "貓頭效𡾋嵬，竹箭資瑣屑。", "世方嗜柔腴，我獨甘苦節。", "幽姿照匕筯，挺特似英傑。", "定非淇園栽，要是首陽蘖。", "侯門厭珍烹，鼎俎雜葵蕨。", "安能知正味，但欲取客悦。", "何當薦君槃，茹香資激烈。", "欲雪會稽恥，志氣在餔歠。", "甲卒五千人，猶能霸吴越。"]}