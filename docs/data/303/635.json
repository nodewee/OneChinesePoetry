{"author": "李光", "period": "宋", "type": "诗", "title": "和徐漕苦雨之什", "paragraphs": ["澤國三月雨，浩渺灌室廬。", "爕調歸化工，佞佛計已疏。", "乘時舞鰌鱔，快意鳬鶩趋。", "君來持龍節，問俗浮江湖。", "風濤正豗蹙，斯民豈寧居。", "一飽不可期，况乃供軍須。", "素懷澄清志，慷慨時登車。", "田疇得安業，十郡通有無。", "陰霾會消釋，清風爲驅除。", "漸聞閭里間，歡聲變嗟吁。"]}