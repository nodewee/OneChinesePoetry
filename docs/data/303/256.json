{"author": "程俱", "period": "宋", "type": "诗", "title": "過顔幾故居有感", "paragraphs": ["幽蘭忌當門，野馬難駕車。", "顔生跅㢮士，一跌不可扶。", "少年豪於文，自擬靈蛇珠。", "生涯寄罇酒，醉目随飛鳬。", "興來不停筆，似覺膽力麄。", "開胸吐奇秀，濆湧春雲疏。", "嶔崎四五十，不挂薦士書。", "漫滅禰衡刺，佯狂阮生途。", "拂衣苕溪上，茅簷客東吴。", "懸鶉冬不完，脫粟午未餔。", "醉中有天地，别是仙翁壺。", "惜哉不覊才，白首甘窮閭。", "平時同袍客，半在青雲衢。", "音塵邈山河，豈顧荘魚枯。", "覊棲風塵下，日月雙馳駒。", "誰知聚沫身，倐去不可呼。", "死惟一函土，生獨四壁居。", "寄骸無尺地，傳業無遺孤。", "詩人多命薄，此語或不誣。", "吳天千古月，空照酒家壚。"]}