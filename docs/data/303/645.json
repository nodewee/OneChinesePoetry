{"author": "李光", "period": "宋", "type": "诗", "title": "居嶺外遇寒食", "paragraphs": ["春日自明霽，我心何鬰傷。", "草木競芳菲，飛鳴自頡頏。", "悄悄坐書幌，幽幽宴空床。", "既無功名念，反思白晝長。", "愁來不自持，零落鴻雁行。", "三過解澤流，六見槐柳黄。", "最憐小兒女，路遠不得将。", "生還一笑喜，死去埋他鄉。", "生死如循環，我師佛老荘。", "感此寒食節，新烟過鄰墻。", "松楸渺雲海，目極摧肝腸。", "書成附鱗翼，不如永相忘。", "何以慰目前，作詩示阿張。"]}