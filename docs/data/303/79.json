{"author": "程俱", "period": "宋", "type": "诗", "title": "空相僧舍書事", "paragraphs": ["午景入疏竹，堂陰筠粉香。", "疏簾撲空翠，無風自微凉。", "棋聲破禪寂，日轉幡影長。", "霏煙觸垂瓜，泛乳搜枯膓。", "投局起尋勝，徘徊雨花堂。", "巢蓮見靈龜，信有千歲祥。", "徐觀乃跛鼈，圉圉循菰蒋。", "笑罷得歎息，是非可兼忘。", "却坐對談麈，冰松想千章。", "斯須二三子，矯若驚鴻翔。", "府中有料理，不作功曹狂。"]}