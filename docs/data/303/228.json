{"author": "程俱", "period": "宋", "type": "诗", "title": "生第三兒", "paragraphs": ["生兒如班伯，絕業出金華。", "惱人如添丁，索抱聲啞啞。", "人生各有分，豪末不可加。", "丹山無凡鷇，寒根無早芽。", "如公翔千仞，衆鳥不敢譁。", "将雛一來儀，美瑞世所夸。", "嗟我困冰谷，霜枝鬰盤拏。", "華顛有二女，爾爾聊自佳。", "今年熊羆夢，亦復來貧家。", "平生坐著書，每笑括與奢。", "籃輿一幅巾，緩步可當車。", "儻學長史掾，修真凌景霞。"]}