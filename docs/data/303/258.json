{"author": "程俱", "period": "宋", "type": "诗", "title": "同趙子雍過朱元益耜樂圃", "paragraphs": ["秋風脫葉盡，弱質例可憎。", "樂圃森老木，深蒼欝奔騰。", "中有白眉子，貎古心亦澄。", "歲寒儷松筠，豈直朱絲繩。", "籃輿一尋訪，相攜得良明。", "促膝對軟語，沉憂釋春冰。", "叢編出奇蹤，璀璨獻與凝。", "琱戈及篆鼎，往往見未曾。", "慚君傾佳釀，幽亭暮方登。", "但怪一林白，孤蟾自東升。", "斯須接詩戰，掉鞅苦不勝。", "羡子醉經史，吾方着弓矰。", "白眼安取轉，尊拳恐相仍。", "見子意已足，何須酒如澠。"]}