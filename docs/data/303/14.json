{"author": "程俱", "period": "宋", "type": "诗", "title": "二十八舍歌示錢定國顯道", "paragraphs": ["山川不捨騂與角，亢鼻孤豚殊不惡。", "委身投筆事氐羌，何異天球薦房闥。", "人心如面各不同，蛇頭蝎尾吾安容。", "脂韋肯效箕箒態，拔劍撞斗真才雄。", "少年食牛有餘氣，大笑文章幾女工。", "立談寧與子虛比，危冠欲入明光宫。", "功成築室依故丘，作書重壁垂千秋。", "宸奎一扎呼不起，閉門老死如黔婁。", "爾來養生如養胃，未羨昴精刀筆吏。", "疲神畢慮子所訶，鳳觜鸞膠誰汝試。", "昔賢忘心身亦空，身如丘井心如風。", "君言作解皆魔鬼，蒲柳松筠同盡耳。", "三星在霤能幾許，張拳且擊關南鼓。", "遊龍作御雲生翼，軫地蓋天從莫逆。"]}