{"author": "程俱", "period": "宋", "type": "诗", "title": "松鶴圖", "paragraphs": ["崑崙五城十二樓，洪河空注經神州。", "西連仙掌五萬里，一柱上直清都浮。", "琳琅琪碧乃凡草，青華絳實森纍樛。", "南辰真人厭嫵媚，下勅保命更冥搜。", "元精結感浹地軸，奮此倚天蒼鬛虬。", "燭龍晞露吐珠琲，青女歛轡回春秋。", "上有飛晨焕景之卿雲，下有金精石髄之清流。", "盤根疏節孤且直，扶疏羣木罕與儔。", "風濤吹落九天上，倒景雨沛參雲油。", "睟然和氣發柯葉，俯芘芝朮齊薰蕕。", "當年箕潁眇䨥闕，戶牖森翠蒼陰稠。", "挺生初不待封殖，天遣異質榮仙洲。", "居然神蔡産千歲，不但明堂來萬牛。", "台符兩兩直其上，芳膏美蔭被九丘。", "紫清騏驥下擇木，展翮還自青田幽。", "瓊芝瑤草供俛啄，蓬閬曾記添仙籌。", "會有玉沙丹露飲，清風飄颯玄霜裘。", "巢雲友鳳乃其所，昂昂肯爲鷄羣謀。", "神霄之境接華蓋，永作帝瑞同天遊。"]}