{"author": "程俱", "period": "宋", "type": "诗", "title": "和蔡待制放蟬一首", "paragraphs": ["放歌北亭漁，千古有生氣。", "當時及物心，豈在坳堂內。", "如公有遠度，寄此枝上嘒。", "定知膚寸雲，四海不難至。", "應憐風露腹，不受塵土蔽。", "寧嫌壤中丸，聊復一引臂。", "初如飛鳥揚，下逐游鱗戲。", "終然跐清波，振翼出荷芰。", "斯須曳餘響，决起望陰邃。", "臨風贈良規，毋以利昏智。", "禽魚逐甘香，鼎俎芼薑桂。", "請觀垂天鵬，纖繳安可冀。"]}