{"author": "程俱", "period": "宋", "type": "诗", "title": "次韻和潁昌葉翰林 目病廢讀書", "paragraphs": ["空華信無根，遺迹故非足。", "如公三萬卷，碨磊貯心曲。", "中虚自昭曠，不必巖電目。", "納芥本無難，膠弦端可續。", "亡書共推張，斷簡當問束。", "笑談針左盲，指顧命騷僕。", "豈知窮巷士，眼暗髪将秃。", "短檠黮無光，默坐守幽獨。", "正當黜聰明，豈復分句讀。", "便便了無庸，但有孝先腹。"]}