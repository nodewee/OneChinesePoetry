{"author": "李光", "period": "宋", "type": "诗", "title": "良弼使君寄梅花翌日曹憲仲約偶成長句", "paragraphs": ["北歸已度梅花嶺，洗盡瘴塵愁欲醒。", "一枝何處最奇絕，鏡裏形容水中影。", "西湖處士語已妙，東坡先生句尤警。", "三篇自可追少陵，一賦誰復傳宋璟。", "老人新從海外歸，枕冷燈清愁夜永。", "使君憐我老無伴，折贈欲令娱晚境。", "夜寒相對默無言，耿耿此心如古井。", "主人皓首自能歌，倒載花前拚酩酊。"]}