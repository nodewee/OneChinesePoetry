{"author": "程俱", "period": "宋", "type": "诗", "title": "周萃秀才惠詩次韻酬之一首", "paragraphs": ["病驥伏長坂，悲鳴想戎軒。", "游魚落枯肆，墮淚臨河墳。", "人生道脩阻，趼足窮崑崙。", "沈淵探驪頷，一跌萬鬼鄰。", "我老不解事，區區算沙塵。", "讀書亦良苦，內視餒且貧。", "爲文富詼笑，初不救否屯。", "爾來自箴切，習氣不復存。", "方將補黥劓，寂兀謝世紛。", "朝露視窮達，春冰釋癡嗔。", "君胡創推激，發我惰與昏。", "如君東吳秀，俊拔昔所聞。", "名駒始就秣，意氣已不羣。", "抗髒市門客，豈堪同日論。"]}