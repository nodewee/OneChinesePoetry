{"author": "程俱", "period": "宋", "type": "诗", "title": "生第三兒 同許幹譽步月飲杏花下", "paragraphs": ["公不見錦衣白璧誰家郎，春風得意尋春忙。", "紅雲步障三十里，一色繁艷無餘香。", "又不見玉川穠李正清絕，夜攜仙客通寥陽。", "連天剪刻萬枝雪，縞裙練帨看明粧。", "古來勝賞不易得，况乃花下延舒光。", "豪端頓挫役萬物，如彼棗葉持鍼芒。", "昔人曲水詠觴處，茂林修竹空宫牆。", "騁懷弔古賴何物，麴生風味安可忘。", "自憐春色不到眼，歸卧北窗書滿床。"]}