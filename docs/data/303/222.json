{"author": "程俱", "period": "宋", "type": "诗", "title": "和葉翰林送李從事", "paragraphs": ["賞音真兩難，邂逅多契闊。", "一朝間容刀，三歲歌采葛。", "古人抱修能，初不露錐末。", "誠令處囊中，談笑堪式遏。", "豈無識玉人，顧恐鑠金奪。", "遂令緇衣好，歛迹裁自脫。", "畫蛇杯已疏，志鵠弓遽撥。", "徒嗟湖海上，髪白齒牙豁。", "懷公劇梅林，念至失焦渇。", "臨風賦新謡，憂思不可掇。"]}