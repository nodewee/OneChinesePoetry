{"author": "程俱", "period": "宋", "type": "诗", "title": "次韻葉內翰游西余山用袁奉議韻", "paragraphs": ["平子愧明略，長卿真倦遊。", "笭箵儻可佩，瑤玉豈復舟。", "舊聞西余老，猖狂白蘋洲。", "毫端寶刹見，塵起大地收。", "奮迅師子王，蚓蛙視蛟虯。", "向來大滌翁，晚節萬戶侯。", "襄陽一轉語，富貴真雲浮。", "此道久已微，碔砆混琳球。", "念昔過苕霅，尋谿亦經丘。", "同遊今安在，十載一瞬眸。", "幾欲挂長劍，刻舟笑延州。", "焉知甕中人，寂默無春秋。", "香爐着古廟，一念萬劫休。", "安得五畝園，良苗接平疇。", "脫身饑寒外，結友高勝流。", "二邊無餘習，六賊可盡劉。", "誰能使危膓，一日一萬周。", "須公謝三旌，故事追羊求。", "青鞋一幅巾，往來山之幽。", "且復載明月，深潭戲垂鈎。"]}