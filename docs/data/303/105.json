{"author": "程俱", "period": "宋", "type": "诗", "title": "秋雨三首  其三", "paragraphs": ["華首三不遇，求田亦良圖。", "莫嗔湖海士，豪氣故不除。", "扶犂本吾事，二頃終勝無。", "繞舍生蒿蓬，閉門種英蕪。", "從渠百尺樓，笑此蝸牛廬。", "吳中久卜鄰，會從故人居。", "荆溪一廛地，儻與求羊俱。", "屠門過大嚼，一雨喜有餘。", "正恐二三子，聯翩躡雲衢。", "空令千里駕，悵望黄公壚。"]}