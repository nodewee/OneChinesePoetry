{"author": "程俱", "period": "宋", "type": "诗", "title": "過紅梅閣一首", "paragraphs": ["春風如醇酒，着物物不知。", "能使死瓦色，化爲明艷姿。", "寒枯出繁秀，巧與節物期。", "江梅故幽獨，綽約不自持。", "居然北枝後，迨此白日遲。", "春風日浩蕩，醉色回冰肌。", "清妍有餘態，衆芳謝凡卑。", "憑虚一回睇，俯仰歲月馳。", "所恨培雪根，向來歲寒枝。", "差池弄芳晚，坐令顔色移。", "顔色故嫵媚，幽香無故時。"]}