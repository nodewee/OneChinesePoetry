{"author": "程俱", "period": "宋", "type": "诗", "title": "秋雨三首  其二", "paragraphs": ["十日麗辰次，如環了無端。", "人言秋甲子，畏濕不畏乾。", "向來譙門道，旁立三尺壇。", "故勤壁間緣，一起泥中蟠。", "青衣躍且躁，有如沐猴冠。", "先聲忽灑道，直此辰與干。", "邇來未旬浹，三見急雨寒。", "黄流抺河草，連檣度平瀾。", "良苗有佳色，未覺千畝寛。", "時暘亦須早，無使江湖翻。"]}