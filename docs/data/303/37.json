{"author": "程俱", "period": "宋", "type": "诗", "title": "過吳興城北超覧堂", "paragraphs": ["佛子固多幻，開軒納羣山。", "平疇展摩衲，回塘縈玉環。", "新荷麗朝日，一一發清妍。", "引簟北窗下，雲嵐揖高寒。", "超然醉司馬，寄傲羲皇前。", "座有眇道士，長謡九華丹。", "張翁老篆癖，勢逼之罘鐫。", "濡毫記姓名，夭矯龍騰淵。", "日没羣動息，城陰静娟娟。", "長林有歸翼，吾駕亦言還。"]}