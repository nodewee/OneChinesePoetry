{"author": "程俱", "period": "宋", "type": "诗", "title": "雪中與禮部同舍過葆真宫", "paragraphs": ["朝來青霞城，洶涌爛銀闕。", "悠然眄天宇，晶瑩欲冰徹。", "虚空無表裏，白照混日月。", "九區絕纖塵，爽氣爭栗冽。", "初疑騫林境，琢玉墮飛屑。", "人間出靈苗，頃刻皆秀發。", "不知皇季氏，羽衛森幢節。", "剛風振長空，襟珮劇飄瞥。", "真仙足按地，險穢盡平潔。", "坐令三千界，一洗聲利熱。", "偉哉此遐觀，曳屐到濛越。", "池臺静相照，澒洞失坳垤。", "仰窺乾坤大，未信東南缺。", "要須風露腹，始稱此清絕。", "安得垂天鵬，一跨眇空闊。"]}