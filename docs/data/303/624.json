{"author": "李光", "period": "宋", "type": "诗", "title": "送孟博二首  其一", "paragraphs": ["我昔在閭里，燕居處中堂。", "兒女滿眼前，嬉戲羅酒漿。", "威命忽臨門，一物不得將。", "回顧堂中人，獨汝在我傍。", "舟行有蛟螭，夜宿畏虎狼。", "豈無平生交，鄙遠多遁藏。", "古藤底處所，敗驛無垣墻。", "急雨挟風雷，漏水夜沒床。", "竹屋聞號呼，老兵凍欲僵。", "郡僚誰復顧，獨見李與黄。", "時時餽一臠，稍稍葺兩廊。", "生意春欲回，倒景照屋梁。", "散步得幽徑，讀書有明窗。", "僕夫浣我衣，鄰娃縫汝裳。", "晨庖鱸膾美，密室沉水香。", "文字可消憂，探索易老荘。", "我唱汝輙和，不知歲月長。", "葛洪隱岣嶁，蒼梧真帝鄉。", "汝歸固不惡，淹泊庸何傷。", "作詩送汝行，示汝鴻雁行。"]}