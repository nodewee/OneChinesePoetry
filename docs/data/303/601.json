{"author": "李光", "period": "宋", "type": "诗", "title": "贈李頤老", "paragraphs": ["弘毅年少時，學易一念酷。", "研精覃思苦，見理不見欲。", "一朝感蒼蒼，床下産神竹。", "弘毅益自信，夜寐目不屬。", "族長閔其勞，令人付斤劚。", "惜哉凌雲姿，一斷不復續。", "弘毅少安枕，旦氣幾爲梏。", "時匠司剪伐，壽命旋見蹙。", "神明信可畏，感應亦何速。", "至今旁舍笋，不生弘毅屋。", "康成書带草，千載登史錄。", "吾書此段奇，後學宜三復。", "弘毅勉歲寒，任道照猗綠。"]}