{"author": "程俱", "period": "宋", "type": "诗", "title": "送朱伯修延年入京秋試", "paragraphs": ["朱生西遊不負書，胸中自有一千卷。", "囊中亦不貯黄金，肯學癡兒事遊宴。", "會稽要待買臣歸，洛中須使張華見。", "扁舟去日春正深，嬌紅嫩白粉成林。", "沙頭酒盡一麾手，黄鸝亦作離羣首。", "明年射策先髦傑，晝繡還鄉春事歇。", "剰沽美酒膾鱸魚，同醉垂虹亭上月。"]}