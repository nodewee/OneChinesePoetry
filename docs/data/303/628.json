{"author": "李光", "period": "宋", "type": "诗", "title": "題李子從清風閣", "paragraphs": ["吾宗河山傑，氣直甘賤貧。", "一坐古藤州，十見嶺嶠春。", "深林寄倦翼，涸轍横修鱗。", "華閣俯大江，東望山嶙峋。", "一榻自俯仰，鼻息撼四鄰。", "稚兒日戲側，丱妙參席珍。", "人間正熱惱，道上多瘴塵。", "清風颯然至，自謂羲皇人。", "願師陶靖節，不羡石季倫。", "有酒但頻酌，從渠喜還嗔。"]}