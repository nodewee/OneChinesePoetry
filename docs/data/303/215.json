{"author": "程俱", "period": "宋", "type": "诗", "title": "同舍以筆墨更相遺有詩見邀同作", "paragraphs": ["将軍白首玄池陰，手持毛錐如綠沉。", "千人獨掃杜陵老，百犗欲連東海任。", "中山豪族一當百，即墨堅壘高臨深。", "孫郎精騎固無匹，長卿偏師那可侵。", "久知良工須利器，豈但善賈緣多金。", "故追老兔盡三窟，已倒霜松踰十尋。", "於莵猶存鳳閣卧，黄庭不博鵝池臨。", "清觀越石已成冢，始信管城真盡心。", "客卿摩頂利天下，修竹欲汗南山林。", "儒生意廣亦自苦，但有遺迹藏來今。", "兩公筆陣略相抗，往往鉞並張旗參。", "鋪揚功伐借二物，寸木可使齊高岑。", "嗟余絕學久焚棄，嘿守三一朝飛森。"]}