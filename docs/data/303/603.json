{"author": "李光", "period": "宋", "type": "诗", "title": "縣齋清坐有懷  其一", "paragraphs": ["門外無俗軌，相對惟獨鶴。", "短翮雖未全，志已翔寥廓。", "軒然避雞羣，不受鷹隼搏。", "持以比佳士，潔白誠相若。", "筆端生雲烟，胸中貯丘壑。", "憐君青雲姿，胡爲滯蓮幕。", "英豪出草萊，闒茸履臺閣。", "新詩時有寄，妙語洗煩灼。", "種學求根源，意匠無斧鑿。", "自慚非清流，訟牒困酬酢。", "好古雖膽大，去惡愧力弱。", "君來破吾顔，商榷盡流略。", "高軒掛琴劍，景物如宿約。", "遙山倚青冥，遠水带城郭。", "圓荷已浮花，晚筍亦脱籜。", "涓涓風露清，湛湛河漢落。", "濁醪有妙理，與子隨意酌。", "萬事付儻來，何必問日脚。"]}