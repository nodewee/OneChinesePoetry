{"author": "李光", "period": "宋", "type": "诗", "title": "飲茶歌", "paragraphs": ["朝來一飽萬事足，鼻息齁齁眠正熟。", "忽聞剝啄誰叩門，窗外蕭蕭風動竹。", "起尋幽夢不可追，旋破小團敲碎玉。", "山東石銚海上來，活火新泉候魚目。", "湯多莫使雲脚散，激沸須令面如粥。", "嗜好初傳陸羽經，品流詳載君謨錄。", "輕身換骨有奇功，一洗塵勞散昏俗。", "盧仝七盌喫不得，我今日飲亦五六。", "修仁土茗亦時須，格韻卑凡比奴僕。", "客來清坐但飲茶，壑源日鑄新且馥。", "炎方酷熱夏日長，麴蘖薫人仍有毒。", "古來飲流多喪身，竹林七子俱沉淪。", "飲人以狂藥，不如茶味真。", "君不見古語云，欲知花乳清泠味，須是眠雲卧石人。"]}