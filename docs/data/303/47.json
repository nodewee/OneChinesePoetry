{"author": "程俱", "period": "宋", "type": "诗", "title": "同葉內翰遊南峰竊觀壬辰舊題詩謹次嚴韻", "paragraphs": ["道林彌天辯，妙譽傾斗南。", "山陰有餘賞，禹穴或已探。", "晚歲折筇杖，兹焉寄伽藍。", "呼鷹閱神駿，對客手自談。", "却顧夸奪子，心兵戰方酣。", "當時蹇驢輩，蹴踏豈所堪。", "斯人不可見，荒徑昔已諳。", "青鞋踏松月，幽燈照禪龕。", "爾來十五年，身世猶朝三。", "羈游了無蒂，飛蓬轉毗嵐。", "愧此石窟人，堅持證那含。", "如公世所挽，明堂要樟柟。", "徘徊弭玉節，聊酌需泉甘。", "老乃澗底松，霜枝鬰毿毿。", "尚有蠧書癖，囊中密如蠶。", "中年錮泉石，此外無餘耽。", "從公恣幽討，形疲意猶貪。", "安得五畝園，旁營二空庵。", "心游萬物表，曠若巨海涵。", "恨無買山具，撫境思髯參。"]}