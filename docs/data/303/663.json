{"author": "李光", "period": "宋", "type": "诗", "title": "贈裴道人", "paragraphs": ["道人今年七十六，問我修行惟絕欲。", "密栽澀勒當疏籬，旋闢荒榛結茅屋。", "不抄書，不看讀，宴坐凝然常瞑目。", "夜深頻嚥玉池泉，晨起隨緣飽藷粥。", "甘脆肥濃腐我腸，巧笑蛾眉真鴆毒。", "蠻煙瘴霧隘空虚，謹守藥爐誰敢觸。", "我愛裴君道機熟，過我玄談已超俗。", "三峰頂上少人行，百尺竿頭防失足。", "世人那識天地根，往來綿綿無斷續。", "嗟予流轉海南村，智者方明禍中福。", "君不見龐道藴，盡将活計沈湘江，自織笟籬供口腹。", "又不見成都市上嚴君平，終日垂簾唯賣卜。", "王侯螻螘同丘墟，學道從來貴幽獨。", "蚌生珠，石含玉，看我丹成跨鴻鵠。", "馬蹄去去穩着鞭，關山路永多坑谷。"]}