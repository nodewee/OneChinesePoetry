{"author": "李光", "period": "宋", "type": "诗", "title": "坐忘吟", "paragraphs": ["我聞天台坐忘仙，清虚石壁留真詮。", "長生要妙止一篇，林間宴坐心超然。", "壁觀無異達磨禪，繫念一處離葛纒。", "真人秘語豈浪傳，谷神玄牝常綿綿。", "嚥津納息歸丹田，泝流直上朝泥丸。", "下灌舌底生玉泉，身輕超脱如蜕蟬。", "御風騎氣追偓佺，神遊八極俯仰間。", "度人濟物功行圓，要看白日見青天。"]}