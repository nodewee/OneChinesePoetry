{"author": "程俱", "period": "宋", "type": "诗", "title": "會要官集西池同舍翁挺作詩次其韻", "paragraphs": ["瓊構涌空碧，魚龍濯晴波。", "游人與春競，奈此西日何。", "緬懷散花洲，青笠委綠蓑。", "當年漁樵侣，問我何時過。", "依然五湖境，亂眼煙雲多。", "恍疑三壺夢，欲繼七字哦。", "恨無石心兒，慨慷叩舷歌。", "時英滿四座，自許皆隋和。", "翁子獨不語，詩源瀉懸河。", "不作杜陵老，眼寒驚綺羅。"]}