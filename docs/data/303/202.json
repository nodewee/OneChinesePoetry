{"author": "程俱", "period": "宋", "type": "诗", "title": "借葉內翰畫令小江模寫", "paragraphs": ["十年同舍今華顛，印山滿眼囊無錢。", "每看圖畫輙心醉，自笑說食流饑涎。", "世間范李真幻士，斷取妙喜移山川。", "朝來問疾方丈室，但怪衡霍羅窗軒。", "飄風急雨暗四澤，轉看錦翠開雲煙。", "崔嵬磊塊凍相倚，恍然雪塞藍田關。", "是中大有結茅地，指點三徑依林泉。", "世人無乃笑癡絕，心境二妄交相纒。", "安知三萬師子座，同此幻力無中邊。", "衢山小江新悟幻，落筆欲追祈與虔。", "願從公借此妙景，已具東絹和丹鉊。", "照中寫照供幻觀，聊自慰藉銷窮年。", "千巖萬壑納環堵，更令一拂松風絃。"]}