{"author": "李光", "period": "宋", "type": "诗", "title": "客有見饋溫劑云可壮元陽感而有作", "paragraphs": ["世人服暖藥，皆云壮元陽。", "元陽本無虧，藥石徒損傷。", "人生百歲期，南北隨炎凉。", "君看田野間，父老多康強。", "茅簷弄兒孫，春隴驅牛羊。", "何曾識丹劑，但喜秫黍香。", "伊予十年謫，日聞貴人亡。", "金丹不離口，丱妙常在傍。", "真元日滲漏，滓穢留空腸。", "四大忽分離，一物不得将。", "歌喉變哀音，舞衣換縗裳。", "爐殘箭鏃砂，箧餘鹿角霜。", "咄哉此愚夫，取樂殊未央。", "我有出世法，亦知不死方。", "禦寒須布帛，欲飽資稻粱。", "床頭酒一壺，膝上琴一張。", "興來或揮手，客至亦舉觴。", "滌硯臨清池，抄書傍明窗。", "日用但如斯，便覺日月長。", "参苓性和平，扶衰固難忘。", "恃藥恣聲色，如人畜豺狼。", "此理甚明白，吾言豈荒唐。", "書爲座右銘，聊以砭世盲。"]}