{"author": "程俱", "period": "宋", "type": "诗", "title": "同餘杭尉江仲嘉褒道人陳祖德良孫遊洞霄宫", "paragraphs": ["太湖隱吏迂且頑，手扳柱頰看西山。", "筆床茶竈向何許，往來洞庭林屋間。", "舊聞西門徹懸霤，故整煙艇尋苕川。", "却驚天柱矗雲表，勢與太華爭擎天。", "幅巾跨馬及曉鼓，逸思自覺奔春泉。", "其誰從者二妙士，金庭老客南昌仙。", "齊驅共語失長道，但見平阪連桑田。", "籃輿後繼獨不語，鼻息栩栩山聳肩。", "崗回澗曲若無路，萬疊老翠漫秋煙。", "三山對起鎻詰屈，僅容蹄轍通人寰。", "羊腸移險在平地，九疑山色荒聯綿。", "穿松酌水尋二洞，低隱巖腹高山巔。", "山巔石室如列廈，接肘可置千賓筵。", "最憐西洞隔凡處，凝乳絡壁留空圓。", "我將拂袖去不返，戲擊雷鼓揮神鞭。", "三華寶衣立可致，九赤班符何足傳。", "只將尻與駕神馬，豈顧家火燒凡鉛。", "又疑靈物之所宅，卵孕變化蟠蜿蜒。", "金龍玉簡投不滿，恐復下與東溟連。", "我嗟何地非聖處，火聚正坐青雲軿。", "目前閶闔晝自啟，電頃已超天地先。", "正緣一念重山嶽，障硋何啻重城堅。", "就令信脚到仙宇，凡骨至死包腥羶。", "膠膠世網浪自纒，會當去之如蛻蟬。", "誰能白衣傍金馬，且復錦袍乘釣船。", "金庭客，南昌仙，他年與我乘八景，舉手少别三千年。"]}