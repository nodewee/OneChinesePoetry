{"author": "程俱", "period": "宋", "type": "诗", "title": "遷居城北蝸廬", "paragraphs": ["有舍僅容膝，有門不容車。", "寰中孰非寄，是豈真吾廬。", "不作大耳兒，閉關種園蔬。", "茅薝接環堵，無地可灌鋤。", "不作下榻翁，一室謝掃除。", "平生四海志，投老河魚枯。", "願從素心人，不減南村居。", "蕭然冰炭外，傲晲萬物初。", "坐視蠻觸戰，兼忘糟粕書。", "聊呼赤松子，伴我龜腸虛。"]}