{"author": "程俱", "period": "宋", "type": "诗", "title": "題葉翰林閱駿圖", "paragraphs": ["葉公龍友天下才，當年麒麟天上來。", "儒童抱送太一况，下游閶闔觀瓊臺。", "高標故自賞神駿，肯使餘恨遺蒿萊。", "帝閑食粟幾千駟，盛氣勃鬰馳天街。", "穩銜金勒立仗下，俯視冀北皆駑駘。", "驪黄不來八龍遠，尚有寫照埋氛埃。", "短屏高障久零落，意象崪嵂求其儕。", "收羅絕足共一處，引素便覺風沙開。", "偉哉十馬盡殊相，神物變化須風雷。", "騰驤振迅各有態，豈顧短脰空徘徊。", "持韁頓轡者誰子，無復墮淚鳴聲哀。", "刷燕秣越安足道，會逐銜燭西山頹。", "其中一驥屹不動，尾垂青絲蹄卓錐。", "安知萬里志未已，但見寂寞如寒灰。", "龍眠老筆不再得，幻化百億紛驪騧。", "鄭生晚出擅圖貌，盛名欲與曹韓偕。", "肉身飛入九天去，清都樓觀金崔嵬。", "玉花照夜不論價，想見火齊珊瑚堆。", "只今此畫已難致，肯戲秃筆霑殘煤。", "千金市骨意不淺，對此慷慨傷虺尵。"]}