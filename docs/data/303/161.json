{"author": "程俱", "period": "宋", "type": "诗", "title": "五月二日同叔問過彌陀閣觀山中飛瀑", "paragraphs": ["飛泉落青冥，掩冉振森木。", "驚雷殷厚地，噴薄轉空谷。", "崩湍爭喧豗，潄此千丈玉。", "洶如秦軍破，勢比不周觸。", "初疑三峽移，無乃九井蹙。", "雲中阿蘭若，峻嶺鏁重麓。", "悽寒絕人境，共此媚幽獨。", "長饑不難忍，洗耳謝羈束。", "君方應時須，我已甘脫粟。", "正恐山不深，從今友麋鹿。"]}