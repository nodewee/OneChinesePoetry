{"author": "程俱", "period": "宋", "type": "诗", "title": "同葉翰林遊虎丘分韻得丘字", "paragraphs": ["四顧渺平野，孤撐見林丘。", "常疑湧地出，儻復海所浮。", "上有千人臺，靈蹤想前脩。", "無情肯深義，頑石亦點頭。", "下有百尺淵，神光干斗牛。", "陰崖不見日，草木皆先秋。", "兩晉多達士，東亭抑其流。", "結廬遠車馬，寄此山之幽。", "一朝施白足，棄去如毛輶。", "矧伊桑下宿，肯作賈胡留。"]}