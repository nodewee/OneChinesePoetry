{"author": "程俱", "period": "宋", "type": "诗", "title": "奉陪知府內翰至卞山有詩五首 西庵", "paragraphs": ["是公固麟鳳，入獸不亂羣。", "吳儂欲爭席，但見一幅巾。", "籃輿從逋客，上下寂寞濱。", "却行共談笑，愧此禮意親。", "行行得西庵，杉竹含清薰。", "解衣静盤礴，虛窗蕙煙紛。", "濡毫散珠璣，咳唾不自珍。", "曳屣轉山足，長林蔽浮雲。", "旁連衆迤邐，上有高嶙峋。", "穹窿見深洞，劃如敞重闉。", "往者玉京子，翔空駕飈輪。", "于今蛻骨在，堅重踰蒼珉。", "頗欲窮其源，燃犀問蛇神。", "鉤穿忽無間，信有仙凡分。", "却尋招提路，松風亦隨人。", "潺潺石橋水，洗盡荆吳塵。", "胡床興不淺，已覺千山曛。"]}