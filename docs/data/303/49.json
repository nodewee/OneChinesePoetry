{"author": "程俱", "period": "宋", "type": "诗", "title": "仲嘉錄示新齋聯句用韻書懷奉寄一首", "paragraphs": ["我歌無庸歸，禮意固有屬。", "渠儂方不顧，欲問何拘曲。", "乃知交際難，不若逃空谷。", "憂端浩無窮，日飲思枕麴。", "文求世人笑，字異山鬼哭。", "龍鸞閱斯冰，劍弩對鷂鵠。", "鴈門既呼卿，司武或見梏。", "閉關固自如，青簡得三復。", "誰後足趦趄，墮彼手翻覆。", "汨泥無紆轡，絕迹慕前躅。", "故人有新詩，遠寄資賸馥。", "鳴嚶倡復和，流徵斷還續。", "華如三女粲，學陋一夔足。", "吟餘寫幽懷，蹇思慚刻燭。"]}