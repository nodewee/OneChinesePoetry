{"author": "程俱", "period": "宋", "type": "诗", "title": "和酬梅悅之大夫澤送行古句", "paragraphs": ["讀書何如事耕種，唇腐頭童得饑凍。", "半生塌翼堕江湖，仰視羣飛困嘲弄。", "閉門誦說不知悔，時以聖賢資折中。", "饑來驅我向京華，爲米折腰随所用。", "一官此固初不惡，浪以討論辭冗從。", "梅公據鞍殊矍鑠，滿腹精神比錢鳳。", "新詩借我快筆端，省向江南賦雲夢。", "向來高門邇衡陋，杖履時來窺牖甕。", "今公三徑爲誰開，顧我五窮那易送。", "會當投檄復言歸，時訪祇園談不共。"]}