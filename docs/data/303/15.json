{"author": "程俱", "period": "宋", "type": "诗", "title": "數詩述懷", "paragraphs": ["一生共悠悠，今者曷不樂。", "二十起東山，誤爲微官縛。", "三年瞬眸耳，郵傳那久託。", "四壁自蕭然，青編束高閣。", "五更霜鐘動，起視星錯落。", "六律聿其周，忽忽更歲籥。", "七哀哦幽韻，感念驚獨鶴。", "八極豈不廣，衰懷了無託。", "九原歎多賢，死者那可作。", "十里望煙村，天隨去寥廓。"]}