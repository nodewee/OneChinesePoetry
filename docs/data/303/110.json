{"author": "程俱", "period": "宋", "type": "诗", "title": "題蒋永仲蜀道圖", "paragraphs": ["梓州别駕真雛鳯，賞古探奇坐饑凍。", "要窺瓊苑蔚藍天，直上潼江歷秦宋。", "每逢佳處靜盤礴，流出胸中九雲夢。", "乾坤坱圠本無迹，我獨毫端發神用。", "戲驅萬變寄陶寫，軒豁端倪巧摶控。", "蒼筠擢秀飽冰雪，古幹撐空中梁棟。", "奇礓那得在山谷，回首何年委堅重。", "輪囷偃蓋屈金鐵，夭矯驚虬起巖洞。", "舂江莽蒼迷東西，漢南老柳參差垂。", "煙中遠近見本末，明星已沒城烏啼。", "平生險怪三峽水，古木巃嵸陰風吹。", "石間雷雹殷九地，出入噴薄無窮時。", "我身趼足半天下，偃蹇故是山林姿。", "南行灊霍北嵩洛，應接不暇空狂癡。", "作詩寫意如捕景，况有三絕窮天機。", "清晨對此怳自失，眼中太白横峨嵋。", "請君十襲秘緹革，恐復仙去歸無期。"]}