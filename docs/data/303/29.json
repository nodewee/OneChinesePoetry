{"author": "程俱", "period": "宋", "type": "诗", "title": "用德祖韻送毛彦時二首  其一", "paragraphs": ["往者玉樓客，棲遲感秋蓬。", "龍鍾江海士，屑屑悲窮冬。", "今我亦羈旅，號寒思祝融。", "故鄉邈千里，胡馬長嘶風。", "平生飲最少，亦復賢聖中。", "其誰共談笑，無乃志所同。", "泮宫備文質，楩楠飾雕櫳。", "毛子亦好古，摛辭麗春工。", "飄然適我願，一舸來自東。", "明時獵英奇，備問羅臯龍。", "逢辰若公等，附鳳雲從龍。", "遙知賦伐木，相望有梁鴻。"]}