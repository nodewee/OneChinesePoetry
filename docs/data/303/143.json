{"author": "程俱", "period": "宋", "type": "诗", "title": "和柳子厚詩十七首 覺哀", "paragraphs": ["老境一如此，羲娥日交侵。", "霜毛三千丈，安問尺與尋。", "陳力會知止，嘉言佩周任。", "歸來北山北，邂逅得素心。", "朝見東日昇，暮見西日沉。", "流運有終古，朱顔豈常今。", "譬之如澠酒，豈耐無停斟。", "萬化未有極，誰能惜分陰。", "捕影良自苦，沈哀寄微吟。", "安知菩提樹，正在生死林。", "長風振遙壑，三籟有餘音。"]}