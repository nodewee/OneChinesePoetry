{"author": "程俱", "period": "宋", "type": "诗", "title": "奉陪知府內翰至卞山有詩五首 朱氏山居", "paragraphs": ["嶔崎寶山麓，亂石如鬭獸。", "雲根盡中空，噓吸弄昏晝。", "兹山頗似之，無乃共靈構。", "如何在人境，有此泉石囿。", "深巖隱薈翳，竹樹兩森秀。", "坡陀接煙磴，足力恣所究。", "恍然天地開，遠目千嶂驟。", "中營五畝宅，何必封石窌。", "桑麻無外求，茶果供日富。", "夭條列僮奴，花草更黼繡。", "生生所應有，取足謝奔走。", "嗟余四方志，老大無一就。", "對此寸心驚，無因託圭竇。"]}