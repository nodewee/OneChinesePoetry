{"author": "李光", "period": "宋", "type": "诗", "title": "去地草", "paragraphs": ["城東古雙泉，清駛給萬家。", "缾罌晝夜給，舶賈雜鄰娃。", "蠻童與蜑女，赤脚兩髻丫。", "常苦藻荇繁，滋蔓掩白沙。", "蕭疏失林影，聒聒鳴亂蛙。", "十夫勇善沒，入水初紛拏。", "詎勞斧鉞誅，芟荑費鋤杷。", "除惡去根本，無令再萌芽。", "依憑絕纖鱗，驚懼失老蛇。", "風吹有縠紋，月照無纖瑕。", "銅盆湛冰雪，石鼎發乳花。", "餘波及農圃，父老免嘆嗟。"]}