{"author": "程俱", "period": "宋", "type": "诗", "title": "同江仲嘉納凉飛英寺", "paragraphs": ["浮圖湧平地，翳彼燒空雲。", "虚堂引脩廊，白晝來清薰。", "翛然據胡床，振我衣上塵。", "芙渠出金沙，氣作芝蘭芬。", "冉冉度池閣，依依著裾巾。", "道人拂朱絃，攫醳清且純。", "回觀笙篁耳，寡和非陽春。", "步屧中幽討，禪房逕疏筠。", "幽窗不見日，無異昔所聞。", "蒼然小山桂，偃蹇冰雪根。", "紛紛壁間題，蛇蚓雜鳯麟。", "媸妍等一戲，日月無停輪。", "我老厭羈旅，三年困歊氛。", "年年走長道，東越西遊秦。", "白汗信揮雨，孤蓬坐如焚。", "今年下苕霅，過此金蘭人。", "何山豈不好，積翠相依因。", "炎威不相貸，可望不可親。", "須君蠟雙屐，重來約秋旻。", "兹遊亦蕭爽，聊足慰吾懃。"]}