{"author": "程俱", "period": "宋", "type": "诗", "title": "吳正仲提舉至游堂", "paragraphs": ["妙喜寄鍼穎，大空浮海漚。", "翛然一環堵，安住有至游。", "內觀如寒龜，無縛浪自囚。", "外遊如渇鹿，逐焰無時休。", "安知至游處，不止亦不流。", "廣文來東南，持節十四州。", "江海見函丈，雲林入衣裘。", "平生山水國，不滿一轉眸。", "高堂坐隱几，笑遣車下牛。", "虛簷白日静，顧眄九極周。", "是中有至樂，可以忘春秋。", "却來觀世夢，聊復憂人憂。"]}