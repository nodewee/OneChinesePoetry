{"author": "程俱", "period": "宋", "type": "诗", "title": "過毛達可友給事覽壁間舊詩次韻二首  其一", "paragraphs": ["堂前清颸發，樹外赤日西。", "坐令天壤間，氣候忽不齊。", "解带席嘉蔭，長哦壁間題。", "故應有神護，塵土不得迷。", "前年款公門，鷤䳏亦已啼。", "今年復羈旅，庭莎欲鳴鷄。", "西游有底急，觸熱忘卑棲。", "似爲饑所驅，不計轍與蹄。", "綈袍意彌厚，盤餐洗羮藜。", "磊塊久不澆，醇醪代朝虀。", "襄陽之新句，夜直難相攜。"]}