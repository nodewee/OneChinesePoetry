{"author": "李光", "period": "宋", "type": "诗", "title": "載酒堂", "paragraphs": ["東坡文章喧宇宙，粲如日星垂不朽。", "六一老人猶避路，作者紛紛皆束手。", "俊逸精神追李杜，華妙雄豪配韓柳。", "晚年流落海南村，黎唱蠻謳隨蜑叟。", "先生已去五十年，遺墨殘篇尚多有。", "豐城寶劍埋獄中，光焰猶能射牛斗。", "敗垣壞壁秘蝸涎，夭矯龍蛇已驚走。", "獨餘黎氏舊園亭，喬木森森免薪槱。", "半是東坡親手植，老幹樛枝互纒糾。", "杖藜乘興訪遺像，遐想英風竚立久。", "曾吹葱葉送迎翁，當日兒童今白首。", "莫嗟寂寂路荒蕪，亦有幽人時載酒。"]}