{"author": "程俱", "period": "宋", "type": "诗", "title": "送趙子晝奉議歸睢陽用熊倅韻", "paragraphs": ["紛華眩人劇朱碧，子獨好書如好色。", "王孫被服甚寒生，射策君門先破的。", "榮州書窟三萬卷，錦嚢付此龐眉客。", "南遊句吳北大魏，亦復徒勞問刀筆。", "不唯唇齒腐經史，正自雲山鏁胸臆。", "老來息交思簡事，爲子忘劬廢晨昔。", "春風滿帆送歸舸，回首清游如昨日。", "知君名駿定千里，不待朝庭訪幽側。", "有書時寄雁南飛，顧我漁樵正爭席。"]}