{"author": "程俱", "period": "宋", "type": "诗", "title": "數日春物甚麗坐閱歲華偶成古句", "paragraphs": ["東皇駕蒼龍，超忽了八區。", "清明風從冰輪際，轉入厚地潛嘘嚅。", "周行無間寂無迹，但見動植咸照蘇。", "赩如醇醪入花骨，凍塊一一成豐腴。", "花光照空日色醉，天宇蕩滉青蓮敷。", "爛霞漲淥萬堆雪，剪刻不用施鉛朱。", "銅丸晝漏五十刻，銜燭緩轡經天衢。", "游人正與春物競，汲汲磨蟻同馳驅。", "固知一氣共舒慘，機關默動非人須。", "孰居無事主張是，繡黼萬象歸無餘。", "青黄赤白豈有意，應見略似摩尼珠。", "區中代謝未有極，故自有物無榮枯。"]}