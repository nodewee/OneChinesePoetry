{"author": "程俱", "period": "宋", "type": "诗", "title": "題滕司戶虛舟庵和韻", "paragraphs": ["萬族同一海，至人乘桴浮。", "狂風鼓溟壑，安問蜃與鰌。", "擾擾墮濁水，蚩蚩守藏舟。", "其誰善游者，動寂兩不侔。", "紛綸萬境前，了了轉處幽。", "愛君虛舟句，勿逐虛舟求。", "徜徉曹掾中，聊作虛舟留。", "長維五藴山，亦泳愛水流。", "飄搖度夷險，不喜亦不憂。", "我乃蹇淺人，褊心屢招尤。", "君心果空曠，永矣從君遊。"]}