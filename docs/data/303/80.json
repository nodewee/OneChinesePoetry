{"author": "程俱", "period": "宋", "type": "诗", "title": "戲贈江仲嘉司兵", "paragraphs": ["君不見謝公栖遲樂東土，起作司馬征西府。", "莫年談笑有穰孫，鶴唳風聲走強虜。", "又不見子猷剡川高興闌，肯隨鶴書落人間。", "不知騎曹底官職，朝來拄頰看西山。", "平生清真翠巖老，泉石膏肓偶同調。", "歲寒落落見孤松，不忍低眉寧枯槁。", "年來無米繼朝炊，聞說吳興富魚稻。", "不妨來作古司兵，士卒投醪止鳬藻。", "美哉洋洋霅溪水，秋塘百里荷花繞。", "當年釣徒放浪處，醉目悠然送歸鳥。", "斯人不死世不識，往往凌波弄瑤草。", "君方參同佐龍虎，我欲治荒種梨棗。", "會當月夜見龐眉，一笑超然凌八表。"]}