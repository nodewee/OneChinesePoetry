{"author": "程俱", "period": "宋", "type": "诗", "title": "同遊道場何山二首 道場山", "paragraphs": ["何年窣堵波，獨立妙峰頂。", "憧憧五湖舟，黑月仰光影。", "千章列雲構，靈液走甘冷。", "隆樓絕清空，横側見峰嶺。", "下窺三州聚，塵末集毫潁。", "振衣薄雲漢，萬劫彈指頃。", "遼遼天宇大，出没笑蛙井。", "堂中老比邱，奮迅頗精猛。", "擬分數椽地，飽飯卧清境。", "何必少陵翁，聞鍾始深省。"]}