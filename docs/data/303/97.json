{"author": "程俱", "period": "宋", "type": "诗", "title": "和葉翰林湖上夜歸古句", "paragraphs": ["琅玕一紙傳青桐，西湖默存清夢中。", "遙知湖上發新倡，凡馬一洗煙雲空。", "翰林文章舊驚世，聊試三輔分符銅。", "玉槃無聲轉清夜，水天交貫冰朣朧。", "况聞許下足名士，歗詠鼓舞馮夷宫。", "擔簦獨欠此狂客，憔悴企踵臨西風。", "朝來珠璧入懷袖，坐想星宿羅心胸。", "自憐華髪烏帽底，俯仰正慚張長公。", "何當從公萬物表，妙契不待將無同。", "展書三復更太息，但見缺月穿疏櫳。"]}