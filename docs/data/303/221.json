{"author": "程俱", "period": "宋", "type": "诗", "title": "次韵寄謝存之曾公學士", "paragraphs": ["往居闔廬城，有客面如墨。", "論文口瀾翻，嗜學苦不足。", "時稱曾校書，秀句示珠玉。", "今晨塵眼開，來贈忽先辱。", "風騷窮乃工，投閑詎非福。", "言音關感動，妙比韓娥哭。", "此道久荒蕪，名家亦時出。", "五言古長城，屹若萬夫築。", "何如丹鳳樓，樸斵千嶂禿。", "雖然皆戲劇，渺甚一毛粟。", "付之兩忘情，蘭蕙等茨綠。", "聞公會西游，顧我陋而獨。", "掃齋待清談，奮麈或相觸。"]}