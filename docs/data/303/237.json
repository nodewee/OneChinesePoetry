{"author": "程俱", "period": "宋", "type": "诗", "title": "泛舟鑑湖同趙來叔子泰趙叔問聯句", "paragraphs": ["春風卷三江，雨雹暗秦望。", "今晨風日佳，遠目聊一放。", "人情暫愉悅，天宇亦清曠。", "逝将一葉舟，遠破萬里浪。", "澄波撥寒醅，疊巘展新障。", "飄搖過餘芳，容與矚孤漾。", "停雲冒山巔，新綠浮天上。", "枯楊吐輕黄，倚岸抹晴漲。", "遠水沒輕鷗，覉禽變圓吭。", "鑑湖清可啜，蕺菜柔堪餉。", "時當祓禊友，路指蘭亭嚮。", "豈無謫仙盃，聊舉剡溪榜。", "吟牋灑餘研，茶竈發新煬。", "徜徉寫幽憂，蕭爽絕纖坱。", "年華自繁穠，世故足悽愴。", "弔古意雖遐，感時心自亮。", "雄濤折東南，舊牒分霸王。", "梅梁寄遺靈，禹跡疑可訪。", "星分九土毛，带挽百川洚。", "胼胝識神姦，玉帛來崛強。", "規模至今存，形勢亦云壮。", "膽嘗信焦思，金範徒審象。", "當年浣紗人，絳縷起窮巷。", "姑胥失層臺，榛棘遶青嶂。", "彼姝者誰子，婉孌固難忘。", "撫事即元龜，終古可懲創。", "永懷文靖公，造廈得良匠。", "平生滄海志，顧豈矜岫幌。", "笑談遣諸兒，百萬皆膽喪。", "晚節終自完，流言一何妄。", "安知彼天游，中有無盡藏。", "觸目發長謡，懷人獨惆悵。", "入木想八分，登山知幾兩。", "風流四明客，投老志蓬閬。", "玄熊殊夢間，鴝鵒比狂尚。", "慇懃覧陳迹，忼慷有餘怏。", "雲雷正經綸，兵甲相磨蕩。", "虎貔驅七萃，鵝鸛張兩廣。", "帥維丞相度，餉倚晉公滉。", "足食佇流錢，宣恩同挟纊。", "顧慚已么麽，安處官冗長。", "短拙竟何禆，恩私誠謬降。", "猶能樂閑適，深恐遭譴讓。", "故應方虎間，不乏廉藺将。", "祕計走閼氏，奇功收跳盪。", "無煩秦庭哭，坐使楚軍張。", "何當濯龍津，歸擁雲臺仗。", "官儀見炎靈，王氣蓋芒碭。", "專車戮防風，掩骼收魯項。", "祿山終自焚，僕固胡能誑。", "雍容兩宫還，娱樂天下養。", "弁會肅鳬越，花深度雞唱。", "馬牛縱山林，弓矢戢櫜韔。", "錢鎛待豐盈，壺簞更勞迋。", "周室已再安，漢業欣重創。", "返予綿上耕，酌我兵廚釀。", "昂昂妙高叟，辭藻舍人様。", "方爲東山起，朝論深倚仗。", "金昆固神秀，獨立起輩行。", "深嚴職右府，折中歸至當。", "伊予最畸孤，艱阨随所傍。", "幾驚虎尾履，分委魚腹葬。", "偶然還一處，已幸神所相。", "矧復陪清遊，快飲吸長江。", "深慚抗塵容，豈敢窺雅量。", "文衡久已持，宗盟從此亢。", "騄驥正騰驤，駑駘徒頡頏。", "雄筆掃千軍，榮光高萬丈。", "清朝尊陛廉，羣枉窒戶向。", "偉節素推高，嘉言行更讜。", "定應謝逋客，終冀寛俗状。", "常貧固吾道，共約稅歸鞅。", "中興百六掾，麟趾豈神况。", "便便飽經史，婉畫正所仰。", "勤劬照藜青，豪俊嗤帳絳。", "如何艱危中，骯髒容跌宕。", "軒裳欲吹韲，文字堪覆醤。", "數奇豈無雙，妄發坐少憃。", "逍遙漆園荘，澹泊竹林向。", "重來縛塵纓，夜鶴空蕙帳。", "會蒙子雲嘲，未免王戎逿。", "翻思京國遊，幾作榆枋搶。", "無聊每過君，攄豁資直諒。", "朝野時歡娱，金石日擊撞。", "月遷惟佞幸，朝奏坐誣謗。", "寝薪積憂思，把酒亦愴悢。", "斯須失和平，占候奏天棓。", "狂瀾翻四冥，覆蕢安得抗。", "顛冥今幾年，失喜問無恙。", "豈期愕鯨波，復此言輕颺。", "談追正始音，句屬郢中唱。", "融金無留礦，探珠驚老蚌。", "更須月團團，迨此春盎盎。", "還攜玉色醪，共理黄篾舫。", "清文韻韶濩，雅好羅觚鬯。", "振衣躡崇山，一濯惠風暢。"]}