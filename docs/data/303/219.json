{"author": "程俱", "period": "宋", "type": "诗", "title": "復次韵酬葉翰林見寄", "paragraphs": ["渭川十頃青，上谷千竈墨。", "縣河供拂石，濡筆應未足。", "公初入承明，神采映冰玉。", "孤芳信難羣，廉士故可辱。", "虚懷得逢蒙，泛愛近藉福。", "終然翟公題，正堕楊朱哭。", "于今十年後，猶作一麾出。", "何當還宣温，不用求釣築。", "遙知西湖柳，蔽芾誰敢禿。", "應餘金石文，會使天雨粟。", "留連借三輔，夏木今再綠。", "斯文詠公歸，悵望非我獨。", "羈懷老無堪，覽卷百憂觸。"]}