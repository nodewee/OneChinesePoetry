{"author": "程俱", "period": "宋", "type": "诗", "title": "晨起梳頭髪白且稀有感", "paragraphs": ["余髪已種種，我懷亦依依。", "風林無安巢，寒日無餘輝。", "束髪隨官牒，前言服良規。", "豈惟會計當，自詭牛羊肥。", "妄獻北闕書，野芹安足希。", "一挂邪士籍，徒嗟寸誠微。", "惓惓畎畝志，正作禍患機。", "羈危不如人，行行向知非。", "世變不可料，胡塵暗王畿。", "真人起白水，帝命式九圍。", "誤沐宣室召，白頭侍經幃。", "誰言螢爝光，敢近白日暉。", "誰言草木萌，敢試雷霆威。", "野馬立仗下，軒昂妄鳴嘶。", "棄之老牛皂，無復瞻龍墀。", "天公了無私，與奪適所宜。", "時方急功名，選愞安所施。", "士方貴才辨，安用鈍訥爲。", "常人與善士，何異於愚癡。", "譬之救焚溺，珮玉行逶迤。", "棄捐乃其理，刺天看羣飛。", "幸非高明室，百鬼浪見闚。", "自從伏嵁巖，風淫得偏扉。", "有足不得行，有手不得持。", "每思林野娛，濟勝憂無期。", "堆豗不得往，如驥縶且鞿。", "如盲不忘視，如寒不忘衣。", "如痿不忘起，如羈不忘歸。", "但願老窮健，長甘北山薇。", "豈復理鬚鬢，峨冠待晨曦。"]}