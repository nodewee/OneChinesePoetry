{"author": "程俱", "period": "宋", "type": "诗", "title": "以蒋永仲畫雙松爲故人壽", "paragraphs": ["青松千歲姿，擢質萬仞岡。", "霜根初茁秀，氣已凌千章。", "去天尺五地，雨露先衆芳。", "晨光爲膏沐，鬛鬛傾扶桑。", "故應神物護，茂葉成深蒼。", "爾來向三紀，已作拏雲驤。", "豈惟蔽牛馬，固已中棟梁。", "上有參天枝，下有延年肪。", "蒼蔭被草木，皆爲芝木香。", "衆鳥不敢巢，或來孤鳳凰。", "會當回萬牛，一柱來明堂。", "却顧冰澗底，歲寒永相望。"]}