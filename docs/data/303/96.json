{"author": "程俱", "period": "宋", "type": "诗", "title": "焦山", "paragraphs": ["龍伯不解事，投竿牽大鼇。", "逆流直上三萬里，怒捲渤澥秋風潮。", "適當長江入海處，屭贔擲此雙岧嶤。", "一山正臨聲利窟，來檣去櫓紛𦪈艚。", "一山獨與世疏闊，突據幽險盤雲濤。", "飛仙播蕩去不返，止有一翁身姓焦。", "至今金玉作山骨，草木堅勁無夭條。", "爾來寂寞幾千歲，稍見遊子來山椒。", "吁嗟一與人境接，世故擾擾如牛毛。", "安得夸娥還着鼇背上，因之置我三山高。"]}