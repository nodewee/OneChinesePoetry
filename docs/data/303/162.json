{"author": "程俱", "period": "宋", "type": "诗", "title": "戲題錢守宋漢傑泉巖古刹", "paragraphs": ["廣文斗酒邀同襟，胸中嵩衡鬰千尋。", "醉來盤礴吐幽怪，慘澹崖谷森相臨。", "向來三絕信珠璧，肯用抵鵲荆山岑。", "詩中有畫畫中句，兩峰高並藍田陰。", "祇應摩詰可方駕，老向海角嗟英沉。", "何人左手作右字，題此古刹藏煙林。", "不知眼力尚能爾，疊嶂巃嵸窮幽深。", "使君家世舊湖海，戲假尺素資謳吟。", "更登日觀望八極，中有山水無窮音。"]}