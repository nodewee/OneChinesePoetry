{"author": "程俱", "period": "宋", "type": "诗", "title": "用德祖韻送毛彦時二首  其二", "paragraphs": ["斷港冰未泮，海風起蓬蓬。", "君行亦良苦，浮家秋復冬。", "故人一相遇，醉覺心形融。", "道舊有深樂，班荆餘古風。", "何當度楊子，起視東井中。", "未應迫期會，促步佐一同。", "况當萬燈燃，流光煖疏櫳。", "胡爲即言别，繫書憑鳥工。", "空令千里月，團團出天東。", "解舟動棲禽，破曉啼匆匆。", "酒闌城西道，已失銜燭龍。", "振衣一回首，瞥去如驚鴻。"]}