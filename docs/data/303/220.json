{"author": "程俱", "period": "宋", "type": "诗", "title": "次韵寄謝公表韓公朝請", "paragraphs": ["世人如鰂魚，自蔽飜吐墨。", "猩熊亦何罪，不衛唇與足。", "要當如木雁，安問定石玉。", "向來休休翁，老去稱耐辱。", "迹高名自汙，卒享清凈福。", "肯爲接輿生，叩木妄歌哭。", "韓公早聞道，垢濁久已出。", "終成九層臺，不棄一簣築。", "長安列戟第，桐影将缺秃。", "寧辭治中輿，且食祠宫粟。", "胸中荆棘盡，華髪當更綠。", "抗塵我何庸，勇退公所獨。", "何如善刀藏，聊放虚舟觸。"]}