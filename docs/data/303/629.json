{"author": "李光", "period": "宋", "type": "诗", "title": "新亭", "paragraphs": ["新亭結雲根，暗谷通子午。", "環山繚遠碧，雲木巧相補。", "峭壁倚層霄，痕迹無鑿斧。", "朝登晻靄中，嵐氣隨步武。", "須臾大明升，萬象快觀覩。", "一日一坐間，變態難悉數。", "松陰轉虛簷，清梵出重廡。", "閭閻萬瓦合，下視纔一縷。", "悠悠落日吞，耿耿寒月吐。", "邀朋文字飲，四座揮玉麈。", "雅詩發天慳，妙語叩玄圃。", "援琴奏哀彈，得趣忘抑撫。", "人生貴適意，涉世隨仰俯。", "陋矣韓淮陰，耻與噲等伍。", "三年瞬息中，聊作溪山主。", "杯深且樂聖，綆短強汲古。", "至理在目擊，何用苦撐拄。", "超然心境空，逸韻渺天宇。"]}