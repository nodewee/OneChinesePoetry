{"author": "程俱", "period": "宋", "type": "诗", "title": "爲宜興鄭主簿賦寓軒一首", "paragraphs": ["物生太空中，巨細同一寓。", "機緘固有待，舟壑本無住。", "二儀立毫塵，萬化失朝暮。", "要之儻來寄，正自墮形數。", "滔滔人間世，俯仰若泡露。", "浮遊皆適然，蚊睫漫來去。", "着身方丈室，聊作槁梧據。", "了觀諸幻境，內外絕欣惡。", "須知五藴山，今我聊託附。", "回頭主人翁，妙住了無處。"]}