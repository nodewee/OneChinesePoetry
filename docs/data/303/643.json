{"author": "李光", "period": "宋", "type": "诗", "title": "敘遊二十韻呈亨叔列之", "paragraphs": ["戊辰三月晦，端居倦煩促。", "是時天久旱，炎烝劇三伏。", "出門得幽尋，佳處在東北。", "二子俱可人，皎皎瑩冰玉。", "得趣琴有絃，對案食無肉。", "初弹醉翁操，再鼓南風曲。", "琅然山水音，一洗瘴霧毒。", "陳園俯江郊，茅茨擁修竹。", "造門慕子猷，緩步效顔斶。", "汲泉瀹佳茗，蕭散謝羈束。", "清華臨水岸，下有萬荷綠。", "披榛訪蕭子，清净獨無欲。", "黎沈爇瓦鼎，溪蓀養石斛。", "杖藜轉修徑，夹道森喬木。", "歸途遇馮姥，斂袂不羞縮。", "蕉花雜山丹，檳榔繞新屋。", "欲我留姓名，呼兒爲磨墨。", "似憐窮獨叟，曾忝十州牧。", "良辰不易遇，此會豈難續。", "他時儻重來，更爲呼醉秃。"]}