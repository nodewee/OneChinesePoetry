{"author": "李光", "period": "宋", "type": "诗", "title": "可歎", "paragraphs": ["金陵失守何匆匆，敵兵燒我天子宫。", "守臣頂香率父老，開門羅拜惟鞠躬。", "翠華遙遙遵海道，漢家詔令不得通。", "外交內應儔與鄴，所在州縣皆望風。", "坐觀豈但宣撫望，降夷亦有丞相充。", "山巔水涯多白骨，邇來十室九已空。", "權臣悍将恣吞噬，剝膚椎髓方稱雄。", "敵來擁兵保妻子，敵去奏捷希侯封。", "城狐社鼠爭附會，浙部復産勔與冲。", "紛紛餘子何足數，我眎文舉真如龍。"]}