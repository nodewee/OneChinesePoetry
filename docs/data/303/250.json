{"author": "程俱", "period": "宋", "type": "诗", "title": "送林德祖致仕東歸", "paragraphs": ["浩浩聲利間，静躁同一區。", "排肩日中市，有類逐獸趨。", "中朝尺寸地，衆睇咸睢盱。", "安知大雲客，出與飛雲俱。", "翛然棄之去，初不計卷舒。", "紛紛軒裳士，瞠目口爲呿。", "茫然更歎息，不間賢與愚。", "乃知楊少尹，未足繼兩疏。", "當時老而傳，不失仕且居。", "非同會稽史，苦誓困簡書。", "不比狂季真，索身憂病餘。", "耆年了無事，方當騁亨衢。", "投簪逸湖海，沛若縱壑魚。", "雖無揮金事，日者誰公如。", "清風激多士，故是明時須。", "恨無采詩氏，儻有東歸圖。"]}