{"author": "程俱", "period": "宋", "type": "诗", "title": "蔡州葉翰林寄示近詩次韻八首 諸葛莱", "paragraphs": ["三雄未辨誰朱紫，祇有群狙聊作使。", "卧龍偃蹇正躬耕，一飽但知藜藿美。", "平生習氣故難盡，品藻蕪菁傳錦里。", "投醪飲河真有味，置薤留根何足比。", "要知茹草可終身，肯作染羮搖食指。", "公今嘯諾坐堂上，方丈盈前寧少此。", "戲持微草調諸傖，筆勢滔滔下南紀。", "云亭漫吏食不足，幾欲送窮煩鬰壘。", "拔毛蒸瓠當家鶩，潄石枕流徒厲齒。", "因公始識武侯鯖，蓋地何當似芣苢。"]}