{"author": "程俱", "period": "宋", "type": "诗", "title": "送朱伯原博士赴太學", "paragraphs": ["朱公将赴成均時，炎炎六月雲峰奇。", "閶門鼓聲催畫鷁，陂塘菡萏方華滋。", "朝雲回首暮雲合，汗青嵬磊扃巖扉。", "先生顧此重惜去，片帆未肯乘風飛。", "賤子乃前致以詞，誠知去魯心遲遲。", "丈夫出處會有時，從來猿鶴焉能知。", "醇儒况復生盛世，終老巖穴将何爲。", "公其去矣莫迴首，君王仄席思賢久。", "公懷慷慨善哉言，挽舟便出楓橋口。"]}