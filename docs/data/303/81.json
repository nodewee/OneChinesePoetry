{"author": "程俱", "period": "宋", "type": "诗", "title": "次韻和江司兵浙江觀潮", "paragraphs": ["寥天月魄更旁哉，歸墟兩潮時去來。", "乃知大塊與人等，欠噫風動聲爲雷。", "支川千億具毛竅，四溟翕張玄牝開。", "人間百刻乃一息，斷岸飄鼓如輕埃。", "二山横控江海際，挾以幽闕雙嵬嵬。", "偉哉吞吐王百谷，視彼淺狹真臺陪。", "倒流千里駭凡目，正自違性同棬杯。", "相傳昔者楚亡將，事成國霸遭雄猜。", "英靈不没尚爲爾，姓字往往欺啼孩。", "錦鄉功成老元帥，酒酣拔劍歌莫哀。", "戲令強弩飛勁箭，大堤屹立藏風桅。", "吳兒荒怪不足錄，適與支諾資談咍。", "豈知六合有常理，水中出火能焚槐。", "當年謝公正遊樂，遺形物表如王駘。", "微吟獨嘯向海道，幾見銀雪西山回。", "讀君新句寫奇觀，便似放目吳王臺。", "何當共此散煩鬰，大瓠五石充瓶罍。", "更因長風破巨浪，與君掛席尋蓬萊。"]}