{"author": "程俱", "period": "宋", "type": "诗", "title": "送太府宋少卿京赴邠州守一首", "paragraphs": ["使君西南雋，掞藻陽臺春。", "聲稱動華省，故是青雲人。", "時於鵷鷺行，軒昂見長身。", "向來清官曹，往往席上珍。", "聊憑五經笥，一校九府緡。", "寧論尹卿筆，有志不自伸。", "探懷出銀黄，笑指漆水濱。", "房公嘯諾地，廐吏持朱輪。", "懸知涇渭間，廣畝連高囷。", "洪河潤九里，坐息西羌塵。", "長言繼豳風，耕稼可重陳。", "會當采謡俗，夜誦供華勛。"]}