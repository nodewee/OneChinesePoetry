{"author": "李光", "period": "宋", "type": "诗", "title": "五月十三日北歸雷化道中", "paragraphs": ["謫居了無營，贏得一味間。", "杜門十六年，草深沒柴關。", "猛獸當路號，虺蛇伏榛菅。", "今兹果何年，天誅此凶姦。", "羣妖既蕩除，善類稍北遷。", "仲子萬里來，喜極涕淚潸。", "坐定復載笑，喜我顔渥丹。", "人生七十稀，况復加九年。", "平生學飬生，吐納留真詮。", "忘家何足道，絕欲亦偶然。", "歸歟謝世榮，收功在丹田。", "宴坐息息匀，頻嚥舌底泉。", "日用形欲勞，何必驅小蠻。", "看我鰥氣成，空行躡飛仙。"]}