{"author": "程俱", "period": "宋", "type": "诗", "title": "龍尾硯同毛彦時随聯句", "paragraphs": ["歙水清以駃，歙山文且堅。", "誰持玉斧琢，製此月様圓。", "想當結繩後，要使鳥跡傳。", "雕鎪見骨格，豈與瓦礫全。", "陂陀百氏圃，泓澄九經淵。", "墨海不復見，柯巖那可肩。", "星稀涵緯象，眉綠生春妍。", "規模異鎔鐡，濡寫殊懷鉛。", "正當秋兔穎，發此霜松煙。", "一從毛褚遊，幾作蟲魚箋。", "徴辭想妃子，揾首懷張顛。", "寧同李生瘞，聊續胡公鐫。", "常疑老蚌殻，浸潤成膏妍。", "堅踰鵝池鑄，質射銅臺埏。", "紛紛况多僞，渇雀同梔鞭。", "琳坳隱多水，十手寄所宣。", "池光瀲墨色，雲氣開毫聯。", "翔鸞及垂露，逸勢徒飛騫。", "誰云過珪璧，或用磨戈鋋。", "吾今欲焚棄，負耒歸園田。"]}