{"author": "李光", "period": "宋", "type": "诗", "title": "海外謡", "paragraphs": ["嗟爾海南民，遭此贓吏阨。", "銜冤無所訴，相熾起爲賊。", "爲賊計誠拙，尚可活朝夕。", "攝官陳建中，貪猥最狼藉。", "有女攀勢要，不料非偶匹。", "但務房奩多，苞苴又絡繹。", "挟此恣貪惏，如虎傅以翼。", "貳車號按察，往訴遭箠擊。", "最後差丁夫，欲免人十直。", "貧民賣妻孥，強者起持戟。", "至今文昌縣，白晝無人迹。", "其次經界官，太守乃姻戚。", "隨行縱獄吏，聲勢如霹靂。", "郡縣遭唾罵，圖冊成覆易。", "三豪因衆怒，從者如葦棘。", "去年從說諭，閭里已帖息。", "狂謀起賕吏，從此復反側。", "愚民本無知，脅誘冒鋒鏑。", "焚蕩玉石俱，老弱轉溝洫。", "遺骸横道路，流血千里赤。", "殺戮誠快意，贓吏有德色。", "從今無忌憚，徴斂幾時息。", "沉香與翠羽，窮搜遠彈射。", "烏衣徧村墟，氣焰已可炙。", "久矣攝官弊，至此亦云極。", "祖宗有成法，贓吏盍杖脊。", "疲民正憔悴，使者宜憫惻。", "軺車難數來，時遣一幕職。", "永寛海外氓，精求二千石。", "世無採詩官，吾言徒感激。"]}