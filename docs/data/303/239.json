{"author": "程俱", "period": "宋", "type": "诗", "title": "道山堂後小桃著花頗有幽態", "paragraphs": ["春陽入花骨，疏葉皆昌豐。", "蓬山足松檜，不作倚市容。", "小桃三四花，擢秀冰雪中。", "頩顔澹無言，綽有林下風。", "無人對清賞，似笑華髪翁。", "老來懶尋芳，掛杖無青銅。", "不知春色深，但怪風日融。", "頗聞西郊路，欲作朝霞烘。", "何須逐流水，有馬如游龍。", "騎驢哦新句，醒醉同一空。", "當年玄都觀，葵麥棲殘紅。", "却顧此幽絕，蕭然對繁穠。"]}