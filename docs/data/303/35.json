{"author": "程俱", "period": "宋", "type": "诗", "title": "再分題得易分韻得醉字一首", "paragraphs": ["吾觀空劫初，妙藴固無示。", "誰令南北海，七竅鑿元氣。", "靈龜出洪河，六畫乃其寄。", "庖犧覷天巧，創物發奇秘。", "太虛本無邊，小大隨汝視。", "窮之得幾深，見者自仁智。", "或從鍊丹砂，或用資卜筮。", "終然有神護，回祿翻引避。", "絕編固冰釋，覆瓿正心醉。", "却懷投閣生，寂寞發長喟。"]}