{"author": "李光", "period": "宋", "type": "诗", "title": "九日登瓊臺再次前韻", "paragraphs": ["異鄉感節物，聊赴使君請。", "層臺縹緲間，野曠天宇静。", "木落水涵空，氛霧俱遠屏。", "籬邊菊斕斑，遠摘带沙濘。", "誰云鼓吹雄，謾欲等鼃黽。", "短髪不勝簪，烏帽倩誰整。", "衰頹強追歡，起舞羞顧影。", "君憂白晝短，我愛清夜永。", "三釂意彌勤，殽酒罄杯皿。", "棄置身外事，聊復樂俄頃。", "世方洶波瀾，我心猶古井。", "歸來豪興盡，宴坐朝內景。", "明朝汲新泉，舊篋餘賜茗。"]}