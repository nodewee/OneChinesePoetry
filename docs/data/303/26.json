{"author": "程俱", "period": "宋", "type": "诗", "title": "到官兩旬四走山野作詩以自勞云", "paragraphs": ["上山偃伸如望天，下山傴仆如深泉。", "胡爲持此不貲寶，來試萬丈懸崖巔。", "前人見踵後見頂，反足鳥道相攀牽。", "欻然置我章貢上，水激石罅奔雷填。", "荒塍曲澗無遠近，渺渺不見墟中煙。", "土岡鑿路狹如隧，蘇壁藤薜蛟蛇纒。", "寒風颼飀失白日，上有萬木蒼陰玄。", "航溪之深掲其淺，碎石齧足聲號川。", "茗山發我一長喟，彼有吳市人中仙。", "飛瓊練玉存故處，祗有井竈無霜鉛。", "我今正坐五斗米，悔不辟粒從期佺。", "向來吳松厭羈旅，三歲半逐鴟夷船。", "故教筦庫着疏嬾，坐守兀兀聊窮年。", "安知求逸得奔走，豈異避挺蒙戈鋋。", "咄嗟萬事無必計，努力唯有歸園田。"]}