{"author": "程俱", "period": "宋", "type": "诗", "title": "建除一首酬林德祖虙", "paragraphs": ["建旟撫方面，簪筆登雲衢。", "除書無虚日，念子何躊躇。", "滿堂羅經史，問字無停車。", "平明戶外屨，接迹叩所需。", "定坐爲詳說，從周述唐虞。", "執經退食罷，貝梵頗卷舒。", "破魔無堅壘，解髻皆明珠。", "危絃寡知音，寂寞空居諸。", "成詩遠相寄，尺鯉來東吳。", "收之巾十襲，永好不可渝。", "開緘歎奇决，已作東歸圖。", "閉蕃着空舍，誰辨公車書。"]}