{"author": "李光", "period": "宋", "type": "诗", "title": "和劉提舉游龍井謁清獻辨才二像", "paragraphs": ["我觀二大士，超悟非適今。", "過去與未來，一一現此心。", "緬懷清獻公，兹地舊所臨。", "餘愛存甘棠，過者猶斂襟。", "平生辨才老，般若緣契深。", "圖像儼如昔，遺迹了可尋。", "坐使茨棘場，化爲薝蔔林。", "法嗣傳衣燈，膏肓存砭箴。", "圓顱擁敗褐，華髪欹半簪。", "相對了無言，清標映孤岑。", "丹青久剝落，感嘆成微吟。", "了知身外身，不坐喬木陰。", "真形換緗素，妙句劖青琳。", "與子成三賢，清風迥蕭森。", "凛然龍象姿，不受鼯鼠侵。", "從兹香火社，永爲人天欽。"]}