{"author": "程俱", "period": "宋", "type": "诗", "title": "贈别吴忱宣德", "paragraphs": ["吳公河南守，薦士得賈生。", "偉兹天下士，何止千人英。", "吳公失名字，功業曖不明。", "要非萬頃波，莫著横海鯨。", "當時好賢意，豈愧勃與嬰。", "蔽賢如面牆，自使兩目盲。", "好賢如力穡，穰穰嘉穀成。", "至今餘慶在，望著河南城。", "如君豈其裔，樂善莫與京。", "高門二千石，世德故可評。", "平生周旋士，往往凌青冥。", "作吏今十年，讀書不求名。", "向來光山政，何異古所稱。", "嗟哉士營己，寧使我負人。", "聊須借汝頭，一用朱吾輪。", "今君乃能爾，所棄如毛塵。", "故知古賢世，尚見風俗淳。", "猗予一畸士，落落良可憎。", "折腰務求合，俗眼竟不青。", "憧憧九衢內，邂逅蓋一傾。", "何從乃知我，頓有交歡情。", "相随若形影，出語見肺膺。", "長安速化地，頑鈍終無營。", "中宵起歸思，襆被東南征。", "投林無擇巢，促步無安行。", "寧嫌蕞爾邑，要是衆不爭。", "紛紛同舍客，聚散兩不停。", "毛子去山色，哦詩對峥嶸。", "想見簿領間，烱如九秋鷹。", "深州戢修翮，題輿重廬陵。", "胸中若懸鑑，圭角不自呈。", "石老故游倦，飄蕭數星星。", "崇山古惡地，無乃煩笞榜。", "程翁頗專嘿，兩版晝夜扃。", "時時繫烏帽，匹馬挟二黥。", "安知刹那間，一卧不復興。", "其餘復誰在，誰與交忘形。", "去駕雖結轍，來檣競揚舲。", "懷君尚留寓，京塵染裾纓。", "其誰念久要，佐子飛且鳴。", "况君緇衣後，世故飽所更。", "會當力推挽，横絕非階升。", "却顧五湖上，有人方耦耕。"]}