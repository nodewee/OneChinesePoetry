{"author": "程俱", "period": "宋", "type": "诗", "title": "秀峰游戲效李長吉體", "paragraphs": ["玉龍衝碧縈山脊，蜿蜿踏龍上穹碧。", "神奇鬼巧鑱高青，露壓春煙染山色。", "舉頭便足千里遊，太湖萬頃涵天白。", "剪霞噀霧濕青紅，錦楣花礎明清空。", "松聲拂枕破幽夢，冰輪逗滑寒朣朧。", "殿角聯珠掛星斗，透冷飛光射疏牖。", "古香飄桂夜陰陰，雲樓報晚生銅吼。", "摧頹覊客青山人，悠悠九土飛紅塵。", "眼前歷歷千古意，琴臺不見吴宫春。"]}