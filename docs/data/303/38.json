{"author": "程俱", "period": "宋", "type": "诗", "title": "奉陪知府內翰至卞山有詩五首 玉德泉", "paragraphs": ["卞維吳興鎮，傑出衆山外。", "晴朝自生輝，韞玉見奇態。", "新阡表南陽，獨據山水會。", "青松三萬本，已復出蓬艾。", "靈泉發道左，天遣資灌溉。", "初無一綫溜，泛濫欲浮芥。", "披榛佇方空，餘浸忽可澮。", "清踰金沙泓，甘此中泠派。", "朝涵卞峰雲，暮作霅溪瀨。", "豈惟供百須，旱歲亦多賴。", "殷勤五大夫，隨喜奉微蓋。", "嘗聞瑜瑾姿，德與君子配。", "兹泉爲人出，固是神所介。", "當令玉德名，相與流千載。"]}