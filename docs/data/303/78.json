{"author": "程俱", "period": "宋", "type": "诗", "title": "次韻江司兵寄示所和趙司錄相從飲解嘲之句", "paragraphs": ["卜居林塘靜，禽魚樂融融。", "陽和一披拂，照爛黼繡工。", "柔條罥繁枝，幽香來晚風。", "誰謂武陵遠，臨清千樹紅。", "俯仰村郭間，從容聖賢中。", "暮見月圓缺，餘光入疏櫳。", "朝乘日車作，坐守四壁空。", "遙想趙與江，屈身薄書叢。", "正類鸛雀碧，未爲覆盆烘。", "祿隱寄簪笏，神遊在方蓬。", "時時望西山，把酒一笑同。", "茗碗傾石鼎，山蔬出筠籠。", "不妨問中聖，何暇賦惱公。", "趙子五車腹，春秋富終童。", "居然出其類，儼如黄髪翁。", "江子事超曠，町畦漫無封。", "但見磊砢姿，温溫若春濃。", "人生迭相笑，傖父嘲吳儂。", "鴟夷與井缾，憂樂殊初終。", "且當從所好，迂轡若爲容。"]}