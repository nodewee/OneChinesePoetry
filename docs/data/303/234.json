{"author": "程俱", "period": "宋", "type": "诗", "title": "和滕子濟考古圖", "paragraphs": ["我生百無味，忘懷欲捐書。", "翛然謝糟粕，傲睨萬物初。", "平生蠧魚間，習氣未盡袪。", "朝來覧千古，似歷仙公壺。", "權輿自四目，雨粟號靈魖。", "天球周序陳，科斗魯壁餘。", "切玉有至理，范金足良模。", "彭亨屹漢鼎，璀璨羅商瑚。", "初疑鳥遺跡，忽若龜負圖。", "典刑尚可見，聊用舉一隅。", "翻思楊子雲，語默與道俱。", "豈無載酒人，相對時軒渠。", "奇字决魚魯，微言折甄舒。", "譬彼學耕稼，當從老長沮。", "滕侯飽今古，禀秀連青徐。", "三年考聚訟，坐判墨與儒。", "入眼爛珩玦，搜奇到黄虞。", "端令宇宙中，俯仰縱所如。", "我欲發其秘，聯詩慚貫珠。", "何殊穰田祝，豚蹄操酒盂。"]}