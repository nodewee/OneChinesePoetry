{"author": "程俱", "period": "宋", "type": "诗", "title": "故人張達明徴餉舒朮将以古句次韵酬之", "paragraphs": ["憶官古龍舒，妙境開禹甸。", "潄流探九井，曳屐窮四面。", "借居龍溪上，窗戶列巖巘。", "客懷劇棼絲，撩亂不可剪。", "時時出登臨，款段勝屈産。", "如持古神搥，破此牢愁鍵。", "地靈多草木，灌蔓森秀軟。", "嘗聞左宫仙，蘂笈發珍瑑。", "摛辭敘山精，豐綺信無㥏。", "幾尋青冥劚，時作芙蓉搴。", "雲琅未云剖，月醴忽以泫。", "回觀豨苓輩，市積空𡾰嵼。", "至今阿連功，焜燿華陽典。", "寧當柙而藏，正恐知者鮮。", "豈同西一方，但取一笑莞。", "力驅三彭仇，况比黄金腆。", "芳腴散靈柔，坐使百疴遣。", "故人山中來，雅素過何點。", "應知藜莧腹，豈復禁茗碗。", "輕翔不可獨，分送勤折簡。", "新詩出強韻，趣步不容挽。", "微吟復小啜，氣味清而婉。", "何須養生論，藥石問中散。"]}