{"author": "李光", "period": "宋", "type": "诗", "title": "中秋謝彦恭惠酒", "paragraphs": ["中秋有佳月，名醖來海康。", "海康太守賢，憐我持空觴。", "遠分十具至，呼兒喚鄰墻。", "坐客盡飲流，一舉空罍缸。", "酒酣對明月，不藉燈燭光。", "移席俯清流，照我兩鬢霜。", "海北與海南，各在天一方。", "我老歸無期，兩地遙相望。", "宴坐桄榔庵，守此歲月長。", "願子一咄嗟，跨空結飛梁。", "度此往來人，魚鹽變耕桑。", "籬邊白衣來，莫待菊蘂黄。"]}