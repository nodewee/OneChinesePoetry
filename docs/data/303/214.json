{"author": "程俱", "period": "宋", "type": "诗", "title": "和同會舍千葉緋桃", "paragraphs": ["飛花動江光，風力兩相怯。", "扁舟老參謀，覓句時拄頬。", "連昌出墻枝，晞日香江挹。", "深宫夾修篁，歲久森翠葉。", "至今丹青妙，華宇張九疊。", "誰移此繁英，密蔭如栽接。", "因依肖蜾臝，變幻胥蝴蝶。", "忽如剪緋㠾，又似翻錦箧。", "殷唇注猩血，細蘂輕蚊睫。", "爭春雖云晚，鬭麗固當捷。", "冰實儻可分，仙梯不難躡。", "賡詩憎怪煩，我意終未惬。"]}