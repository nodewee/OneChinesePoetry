{"author": "李光", "period": "宋", "type": "诗", "title": "泂酌亭詩", "paragraphs": ["投老幾三黜，郊居更一遷。", "江山相映带，風物自清妍。", "妙墨移新榜，清詩失舊鐫。", "地偏無俗轍，境勝賴前賢。", "氣浹岡巒潤，榮滋草木鮮。", "雙泉今莫辨，異味豈虚傳。", "餘潤分畦圃，支流給市廛。", "幽嵌鏘玉佩，石罅湧璣璿。", "瀝漉聞朝汲，淙琤攪夜眠。", "甘寒通沆瀣，精潔秘蜿蜒。", "奔駛觀洄洑，泓渟有折旋。", "滂沱蘇旱歲，清冷變炎天。", "鴈過空遺影，僧來忽誤禪。", "澄瀾涵璧月，暗谷響朱弦。", "夢想千巖秀，徜徉一壑専。", "使君常倒載，别乘屢加籩。", "隔竹聞茶臼，臨池泛酒船。", "塵襟如可洗，來此弄潺湲。"]}