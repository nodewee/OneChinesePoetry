{"author": "程俱", "period": "宋", "type": "诗", "title": "得小圃城南用淵明歸田園居韻六首  其一", "paragraphs": ["城南美林壑，城上皆青山。", "山光照庭戶，於此可盡年。", "穰穰千古區，化作魚蒲淵。", "秋蕖渺無際，紅鮮間田田。", "邂逅得小隱，連山在其前。", "流泉带其左，松篁接風煙。", "它年營把茅，不待雪滿顛。", "寧圖五鼎食，坐失十載閑。", "願比小人腹，一餐期果然。"]}