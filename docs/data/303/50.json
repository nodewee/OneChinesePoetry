{"author": "程俱", "period": "宋", "type": "诗", "title": "夜寒大風洶洶不能寐用前韻作一首", "paragraphs": ["朔風如長兵，犀兕貫七屬。", "寥寥挾霜露，浩浩入空曲。", "羈禽無安巢，凍獸吼冰谷。", "枯摧卵壓山，石走塵飛麴。", "終朝恣飄鼓，衆竅如歌哭。", "客懷正無聊，默念歎鴻鵠。", "窮愁巧相尋，夜氣恐將梏。", "羲娥不我待，始姤今已復。", "黄昏歌苦寒，達旦幾翻覆。", "悲蛩尚啾喧，餓鼠時躑躅。", "青編置牀頭，芸竹有餘馥。", "枯腸浪自苦，無食安能續。", "平生僅識字，無地寄雙足。", "呼僮屏書眠，傳記真舉燭。"]}