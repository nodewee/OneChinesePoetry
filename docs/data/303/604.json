{"author": "李光", "period": "宋", "type": "诗", "title": "縣齋清坐有懷  其二", "paragraphs": ["學道未忘名，欲跨揚州鶴。", "淵明賦歸來，頗恨未恢廓。", "平生剛褊性，敢避窮獸搏。", "君詩如清琴，平淡猶賀若。", "泠然山水音，妙響振林壑。", "寧爲太史走，豈事桓温幕。", "樂哉吴望游，微凉生殿閣。", "况兹積雨後，枕簟謝焚灼。", "未能去三彭，便可休六鑿。", "跌宕文字間，詩酒自相酢。", "氣凌李杜豪，力振曹劉弱。", "偏師攻長城，稍稍出方略。", "山川助離騷，景象如宿約。", "陰風起虚籟，暮靄昏城郭。", "菡萏泛金塘，篔簹隕銀籜。", "卧看曉參横，坐待殘月落。", "不愁衣典盡，尊空莫起酌。", "明朝醉復醒，生憂押垂脚。"]}