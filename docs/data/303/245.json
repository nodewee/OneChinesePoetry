{"author": "程俱", "period": "宋", "type": "诗", "title": "自寛吟戲効白樂天體", "paragraphs": ["武陵讁九年，下惠仕三已。", "或窘如拘囚，或了無愠喜。", "吾生憂患餘，年忽及耆指。", "偏痱未全安，抱病更五禩。", "進爲心已灰，棄置甘如薺。", "坐狂合投閑，佚老宜知止。", "向令身安健，不過如是耳。", "每思古窮人，我幸亦多矣。", "照鄰嬰惡疾，羈卧空山裏。", "纒綿竟不堪，抱恨赴潁水。", "文昌兩目盲，無復見天地。", "簡編既長辭，游覽永無冀。", "吾今雖抱病，蹇曳非頓委。", "時時扶杖行，積步可數里。", "校之卧床席，欲坐不能起。", "雖扶不能行，懸絕安可比。", "時從親故談，亦不廢書史。", "右臂故依然，運筆亦持已。", "籃輿時出遊，初不廢牢體。", "况無他證候，色脉若無異。", "詳觀動息間，儻有安全理。", "侍祠了無庸，竊祿愧索米。", "借居浮屠宫，非村亦非市。", "廷堂甚爽塏，高屋敞窗几。", "郊林接溪水，眼界頗清美。", "嘗聞天地間，禍福更伏倚。", "藉令衰蹇身，終老只如此。", "何須苦嗟咨，未必非受祉。", "形如支離疏，飽食逸終世。", "目盲如宋人，全生免傜使。", "平生嘆遠遊，今我在桑梓。", "田園接家山，區處及耘耔。", "平生困鞅掌，今我恬無事。", "寝興縱所如，出處不違已。", "病來益尊生，對境空相似。", "永無貪欲過，稍習衛生旨。", "不爲六賊牽，豈受三彭毁。", "人言病壓身，往往延壽紀。", "太鈞默乘除，萬一理如是。", "安全固自佳，蹇廢亦可爾。", "死生猶寤寐，况此一支體。", "細思安否間，相去亦無幾。", "如何不釋然，萬事付疑始。"]}