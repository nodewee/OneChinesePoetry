{"author": "程俱", "period": "宋", "type": "诗", "title": "和柳子厚詩十七首 寫懷因簡趙叔問", "paragraphs": ["胡塵暗中原，世路日以艱。", "脱身九死中，自笑老且頑。", "才志本不競，拂衣謝塵寰。", "相從莫逆人，雲蘿共躋攀。", "固知千里駒，未免山復山。", "我已卜西谷，背崖結三間。", "豈無風篁嶺，亦有明月灣。", "平生真遠遊，舊觀忽以還。", "兒童釣遨處，陳迹猶班班。", "叠嶂藹空翠，暗泉響餘潺。", "采芝嵁巗下，長謠想商顔。", "逋客不復駕，居然掩雲關。", "從來悟泡影，豈但忘觸蠻。", "所幸戎馬際，餘生得長閑。"]}