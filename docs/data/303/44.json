{"author": "程俱", "period": "宋", "type": "诗", "title": "同遊道場何山二首 何山", "paragraphs": ["謝公滄海士，眷眷在林壑。", "飛輿下層巒，及此日未落。", "翩然何山麓，古澗謝疏鑿。", "方橋跨清泠，鬰密交翠幄。", "通幽更窮深，木末見楹桷。", "琅璫鳴老屋，拉攞相倚薄。", "莊嚴布金地，藤蔓土花剝。", "當年軒裳客，小隱事鉛削。", "能令此山名，谷口振京洛。", "如何給園居，勝士久不作。", "豈惟雪山輕，顧恐泉水濁。", "周行一泛覽，懷古歎冥漠。", "安知千載人，不作來遊鶴。"]}