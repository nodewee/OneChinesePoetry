{"author": "李光", "period": "宋", "type": "诗", "title": "辛未人日同郡僚遊陳氏園", "paragraphs": ["海南人日春已濃，柳條遠映桃花紅。", "攜觴尋伴逐春色，杖藜縱步遊城東。", "陳園新築芳亭小，綠竹猗猗自圍繞。", "杯行不用管絃催，枝上綿蠻囀春鳥。", "舊傳人日天多陰，今年人日春光好。", "田家但喜藷芋收，我輩惟憂酒樽少。", "明朝有興還復來，賸買鹿蹄拚醉倒。"]}