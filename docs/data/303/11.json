{"author": "程俱", "period": "宋", "type": "诗", "title": "夜坐", "paragraphs": ["饑烏夜啼棲復起，仡粟飛光透窗紙。", "捲簾萬瓦白生煙，桂影扶疏浄如洗。", "回腸正隨清漏轉，葉下空庭亂如霰。", "青燈耿耿夜何其，雲篆吐蘭初一線。", "歲云暮矣萬竅號，霜天旅雁求其曹。", "月行虚空幾萬里，羣犬吠光聲正豪。", "蒲團瞑目空危坐，逝者如斯白駒過。", "悠悠昨夢不可攀，此身此心何日閑。"]}