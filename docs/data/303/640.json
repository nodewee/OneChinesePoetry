{"author": "李光", "period": "宋", "type": "诗", "title": "自然解印北還作古風送行", "paragraphs": ["徐侯古循吏，作牧海南邊。", "三載撫民夷，擒縱出拘攣。", "里巷絕嗟呼，囹圄無淹延。", "父老有好詞，不見吏索錢。", "忽聞解印綬，蠻歌惨離筵。", "遠控横海鯨，追躡凌波仙。", "寄語廣利神，無令颶風顛。", "臨行一麾手，萬事盡棄捐。", "勿作兒女戀，吚嚘涕潺湲。", "火雲赤崢嶸，修途願加鞭。", "愛君氣猛厲，心似鐵石堅。", "迥悟出世法，痛掃習氣纒。", "明窗净棐几，華藏了大千。", "别語徒諄諄，維摩本無言。"]}