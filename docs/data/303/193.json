{"author": "程俱", "period": "宋", "type": "诗", "title": "歙溪硯", "paragraphs": ["硯鳯池，石龍尾，金其聲，玉其理，文字之祥助公喜。", "助公喜，爲公壽，籋雲衢兮龍爲友。", "儀簫韶兮鳴鳯咮，金玉相兮椒蘭臭。", "老復丁兮昃還晝，壽而臧兮世無有。", "生彌長兮視彌久，見太平兮休戰鬬。", "泳學海兮恢文囿，俯松喬兮齒倉籀。", "翰林客卿管城偶，揮毫振藻常無咎。"]}