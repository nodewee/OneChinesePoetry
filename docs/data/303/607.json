{"author": "李光", "period": "宋", "type": "诗", "title": "次韻子忱游東山古風", "paragraphs": ["休沐不暇懶，趁此郊原晴。", "駕言出東門，蹀躞馬在坰。", "江山恣游眺，頗惬幽人情。", "同行有勝侣，豪氣如陳登。", "妙語傾錦囊，璀璨珠璣盈。", "暫釋簿領勞，頓覺心迹清。", "人生一世中，轉徙如郵亭。", "愛君絕塵姿，坦坦心地平。", "當年功名念，晚節師淵明。", "出處豈有心，敢論虧與成。", "吾衰百念冷，端如在家僧。", "東山本非山，名字空峥嶸。", "不見古松色，詎聞山鳥聲。", "演師獨面壁，燕坐朝黄庭。", "骨冷喚不回，蚌珠秘龕燈。"]}