{"author": "李光", "period": "宋", "type": "诗", "title": "和胡德暉松軒詩", "paragraphs": ["炎天羣木無葱蒼，朝曦夕照繞屋梁。", "一榻南窗復東廂，老松效技扶披猖。", "微風颼飀弄笙簧，坐變熱惱爲清凉。", "簿書相仍愁肺腸，細聲入夢我豈遑。", "但覺風日明晴窗，皎如夜月和秋霜。", "樛枝鱗皴龍蜃走，翠葉鬰律鸞鳳翔。", "燧明徒誇能照夜，坐想煙霧風中香。", "何如軒成獨賦雲錦章，從兹遂愛夏日長，會看壑聳仍霄昂。"]}