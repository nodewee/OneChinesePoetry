{"author": "李光", "period": "宋", "type": "诗", "title": "八月七日夜對月", "paragraphs": ["仲秋氣已爽，林壑雨新過。", "忽驚浮靄空，乍覺天宇大。", "夜凉風露清，佳月纔半破。", "清輝漸可愛，入戶驚照坐。", "團圞遶中庭，有似蟻循磨。", "西山聳岡巒，輪側愁易堕。", "魏子不解飲，詩語頗頓挫。", "呼兒聊與醆，我唱渠輙和。", "停杯看月落，客去未能卧。", "海月夜夜好，新詩幸頻課。"]}