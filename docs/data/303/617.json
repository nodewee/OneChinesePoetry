{"author": "李光", "period": "宋", "type": "诗", "title": "寄題餘姚徐宰新作嚴公堂", "paragraphs": ["子陵古真隱，逸氣横九州。", "平生江海志，自比巢與由。", "鴻飛本冥冥，肯爲稻粱謀。", "虚屈萬乘顧，枉煩物色求。", "貽書誚君房，預作腰領憂。", "舜江公邑里，公去踰千秋。", "青山無古今，大江日東流。", "人物浪淘盡，英名至今留。", "當年漁釣地，陳迹餘荒丘。", "徐侯有佳政，百里安田疇。", "作堂名嚴公，懷賢慕前修。", "時來對江山，一尊更獻酬。", "我豈隱淪歟，三黜今白頭。", "年來賸得閑，忘機狎羣鷗。", "結茅牟湖傍，一竿幸可投。", "蒻笠青蓑衣，生涯寄扁舟。", "嚴子定不死，吾将從之游。"]}