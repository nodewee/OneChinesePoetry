{"author": "程俱", "period": "宋", "type": "诗", "title": "君明出留題吳江詩次韻", "paragraphs": ["包山水脉通西垠，森然林屋開東晨。", "飛仙下視三萬頃，豈異滴水陶家輪。", "時時餘浸被吳楚，赤子𫙺𫙺哀漂淪。", "松江一支東入海，海道今者皆揚塵。", "遂令洪波洄不吐，禹跡莫辨僞與真。", "滔滔利往橋下水，省照黄綬孤吟身。", "月輪行空萬籟息，尚記此境清無倫。", "當時苦恨無好句，空負歲月臨江津。", "得公新詩妙入理，羊酪敢方千里蒓。", "公言慎勿作境會，取捨過咎由來均。"]}