{"author": "程俱", "period": "宋", "type": "诗", "title": "次韻和叔問古風送曾吉甫提刑", "paragraphs": ["夢覺紙窗白，幽禽語匆匆。", "傳呼動林野，楚歌已三終。", "故人忽在眼，四牡來城東。", "閉門雀可羅，繞舍森蒿蓬。", "如何不我遺，臭味固所同。", "昔别全盛日，華戎文軌通。", "豈意喪亂後，晤言復相從。", "知君飽新得，敬慎過南容。", "肅然氣深稳，隱如匣藏鋒。", "向來夸奪境，變滅毗嵐風。", "訪舊半鬼錄，榮衰等虚空。", "顧我老且病，齒搖頭欲童。", "念子方潁脫，如錐出囊中。", "會如金僕姑，犀兕貫七重。", "光華得膚使，周咨廣堯聰。", "黠虜将革面，天方誘其衷。", "皇明並日月，塵霧不得蒙。", "遄歸侍幃幄，海嶽增深崇。", "儻因東飛翼，一訪白髪翁。", "時哉不可失，决去如驚鴻。"]}