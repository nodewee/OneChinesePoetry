{"author": "李光", "period": "宋", "type": "诗", "title": "短歌贈柯山祝道人", "paragraphs": ["年來憂患老病纒，獨寝一室方蕭然。", "道人顧我笑且憐，贈以一粒金華丹。", "彤霞入腹氣熻赫，紫焰照日光斒斕。", "寸田溫溫起真火，尾閭歷歷朝泥丸。", "道人年少遊賢關，曳裾躧履公卿間。", "宣和天子崇神仙，近臣薦引登金鑾。", "造膝一語開天顔，羽衣縹緲黄其冠。", "吴筠雖嘗入禁掖，稚川終隱羅浮山。", "荆棘掃盡棃棗熟，汞鉛九轉龍虎蟠。", "一裘百衲聊卒歲，斗酒滿引冰雪寒。", "朅來鐔津施丹劑，應病與藥俱輕安。", "度人濟世功行圓，超脱滓穢猶蜕蟬。"]}