{"author": "李光", "period": "宋", "type": "诗", "title": "仲兄去歲落一齒書來悵然作詩以寛其意", "paragraphs": ["四大非我有，元氣力護持。", "齒從齠齓換，既老還復隳。", "太公含兩齒，卒爲帝王師。", "睢陽嚼空齦，名與日月垂。", "張儀但舌在，折齒激范雎。", "漢相老無齒，飲乳如嬰兒。", "安得鐵如意，擊堕還離離。", "齒存固可喜，齒落無深悲。", "退之有成言，軟飯穩送之。", "何須噬乾胏，但可食肉靡。", "養生已有堂，晏坐吞朝曦。", "谷神定不死，老聃豈吾欺。", "時爲五禽戲，納息如靈龜。", "命友日飲醇，弄孫且含飴。", "齒落會復生，千載儻可期。"]}