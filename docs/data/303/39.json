{"author": "程俱", "period": "宋", "type": "诗", "title": "奉陪知府內翰至卞山有詩五首 庵居", "paragraphs": ["幽亭名思洛，寒潭俯澄虛。", "回頭三百年，勝地成荒墟。", "公今草堂址，無乃昔所居。", "環之碧玉峰，带以清冷渠。", "流泉響琴筑，松竹皆簫竽。", "妙哉無盡藏，一一爲我娛。", "東岡作蘭若，鍾梵鄰樵漁。", "亦有桑柘村，旁開蔬果區。", "何煩引三徑，故自與世疏。", "主人去霄漢，夜直承明廬。", "斯遊入清夢，儻寄空中書。"]}