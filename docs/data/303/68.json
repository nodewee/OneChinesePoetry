{"author": "程俱", "period": "宋", "type": "诗", "title": "十月五日集季野家歸作", "paragraphs": ["賢愚孰無營，急景信可惜。", "如何闔廬城，乃有此閑客。", "懷安豈初志，運甓有餘力。", "相從無何鄉，邂逅一日適。", "虚窗得朝陽，寒凜作春色。", "琴書羅棐几，一一凈如拭。", "畫沙見奇蹤，落屑非近識。", "似追永和還，未覺正始隔。", "崢嶸衡霍囿，莽蒼雲夢澤。", "時華玄低卬，幽鳥共深寂。", "誰驅此變幻，戲納方丈域。", "慚公傾春釀，澆我憂思積。", "豈無車公語，顧匪伯仁匹。", "長檠蠟華摧，起視霜月白。", "酣歌美清夜，擁髻侍通德。", "參差吐幽妍，鑿落灧芳碧。", "觥籌不留行，爲問此何夕。", "言歸謝主人，五斗安可極。"]}