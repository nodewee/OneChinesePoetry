{"author": "李光", "period": "宋", "type": "诗", "title": "雪中過盤石山寄劉季山", "paragraphs": ["離家六十日，晴嵐逐征鞍。", "已嫌狐裘重，漸喜絺縠單。", "朅來古清湘，狂風捲濤瀾。", "小市人寂寂，夜深雪漫漫。", "誰知桂嶺北，風雪如長安。", "明朝過盤石，仰見蒼蒼山。", "上有千尺松，下有百丈灘。", "劉子方避謗，結茅寓其間。", "却掃謝友朋，兒女俱團圞。", "南行敢躊躇，履險如驚湍。", "我心本無慮，莫作拘囚看。", "肯學老鍾儀，楚奏聲嘶酸。"]}