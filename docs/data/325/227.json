{"author": "胡宏", "period": "宋", "type": "诗", "title": "送友人歸荆南", "paragraphs": ["瞬息光陰便百年，壯時無謂此身堅。", "莫隨白日悠悠去，要見先民的的傳。", "心耻文俳似班馬，眼看青紫自頭旋。", "望雲飛鳥長天外，臨水不知魚在筌。", "沈吟巖野意不展，燮理一身居屢遷。", "願學只知依孔聖，懶從禪客問因緣。", "聖門子貢最明達，肯使宮牆但及肩。", "天生我才樸更拙，未逢良匠入雕鎸。", "清漳見公二十載，論仁一句期超然。", "致知兩字足功力，方信能行窮化先。", "南山文會未振起，公今遠去岷江邊。", "聞說豺狼卧當路，日向黄昏休更前。", "況復江城動鼙鼓，四時烽火長相連。", "征輪决去曳不止，男兒性命絕可憐。", "曉月子規驚別夢，冥冥空有淚痕濺。", "臨岐相贈要切語，慎勿使我空華顛。"]}