{"author": "史浩", "period": "宋", "type": "诗", "title": "童丱須知 夫婦篇", "paragraphs": ["天地生萬物，陰陽相配偶。", "兩家因媒妁，是以爲夫婦。", "男貴有器識，不問財薄厚。", "女貴有賢行，不問色妍醜。", "二者既相值，家肥得長久。", "二者儻不然，舉動多掣肘。", "夫無婦承順，何以事父母。", "婦無夫應援，何以事姑舅。", "外或專放蕩，薄游酗樽酒。", "內或資悍厲，爭競恣紛糾。", "儻信牝雞晨，長舌肆讒口。", "離間骨肉親，敗亂廉潔守。", "居官鮮德操，居家失孝友。", "漸漬不覺知，頓使初心負。", "故須礪剛方，循循常善誘。", "使其良心生，悔恨能自咎。", "若也縱沉迷，一切俱聽受。", "冥然在世間，禽獸而牝牡。", "堂堂六尺軀，方足俱圓首。", "聰明不下人，何乃畏仇偶。", "子孫則象之，餘殃貽厥後。", "吾言誠伐病，宜以銘座右。"]}