{"author": "史浩", "period": "宋", "type": "诗", "title": "送王嘉叟編修倅洪州", "paragraphs": ["男兒抱經綸，動必爲時利。", "姑置俗儒談，盍各言爾志。", "匹馬從軍游，叫閽上封事。", "秦王不能坑，漢祖不敢戲。", "不溺蠻粵頭，當斷匈奴臂。", "雍容奏凱還，禮樂格天地。", "化工泯無迹，君隆堯舜治。", "此志倘蕭條，五湖資一醉。", "釣竿拂滄波，藜杖倚烟寺。", "采菊秋薦馨，紉蘭春及衣。", "作詩以遣懷，把酒以適意。", "隨處是道場，其樂叵思議。", "公乎箇中人，出處洞茲義。", "彈冠下七閩，簉迹中都吏。", "學士如堵牆，爭欲挽之試。", "公曰平生心，科目非所覬。", "我有活國謀，囊封徹天視。", "九重一夜闌，拊髀爲歔欷。", "遲明未報可，襆被秣歸騎。", "帝曰予汝嘉，予憂在閫寄。", "南昌古名藩，咨汝往其貳。", "畫棟曉飛雲，珠簾暮雨墜。", "要當軫民癘，豈獨覽佳致。", "公清衡重輕，內外匪殊異。", "苟與道周旋，俯仰何所媿。", "金柔以鍊剛，玉美由火熾。", "隠忍斯成功，沈深乃大器。", "窮達付自爾，是謂浩然氣。", "宣室行受釐，前席寧許避。", "吾詞非浪發，請公默而識。"]}