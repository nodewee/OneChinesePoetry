{"author": "陳棣", "period": "宋", "type": "诗", "title": "讀豫章集成柏梁體", "paragraphs": ["元祐昇平超治古，誕布人文化寰宇。", "道山翰苑郡仙處，一代文章繼周魯。", "斯道盟寒誰是主，眉山二老文章虎。", "眉山鑒裁高難與，網羅九萬摶風羽。", "晁張超然鴻鵠舉，秦郎繼作翹翹楚。", "餘子紛紛謾旁午，韓門籍湜何須數。", "豫章詩律加嚴苦，洗空萬古塵凡語。", "後來鮮儷前無伍，真是江西第一祖。", "錦繡陸離纏肺腑，寶唾珠璣終日吐。", "兔穎煙煤驟如雨，混然天成絕斤斧。", "騷經抑怨知何補，白雪陽春空媚嫵。", "囊括鮑謝包徐庾，下視謫仙平揖甫。", "近時作者宗燕許，入社投名仰成矩。", "殘膏賸馥爭探取，派別枝分已難禦。", "專黨同門伐異戶，陳言糟粕棄如土。", "宗門不絕僅如縷，究竟疇能踵前武。", "遺編璀璨瓊瑶譜，八珍間列羅樽俎。", "誦之琅琅中宮呂，心清何止頭風愈。", "古人純全嗟莫覩，徒味篇章想簪組。", "鋪張盛美誇才諝，自笑雷門持布鼓。"]}