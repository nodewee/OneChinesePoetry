{"author": "史浩", "period": "宋", "type": "诗", "title": "次韻沈高卿雜言", "paragraphs": ["讀書正其遠大者，莫爲蟛蜞專爾雅。", "儻從紙上覓筌蹄，當識升高必自下。", "富貴不來將奈何，豈作求食思毀瓦。", "富貴適來無容心，處以恬然寧滿假。", "仕官要須得若人，是爲學足美其身。", "萬方思治徯康濟，當吏立政頻咨詢。", "從容風俗到淳古，坐可堯舜吾君民。", "昂頭引頸不愧慚，奚必翰墨誇清新。", "吁嗟二者理非各，俗儒妄分誠臆度。", "學成用我鶚在天，不用聊復龜藏殻。", "名利寵辱尚如許，死生之變良足託。", "沈子才雄敵萬夫，聲華合與前賢符。", "君看昔人可炙手，行若市井真屠沽。", "敝袍陋巷世不如，往往胸次多良圖。", "廼知富貴本餘事，窮達有命吾生俱。", "君詩卓絕了無和，我復感激重揚揄。", "難逢臭味同，勉子謹厥初，毋待桑榆補東隅。"]}