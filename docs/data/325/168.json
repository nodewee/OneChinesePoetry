{"author": "孫起卿", "period": "宋", "type": "诗", "title": "江纂墓碑", "paragraphs": ["家有古冢碑，近自田家獲。", "藏之五六年，未甚見省錄。", "古苔侵文理，封結殆莫識。", "偶然嗟其窮，一一爲磨剔。", "始若漫無文，細尋適可讀。", "文云晉江纂，長夜垂茲刻。", "貞石殊不用，塊然但埏埴。", "合葬無別銘，背面書反覆。", "一字不涉華，本枝記明白。", "二父遂兼書，于逌乃宗嫡。", "考諸晉史篇，真是小出入。", "字畫亦嶮勁，然不類鎸斲。", "漢魏尚豐碑，茲獨何褊迫。", "豈時丁喪亂，不暇如品式。", "於時義熙季，處次實庚戌。", "五胡剖中原，典午竄南極。", "苟簡理宜爾，寧詒不孝責。", "審訂既昭然，疑去喜自適。", "歷年七百餘，瞥爾駒過隙。", "名節苟不傳，埃化先瓦石。", "寘茲當眼前，用代銘几席。"]}