{"author": "史浩", "period": "宋", "type": "诗", "title": "童丱須知 祭祀篇", "paragraphs": ["文王御家邦，風化必自邇。", "采繁夫人職，專言奉祭祀。", "洪惟祖先心，貴得賢後嗣。", "匪取一時孝，覬其能事死。", "蓋自平生來，功行勤積累。", "防範不敢違，貽厥作基址。", "子孫洎有室，懵不知此理。", "燕飲恣歡謔，口腹縱奢靡。", "霜降雨露濡，愴惕昧所履。", "故其臨祭時，倦色成跛倚。", "酣歌或笑呼，憤怒或笞捶。", "不恤祭如在，大似不得已。", "祖先必吐之，豈復錫繁祉。", "我勸世間人，於此莫輕視。", "春秋祭享間，齋戒先恭己。", "憂思動哀慕，虔謹具芳美。", "時物堪薦新，當如奉甘旨。", "餖飣乎自供，焉可使奴婢。", "掃除蠲穢雜，滌灌去塵滓。", "馨香出釜甑，滋味登簠簋。", "勿爲貧故約，勿爲富故侈。", "豐儉或有常，不可變其軌。", "以此奉吾先，神靈必歡喜。", "緜緜百世後，餘慶何能弭。"]}