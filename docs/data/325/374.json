{"author": "史浩", "period": "宋", "type": "诗", "title": "題陳天予國正借軒", "paragraphs": ["子猷昔借宅，餘地著霜筠。", "君今地無隙，乃復借諸鄰。", "開窗羅萬箇，傾蓋如相親。", "輕風韻蕭瑟，密雪乘珠珍。", "行當享清絕，寧問誰主賓。", "人生空洞間，千畝納渭濱。", "胡爲徇目力，咫尺分參辰。", "便當混物我，一視無越秦。", "還以賞君軒，借與不借均。", "比意識者會，君無語俗人。"]}