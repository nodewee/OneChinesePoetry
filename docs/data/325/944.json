{"author": "程顥", "period": "宋", "type": "诗", "title": "春雪", "paragraphs": ["二月將臨尾，羣陰久退潜。", "只知桃李艶，何復雪霜嫌。", "密霰仍先集，飄霙忽散霑。", "帯風成料峭，和雨作亷纖。", "江漢初彌望，珠璣亦間兼。", "片痕才著瓦，斜勢漸穿簾。", "鳥化遼城鶴，途鋪越女縑。", "落英時鬭舞，飛絮或同黏。", "直把瓊瑶比，誰疑鵠鷺撏。", "透肌錐共利，洒面刅爭銛。", "寒怯開闈賞，光凝伴月覘。", "價增樵市炭，興入酒家帘。", "駐足銀粧履，昂頭玉裹髯。", "如何欺煦律，重復困窮閻。", "薪乏經朝備，衣因恃暖拈。", "擷芳游女恨，憂歲老農占。", "惜竹頻敲葉，愁花旋覆苫。", "失權悲太皥，助虐有飛亷。", "驟降初疑勇，旋消亦訝謙。", "朔雲雖借便，水后可無厭。", "縱任陰靈巧，難令木氣殱。", "寒威徒自奮，春氣亦時添。", "積勢方平壠，澌流已墜簷。", "暗空猶沓沓，近地即佔佔。", "遠水難遮面，髙峰不裹尖。", "著墻聊畫粉，蓋地豈成鹽。", "紈扇驚塵曀，崑崗認火炎。", "端來薦融釋，空復助洳漸。", "積潤終滋嫩，驚雷亦震淹。", "東君莫惆悵，杲日待重瞻。"]}