{"author": "史浩", "period": "宋", "type": "诗", "title": "聽阮", "paragraphs": ["水晶宮殿黄金闕，玉斧修成大圓月。", "漆光照膽毛髮寒，依約峰巒見林樾。", "誰人於此安四絃，流水高山寄清越。", "初如孤鶴唳藍田，漸若羣鸞舞丹穴。", "踈踈夜雨滴秋階，忽然雪竹空岩折。", "世間萬態不可窮，絃中有口俱能說。", "錦瑟華年過眼休，枯桐已爲伯牙絕。", "是間真意亙千古，千古仲容名不滅。", "人生俯仰天地內，瞬息百年同一閲。", "請君姑置是非事，來憑雲窗聽高潔。"]}