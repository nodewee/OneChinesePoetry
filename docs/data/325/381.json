{"author": "史浩", "period": "宋", "type": "诗", "title": "和建王雨中聞戒酒之什", "paragraphs": ["簇雲行太虛，作霖自天意。", "凉氣入郊坰，通宵喜不寐。", "鼕鼓喧銅駝，鯨鐘韻蕭寺。", "遲明上層樓，羽扇端可棄。", "萬象奔空來，攬之入詩思。", "七椀有餘清，一觴成徑醉。", "倒着白接䍦，飄蕭新出笥。", "客有可人姿，終規聊見志。", "樂飲雖及辰，沈酣非所恣。", "主人雲夢胸，綽有容物智。", "溫顔起謝客，博哉斯言利。", "平生千金軀，於此肯嘗試。", "逡巡掃鉅篇，華衮酬一字。", "觀者嗟賢王，不以儒爲戲。"]}