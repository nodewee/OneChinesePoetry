{"author": "史浩", "period": "宋", "type": "诗", "title": "餞馮圓中郎中守邛州", "paragraphs": ["岷峨秀多士，照乘輝連城。", "夫君挺奇瑞，梯棧來神京。", "殿前策三道，光焰摩九精。", "甲科雄鷺序，四海馳文名。", "一朝坐璧水，緩轡登蓬瀛。", "二年作銓總，談笑流品清。", "陛對本故事，中間俄一鳴。", "黼座固色喜，無乃羣邪驚。", "堂堂頗牧論，萬古追家聲。", "胡爲忽掉頭，解組尋歸程。", "帝曰邛筰民，撫字宜煩卿。", "汝其下膏澤，癯瘠均豐盈。", "上方寶環賜，遲汝襦袴氓。", "承平二千石，倚任誰云輕。", "况復近鄉井，正晝錦方榮。", "過家仍上冢，鉦鼓喧雙旌。", "男兒貴行志，豈俟腰金橫。", "風雲儻際會，衮繡居槐庭。", "別酒置客邸，伊嗟未忍傾。", "所嗟君子外，何獨傷離情。"]}