{"author": "史浩", "period": "宋", "type": "诗", "title": "德駿賢郎銘字韻", "paragraphs": ["老鳳鳴阿閣，有雛燦丹青。", "相將上浮玉，有翼垂南溟。", "惟實在竹頭，香霧風泠泠。", "惟泉似清醴，漱作甘露零。", "滿胸飲冰雪，終日翔禪扃。", "摩娑古斷碑，顰頞嗟天刑。", "覓句寫真賞，豈只誇一能。", "後生正可畏，之子乃妙齡。", "使我讀數四，爽氣生襟靈。", "飛書寄豚犬，俾作座右銘。"]}