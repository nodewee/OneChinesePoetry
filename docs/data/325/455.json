{"author": "史浩", "period": "宋", "type": "诗", "title": "秋荷十韻", "paragraphs": ["漲碧湖方迥，嬌紅藕競芳。", "已疑星斗下，仍訝錦雲張。", "脈脈初離立，盈盈忽綴行。", "煙藏何限思，雨送不勝香。", "解佩皋臨漢，聞弦浦近湘。", "向來便看此，欲去未渠央。", "葉好嗔兒摘，蓬新喚客嘗。", "更禁和月淡，直思付風狂。", "得載平生酒，閒鳴盡日榔。", "甘將百詩詠，恣弄水仙鄉。"]}