{"author": "史浩", "period": "宋", "type": "诗", "title": "贈天童英書記", "paragraphs": ["學禪見性本，學詩事之餘。", "二者若異致，其歸豈殊途。", "方其空洞間，寂默一念無。", "感物賦萬象，儒懸鏡太虛。", "不將亦不迎，其應常如如。", "向非悟本性，未免聲律拘。", "英師箇中人，以詩隠浮圖。", "桃紅柳青青，翠竹黄花俱。", "誤落世間耳，脫畧公卿徒。", "昨朝得東風，打包過江湖。", "胡爲來帝鄉，叫閽徹宸居。", "堂堂老阿師，道價東西徂。", "住山垂一世，學子紛雲趨。", "寒潭風靜練，皎月天心孤。", "邇來隻屨輕，片雪銷洪爐。", "願言立强名，故事臣敢誣。", "事成明當發，長吟入春蕪。", "從茲窣堵波，山雪閟天書。", "顧我坐學省，兀兀如守株。", "因君聽篷雨，爲謝故溪魚。"]}