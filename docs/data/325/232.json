{"author": "胡宏", "period": "宋", "type": "诗", "title": "圃景大吟呈伯氏", "paragraphs": ["青鞋黄帽侵晨起，杖策徐行聽流水。", "雲輕淡月欲明時，竹裏清風開太始。", "山鐘間發催天曙，廟鼓連聲動羣耳。", "東山青樹映霞明，西嶺朱樓眇烟裏。", "樵夫荷斧晨出山，漁子携魚午趨市。", "靜看岐路人營營，獨坐小亭秋靡靡。", "已知物理時常改，因見天工神不死。", "胸中浩蕩一乾坤，世上榮枯均泰否。", "悠然種植得佳趣，春意生生自無已。"]}