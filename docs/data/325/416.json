{"author": "史浩", "period": "宋", "type": "诗", "title": "次韻李光祖瑞香", "paragraphs": ["石蹊萬折凍欲裂，兩岸梅英照天發。", "於中更有錦薰籠，芳菲不待勾萌達。", "奇姿苒苒來仙源，從此橫枝不直錢。", "東風零亂委泥土，只爲山家作玉田。", "豈若夫君有真色，紫葩碧葉從初得。", "幾將消息露人間，紛紛塵俗誰能識。", "晚居盧阜聲名飛，蕙帳悠悠春夢遲。", "起來鼻觀猶馥鬰，杖藜便覺香風隨。", "夭桃謾說燕脂染，落絮徒云白氈糝。", "品題一著佳客稱，併使丁香風味減。", "藍溪夫子誠好事，贈我此花良有爲。", "平生巖壑在胸中，培殖根荄年不記。", "故應謂我知花譜，千夫綵綷來吾圃。", "拜嘉歡喜不敢當，直欲美芹羞帝所。", "昔扈龍輿白石川，回鑾小憩玉津園。", "曾見此花千百本，較量今者端無前。", "若居御苑逢膏澤，車載盆栽惟所適。", "吾王顧盼即生春，不費陽和些子力。"]}