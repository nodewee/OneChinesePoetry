{"author": "史浩", "period": "宋", "type": "诗", "title": "代叔父九經堂歌", "paragraphs": ["黄冠物外士，碧眼世中兒。", "琅函赤軸富裒蓄，金作蛟龍盤繡栭。", "撞鐘擊鉢走聾俗，聖典寂寞令人悲。", "我登九經堂，四顧光陸離。", "畫簷散彩噴朝日，翠幌倒影摇天池。", "牙籤插架爭突兀，若有鬼物森扶持。", "使君雅意尊經術，故闢後圃披遺基。", "咄嗟土木上星漢，下視仙宮梵宇俱么微。", "我願茲堂徧寰海，共治皆以經爲師。", "一變人心至齊魯，再使風俗躋農羲。", "却向茲堂命賓友，霜藤象管唱新詩。", "東風吹到君王耳，喚取文翁歸玉墀。"]}