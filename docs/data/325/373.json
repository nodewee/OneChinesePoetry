{"author": "史浩", "period": "宋", "type": "诗", "title": "代上孫仲益尚書生日", "paragraphs": ["吳山高兮江水長，江山鬰鬰蟠光芒。", "上帝靳固鍾俊良，數千百歲誰可當。", "西徐老人鬢眉蒼，身着秋碧雲錦裳。", "馭風騎氣下大荒，帝命錦繡裹肺腸。", "天門賜之龍虎章，下爲人間除不祥。", "主盟吾道承素王，向來斯文病膏肓。", "公於此時氣堂堂，道配歐蘇力相望。", "朝游蓬壺暮扶桑，黼黻河漢回輝光。", "臨流拯溺爲舟航，人生廢置不可量。", "萬里放逐蛇虺鄉，翦翎籠中看鵰翔。", "小儒願公如子房，不願公貴如六郎。", "玉烈石髓請飽嘗，不須更待龍宮方。"]}