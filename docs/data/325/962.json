{"author": "程顥", "period": "宋", "type": "诗", "title": "陪陸子履遊白石萬固", "paragraphs": ["條山蒼蒼河流黄，中蒲形勢天下彊。", "帝得賢侯殿一方，四年不更慰民望。", "元豐戊午季春月，上心閔雨愁黎蒼。", "使車四出走羣望，我亦奉命來侯疆。", "情誠感格天意順，詔書才下雨已霶。", "病麥還青禾出土，野農鼓舞歌君王。", "故人相見不道舊，爲雨歡喜殊未央。", "聖主寛憂小臣樂，自可放蕩舒胸腸。", "白石萬固皆勝地，主人爲我攜壺觴。", "况逢佳日俗所尚，車馬未曉填康莊。", "扶提十里雜老幼，迤邐千騎明戈槍。", "初聽鳴鐃入青靄，漸見朱斾輝朝陽。", "遨頭自是謝康樂，後乘獨慚元漫郎。", "侯來雖知有賓客，衆喜更爲將豐穰。", "臨溪坐石遍巖谷，幽處往往聞絲簧。", "山光似迎好客動，日景定爲遊人長。", "乘髙望遠興不盡，戀戀不知歧路忙。", "人生汨没苦百態，得此樂事真難常。", "我辭佳境已惆悵，侯亦那得久此鄉。", "他時會合重相語，辜負泉石何能忘。"]}