{"author": "王九齡", "period": "宋", "type": "诗", "title": "祠龐潁公", "paragraphs": ["賢哉龐潁公，天相佑仁宗。", "清規映當代，勁節摩秋空。", "皇祐維四年，蠻寇南海邕。", "委身任虎將，獻馘魯侯宮。", "又能識君實，薦鶚如孔融。", "人言主與賓，霜降鳴豐鐘。", "至今勳業在，隠然齊岱嵩。", "少時居蔭下，讀書此堂中。", "三年足不市，紛華塵垢同。", "平生經綸志，於此涵養豐。", "梁間産靈芝，秀異鬰青葱。", "殿角存琬琰，揮毫氣吐虹。", "常時有識者，固知非卧龍。", "一朝十載遇，談笑集勳庸。", "後人勤仰止，圖像君子容。", "蕭然堂廡間，香火一時共。", "地遠塵不到，山高氣自雄。", "松竹交蔭鬰，桃李間繁穠。", "堂經百年久，隳圮幾一空。", "斷砌行春蚓，敗壁號秋蛩。", "僧有惟勔者，鼎施葺施工。", "興僕廣湫隘，疏林撤翳蒙。", "至今山下路，冠蓋仍憧憧。", "我來爲此邑，坐閲三年窮。", "催科本自拙，撫字亦何功。", "惟有心如水，庶幾踵前蹤。", "適當歲初吉，斂板揖清風。", "來携一壺酒，謹致三酬恭。", "昔嘗懷此念，今乃遂我衷。", "作詩留壁間，聊以寫鄙悰。"]}