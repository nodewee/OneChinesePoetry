{"author": "史浩", "period": "宋", "type": "诗", "title": "又依前韻", "paragraphs": ["混沌既開闢，溥博分淵泉。", "其中具明眼，來往類跳圓。", "惟有詩工夫，可探造化先。", "研摩到極致，換骨如得仙。", "上以美教化，下以明性天。", "元白愧重濁，鮑謝羞輕便。", "佩劍雖相笑，沈迷乃同船。", "未登風雅域，爲問何因緣。", "無非警策句，各在詩一偏。", "我欲窺其奧，晏食宵不眠。", "觀舞悟深旨，曾不及張顛。", "清新乏奇妙，局束猶拘聯。", "習氣未能斷，爲之乎猶賢。", "寫出多瑕疵，未免拙慈愆。", "公詩百篇內，浩然志帥全。", "愈出力愈促，即之俱自然。", "熟讀已成誦，寧待三絕編。", "如澡銀潢水，塵氛俱盡湔。", "敬當珍此賜，墨蹟令常鮮。", "更許示餘帙，泚筆吾須傳。"]}