{"author": "史浩", "period": "宋", "type": "诗", "title": "次韻沈澤夫逍遥歌", "paragraphs": ["在昔蒙莊有至言，萬物逍遥天地間。", "大鵬斥鷃異稟賦，隨性奚假人防閑。", "怒飛未覺宇宙隘，决起那知世界寬。", "洪纖有量莫相越，智巧不用常優閒。", "默觀萬化盡如許，脫悟此理行非艱。", "但當涵養取深造，工夫祇在澄心源。", "心源澄寂固能應，視彼所寓皆居安。", "佳哉蒙莊豈誕妄，所得實自吾孔顔。", "遠則兼善非附勢，窮而獨處非左計。", "陋巷簞瓢依聖師，何殊禹稷游平世。", "脩仙欲生成大幻，佞佛欲死是乾慧。", "死生之說本同歸，原始當求一言契。", "了知吾道出世間，學渚深流不思濟。", "遂令前輩薄後人，直謂軻死真無繼。", "此生造化曷可輕，勿爲名利思營營。", "吹噓呼吸勤吐納，導引致壽先熊經。", "後枯正藉一溉力，且使既老身康寧。", "向上更須觀一著，一之所起猶未形。", "從渠海岱自更貌，何止一閲三千齡。", "守一還期守真一，真一誠通能事畢。", "吾之所取進乎技，解牛中得養生術。"]}