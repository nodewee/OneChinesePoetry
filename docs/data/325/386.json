{"author": "史浩", "period": "宋", "type": "诗", "title": "遊西湖分韻得要字", "paragraphs": ["儒生紙上爭攻剽，傳癖書癡等貽誚。", "不然利海競錐刀，或向名場羨華要。", "紛紛臧穀兩亡羊，說以西湖却頭掉。", "西湖自倚傾城姿，肯與西施角年少。", "品題定價有前賢，陳迹班班猶可弔。", "試因休沐許尋盟，浄洗緇塵一登眺。", "身疑孤星破浮雲，心逐驚猱走空嶠。", "野竹萬箇秋聲虛，敗荷十里香風妙。", "凌霄金剎梵仙居，怪石嶙峋餘萬竅。", "高敷桂子浥新黄，好傍長枝發清嘯。", "老禪林外熟蹲鴟，雙耳不聞天使召。", "行行欲問處士橋，路轉忽逢水仙廟。", "未羞菊蕊薦芳馨，一盞寒泉敢先釂。", "翩翩沙鳥沒蒼烟，紅蓼丹楓舞斜照。", "急呼艇子汎漪漣，正欲渡間狎漁釣。", "同行磊落三數公，嘉此襟期非素料。", "襞牋吟寫樂遊詩，愈使西湖有光耀。", "伊余同賦却忘言，了知造物工相撩。", "千古遊人安在哉，城郭山林歸一窖。", "會須象罔得玄珠，可免小兒輕侮笑。"]}