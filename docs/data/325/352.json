{"author": "史浩", "period": "宋", "type": "诗", "title": "東湖遊山", "paragraphs": ["四明山水天下異，東湖景物尤佳致。", "古來奇處蕪沒多，極目空餘老蒼翠。", "最稱險奧唯福泉，崒嵂萬仞摩青天。", "屹起精藍名壽聖，松風颯颯泉涓涓。", "一徑崎嶇通下水，風物人情更淳美。", "兩椽茅屋何蕭然，是即吾廬靠山起。", "吾嘗終日倚闌干，眼界峨峨碧玉攢。", "有時出戶一乘興，枯筇蠟屐隨清湍。", "攀蘿直上上水去，烟霞迤邐僧家路。", "龍藏虎蟄天地寬，陟岵欷歔空墮淚。", "次經象坎白雲庵，陰崖斷谷常青嵐。", "中有村墟號韓嶺，漁歌樵斧聲相參。", "陶公霞嶼崢嶸出，秀傑緜延數非一。", "鼈山孤立水中央，規圓不頼人鑱刻。", "地雄山壯泉源豪，七十二溪俱怒濤。", "截山突屼起六堰，百尺花蹊金石牢。", "鳴桹擲釣漁艇短，數百成羣來往欵。", "綠蓑青笠苦忘歸，細雨斜風渾不管。", "棲真蘭若唯南隅，聞是徐王舊隠居。", "蓮塘十里香風濶，鳧鷖鸂鶒時沉洳。", "一帆迅抵青山寺，丈室雲堂高贔屓。", "森森松菊蔽村祠，細讀刓碑知故事。", "云是皇朝李使君，濬濁澄清利後人。", "迄今旱歲頼實利，血食往往長秋春。", "破霧穿雲梯磴滑，石脅山腰徧金剎。", "濯足清流舒嘯長，篔簹十畝清風戛。", "紫衣道士氏曰朱，高論山前結草廬。", "客至石壇無俗物，橫琴數曲酒一壺。", "對岸二靈只一葦，依約誰家葬龍耳。", "夜深踈雨洗遥空，一朵濃雲罩山觜。", "金襴禪老今大顛，壞衲蒲團日坐禪。", "我行不問西來意，消息還將方寸傳。", "烏石山頭滕奧口，泓澄萬丈輝星斗。", "過客誰知此地靈，只聞靜夜生龍吼。", "鑑湖蕪沒多田疇，臨平車馬尤喧啾。", "紛紛未識茲萬頃，神仙窟宅合在東南北西陬。", "周游幾千里，此興猶未已。", "歸來摸寫筆不停，大匠從其誚狂斐。"]}