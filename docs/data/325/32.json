{"author": "陳棣", "period": "宋", "type": "诗", "title": "新沐有感", "paragraphs": ["我髮日已疏，尚喜鬢未斑。", "晴朝試一沐，但覺盤水寬。", "千梳發清快，凜凜肌骨寒。", "脫落等秋籜，光潤如春巒。", "譬彼雨露滋，下澤枯蓬根。", "烏雲猶半濕，霜葉不加繁。", "我生嗜疏懶，肯事形骸間。", "一月半不理，垢膩何由刪。", "今辰新沐罷，快若沃狂瀾。", "呼兒奉禨飲，爲作椎結團。", "歲月寖相逼，歡娛心已闌。", "看鏡想勳業，森然欲衝冠。"]}