{"author": "史浩", "period": "宋", "type": "诗", "title": "盡心堂", "paragraphs": ["曲士懷軒裳，銖寸較得失。", "紛紜戰寵辱，矛盾相撞抶。", "大方惟達人，天遊寄虛室。", "卷舒儻由己，出處要無必。", "時來作砭針，一起當療疾。", "時去收龍蛇，夭矯自超逸。", "隠見了無礙，妙迹那可詰。", "我公天人姿，宿有補天術。", "心宜盡心理，心靜與天一。", "當年風雨會，黄道賓出日。", "乾坤方瘡痍，塗炭入憂恤。", "神鋒指幽燕，酋領將斧鑕。", "世數有長消，匆匆謝簪紱。", "歸來卧林藪，道自無伸屈。", "慶堂示餘彥，親灑銀筆述。", "聊遺郢人斤，千載斲妙質。", "定應山水觀，中與胸趣匹。", "仰看衡雲飛，雲靜山崒嵂。", "俯眄湘流水，舟楫空蕩潏。", "可憐天東北，狼煙暗鬰律。", "神州見蒼莽，悲風爲蕭瑟。", "再拜願有期，經綸勿韜鬰。", "天心酌民言，公再調鼎實。", "風霆驅八荒，遊戲須一出。"]}