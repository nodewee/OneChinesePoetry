{"author": "史浩", "period": "宋", "type": "诗", "title": "次韻遊西湖", "paragraphs": ["平生林處士，一葉老波光。", "坐令西湖名，千古磨蒼蒼。", "邇來子李子，掉鞅出柴桑。", "官閒到休日，清淺尋幽香。", "金風度林麓，野艇生微凉。", "竹間寄登覽，孤岑水中央。", "拂石辨奇蹟，哦詩味遺芳。", "歸來筆不停，醉墨翻淋浪。", "他時三賢亭，合著君在旁。", "只恐作霖雨，幽夢通商王。"]}