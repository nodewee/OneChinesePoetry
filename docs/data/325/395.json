{"author": "史浩", "period": "宋", "type": "诗", "title": "送王時亨舍人帥蜀二十韻", "paragraphs": ["文翁上岷江，風化亟飛揚。", "峩峩當代間，輩出王馬揚。", "挽彼石室流，濯此錦繡腸。", "遂令蜀士夫，至今能文章。", "武侯隠偏地，雲龍適相值。", "純誠革斯俗，三代可立致。", "千載凜如生，老栢猶英氣。", "遂令蜀士夫，至今抱忠義。", "乖崖一專城，四海喧嘉名。", "發奸照幽伏，世仰如神明。", "蠹弊跡已去，靈祠俎猶腥。", "遂令蜀士夫，至今有能聲。", "清獻鎮南嶠，餘風弭貪暴。", "琴鶴適自隨，薏苡雅非好。", "熙朝慶登崇，深仁格穹燾。", "遂令蜀士夫，至今秉清操。", "英英王紫微，橫金擁旌麾。", "五十四州地，和氣濛烟霏。", "兼美數君子，士夫得其依。", "行行報政成，天子竚公歸。"]}