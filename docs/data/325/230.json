{"author": "胡宏", "period": "宋", "type": "诗", "title": "和江子玉二首  其一", "paragraphs": ["無奇試學居盤谷，誰信斷絃膠可續。", "湘天冷落數家村，曩時曾枉旌麾沐。", "潺湲階下碧溪橫，柳靜風微幽意足。", "知君文武濟時才，舊時軍律寒生粟。", "文書脫畧是人師，應有魏昭能換粥。", "我無真樂送芳年，悵望顔回屢空腹。", "凄凉指日秋風高，願更同來寫心曲。"]}