{"author": "程顥", "period": "宋", "type": "诗", "title": "代少卿和王宣徽遊崇福宫", "paragraphs": ["睿祖開真宇，祥光下紫微。", "威容凝粹穆，仙仗儼周圍。", "嗣聖嚴追奉，神遊遂此歸。", "冕旒臨秘殿，天日照西畿。", "朱鳯銜星蓋，清童護玉衣。", "鶴笙鳴遠吹，珠蘂弄晴暉。", "瑶草春常在，瓊霜曉未晞。", "木文靈像出，太一醴泉飛。", "醮夕思飊馭，香晨望絳闈。", "衰遲愧宫職，蕭洒自忘機。"]}