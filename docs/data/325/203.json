{"author": "沈作喆", "period": "宋", "type": "诗", "title": "哀扇工歌", "paragraphs": ["某州竹扇名字著，織扇供官困追捕。", "使君開府未浹旬，欲戴綸巾揮白羽。", "新模巧製旋剪裁，百中無一中程度。", "犀革鎸柄出蟲魚，麝煤熏紙生煙霧。", "蕺山老姥羞翰墨，漢宮佳人掩紈素。", "衙內白取知何名，帳下雄拏不知數。", "供輸不辦箠楚頻，一朝赴水將誰訴。", "使君崇重了不聞，嗚呼何以慰黎庶。", "聞道園家賣菜翁，又說江頭打魚戶。", "號令亟下須所無，官不與錢期限遽。", "歸來痛哭辭妻兒，宿昔投繯挂枯樹。", "一雙婉婉良家子，吏兵奪取名爲顧。", "弟兄號叫鄰里驚，兩家吞聲喪其嫗。", "死者已矣可奈何，冤魂成羣空號呼。", "殺人縱欲勢位尊，貪殘無道天所怒。", "邦人蓄憤不敢言，君其拊馬章臺路。"]}