{"author": "姚寬", "period": "宋", "type": "诗", "title": "西湖醉歸作", "paragraphs": ["湧金門外看春色，水流不盡花枝碧。", "一番洗雨一番風，墮蘂零紅收不得。", "蜜房羽客尋芳歇，蝶翅粉盡金翠滅。", "雲昏草暖天亦迷，日暮楊花散成雪。", "傾城一醉爭狂蕩，踏歌相携大堤上。", "湘妃有意解明璫，桃葉竟誰迎兩槳。", "東君無情背人去，脈脈那由話衷素。", "歸來簾幕護殘燈，一夢閑階月如霧。"]}