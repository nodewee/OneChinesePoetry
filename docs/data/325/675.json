{"author": "史浩", "period": "宋", "type": "诗", "title": "童丱須知 父子篇", "paragraphs": ["太易本空空，空中有太極。", "太極判二儀，萬物斯生植。", "天地爲父母，萬物爲子息。", "人居萬物羣，最曰具靈識。", "兩家各生子，匪媒其可得。", "合禮成夫妻，相共孕英特。", "方當姙娠初，疾嘔不納食。", "妻既日呻吟，夫亦日憂惻。", "辛勤彌十月，存亡未可測。", "暨及震夙時，痛楚千萬億。", "稍或失調護，淪胥在頃刻。", "幸爾見嬰兒，歡色動顔色。", "乳哺更携持，幾年先用力。", "母實鍾愛憐，父亦思誨飭。", "資稟尚凡庸，視之如岐嶷。", "驕慢不率教，巧計爲藏匿。", "一語或中理，誇揚其肯默。", "葆養覬成人，庶幾供子職。", "提孩知愛親，此情何可抑。", "冬溫而夏凊，未足酬其德。", "昏定而晨省，未足酬其德。", "三牲滋美味，未足酬其德。", "四序紉華衣，未足酬其德。", "竭身至老死，未足酬其德。", "碎身如糜粉，未足酬其德。", "男仕女有行，其常在親側。", "悠然父母心，相望長相憶。", "問訊與饋遺，來往當如織。", "口體所供奉，無問一錢直。", "親苟未沾嘗，享之寧敢即。", "其有不安節，歸省恨不亟。", "毋分嫡與繼，存心何間忒。", "雖或不我愛，其敢忘翼翼。", "王祥躍冰魚，薛包戀門閾。", "馭車騫忍寒，耕田舜引慝。", "於此堅至行，青史斯刊勒。", "切勿使偏親，索處萱堂北。", "富貴未解憂，天倫乃物則。", "不應中道廢，失性甘狂惑。", "嗚呼霄壤間，孰有無親國。", "女子遠外家，間隙成荆棘。", "男子聽婦言，偏愛滋貨殖。", "禮容故背違，言辭苦凌逼。", "於義或參商，於物或吝嗇。", "劬勞保抱恩，總不存悃愊。", "親老力已衰，欲競知何克。", "飲泣更包羞，煩寃滿胸臆。", "父子情既離，萬世恩之賊。", "上帝實監臨，天禍陰誅殛。", "世事每好還，子孫必凶愎。", "嗟哉宇內人，身處禮義域。", "忍將君子行，輕以私意蝕。", "受報方知改，岵屺嗟空陟。", "生徒伍禽獸，死則墮鬼蜮。", "一念能回光，悖逆頓可熄。", "吾言雖鄙俚，萬古爲矜式。"]}