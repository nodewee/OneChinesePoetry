{"author": "史浩", "period": "宋", "type": "诗", "title": "次韻潘德鄜山行", "paragraphs": ["學佛以佛魔，學儒爲儒縛。", "胡不朝隠几，嗒焉似南郭。", "是非風過耳，名利束高閣。", "回視平生心，無乃亦大錯。", "便當息萬緣，擺去如斧削。", "神遊八極表，笑傲有餘樂。", "山水得勝處，一攬襟量廓。", "杖錫羣峰顛，宮殿浮碧落。", "下瞰徐符岩，居然在山脚。", "衆水會一澗，頹波瀉珠箔。", "奔放出中塗，隠潭鍾萬壑。", "轟如破蟄雷，急似晴空雹。", "或復地中行，鳶飛魚自躍。", "躋攀至飛電，乳竇知誰鑿。", "向來因風絮，句法誠軟弱。", "六花傾萬倉，千古無鎖鑰。", "濛潤遍寰海，何止灑林薄。", "憑欄眼欲眩，頓洗眵昏濁。", "翻身上妙高，愈覺吟魂矍。", "鑿齒對彌天，相視兩無怍。", "祇恐星軺登，蕙帳聞怨鶴。"]}