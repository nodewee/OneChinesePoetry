{"author": "史浩", "period": "宋", "type": "诗", "title": "次韻慈奧寂照院僧石岩花", "paragraphs": ["谿山朔雪銷籬落，始聞花信驚梅萼。", "韶華一瞬掉頭去，滿眼園林成翠幄。", "誰知幽谷猶藏春，萬蔕千跗意態新。", "霞光分彩氣欲熱，露浥燕脂色未勻。", "墨工繪句謾稱好，不見此花空到老。", "子美羞看黄四蹊，退之不數紅雲島。", "天下健步吾能用，擬擘雲頭騎綵鳳。", "叫閽乞與生香歸，只許牡丹名並飛。"]}