{"author": "史浩", "period": "宋", "type": "诗", "title": "次韻曇師以某焚三代贈黄所示長句", "paragraphs": ["霽天破曉嚴清霜，宿具贈帛羅豆觴。", "旌旗蔽野氣軒昂，夾岸更復飛舟航。", "金爐細爇百和香，絳籠然蠟影交光。", "問予何事出柴桑，爲指白雲山中央。", "岩岩雙表鶴翅張，松楸靄靄摩青蒼。", "漸登幽域至饗堂，向來百物陳滿床。", "錦囊綸誥列前行，奠酌器皿皆琳琅。", "祝言小子心不遑，幾年恤典篋笥藏。", "抵今方獲燔贈黄，覬靈來兮染指嘗。", "潛德既拜天褒揚，後嗣感激兩淚滂。", "帝恩欲報方思量，忽睹健句如栢梁。", "葩華盈軸艷春陽，建安七子誰可當。", "何止李杜萬丈長。", "再四披閲予敢忘，同來親賓皆在旁。", "共詫粲可能文章，其中一客起鳴吭。", "衆駭何爲色不康，未甘釋子侵予疆。"]}