{"author": "史浩", "period": "宋", "type": "诗", "title": "童丱須知 叔妹篇", "paragraphs": ["婦欲事舅姑，先當和叔妹。", "叔妹不我和，舅姑生怨憝。", "伯叔貴依義，崇恩胡可廢。", "晨昏同問安，致敬斂身退。", "語笑不妄發，正色絕冶態。", "夜行必以燭，相遇毋盼睞。", "女妹貴親暱，唯當盡恩愛。", "椸枷混衣裳，粧奩同粉黛。", "威儀俾嫻習，紉縫勤教誨。", "其間有過差，識性須忍耐。", "伯叔各生子，嬉戲魚同隊。", "切勿分彼己，愛猶我兒輩。", "姊妹或歸寧，親戚無阻礙。", "童稚既撫存，僕妾亦下逮。", "彼於父母前，豈不知欣戴。", "遂使高堂言，吾子得賢配。", "推此厚族黨，睦婣居外內。", "心期在陰德，施惠每韜晦。", "喪葬乏資財，男女未婚對。", "稱家之有無，彼必懷感佩。", "歲時饋壺漿，燕享盍簪玳。", "貧富與貴賤，待之宜一槩。", "猗歟行此行，婦德無瑕纇。", "萬口併一談，可貽彤管載。"]}