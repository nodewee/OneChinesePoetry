{"author": "王九齡", "period": "宋", "type": "诗", "title": "聽鼓琴", "paragraphs": ["至音不傳徒按譜，不傳之妙心自許。", "手揮五絃目飛鴻，千載流風如接武。", "鶉衣百結甘藍縷，鬢雪浸浸用心苦。", "我知若人之用心，指下堪爲兒女語。", "神怡志定一齊鼓，和氣沖融塞天宇。", "忽然作意變軒昂，亦不哀吟動凄楚。", "醉翁已作黄鶴舉，君獨何爲在塵土。", "琅然清圖請更彈，使我三歎首屢俯。", "人生識意天所予，性情之適適其所。", "高山流水有知音，莫道吾人不如古。"]}