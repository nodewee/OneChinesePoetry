{"author": "胡宏", "period": "宋", "type": "诗", "title": "小圃將成", "paragraphs": ["我愛青山好，衡山鎮南極。", "連峰疊翠西池西，五峰新亭面相直。", "喬嶽崢嶸天地中，飄零身寄衡山側。", "衡山之峰七十二，奔走芙蓉盡供職。", "紫蓋峰頭走日東，不朝芙蓉理莫測。", "芙蓉峰巔栖白鶴，今人不見雙飛翼。", "應是赤霄隨鳳遊，遠向青田謀雁食。", "逍遥九皋鳴聞天，奇蹤只許羣仙識。", "平生苦無適俗韵，置身大禹巡方域。", "雲舒烟卷試懷抱，月下風前得消息。", "四時有酒兼有花，百年無喪亦無得。", "儘教人作畫圖傳，杖藜見我看山色。"]}