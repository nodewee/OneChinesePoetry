{"author": "姚寬", "period": "宋", "type": "诗", "title": "昭君曲", "paragraphs": ["漢宮深鎖千蛾眉，妬寵爭妍君不知。", "昭君自恃色殊衆，畫師忍爲黄金欺。", "當時望幸君不顧，淚濕花枝怨無主。", "一朝按圖聘絕域，慷慨尊前爲君去。", "蕭蕭車騎如流水，慘澹風沙千萬里。", "昔年公主嫁烏孫，妾身况是良家子。", "自嗟薄命無歸路，弱質安能事强主。", "可憐宮錦換氊裘，忍變故音作新語。", "馬上琵琶送將遠，行路聞之亦凄斷。", "寄書空憶鴈南飛，只有怨歌傳入漢。", "漢家失計何所獲，羽林射士空頭白。", "白璧駿馬無時無，傾國傾城難再得。"]}