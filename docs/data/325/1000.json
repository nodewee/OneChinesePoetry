{"author": "沈遼", "period": "宋", "type": "诗", "title": "和穎叔西園春宴", "paragraphs": ["閑居喜遊覽，嘯詠待春風。", "春風來無逆，濳將羣卉通。", "卧龍形勝地，矢{羊高}鑑湖中。", "府寺壓山起，亭臺儼穹崇。", "幽翮弄新儔，夭葩散珍叢。", "弱柳不勝姸，修烟杳蒙蘢。", "太守樂邦人，縱觀迨時豐。", "天邊振簫瑟，縹渺大鼇宫。", "遊人競行樂，十里畫羅紅。", "金繡不誇富，隨珠巧玲瓏。", "眄睞鬭舟劇，歡呼金鼓雄。", "躊躇水中巧，公子射琱弓。", "神技窮怪變，舞衣事雍容。", "草樹日欣欣，笑語咸嗈嗈。", "念此駘蕩節，衆樂兹無窮。", "吾昔事冶遊，浚都盛朋從。", "邇來翻澹泊，白髪成衰翁。", "欲進一樽酒，坐來還無悰。", "追懷少年趣，那知化人功。", "慷慨芳樹下，日斜萬人空。", "喧呼趣歸馭，璧月生簾櫳。"]}