{"author": "胡宏", "period": "宋", "type": "诗", "title": "寄題向伯元敦止堂", "paragraphs": ["君不聞伊摯初耕有莘野，祿之弗顧千駟馬。", "春作秋成隨老農，貧賤甘心萬人下。", "一朝幡然感三聘，五就成湯五就夏。", "悠悠如雲行太空，竟使三風變爲雅。", "東西南北頼來蘇，天下農夫誰似者。", "又不聞傅說安身操板築，遠離世間名與祿。", "那知商帝夢中形，遠近搜求不容伏。", "草茅夕起朝爲相，俾后從繩正如木。", "四海俊乂咸風從，跋扈諸侯盡臣僕。", "功成止見顔容改，了了壯心無反覆。", "平生懶性願退藏，退藏恐遂成荒唐。", "因求古人作鑑戒，管寧華歆情所當。", "齊名遯迹俱鋤菜，擲之不顧爲人量。", "詩書俎豆化遼海，威武富貴何披猖。", "初年虛名大可耻，末路高風紓思長。", "有志君當學伊傅，忘情我不傲羲皇。", "願如幼安有終始，進退一致宜加詳。"]}