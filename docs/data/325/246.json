{"author": "胡宏", "period": "宋", "type": "诗", "title": "桃源行", "paragraphs": ["北歸已過沅湘渡，騎馬東風武陵路。", "山花無限不關心，惟愛桃花古來樹。", "聞說桃花更有源，居人共得仙家趣。", "之子漁舟安在哉，我欲乘之望源去。", "江頭相逢老漁父，煙水蒼蒼雲日暮。", "投竿拱手向我言，桃源之說非真然。", "當時漁子漁得錢，買酒醉卧桃花邊。", "桃花風吹入夢裏，自有人世相周旋。", "酒醒驚怪告儔侶，遠近接響俱相傳。", "靖節先生絕世人，奈何記僞不考真。", "先生高步宭末代，雅志不肯爲秦民。", "故作斯文寫幽意，要似寰海雜風塵。", "不然川原遠近蒸霞開，宜有一片隨水從東來。", "嗚呼神明通八極，豈特秘爾桃源哉。", "我聞是言發深省，勒馬却辭漁父回。", "及晨徧覽三春色，莫便風雨空莓苔。"]}