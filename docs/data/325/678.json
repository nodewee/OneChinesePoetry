{"author": "史浩", "period": "宋", "type": "诗", "title": "童丱須知 朋友篇", "paragraphs": ["先王德澤深，士民皆修睦。", "琢磨貴取友，爲學不應獨。", "分寧非君臣，嚴光蹴帝腹。", "人君尚擇交，況乃爲臣僕。", "仕宦同恩榮，庠序同誦讀。", "萍蓬偶邂逅，里閈頻追逐。", "握手出肺肝，勤渠敘寒燠。", "一旦臨利害，獰然遂反目。", "朱博先著鞭，索居歎蕭育。", "不見管夷吾，全交有鮑叔。", "蘇章太不情，恩讎在隔宿。", "不見庾公斯，孺子生可卜。", "嗟哉世間人，雲雨徒飜覆。", "得喪自有天，人豈能禍福。", "險心懷五兵，壽命多短促。", "君子坦蕩蕩，爲之歌伐木。"]}