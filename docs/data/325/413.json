{"author": "史浩", "period": "宋", "type": "诗", "title": "進錫宴澄碧殿詩", "paragraphs": ["季秋中澣日，淳熙隆四禩。", "朝回攬轡間，中使俄傳旨。", "少須日轉申，宣名陪宴喜。", "預令掃玉堂，深夜備棲止。", "悚懼跪承命，走騶亟穿市。", "絳闕聳皇居，非煙常靡靡。", "入自東華門，熊羆森爪士。", "詔許乘肩輿，安徐無跛倚。", "復古距選德，相望幾數里。", "修廓接雲漢，岧嶤燦珠蕊。", "中途敞金扉，恍若蓬壺裏。", "羣山擁蒼壁，四顧環弱水。", "山既日夕佳，水亦湛無滓。", "冰簾映綺疏，瓊殿中央峙。", "澄碧曜宸奎，神龍爭守視。", "舞蹈上丹墀，天威不違咫。", "奉觴祈萬壽，時蒙一啟齒。", "餘波丐鼠腹，酒行不知幾。", "徘徊下瑶席，緩步煩玉趾。", "從游至清激，錫坐談名理。", "泉聲韻瑟琴，一洗箏笛耳。", "皇云萬幾暇，觀書每來此。", "論道及帝王，直欲齊其軌。", "堯舜禹湯文，前身無乃是。", "臣言匪獻諛，道實由心起。", "既然明是心，要在力行爾。", "登橋釂餘罍，飲興未容已。", "金蓮引雙燭，再拜離階戺。", "玉音寵諭臣，此會宜有紀。", "歸塗感恩榮，占寫忘骫骳。"]}