{"author": "許志仁", "period": "宋", "type": "诗", "title": "白苧歌", "paragraphs": ["大垂手，小垂手，江南白苧世希有。", "吳姬十指玉纖纖，白苧新裁舞衣小。", "秋江四面繞吳宮，吳宮霜橘樹樹紅。", "吳王夜宴不知曉，但見紅日昇曈矓。", "美人低鬟復回袖，持酒獻君君一笑。", "人生得意不行樂，白日如梭夜催晝。", "吳山依舊吳江清，離宮故苑難爲情。", "不知誰遣南山鹿，還向姑蘇臺下行。"]}