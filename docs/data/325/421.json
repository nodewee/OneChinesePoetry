{"author": "史浩", "period": "宋", "type": "诗", "title": "次韻楊醇中", "paragraphs": ["昔年居處雖同里，止識荆州面而已。", "朅來蝸舍細論文，始向靈臺見吾子。", "夜闌相與哦新詩，珠璣璀璨皆英辭。", "野塘轉月梅影瘦，深院風靜簾旌垂。", "策杖園林窮勝事，心遠尤驚塵世異。", "豈唯得助有江山，更却紅裙愛文字。", "金盤磊落百果裝，玉壺嘉醑浮清光。", "坐上風流俱鮑謝，况乃有子無他腸。", "酒行無算不可數，便欲飛身到仙府。", "忽然巨軸出長篇，媿我無言參也魯。", "笑呼適意談交情，共聽夜鶴鳴空庭。", "良辰美景賞心處，喜遂四者之難并。", "却將健句徐推拓，三歎餘音見依約。", "約去辭榮歸故鄉，贊我紛華滋味薄。", "次言奎畫在蓬門，乞與龍章照眼根。", "茲我謝氏如獲寶，報以瓊瑶未足論。", "我慙輔相初無補，偶爾逢時遇真主。", "但能奉此翰墨珍，庶若商那因考父。", "林間稚子獻殷勤，只爲君知愛厥親。", "遺羹美意見方冊，今此一舉如千鈞。", "君不見皇家已視金鑾草，趣君徑上長安道。", "忠臣須取孝子門，空谷行歌駒皎皎。"]}