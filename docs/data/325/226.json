{"author": "胡宏", "period": "宋", "type": "诗", "title": "題上封寺", "paragraphs": ["百年身似客，浩蕩世間遊。", "入望青山好，夢魂偏我留。", "我家巫山十二峰，浮江直過巴陵東。", "瀟湘水與蒼梧通，環繞衡嶽青冥中。", "扁舟白雲不可度，杖藜蠟屐乘春風。", "山光浮動可攬結，雲舒霞卷飛煙虹。", "深巖大壑翠巘列，足力已到心無窮。", "羣峰迤邐勢不競，上盡祝融五千仞。", "祝融峯高天更高，太空人世如牛毛。", "風雲萬變一瞬息，紅塵奔走真徒勞。", "蓬萊羽化慕神仙，神仙渺茫何處傳。", "雪山清浄問因緣，未識乾坤造化權。", "獨立高寒明月裏，此心無著已怡然。", "從今識盡青山好，歸向人間別看天。"]}