{"author": "史浩", "period": "宋", "type": "诗", "title": "童丱須知 舅姑篇", "paragraphs": ["女子年既笄，出適乃從夫。", "從夫始曰婦，將以事舅姑。", "舅姑生男兒，鼓舞更忻愉。", "稟受胚胎成，身體洎髮膚。", "玩之如美玉，寶之如明珠。", "覬其能立身，孝養勤朝晡。", "豈知壯有室，却使失歡娛。", "婦既恣狼戾，夫亦與之俱。", "翁嫗有憎惡，導夫起嗟吁。", "叔妹有異胞，俾夫肆欺誣。", "及其享富貴，却云夫自圖。", "珍異私帑積，貲産別籍拘。", "不念翁與嫗，生爾夫之軀。", "不念叔與妹，爾夫當友于。", "動輒生離間，豈不負心乎。", "天殃或人禍，捨爾其誰誅。", "我有爲婦法，爾其聽而孚。", "凡事舅姑禮，與事親無殊。", "唯當輔君子，相勉以相須。", "定省問安否，溫凊視衣襦。", "俎豆奉燕樂，几杖供扶持。", "出因侍坐席，入則臨庖厨。", "親意或欲與，承命惟所需。", "不作曾元養，問有必曰無。", "親意所愛敬，率行不敢渝。", "當以內則篇，終身爲範模。", "其有疾病時，憂惶問醫巫。", "不眠衣带敝，不食形容枯。", "藥餌必自試，寧敢離須臾。", "以至復初後，吾身方得蘇。", "其有貧困時，四壁立家徒。", "夫既日負米，不憚涉崎嶇。", "婦亦憫其勞，推食盈盤盂。", "質貸如已盡，素手居窮途。", "每務寬慈抱，何嘗使向隅。", "以其所以養，麤糲成甘腴。", "親怒我勿怨，親肥我獨臞。", "忘饑日反哺，豈不見慈烏。", "親既感爾孝，祝爾多英雛。", "佗日爾有婦，復與爾同符。", "因知婦行孝，乃自立根株。", "出爾反乎爾，曾不差錙銖。", "當時奉翁嫗，後效收桑榆。", "時哉不可失，作詩勸踟躕。"]}