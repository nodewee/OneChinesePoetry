{"author": "史浩", "period": "宋", "type": "诗", "title": "再次韻胡中方賞丹桂之什", "paragraphs": ["鄮峰老子雙瞳碧，已悟人間空是色。", "群花四季作芳菲，一笑觀之如不識。", "有時斗酒沽十千，狂歌爛醉群花前。", "紅紅白白自妖艷，誰曾着口論媸妍。", "惟聞丹桂藏青蒨，清芬正滿姮娥殿。", "却思一見無由緣，但寫奇標在團扇。", "忽聞移本下吾鄉，此願端知合得償。", "園工玉斧與換骨，坐使凡種皆天香。", "先皇得之植禁地，飫賞鈞天動仙吹。", "高燒鳳蠟類星繁，正恐夜深花欲睡。", "於今哀戚徧幽明，鼎湖仙駕超塵氛。", "遺髯注想文王囿，玉闌佳氣徒氤氳。", "胡君真材一二數，他日補天慕媧女。", "正欲攀枝效郗詵，會看聲名飛海宇。", "雄篇拂地如鏘金，俊逸清新洗我心。", "怪底斯人掉頭不肯住，明年射策君門去。"]}