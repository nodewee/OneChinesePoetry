{"author": "史浩", "period": "宋", "type": "诗", "title": "童丱須知 長幼篇", "paragraphs": ["父母有男女，兄良必弟悌。", "天性所稟賦，初不煩法制。", "如何中道間，鬩牆成背戾。", "蓋由結婚姻，異姓以女妻。", "妻不嫻教訓，夫不恤苗裔。", "怨隙由愛惜，紛爭爲財計。", "浸潤日已久，同惡遂相濟。", "昆季若仇敵，長幼絕交際。", "孤然離索身，何以異狗彘。", "當思父母心，喜得賢子繼。", "爲彼慵懦兒，清陰均映蔽。", "如何我自賢，了不念同蔕。", "宜罄友于情，金蘭彰夙契。", "推心更及遠，落地皆魯衛。", "祥覽何人哉，高風馳萬世。", "俚言雖不文，將以助棠棣。"]}