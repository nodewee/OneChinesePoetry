{"author": "史浩", "period": "宋", "type": "诗", "title": "次韻洪景盧雪", "paragraphs": ["瑶臺迥物表，地脈誰解縮。", "一朝天門開，跬步即瓊屋。", "靄靄行簇雲，霏霏忽瞇目。", "初疑蛺蝶驚，故遣兒曹撲。", "須臾大如席，幾車飛鸞鵠。", "化工信巧妙，花卉千林足。", "潔白皎奇姿，光芒渺地軸。", "清垂寒江釣，靜折空岩竹。", "唯人在宇內，太倉一粒粟。", "俯仰得真賞，四坐列羣玉。", "錦繡張軒牖，珠翠輝華燭。", "鉢擊筆下成，杯催甕頭熟。", "檀板襯紅綃，更殢新裁曲。", "寧知冰氏子，窮歲無半斛。", "裘褐欲蔽膚，尚待春苗綠。", "爲瑞豈宜多，晛消胡不速。"]}