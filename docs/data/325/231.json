{"author": "胡宏", "period": "宋", "type": "诗", "title": "和江子玉二首  其二", "paragraphs": ["白駒皎皎來空谷，希聲絕世人難續。", "異端蠭起亂羣風，擺脫敝衣聊一沐。", "悠然良夜得酣寢，覺來無欠亦無足。", "不蹈紅塵陌上花，自種青雲隴頭粟。", "嗚呼夫子大聖人，七日藜羹食無粥。", "休爭得失等雞蟲，克己樂善充身腹。", "風雲變化會有時，微吟袖手清溪曲。"]}