{"author": "史浩", "period": "宋", "type": "诗", "title": "恭和御製翠寒堂詩", "paragraphs": ["禁蘌葱葱擁瑞雲，雄樓傑閣環金碧。", "花光草色媚芳辰，鳳輦舂容惟所適。", "中有虛堂玉作楹，冰雪玲瓏周四壁。", "不知跬步是瑶臺，何須八駿殷勤覓。", "青松萬箇拱簷牙，生香不減芝蘭室。", "更欲相看飽歲寒，踈梅瘦竹爲三益。", "吾皇土木未嘗興，爲詢此景從何得。", "神運元從德壽來，天成豈假人工役。"]}