{"author": "許志仁", "period": "宋", "type": "诗", "title": "和寶月彈桃源春曉", "paragraphs": ["何年鑿源開混茫，桃香兩岸吹紅香。", "煙消遠浦生微陽，魚舟誤行溪水長。", "溪回岸轉山隙光，疑有絳闕仙人房。", "居民爭出羅酒漿，花間笑語音琅琅。", "抱琴釋子眉髮蒼，響泉韻磬鳴長廊。", "能彈往事悲孟嘗，昔時臺沼今耕桑。", "又如勇士赴敵場，坐令遊子思故鄉。", "清猿抱木號鴻荒，孤吟劃見丹鳳翔。", "曲終待月西南廂，重調十指初不忙。", "如見古畫秦衣裳，春天百鳥爭頡頏。", "桃源歸來今已忘，彈到落月空斷腸。"]}