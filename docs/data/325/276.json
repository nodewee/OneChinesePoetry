{"author": "胡宏", "period": "宋", "type": "诗", "title": "挽孫奇父", "paragraphs": ["英雄割據裔，少年事豪俊。", "名勝翻然交，仁義以身徇。", "南州作吏師，西洛陪先進。", "情高尚禮樂，代季見戎陳。", "王師頻潰遯，我憤嬰疾疢。", "草廬卧江漢，僚幕資才俊。", "昭昭心自知，蹇蹇步不迅。", "乘風忽遠去，炎嶺善持慎。", "先君有願懷，丈人踐忠信。", "相從寓衡山，時許闚牆仞。", "胸中學海深，舌本詞源濬。", "老矣猶詩書，饑來只薇菣。", "馬革誓裹尸，氣凜如秦藺。", "無力獻廟堂，使得致忠藎。", "據古論孔周，及今佐堯舜。", "吁嗟民多瘼，慘戚天不憗。", "煢煢輤車行，遥遥渚宮殯。", "治命能不渝，有子孝而順。"]}