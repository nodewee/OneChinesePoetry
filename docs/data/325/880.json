{"author": "鄧仁憲", "period": "宋", "type": "诗", "title": "瀑布泉", "paragraphs": ["鮫人對泣號且呼，灑落瀛洲萬斛珠。", "海神知貴不敢受，天池瀉下扶焦枯。", "初疑素霓隨銀漢，盡似明月投氷壺。", "廬山瀑布幾千丈，較此不可分錙銖。", "膠西先生春睡足，喜見晴光漱寒玉。", "武陵迷路初不知，錯認松風響岩谷。", "金波滿泛琉璃鍾，長揖雲峯謝拘束。", "更約青蓮社裏人，同向蒼崖結茆屋。"]}