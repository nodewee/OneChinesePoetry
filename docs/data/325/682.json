{"author": "史浩", "period": "宋", "type": "诗", "title": "童丱須知 娣姒篇", "paragraphs": ["兄弟各授室，爰歸事夫祖。", "是爲叔伯姒，異姓始相聚。", "習氣或氷炭，安可一塗取。", "故當專和柔，順適無違拒。", "彼有妒嫉心，作意相狎侮。", "惟知以善誘，不異魚相與。", "彼有狼戾心，凌轢猛如虎。", "惟知以理遣，茹剛宜勿吐。", "奴媵工讒譖，間諜多簧鼓。", "嬰孩羣戯弄，叫啼負寃苦。", "恩怨霎時間，信之誠無補。", "見境勿動懷，表吾中有主。", "子姪無分別，一意思存撫。", "不見北平王，貓尚能相乳。", "財物有通無，寒溫均帛縷。", "不見柳河東，數世同門戶。", "今人有女兒，不教以規矩。", "唯與婢妾羣，曾不師保姆。", "一旦入夫門，驕橫不足數。", "長舌爲厲階，牝雞晨風雨。", "夫既無剛腸，間言遂旁午。", "兄弟若仇讎，有面不相覩。", "異爨或索居，分財或析土。", "同胞謂慈親，同氣謂嚴父。", "一旦因汝來，各使失依怙。", "我故作是詩，爲世開朦瞽。"]}