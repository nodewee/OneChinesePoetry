{"author": "史浩", "period": "宋", "type": "诗", "title": "次韻程泰之尚書", "paragraphs": ["程王二夫子，聽履上甘泉。", "咳唾妙一世，萬斛明珠圓。", "官居季孟間，風義帝相先。", "每當持論許，聞者殆欲仙。", "蛟龍縱巨壑，鷹隼橫寥天。", "坐令膾炙餘，枵腹猶便便。", "程方秋欲半，金波照觥船。", "追想昔年日，高會有由緣。", "親故持吉語，置酒家東偏。", "今年玉堂直，對此宜無眠。", "夜色凉如水，冰輪吐層顛。", "顧影還自慰，身冠六卿聯。", "巍巍太平基，聖主樂得賢。", "作句紀茲夕，所喜期不愆。", "藏之在巾笥，未肯露其全。", "王於退食際，髣髴知云然。", "求之既愈力，璀璨出長編。", "荆潭佇唱酬，凡目一洗湔。", "我生亦何幸，披味如擊鮮。", "明朝問紙價，都下已爭傳。"]}