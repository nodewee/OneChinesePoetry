{"author": "史浩", "period": "宋", "type": "诗", "title": "童丱須知 臧獲篇", "paragraphs": ["人生貴適意，安佚固有以。", "便嬖足使令，臧獲皆率俾。", "婢實居深閨，奴當立階戺。", "內外儻致嚴，家法斯盡理。", "怙勢以作威，招權自豐己。", "奴或有是人，刑罰不可弛。", "銜寃恣狠傲，妒寵專負恃。", "奴或有是人，斥逐其可已。", "處衆能包容，見得思廉恥。", "守分每知足，愛主常歸美。", "忠謹輩行服，和柔姊妹喜。", "爲之有室家，周旋表終始。", "其或小瑕疪，過誤非姦宄。", "第當明戒飭，勿遽施鞭捶。", "其或肆讒間，作意生荆杞。", "第當親骨肉，不可黨奴婢。", "骨肉長聚頭，奴婢安可儗。", "凡百御下人，讀此味其旨。"]}