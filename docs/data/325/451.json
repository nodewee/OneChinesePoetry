{"author": "史浩", "period": "宋", "type": "诗", "title": "走筆次韻胡中方賞丹桂之什", "paragraphs": ["粟蕊摶金葉凝碧，獨在秋林逞顔色。", "豈知東溟史氏居，別有奇標人不識。", "嫦娥侍女盈萬千，一一姿貌皆無前。", "爲厭此花忒淡薄，渥丹乞與春爭妍。", "媒滋燕脂霜染蒨，殖根只向廣寒殿。", "幾塵俗韻不可干，清凉唯許金風扇。", "何年移到蓬萊鄉，鉅萬索直誰敢償。", "盤紆欄檻久不曜，一日名飛羣國香。", "豪貴爭看期縮地，載酒遲來煩鼓吹。", "園丁聞之競采擷，夜深不使花神睡。", "接枝換骨離四明，飄飄爽氣排妖氛。", "遂令禁篽成真賞，餘馨賸馥常氤氳。", "芙蓉寒菊不足數，包羞正似無鹽女。", "從渠摇落動秋聲，獨步唯茲徧寰宇。", "我嘗對此傾葵金，却思四海狀元心。", "殷勤勸花宜且住，寒士人人折得去。"]}