{"author": "史浩", "period": "宋", "type": "诗", "title": "童丱須知 君臣篇", "paragraphs": ["渾沌判天地，高卑未相親。", "三才欲通貫，中間須有人。", "人最靈於物，民至愚而神。", "天地寄聰明，動靜必相因。", "飽食無用心，蚩蚩禽獸均。", "逸居苟不教，焉能敘彜倫。", "天地憫此類，是故立君臣。", "君以聖居上，發政先施仁。", "臣以賢作輔，法度期持循。", "聖賢適際會，利澤漸無垠。", "君或肆酷虐，百姓皆顰呻。", "君或用忠恕，四海熙如春。", "臣或進諂諛，陂僻正路堙。", "臣或善諫諍，君子之道伸。", "所以委質者，恭敬日恂恂。", "權倖不敢附，賄賂不足珍。", "窮達自有命，烏可毀天真。", "挺然秉中正，于以奉咨詢。", "言必稱堯舜，孟氏醇乎醇。", "從容引當道，納誨每諄諄。", "君如語好貨，公劉道可遵。", "居行有積裹，王業肇於豳。", "君如語好色，太王愛妃嬪。", "當時無怨曠，後效應騶麟。", "見牛未見羊，王政此問津。", "今樂猶古樂，樂在同乎民。", "卒令歸正道，何必批逆鱗。", "拳拳愛主心，曾莫懈昏晨。", "謀猷入以告，歸美法君陳。", "善則君所有，過思已自新。", "況乃有幾事，不密則失身。", "但能持此戒，何愧古臣隣。", "漢唐德既衰，風俗愈不淳。", "上下懷猜貳，相視如越秦。", "上固好自用，下亦非同寅。", "充員苟爵位，責效蔑涓塵。", "朝居廊廟上，暮不齒簪紳。", "嗚呼君臣間，何乃如參辰。", "恭惟我清朝，一德格穹旻。", "起喜歌聲洽，恩覃率土濱。"]}