{"author": "胡宏", "period": "宋", "type": "诗", "title": "送璉老", "paragraphs": ["湘中應中古道場，復有峩眉道人住。", "昔日三生藏裏來，今朝十二峰前去。", "杖錫飄然別故人，笑望梅花理征路。", "我曾問公五宗派，電掃羣生小見解。", "直指萬法無盡身，坐覺靈光滿沙界。", "辨舌橫放傾天河，崢嶸整頓禪宗壞。", "吁嗟我生在儒門，儒門大業無人論。", "滔滔姑想天之下，衣冠滿目如雲屯。", "焚香再拜願聖主，一統三教清乾坤。"]}