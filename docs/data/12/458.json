{"author": "陈亮", "period": null, "type": "词", "title": "水龙吟", "paragraphs": ["钱王霸图成时，多应是百年遗树。", "羞将高古，为渠遮映，鱼盐调度。", "且向空山，趁时多事，四垂盘踞。", "算兴衰坐阅，权奇磊块，世间□，□斤斧。", "又见当天明圣，便弹丸、也难分土。", "一番整顿，旧家草木，新来雨露。", "铁石心肠，叫龙根干，亭亭天柱。", "纵茯苓下结，茑萝高际，怎堪攀附。"]}