{"author": "刘过", "period": null, "type": "词", "title": "水龙吟", "paragraphs": ["庆流阅古无穷，相门又见生名世。", "致君事业，全如忠献，经天纬地。", "十二年间，挺身为国，勋庸知几。", "便书之竹帛，铭之彝鼎，勤劳意、竟谁记。", "一自平章庶政，觉人心、顿然兴起。", "朝庭既正，乾坤交泰，华夷欢喜。", "行定中原，锦衣归相，分茅□□。", "看貂蝉绿鬓，中书上考，过三千岁。"]}