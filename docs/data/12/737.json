{"author": "姜夔", "period": null, "type": "词", "title": "庆宫春・高阳台", "paragraphs": ["双桨莼波，一蓑松雨，暮愁渐满空阔。", "呼我盟鸥，翩翩欲下，背人还过木末。", "那回归去，荡云雪、孤舟夜发。", "伤心重见，依约眉山，黛痕低压。", "采香径里春寒，老子婆娑，自歌谁答。", "垂虹西望，飘然引去，此兴平生难遏。", "酒醒波远，政凝想、明素袜。", "如今安在，唯有阑干，伴人一霎。"]}