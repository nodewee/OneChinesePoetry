{"author": "姜夔", "period": null, "type": "词", "title": "永遇乐", "paragraphs": ["我与先生，夙期已久，人间无此。", "不学杨郎，南山种豆，十一徵微利。", "云霄直上，诸公衮衮，乃作道边苦李。", "五千言，老来受用，肯教造物儿戏。", "东冈记得，同来胥宇，岁月几时难计。", "柳老悲桓，松高对阮。", "未办为邻地。", "长干白下，青楼朱阁，往往梦中槐蚁。", "却不如、洼尊放满，老夫未醉。"]}