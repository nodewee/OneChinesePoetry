{"author": "刘过", "period": null, "type": "词", "title": "沁园春", "paragraphs": ["一别三年，一日三秋，庶几见之。", "念丹霞秋冷，风巾雾屦，五湖春暖，雨笠烟蓑。", "山水光中，要人携手，独欠金华俞紫芝。", "谁知道，向酴醾香里，杯酒同持。", "油然川泳云飞。", "但口不能言心自知。", "便狂敲铜斗，我歌君和，醉拈如意，我舞君随。", "风韵如君，岂堪言别，别後如之何勿思。", "须金玉，再相逢莫负，芷约兰期。"]}