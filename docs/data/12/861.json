{"author": "崔与之", "period": null, "type": "词", "title": "贺新郎", "paragraphs": ["雨过云容扫。", "使星明、德心高揭，福心旁照。", "槐屋犹喧梅正熟，最是清和景好。", "望金节、云间缥缈。", "和气如春清似水，漾恩波、沾渥天南道。", "晨鹊噪，有佳报。", "天家黄纸除书到。", "便归来、升华天下，安边养浩。", "好是六逢初度日，碧落笙歌会早。", "遍西郡、欢声多少。", "人道菊坡新酝美，把一觞、满酌歌难老。", "瓜样大，安期枣。"]}