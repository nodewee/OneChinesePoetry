{"author": "姜夔", "period": null, "type": "词", "title": "水龙吟", "paragraphs": ["夜深客子移舟处，两两沙禽惊起。", "红衣入浆，青灯摇浪，微凉意思。", "把酒临风，不思归去，有如此水。", "况茂林游倦，长干望久，芳心事、箫声里。", "屈指归期尚未。", "鹊南飞、有人应喜。", "画栏桂子，留香小待，提携影底。", "我已情多，十年幽梦，略曾如此。", "甚谢郎、也恨飘零，解道月明千里。"]}