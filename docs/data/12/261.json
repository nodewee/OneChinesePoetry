{"author": "赵师侠", "period": null, "type": "词", "title": "酹江月・念奴娇", "paragraphs": ["平生奇观，爱登高临远，寻幽选胜。", "欲上层巅穷望眼，一半崎岖危径。", "万瓦鳞鳞，四山簇簇，咫尺疏林映。", "山川城郭，恍然多少清兴。", "残照斜敛馀红，横陈平远，一抹轻烟暝。", "何处飞来双白鹭，点破遥空澄莹。", "鹤岭云平，龙江波渺，不羡潇湘咏。", "襟怀舒旷，曲栏倚了远凭。"]}