{"author": "张", "period": null, "type": "词", "title": "贺新郎", "paragraphs": ["桂隐传杯处。", "有风流、千岩韵胜，太丘遗绪。", "玉季金昆霄汉侣，平步鸾坡挥麈。", "莫便驾、飞帆烟渚。", "云动精神衡岳去，向君山、帝乐锵韶濩。", "兰艺畹，吊湘楚。", "南湖老矣无襟度。", "但尊前、踉跄醉影，帽花颠仆。", "只恐清时专文教，犹贷阴山狂虏。", "卧锦帐、貔貅钲鼓。", "忠烈前勋赍万恨，望神都、魏阙奔狐兔。", "呼翠袖，为君舞。"]}