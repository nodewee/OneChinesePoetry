{"author": "姜夔", "period": null, "type": "词", "title": "念奴娇", "paragraphs": ["昔游未远，记湘皋闻瑟，沣浦捐褋。", "因觅孤山林处士，来踏梅根残雪。", "獠女供花，伧儿行酒，卧看青门辙。", "一丘吾老，可怜情事空切。", "曾见海作桑田，仙人云表，笑汝真痴绝。", "说与依依王谢燕，应有凉风时节。", "越只青山，吴惟芳草，万古皆沈灭。", "绕枝三匝，白头歌尽明月。"]}