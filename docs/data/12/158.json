{"author": "韩玉", "period": null, "type": "词", "title": "念奴娇", "paragraphs": ["吴东清胜，是吴山苍翠，吴江澄绿。", "灵秀锺人文物盛，历历皆非凡俗。", "而况君家，风流遗世，犹寄山阴曲。", "继承才业，算来真是名族。", "聊恁驻节重湖，惠歌仁咏，蔼丰年图绿。", "行看登庸归去後，谁展高才相续。", "寿日称觞，一杯千岁，应见蟠桃熟。", "祝君难老，为君还更再祝。"]}