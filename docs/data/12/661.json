{"author": "卢炳", "period": null, "type": "词", "title": "贺新郎", "paragraphs": ["池管闲凝目。", "有玉人、向晚妖娆，洗妆梳束。", "雅淡容仪妃子样，羞使胭脂点触。", "莹冰雪、精神难掬。", "好是月明微露下，似晚凉、初向清泉浴。", "好对我，笑羞缩。", "好风拂面浑无俗。", "更撩人清兴，异香芬馥。", "惹起新愁无著处，细与端相未足。", "俏不忍、游蝶飞扑。", "可惜伊家娇媚态，问天公、底事教幽独。", "待拉向，锦屏曲。"]}