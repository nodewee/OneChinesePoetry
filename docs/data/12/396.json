{"author": "陈亮", "period": null, "type": "词", "title": "贺新郎", "paragraphs": ["修竹更深处。", "映帘栊、清阴障日，坐来无暑。", "水激泠泠如何许。", "跳碎危栏玉树。", "都不系、人间朝暮。", "东阁少年今老矣，况樽中有酒嫌推去。", "犹著我，明流语。", "大家绿野陪容与。", "算等闲、过了薰风，又还商素。", "手弄柔条人健否，尤忆当时雅趣。", "恩未报、恐成辜负。", "举目江河休感涕，念有君如此何愁虏。", "歌未罢，谁来舞。"]}