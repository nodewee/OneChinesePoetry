{"author": "汪莘", "period": null, "type": "词", "title": "沁园春", "paragraphs": ["流水小桥，茅屋竹窗，纸帐蒲团。", "把坎宫闭了，虎龙吟啸，离宫锁定，日月回环。", "万点星飞，两轮电转，五色圆光天样宽。", "□奇处，渐冥冥杳杳，有个鸦翻。", "当时筑著机关。", "後常把空华戏弄看。", "更有些可笑，寐中清境，有些可怪，镜里清颜。", "太上留魂，老君炼魄，又被瞿昙都扫残。", "如何好，只单修见性，双练还丹。"]}