{"author": "刘过", "period": null, "type": "词", "title": "沁园春", "paragraphs": ["缓辔徐驱，儿童聚欢，神仙画图。", "正芹塘雨过，泥融路软，金莲自策，小小蓝舆。", "傍柳题诗，穿花劝酒，嗅蕊攀条得自如。", "经行处，有苍松夹道，不用传呼。", "清泉怪石盘纡。", "信风景江淮各异殊。", "记东坡赋就，沙笼素壁，西山句好，帘卷晴珠。", "白玉堂深，黄金印大，无此文君载後车。", "挥毫罢，看淋漓雪壁，真草行书。"]}