{"author": "刘仙伦", "period": null, "type": "词", "title": "永遇乐", "paragraphs": ["青幄蔽林，白毡铺径，红雨迷楚。", "昼阁关愁，风帘卷恨，尽日萦情绪。", "阳台云去，文园人病，寂寞翠尊雕俎。", "惜韶容、匆匆易失，芳丛对眼如雾。", "巾欹润，衣宽凉渗，又觉渐回骄暑。", "解箨吹香，遗丸荐脆，小芰浮鸳浦。", "画栏如旧，依稀犹记，伫立一钩莲步。", "暗销魂，那堪又听，杜鹃更苦。"]}