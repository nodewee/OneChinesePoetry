{"author": "姜夔", "period": null, "type": "词", "title": "角招", "paragraphs": ["为春瘦。", "何堪更绕西湖，尽是垂柳。", "自看烟外岫。", "记得与君，湖上携手。", "君归未久。", "早乱落、香红千亩。", "一叶凌波缥缈，过三十六离宫，遣游人回首。", "犹有。", "画船障袖。", "青楼倚扇，相映人争秀。", "翠翘光欲溜。", "爱著宫黄，而今时候。", "伤春似旧。", "荡一点、春心如酒。", "写入吴丝自奏。", "问谁识，曲中心、花前友。"]}