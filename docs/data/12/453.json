{"author": "陈亮", "period": null, "type": "词", "title": "暮花天・花发沁园春", "paragraphs": ["天意微悭，春工多裕，长须末後殷勤。", "骨瘦挽先，肌韵恰好，花头径尺徐陈。", "红黄粉紫，更牛家、姚魏为真。", "留几种，蒂殢中州，异时齐顿浑身。", "承平当日开多少，笙歌何限，是甚人人。", "气入江南，心知芍药，仿佛前事犹存。", "名品应须，认旧家，雨露方新。", "成一处，蓓蕾根株，剩看诸谱纷纷。"]}