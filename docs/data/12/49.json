{"author": "陆凝之", "period": null, "type": "词", "title": "念奴娇", "paragraphs": ["远山一带，溯晴空、极目天涯浮白。", "枫落鸦翻谈笑处，不觉云涛横席。", "酒病方苏，睡魔犹殢，一扫无留迹。", "吴帆越棹，恍然飞上空碧。", "长记草赋梁园，凌云笔势，倒三江秋色。", "对此惊心空怅望，老作红尘闲客。", "别浦烟平，小楼人散，回首千波寂。", "西风归路，为君重喷霜笛。"]}