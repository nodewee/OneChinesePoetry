{"author": "姜夔", "period": null, "type": "词", "title": "疏影", "paragraphs": ["苔枝缀玉。", "有翠禽小小，枝上同宿。", "客里相逢，篱角黄昏，无言自倚修竹。", "昭君不惯胡沙远，但暗忆、江南江北。", "想佩环、月夜归来，化作此花幽独。", "犹记深宫旧事，那人正睡里，飞近蛾绿。", "莫似春风，不管盈盈，早与安排金屋。", "还教一片随波去，又却怨、玉龙哀曲。", "等恁时、重觅幽香，已入小窗横幅。"]}