{"author": "刘过", "period": null, "type": "词", "title": "沁园春", "paragraphs": ["画鹢凌风，红旗翻雪，灵鼍震雷。", "叹沈湘去国，怀沙吊古，江山凝恨，父老兴哀。", "正直难留，灵修已化，三户真能存楚哉。", "空江上，但烟波渺渺，岁月洄洄。", "持杯。", "西眺徘徊。", "些千载忠魂来不来。", "谩争标夺胜，鱼龙喷薄，呼声贾勇，地裂山摧。", "香黍缠丝，宝符插艾，犹有樽前儿女怀。", "兴亡事，付浮云一笑，身在天涯。"]}