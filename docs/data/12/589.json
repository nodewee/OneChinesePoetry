{"author": "刘过", "period": null, "type": "词", "title": "贺新郎", "paragraphs": ["院宇重重掩。", "醉沈沈、亭阴转午，绣帘高卷。", "金鸭香浓喷宝篆，惊起雕梁语燕。", "正一架、酴开遍。", "嫩萼梢头舒素脸。", "似月娥、初试宫妆浅。", "风力嫩，异香软。", "佳人无意拈针线。", "绕朱阑、六曲俳徊，为他留恋。", "试把花心轻轻数，暗卜归期近远。", "奈数了、依然重怨。", "把酒问春春不管。", "枉教人、只恁空肠断。", "肠断处，怎消遣。"]}