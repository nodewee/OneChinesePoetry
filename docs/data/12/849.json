{"author": "汪莘", "period": null, "type": "词", "title": "乳燕飞・贺新郎", "paragraphs": ["策杖南山去。", "到南溪、谁家宅院，欺人先渡。", "羽扇徐麾童仆退，翠柳白沙西路。", "帝赐我、阆风玄圃。", "一片飞来红叶阔，细看来、上有双鸾句。", "应念我，尘中住。", "眼前儿女闲相语。", "怪人间、禁烟时节，安排樽俎。", "为道从来寒食好，且莫思量今古。", "共绿水、春风鸥鹭。", "望我壶天天未晚，记碧桃、花发闲庭户。", "归到也，对花舞。"]}