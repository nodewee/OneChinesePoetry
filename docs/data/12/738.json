{"author": "姜夔", "period": null, "type": "词", "title": "齐天乐", "paragraphs": ["庾郎先自吟愁赋。", "凄凄更闻私语。", "露湿铜铺，苔侵石井，都是曾听伊处。", "哀音似诉。", "正思妇无眠，起寻机杼。", "曲曲屏山，夜凉独自甚情绪。", "西窗又吹暗雨。", "为谁频断续，相和砧杵。", "候馆迎秋，离宫吊月，别有伤心无数。", "豳诗漫与。", "笑篱落呼灯，世间儿女。", "写入琴丝，一声声更苦。"]}