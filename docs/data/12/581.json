{"author": "刘过", "period": null, "type": "词", "title": "念奴娇", "paragraphs": ["并肩楼上，小阑干、犹记年时凭处。", "百岁光阴弹指过，消得几番寒暑。", "鹊去桥空，燕飞钗在，不见穿针女。", "老怀凄断，夜凉知共谁诉。", "不管天上人间，秋期月影，两处相思苦。", "闲揭纱窗人未寝，泪眼不曾晴雨。", "花落莲汀，叶喧梧井，孤雁应为侣。", "浩歌而已，一杯长记时序。"]}