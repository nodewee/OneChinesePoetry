{"author": "陈亮", "period": null, "type": "词", "title": "桂枝香", "paragraphs": ["仙风透骨。", "向夏叶丛中，春花重出。", "骏发天香，不是世间尤物。", "占些空阔闲田地，共霜轮、伴他秋实。", "浅非冷蕊，深非幽艳，中无倚握。", "任拈取、龙涎笃耨。", "儿女子看承，万屈千屈。", "做数珠见，刻画毋盐唐突。", "不知几树栾团着，但口吻、非鸣云室。", "是耶非也，书生见识，圣贤心术。"]}