{"author": "游九言", "period": null, "type": "词", "title": "沁园春", "paragraphs": ["五十五年，满簪华发，俨然遂良。", "又何曾戚戚，荜门圭窦，何曾汲汲，玉带金章。", "困後高眠，饥来饱□，老矣狂夫老更狂。", "空回首，叹世间名利，傀儡开场。", "幸临晚节安康。", "又两日、三秋催萧霜。", "叹生朝亦是，贺宾踵至，龙锺矍铄，何足称觞。", "喜对诸贤，笑谈世事，相会亲朋醉玉觞。", "谁如我，素乐天知命，不事侯王。"]}