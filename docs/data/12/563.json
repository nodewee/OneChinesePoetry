{"author": "刘过", "period": null, "type": "词", "title": "沁园春", "paragraphs": ["古岂无人，可以似吾，稼轩者谁。", "拥七州都督，虽然陶侃，机明神鉴，未必能诗。", "常衮何如，羊公聊尔，千骑东方侯会稽。", "中原事，纵匈奴未灭，毕竟男儿。", "平生出处天知。", "算整顿乾坤终有时。", "问湖南宾客，侵寻老矣，江西户口，流落何之。", "尽日楼台，四边屏幛，目断江山魂欲飞。", "长安道，奈世无刘表，王粲畴依。"]}