{"author": "卢炳", "period": null, "type": "词", "title": "贺新郎", "paragraphs": ["绿遍芳郊木。", "早红褪香乾，堪叹韶华瞬目。", "薄幸东皇缘底事，得恁匆匆去速。", "正永日、初长晴淑。", "尤忆夜来成梦处，记分明、浑似瑶台宿。", "人语静，燕双逐。", "纱窗一炷沈烟馥。", "拚淋浪剧饮，高枕春酲草屋。", "无计留春添怅望，空写新词叠幅。", "算负却、照妆画烛。", "欲说萦心些个事，恐教人、蹙损眉峰绿。", "慵倚遍，画阑曲。"]}