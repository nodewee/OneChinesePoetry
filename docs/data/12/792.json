{"author": "汪莘", "period": null, "type": "词", "title": "乳燕飞・贺新郎", "paragraphs": ["晓趁西湖约。", "到湖头，烟消日出，波生雨脚。", "日挈白鱼携碧酒，要与诗人共酌。", "把楼上、珠帘卷却。", "坐对荷花三万朵，念西邻、未嫁肌如削。", "待折与，不堪著。", "别来又见秋萧索。", "恨无由、将余风月，伴君云鹤。", "想见登山临水处，醉把茱萸盘礴。", "唱白雪、阳春新作。", "一自东篱人去後，算人间，黄菊空零落。", "叹作者，多命薄。"]}