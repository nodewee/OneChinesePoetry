{"author": "刘过", "period": null, "type": "词", "title": "水龙吟", "paragraphs": ["谪仙狂客何如，看来毕竟归田好。", "玉堂无比，三山海上，虚无飘缈。", "读罢离骚，酒香犹在，觉人间小。", "任菜花葵麦，刘郎去後，桃开处、春多少。", "一夜雪迷兰棹。", "傍寒溪、欲寻安道。", "而今纵有，新诗冰柱，有知音否。", "想见鸾飞，如椽健笔，檄书亲草。", "算平生、白傅风流，未可向、香山老。"]}