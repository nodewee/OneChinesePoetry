{"author": "刘过", "period": null, "type": "词", "title": "贺新郎", "paragraphs": ["老去相如倦。", "向文君说似，而今怎生消遣。", "衣袂京尘曾染处，空有香红尚软。", "料彼此、魂销肠断。", "一枕新凉眠客舍，听梧桐、疏雨秋声颤。", "灯晕冷，记初见。", "楼低不放珠帘卷。", "晚妆残、翠钿狼藉，泪痕凝面。", "人道愁来须酒，无奈愁深酒浅。", "但寄兴、焦琴纨扇。", "莫鼓琵琶江上曲，怕荻花、枫叶俱凄怨。", "云万叠，寸心远。"]}