{"author": "石孝友", "period": null, "type": "词", "title": "望海潮", "paragraphs": ["云龙双辅，匣龙双起，当年楚尾吴头。", "借月命卿，占星分使，来宽俗瘵君忧。", "绣指屈儒流。", "□暂辍北阙，小试南州。", "协奏熏风，霈为霖雨岁登秋。", "春工点缀芳柔。", "正梅凝笑脸，柳弄青眸。", "柏叶荐觞，椒花载颂，休辞秉烛嬉游。", "乃眷在宸旒。", "更德标银管，名覆金瓯。", "共看朝天露稳，归拜富民侯。"]}