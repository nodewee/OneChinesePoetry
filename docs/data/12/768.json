{"author": "姜夔", "period": null, "type": "词", "title": "湘月・念奴娇", "paragraphs": ["五湖旧约，问经年底事，长负清景。", "暝入西山，渐唤我、一叶夷犹乘兴。", "倦网都收，归禽时度，月上汀州冷。", "中流容与，画桡不点清镜。", "谁解唤起湘灵，烟鬟雾鬓，理哀弦鸿阵。", "玉麈谈玄，叹坐客、多少风流名胜。", "暗柳萧萧，飞星冉冉，夜久知秋信。", "鲈鱼应好，旧家乐事谁省。"]}