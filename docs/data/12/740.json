{"author": "姜夔", "period": null, "type": "词", "title": "一萼红", "paragraphs": ["古城阴。", "有官梅几许，红萼未宜簪。", "池面冰胶，墙腰雪老，云意还又沈沈。", "翠藤共、闲穿径竹，渐笑语、惊起卧沙禽。", "野老林泉，故王台榭，呼唤登临。", "南去北来何事，荡湘云楚水，目极伤心。", "朱户黏鸡，金盘簇燕，空叹时序侵寻。", "记曾共，西楼雅集，想垂杨、还袅万丝金。", "待得归鞍到时，只怕春深。"]}