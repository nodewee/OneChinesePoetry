{"author": "姜夔", "period": null, "type": "词", "title": "霓裳中序第一", "paragraphs": ["亭皋正望极。", "乱落江莲归未得。", "多病却无气力。", "况纨扇渐疏，罗衣初萦。", "流光过隙。", "叹杏梁、双燕如客。", "人何在，一帘淡月，仿佛照颜色。", "幽寂。", "乱蛩吟壁。", "动庾信、清愁似织。", "沈思年少浪迹。", "笛里关山，柳下坊陌。", "坠红无信息。", "漫暗水，涓涓溜碧。", "漂零久，而今何意，醉卧酒垆侧。"]}