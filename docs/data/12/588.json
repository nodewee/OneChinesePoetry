{"author": "刘过", "period": null, "type": "词", "title": "贺新郎", "paragraphs": ["倦舞轮袍後。", "正鸾慵凤困，依然怨新怀旧。", "别有艳妆来执乐，春笋微揎罗袖。", "试一曲、琅初奏。", "莫放珠帘容易卷，怕人知、世有梨园手。", "钗玉冷，钏金瘦。", "烛花对翦明於昼。", "画堂深、屏山掩翠，炭红围兽。", "错认佩环犹未是，依约雏莺啭柳。", "任箭滴、铜壶银漏。", "一片雄心天外去，为声清、响彻云霄透。", "人醉也，尚呼酒。"]}