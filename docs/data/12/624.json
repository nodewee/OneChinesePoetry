{"author": "刘过", "period": null, "type": "词", "title": "沁园春", "paragraphs": ["天下稼轩，文章有弟，看来未迟。", "正三齐盗起，两河民散，势倾似土，国泛如杯。", "猛士云飞，狂胡灰灭，机会之来人共知。", "何为者，望桂林西去，一骑星驰。", "离筵不用多悲。", "唤红袖佳人分藕丝。", "种黄柑千户，梅花万里，等闲游戏，毕竟男儿。", "入幕来南，筹边如北，翻覆手高来去棋。", "公馀且，画玉簪珠履，倩米元晖。"]}