{"author": "姜夔", "period": null, "type": "词", "title": "念奴娇", "paragraphs": ["闹红一舸，记来时、尝与鸳鸯为侣。", "三十六陂人未到，水佩风裳无数。", "翠叶吹凉，玉容销酒，更洒菰蒲雨。", "嫣然摇动，冷香飞上诗句。", "日暮。", "青盖亭亭，情人不见，争忍凌波去。", "只恐舞衣寒易落，愁入西风南浦。", "高柳垂阴，老鱼吹浪，留我花间住。", "田田多少，几回沙际归路。"]}