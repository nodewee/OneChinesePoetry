{"author": "杜", "period": null, "type": "词", "title": "酹江月・念奴娇", "paragraphs": ["江山如此，是天开万古，东南王气。", "一自髯孙横短策，坐使英雄鹊起。", "玉树声消，金莲影散，多少伤心事。", "千年辽鹤，并疑城郭非是。", "当日万驷云屯，潮生潮落处，石头孤峙。", "人笑褚渊今齿冷，只有袁公不死。", "斜日荒烟，神州何在，欲堕新亭泪。", "元龙老矣，世间何限馀子。"]}