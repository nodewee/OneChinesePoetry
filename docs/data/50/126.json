{"author": "方回", "period": "宋", "type": "诗", "title": "送醫工郭耕道", "paragraphs": ["上古三皇軒農羲，天始有柱地有基。", "腹虛與實療民饑，心塞與開植民彝。", "保民性命專厥司，握生殺權名曰醫。", "萬事萬物有偶奇，一陰一陽之所爲。", "五運六氣相參差，流行百骸敷四肢。", "河隄蟻竅如針錐，榮衛微爽顛不治。", "沉裏浮表數及遲，指下難明審毫釐。", "能肉其骨扶其危，神聖工巧古所推。", "汴梁凱旋并門師，代州之郭天下知。", "半留中原半南移，大方脈科三百朞。", "黄金臺邊驛騎馳，大樹古巷傳言絲。", "趣裝北上揚喜眉，藥囊香細溫風吹。", "肘後之祕神護持，本草我亦一二窺。", "素問難經手曾披，但於一事似有疑。", "左右心肝腎肺脾，女人反此背看之。", "叔和脈經無此辭，託名爲訣翻支離。", "尺盛尺弱分兩岐，句拙語俗意有疵。", "舉世附和莫鉗鎚，惟晁公武能辨茲。", "欲攀易牙別澠淄，郭侯去矣不可羈。", "丹砂赤箭參朮芝，豕苓雞壅敗鼓皮。", "百發百中謹所施，樓護侯鯖勿涎垂。", "弘景當有還山期，贈行聊效黄庭詩。"]}