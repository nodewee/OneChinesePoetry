{"author": "方回", "period": "宋", "type": "诗", "title": "贈醫士清溪居士丘通甫", "paragraphs": ["乃翁挾藝專淮鄉，使死者生危不亡。", "遠如扁鵲師長桑，又如近世龐安常。", "所交者誰龍虎驤，真李臨淮郭汾陽。", "軍門出入一藥囊，精兵十萬無金瘡。", "參苓硝石雄附薑，補瀉虛實調炎凉。", "晚擇所從遨真揚，郄家太尉王東床。", "有子有子跨竈郎，半夜衣傳肘後方。", "清溪居士清名香，心欲識面形參商。", "邇來解后古餘杭，其言亹亹慨以慷。", "七表八裏誰能詳，三部九候吾獨臧。", "八十一難聲琅琅，素問靈樞腹爲箱。", "望形察色起仆僵，馘俘二豎完膏肓。", "傷寒足脈根膀胱，過經七日妖災禳。", "度彼沒溺君爲航，淺學不識空望洋。", "若有人兮雲錦裳，飲君一劑壽而康。", "贈君詩篇金玉相，貫月夜虹光燄長。", "乾坤六合何茫茫，生民性命孰翕張。", "惟將惟相惟醫良，良將無人戰卒戕。", "良相無人賢士藏，良醫無人彭作殤。", "焉得萬筆千縑緗，屈君著書肩岐黄。"]}