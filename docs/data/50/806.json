{"author": "方回", "period": "宋", "type": "诗", "title": "題鄭提學孔明敬齋", "paragraphs": ["恭惟方寸心，表裏無將迎。", "妍醜物不逃，宇宙大明鏡。", "時開復時闔，靜定動亦定。", "孰爲磨且奩，塵垢敢吾競。", "徐步衝牙和，儼立章甫正。", "威嚴修德容，戒懼毓景行。", "典謨冠百王，首言欽恭敬。", "慎寅與祗讓，惴惴遠機穽。", "怠慢惟不敢，茲其所以聖。", "三畏四勿傳，孔顔曾思孟。", "洛學至正叔，主一肅正命。", "乾淳朱逮張，銘箴互規詠。", "奧室鬼神臨，寐枕雷霆迸。", "凜若對廟祭，嚴於聽軍令。", "古君子必爾，持身以蒞政。", "保家雲仍長，理國彊以靚。", "繄予幼不學，乃有東家鄭。", "一謹禦萬邪，道涯自孤泳。", "何當躋公堂，幽話聽犀柄。", "師授分所聞，庶盡人己性。"]}