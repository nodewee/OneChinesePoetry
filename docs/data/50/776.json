{"author": "方回", "period": "宋", "type": "诗", "title": "題劉養晦練江并序", "paragraphs": ["朝爲練江吟，暮爲練江吟。", "練江果何在，曰在江之陰。", "練江不在眼，練江常在心。", "譬之古君子，土思操南音。", "褰裳涉其淺，拏舟濟其深。", "練江可以釣，得魚沽酒斟。", "季子佩六印，陶朱賈千金。", "此事决失望，鷗盟難重尋。", "秋落糞本木，春返來賓禽。", "矯首天都峰，吾亦辭武林。"]}