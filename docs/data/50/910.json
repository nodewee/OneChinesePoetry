{"author": "方回", "period": "宋", "type": "诗", "title": "寄題張受益會清堂", "paragraphs": ["伏生年九十，腹貯秦坑書。", "終童年十八，手擲漢關繻。", "一老一妙年，智勇夫何如。", "兩皆濟南人，稟受風氣殊。", "乾坤妙融結，山水清有餘。", "鍾賢代不乏，一變可魯儒。", "吾友子張子，世於此焉居。", "烏哺奉甘旨，鵷行贊都俞。", "將指許假道，榮哉兼熊魚。", "甲此一都會，築堂冠蓋趨。", "萬象納戶牖，八荒來庭除。", "陽丘古邑南，均是宅一區。", "粗中必有精，所見獨異諸。", "人見花與竹，我見皆道腴。", "彝鼎日玩弄，簡冊日卷舒。", "拔出形器上，漉水月本無。", "譬若椰子腹，中有萬卷儲。", "何必西域賈，剖股藏明珠。", "矢詩說解悟，指天撮空虛。", "何如登君堂，嘯傲傾觴壺。"]}