{"author": "方回", "period": "宋", "type": "诗", "title": "改白雲庵疏語爲李道大", "paragraphs": ["昔有隠君子，中年洛陽居。", "擊壤歌太平，洛人爲結廬。", "名曰安樂窩，花間行小車。", "昔有賢宰相，退休寓洛都。", "心乎愛此老，卜鄰同里閭。", "買園廣其宅，至今傳畫圖。", "賢宰富彥國，隠君邵堯夫。", "走也非隠君，賢宰今不無。", "草草白雲庵，隙地日自鋤。", "欲築三兩亭，冠蓋延朋徒。", "勸君可綠蟻，揣己無青蚨。", "解劍肯指廩，芳名宜大書。"]}