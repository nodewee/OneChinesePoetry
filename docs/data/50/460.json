{"author": "方回", "period": "宋", "type": "诗", "title": "讀孟君復贈岳仲遠詩勉賦呈二公子", "paragraphs": ["維岳武穆王，復讎議不合。", "老檜賣中原，神龍困蟻𠾱。", "維孟忠襄公，緩兵策弗納。", "清之三京師，萬衆死者卅。", "憸黨梗國論，孰與噬而嗑。", "世事可流涕，循至虞不臘。", "秦鄭兩姦駔，百年棺已闔。", "骨朽遺臭在，厥後極茸闒。", "岳氏家幾傳，陽羨溪山市。", "故書三萬卷，金石爛模搨。", "孟氏神童孫，卜宅占苕霅。", "詩聲鸞鳳鳴，衆作掃蛙蛤。", "猗歟先王公，百戰動摧拉。", "身在國庶幾，心與天響答。", "造物報勳裔，縱未黄其閤。", "各各神仙姿，不受塵土雜。", "臭味崇芝蘭，情誼篤鶼鰈。", "著我珠玉間，鬢蓬愧衰颯。", "冷話暗燈火，清宴倒壺榼。", "時凭城邊樓，同望湖外塔。", "二豪馬蹄花，春堤厭蹴踏。", "而我枯如僧，山肩一破衲。", "未甘脫儒冠，蕭寺求掛搭。", "終不望漢廷，安車聘申蓋。", "顧獨喜結交，勿疑朋簪盍。", "同道脗漆膠，開誠去梔蠟。", "將相棨戟門，六轡駕羣軜。", "七十返初服，無復韍韎韐。", "豈其珠履中，不許青鞋靸。"]}