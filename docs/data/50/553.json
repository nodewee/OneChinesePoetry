{"author": "方回", "period": "宋", "type": "诗", "title": "趙氏鄮山書院詩并序", "paragraphs": ["國學在國，鄉校在鄉。", "在遂曰序，在黨曰庠。", "虞夏殷周，厥制彌詳。", "家亦有塾，以脩以藏。", "蒙而已養，長罔不臧。", "下而爲士，上而侯王。", "莫不有師，扶綱植常。", "生人之類，頼此以生。", "四海九州，以治以平。", "家德戶行，靡刑靡兵。", "豈若後世，喪實存名。", "業豈無齋，論亦有堂。", "所習伊何，止於詞章。", "剽竊掇拾，青紫爲榮。", "高虛卑淺，燭理弗明。", "亦儒其冠，亦公亦卿。", "鄮山之塾，誰實成之。", "匪有所覬，而斯營之。", "一聖百賢，厥廡煌煌。", "睎之則是，景行是行。"]}