{"author": "方回", "period": "宋", "type": "诗", "title": "記遊自次前韻", "paragraphs": ["百歲十分過七分，僥倖古來所希有。", "尋壑經丘詎得知，揣謂偷閒問花柳。", "未暇扶杖支疲癃，每羞照鏡現老醜。", "商洛隠遁似輩行，幽并游俠豈朋耦。", "朝哦雅什諷騷些，夜玩易爻測玄首。", "焚膏空餘冰檗心，補衮不到犁鋤手。", "驚思此生如掣電，昨日黄童今白叟。", "炙眉折肱了不悔，愛評文字判是否。", "包藏彼且城府深，骾直我乃肺肝嘔。", "爾來何止師左次，三十六策上策走。", "况如韓子生之辰，牛奮其角箕張口。", "梯衝百道公輸攻，一默不答堅墨守。", "城西俊遊小不忍，焉能軒左復輊右。", "蘭亭梓澤座有人，足與德功參不朽。", "是日已嘗穀雨茶，是歲木星守南斗。", "是集舉杯各見釂，淺量可能一敵九。", "坐視喧譁醉愈恭，不記俎奇忘豆偶。", "麥熟在即麴糵富，更願所至可賒酒。", "情懷坦蕩尚真率，滋味淡薄保長久。", "寧從散人盟狎鷗，勿作功臣烹走狗。"]}