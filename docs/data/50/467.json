{"author": "方回", "period": "宋", "type": "诗", "title": "前參政浙西廉訪徐子方得代送別三十韻", "paragraphs": ["往時參大政，諸老扈先朝。", "合執調元柄，猶乘問俗軺。", "登良爰改紀，肅政各遷喬。", "明甚奎文揭，堅能泰岳摇。", "吳山懸夜月，浙水噴秋潮。", "薦拔皆奇士，寅恭盡選僚。", "重名三翮鼎，古韻九成韶。", "混合氛祲定，因循習尚驕。", "不扶儒學起，焉革庶風澆。", "周繼言堪考，殷因世未遥。", "西湖舊精舍，南渡昔圜橋。", "祠植三賢仆，書重萬卷雕。", "武林增炳煥，文廟鬰岧嶢。", "不朽垂聲價，無窮沸詠謠。", "學肩游子夏，謨過益臯陶。", "鵬運三千日，龍飛九五朝。", "遐方馳幣聘，曲藝齒旌招。", "共擬膺三錫，何煩奉六條。", "有心思綠野，無意上青霄。", "壯節甘恬退，高風久寂寥。", "一閒如我願，百病應時消。", "僉謂衣當衮，公宜館有翹。", "終須坐廊廟，未許老漁樵。", "世道存元氣，天時正斗杓。", "圍腰堪玉带，畫像早金貂。", "慶會逢樛木，恩榮侈蓼蕭。", "自憐耽杜酒，誰肯顧顔瓢。", "每辱高軒過，無嫌鬨市囂。", "七旬慚暮景，三載傍清標。", "再見知何日，臨風淚欲飄。"]}