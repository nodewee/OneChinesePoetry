{"author": "方回", "period": "宋", "type": "诗", "title": "記火", "paragraphs": ["吾州斗大城，辛丑爇於火。", "予時年十五，天地一蜾蠃。", "竄身城北門，尚憶雙髻鬌。", "秋暑七月半，洶湧沸炎堁。", "日午饑無食，枝頭得梨果。", "不謂心尚孩，析薪未克荷。", "先君儒起家，負冤踣奔播。", "赭垣獲苟免，小宅亦云頗。", "先祖之舊居，竟弗脫此禍。", "二三叔父家，貲産素不夥。", "焚如既已酷，生理各坎軻。", "老者漸喪亡，頼嘗教敕我。", "田屋悉破散，江湖走一舸。", "掇科敭歷久，身幸青紫裹。", "中年營一區，稍於己意可。", "紫陽正面南，烏聊在其左。", "前榮藝花木，後圃蒔菜蓏。", "軍興盜賊起，萬卷破甑墮。", "乙未九月災，天特赦么麽。", "巋然七十翁，吾其理歸柁。"]}