{"author": "方回", "period": "宋", "type": "诗", "title": "寄題呂常山平章錦繡香中", "paragraphs": ["修善過如修亭館，種德高於種花木。", "四時芳菲人不知，蜂猶有鼻蝶有目。", "公心一寸春萬宇，好事如麻不計斛。", "將相富貴世不少，鐘鳴夜行鼎折足。", "我公之遊追張良，我公之隠勝梅福。", "猶憶妙年伐鬼國，二師擊宛騎斬郁。", "獨樂先生五畝園，大庇寒士萬間屋。", "圖形已上功臣閣，投老未數王官谷。", "千葩萬卉春晝長，范蠡西施著膏沐。", "錦天繡地香中醉，漢相政窘千金牘。", "一品閒身釋衮衣，萬古芳名垂汗竹。", "紅霞蒸處幾東風，會見瑶池三度熟。"]}