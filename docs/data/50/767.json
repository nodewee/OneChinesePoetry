{"author": "方回", "period": "宋", "type": "诗", "title": "十月二十二夜三更讀清波雜志至五更", "paragraphs": ["遠書答一封，近詩寫數首。", "小雨客不來，我亦厭奔走。", "茗罷午窗倦，草草具杯酒。", "獨酌政自佳，啖茹聊誑口。", "人生一日事，忽已卯至酉。", "就枕不解衣，須臾鼻雷吼。", "起問夜何其，禁鐘云已扣。", "頗欲復謀飲，床下但空缶。", "再卧卧不成，燈膏幸猶有。", "坐至五更轉，讀過一寸厚。", "是書必有益，但當審去取。", "著此者爲誰，未欲斥氏某。", "金陵三不足，奎聚天地剖。", "尊之配孔庭，邪說陰授受。", "後世公論定，馨穢兩不朽。", "未知八寒獄，惇卞果入否。"]}