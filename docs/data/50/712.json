{"author": "方回", "period": "宋", "type": "诗", "title": "送家自昭慈湖山長", "paragraphs": ["我身即此庵，要識一個自。", "自心爲庵主，太陽了不二。", "太陽本常明，天半隔以地。", "朝紅正晝白，暮夜黄黑異。", "其明未嘗減，西沒復東出。", "此心亦如此，外物爲之累。", "去蔽實在我，豈可自壅閟。", "日能自用力，疾鞭扶桑轡。", "心可自用心，明德永弗墜。", "節飲自少醉，寡欲自少寐。", "自己有此寶，碎璧肯自棄。", "慈湖言本心，似亦無可議。", "未發缺存養，所見恐未粹。", "子往拜其祠，於焉設講肆。", "長短審取舍，予奪謹廢置。", "天日揭義理，慎勿狥私意。", "厚土埋金烏，吾說可一篲。", "大明曉常升，難瞇萬目視。", "老禪駡祖法，不妨略一試。"]}