{"author": "方回", "period": "宋", "type": "诗", "title": "寄題九華蘇君明甫夢牛亭", "paragraphs": ["融融洩洩非煙霧，金門玉堂嚴陛枑。", "上帝高居朝百靈，神人真官儼無數。", "九華種德萱堂仙，許傍紅雲聽韶頀。", "瓊林宴罷偃霓旌，詔賜麒麟引歸路。", "似牛非牛斯何祥，夢覺生此玉樹郎。", "渥洼汗馬實非馬，洛洞髯珠誰謂羊。", "天上真龍世莫測，例晦頭角韜晶光。", "夢中之牛頗類此，豈果噉芻甘服箱。", "忠臣事君比螻蟻，慈父愛子號豚犬。", "鳩雎夫婦雁兄弟，託物取象意微婉。", "冉耕伯牛司馬牛，大賢名字何赫烜。", "得非此母奇此兒，他年負重能致遠。", "繡輿羽衛歸蓬萊，奇徵異兆猶昭回。", "作亭大刻夢牛記，銀黄上冢兼榮哀。", "函關道士駕西邁，萬歲樹精焉在哉。", "邂逅便當知止足，拽轉鼻頭歸去來。"]}