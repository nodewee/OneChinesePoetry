{"author": "方回", "period": "宋", "type": "诗", "title": "于氏琵琶行", "paragraphs": ["君不見木蘭女郎代戍邊，鐵甲卧起二十年。", "不知誰作古樂府，至今流傳木蘭篇。", "又不見公孫大娘舞劍器，揮霍低昂動天地。", "我杜少陵有長歌，每一讀之生壯氣。", "漢時昭君顔如花，强令出塞禁風沙。", "馬上無以寫愁思，推手爲琵却手琶。", "昭君死作青冢土，琵琶却傳來漢家。", "一弦一字萬怨恨，始聽歡樂終咨嗟。", "燕代佳人有于氏，春日黄鶑韻桃李。", "齒犀微露朱砂唇，手荑緩轉青葱指。", "聲外調聲非桿撥，意中寫意自宮徵。", "曲闌歌罷或潸然，何能動人一至此。", "有時不用琵琶歌，辯如儀秦勇賁軻。", "武昌東西說赤壁，洙泗南北誇黄河。", "一炬一失百萬却，古今勝敗何其多。", "拔山蓋世亦淚下，騅兮虞兮奈若何。", "老夫嗜好無它癖，爲爾看朱幾成碧。", "白髪多情似樂天，衫袖江州司馬濕。", "前身不是木蘭舊女郎，今生恐是公孫真大娘。", "哦此琵琶敲詩腸，爾或因之姓名香。"]}