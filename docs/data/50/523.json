{"author": "方回", "period": "宋", "type": "诗", "title": "送劉都事五十韻", "paragraphs": ["近人於仕宦，如以韓盧獵。", "泰山有不見，得獸誇足捷。", "學問夫何如，有書鑰諸篋。", "府史以爲師，僅能署吏牒。", "雕鞍驟肥馬，畫閣貯美妾。", "萬一至公相，豈堪任調燮。", "老友劉密翁，早隸周孔業。", "大輅鸞和鳴，大樂律呂協。", "南省據都曹，不以貴自挾。", "朋來多下交，賓至必謙接。", "解官寓城東，座寒乏氈㲲。", "高卧懶問選，兩落秋蓂莢。", "積薪後居上，彼勇哂吾怯。", "爲言恥孟晉，如病夏畦脅。", "有時酤我飲，荒墅縱步屧。", "果核飣俎豆，羹糝供匕筴。", "居然道懷孚，宜爾情話接。", "公才豈不知，大川宜作楫。", "顧於名利波，未肯卜利涉。", "人生惑外物，種種意欲愜。", "高睨官爵梯，等級恨不躐。", "愚竊窺此翁，嗜欲穽已斂。", "寧爲三省魯，不慕一諾俠。", "經史入胸中，邱陵堆重疊。", "文詞落筆下，布泉極熨帖。", "莊重異新銳，詳緩蔑虛讋。", "誰歟心怏怏，或者言喋喋。", "氣帥直其內，義理爲管攝。", "歸歟掃松楸，試負都門笈。", "中書多缺員，聞早下堂帖。", "不然肅政臺，冠豸羣小懾。", "分司江之南，亦足煦疲劣。", "去當柳嘶𧉒，還及杏飛蝶。", "鯫生嶺海夢，尚憶鳶跕跕。", "短隨李廣衣，長彈馮驩鋏。", "萬死脫一生，粗免翳桑輒。", "今年七十老，鬢禿無可鑷。", "與人素寡合，况又畏訟諜。", "往往交游間，平地生巀嶪。", "萬里風枝殊，一旦合鶼鰈。", "揮麈許諳聽，曳履容追躡。", "公將北闕覲，我終南畝饁。", "甚欲餞遠郊，扶杖尾蹀躞。", "愧無一杯酒，陽關唱紅頰。", "他人侈別筵，椎牛宰剛鬣。", "而此何枵然，窮極棋無劫。", "顧視童子佩，帨礪若觹韘。", "持干富人肆，詎肯出質貼。", "吟茲送行篇，終夜不交睫。", "浩浩號西風，索索雨木葉。"]}