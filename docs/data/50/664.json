{"author": "方回", "period": "宋", "type": "诗", "title": "次韻全君玉和高士馬虛中道院", "paragraphs": ["古人無欲非引年，古無有欲之聖賢，曰無欲者無私欲。", "昊皇魯叟畫繫傳，柱下木子知止足。", "豈謂出神凌紫煙，驂鸞駕鶴事恍惚。", "別異道家分神仙，淺之又淺伯陽契，癡兒妄詫玄又玄。", "內丹水火一升降，髑髏立變童顔妍。", "三載告成奪天地，汝拖腸鼠能攀牽。", "私欲如此大莫大，破入寒獄赦倒懸。", "遨崑登閬謂不死，終然白骨埋黄泉。", "腐儒一笑了萬事，何謂赤明龍漢前。", "號召風師呼雨伯，杖劍叱喝急急律。", "四時飯噉百花香，萬間厦入一壺窄。", "洞天有天魂兮來，弱水元無跬步隔。", "拄杖化龍舄作鳬，意所不求忽自得。", "醉眼暫作如是觀，誰識詠歸暮春瑟。", "和同光塵亦一法，豈敢訑訑見顔色。", "爲問今生賀知章，孰兩杜甫雙李白。"]}