{"author": "方回", "period": "宋", "type": "诗", "title": "五湖空濛圖", "paragraphs": ["五湖之水何冥冥，五湖之山何青青。", "煙雨空濛寄絹素，吾聞善畫不畫形。", "畫山畫水畫煙雨，界畫點綴分秤星。", "寓意托興有所主，人品高絕名芳馨。", "斗牛分野古彭蠡，橘柚包貢今洞庭。", "史傳同異不可考，青草丹陽兼宮亭。", "諸老英魂可招否，亡吳霸越携娉婷。", "三致千金變名姓，橐裝恐带戰血腥。", "陸龜蒙，張季鷹，無功可上彝鼎銘。", "江湖粗有蓴可羹，何必石崇虀韭萍。", "滿身花影醉歸夜，何必涯訓居朝廷。", "三高之中去一高，似於人物太渭涇。", "鴟夷子者非我侶，焉得張陸二高復起與我共揚舲。"]}