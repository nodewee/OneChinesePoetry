{"author": "方回", "period": "宋", "type": "诗", "title": "題醉仙圖", "paragraphs": ["晉七賢歟，唐八仙歟。", "胸吞萬古，氣高九天。", "糞土軒冕，膏肓林泉。", "造性命之閫奧，眇文章之蹄筌。", "見李耳於樹下，參伏羲於畫前。", "爰養素於黄庭，亦存神於丹田。", "既萬累之盡掃，惟一真之獨全。", "生涯無他，糟丘酒船。", "畫史遊戲，醉態蹁躚。", "或相舁扶，或相攀牽。", "或袒而舞，或跣而眠。", "堂堂八尺，如頹玉山。", "烱烱一寸，如珠在淵。", "老夫一笑知其然，非愚非癡非狂顛。"]}