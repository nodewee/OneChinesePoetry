{"author": "方回", "period": "宋", "type": "诗", "title": "次韻受益題荆浩太行山洪谷圖五言", "paragraphs": ["畫聞與畫見，巧拙不同科。", "譬如未入蜀，想像圖岷峨。", "可以欺他人，不可欺東坡。", "又如寫神女，瞥然巫山阿。", "宋玉一點筆，眸子橫清波。", "上黨太行山，懷孟踰黄河。", "水落天井關，長劍垂新磨。", "昌黎尋李愿，借車方口過。", "劈斫開崖壁，巨扁侔斧戈。", "荆浩家其間，煙霞恣麾呵。", "親見勝剽聞，胸次所得多。", "天亦寶此畫，易世終無他。", "退之太行詩，幼誦今鬢皤。", "洪谷太行畫，怳兮聊浩歌。"]}