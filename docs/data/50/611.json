{"author": "方回", "period": "宋", "type": "诗", "title": "贈方童子", "paragraphs": ["我年五十九，門弧子垂左。", "我今年七十，見子雙髻鬌。", "腹僅椰子大，貯書一何夥。", "疾讀建瓴水，響應炙車輠。", "光怪蟠肺腸，不啻珠萬顆。", "小松三尺許，千丈氣磊砢。", "近笑韓氏子，瑟僩了細瑣。", "遠笑陶翁兒，但解覓梨果。", "我年如子時，記誦亦云頗。", "舉苕乃遺帚，一懶萬事墮。", "願子於心田，及時勇耕播。", "秋成斂精鑿，糠粃勤篩簸。", "子之名曰燧，此語本宰我。", "拾舊新是圖，學問甚改火。", "字之曰又新，進業幸勿惰。", "譬如萬里途，幸已餱糧裹。", "一旦輟于行，駿馬同鱉跛。", "近世文字繁，動輒百篋鎖。", "誰能發蠹魚，丹鉛拂埃堁。", "手之而口之，五夜孤燈坐。", "林下時思之，解衣盤薄臝。", "六經四書外，一一與探揣。", "鵬鯨大胾嘬，餘子或螟蠃。", "又新有如此，名世豈不可。", "江之水湯湯，念子駕歸舸。", "泝源尋紫陽，子其正帆柁。"]}