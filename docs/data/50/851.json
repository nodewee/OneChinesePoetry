{"author": "方回", "period": "宋", "type": "诗", "title": "題趙子昂摹唐人二戲馬駒", "paragraphs": ["我嘗遠過燕山北，樹木已無草一色。", "騏驥驊騮動萬匹，互囓交蹄戲跳躑。", "誰歟畫此雙名駒，似鬬非鬬相嬉娛。", "唐人遺迹趙子摹，善書善畫今代無。", "善書突過元章米，善畫追還伯時李。", "先畫後書此一紙，咫尺之間兼二美。", "元章伯時兩人合一人，愧我一詩難寫兩人真。"]}