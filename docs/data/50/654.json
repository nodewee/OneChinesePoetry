{"author": "方回", "period": "宋", "type": "诗", "title": "寄題雲屋趙資敬啟蒙亭風雩亭二首  其一", "paragraphs": ["坤三變艮山，天一生坎泉。", "注谷未浩浩，滴石初涓涓。", "君子觀厥象，有若童穉然。", "更歷幾險阻，然後爲巨川。", "始教及齠齔，成功從心年。", "夫人可爲聖，往聖敢自專。", "果行誓必往，江海迷泝沿。", "育德滋無窮，晝夜鳴潺湲。", "雲屋有遺老，鑿渠玩清漣。", "時時汎羽觴，坐致蘭亭賢。", "曷時亦酌我，同賦臨流篇。"]}