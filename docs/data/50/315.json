{"author": "方回", "period": "宋", "type": "诗", "title": "題來將軍括蒼送行詩卷", "paragraphs": ["將軍從元戎，六年守襄陽。", "大小百餘戰，裂衣裹金瘡。", "相逢說往事，鬚髯猶奮張。", "歲晚不得志，巡邏分窮鄉。", "窮鄉民不多，詩書間耕桑。", "古不識兵火，承平異邊方。", "一朝六鼇抃，罅隙疏隄防。", "有盜黠如鼠，有吏貪如狼。", "將軍手拊摩，不忍斧斫傷。", "一語對曲直，冷泉解沸湯。", "去著來時袍，蕭然無裝囊。", "但有送行詩，至今猶珍藏。", "壯士困資格，逆旅慳齎糧。", "况又頗抱病，新添滿頤霜。", "萬人爲翰墨，無一曹思王。", "萬人握干殳，無一關雲長。", "幸而一有之，時論紛臧倉。", "恨不釃斗酒，與公歌慨慷。", "將軍未五十，意氣摩穹蒼。", "春鴻定决起，天驥終高驤。"]}