{"author": "方回", "period": "宋", "type": "诗", "title": "呈趙左丞", "paragraphs": ["邇年士夫乏廉稱，或以廉稱不稱能。", "兼廉且能毅且弘，嗟我有眼見未曾。", "君侯妙年翔鯤鵬，橫擊海宇無與朋。", "孝事其親行有恒，移忠於君德日昇。", "胸中朗徹水月澄，筆端變化雲霧蒸。", "惠者懷之威者懲，內作心膂外股肱。", "浙右艱食何頻仍，六年三潦歲不登。", "勸分之意極哀矜，坐使粒價不敢騰。", "餒腹再果僵復興，今秋大稔稻沒塍。", "長吏於民無弋矰，如寒與裘暑與冰。", "老夫昔也霜後鷹，即今僅似癡凍蠅。", "一紀不仕閒如僧，少陵日困糴五升。", "猶此客窗吟孤燈，往哉一見賢左丞。"]}