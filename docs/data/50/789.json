{"author": "方回", "period": "宋", "type": "诗", "title": "十月七日早起", "paragraphs": ["己亥十月六，是爲立冬日。", "是日晴頗暄，虛叟偶飲客。", "醉卧二更醒，起視天宇黑。", "三更至四更，大風一何急。", "吼哮甚江潮，十屋九仆壁。", "五更再倚樓，雲掃衆星出。", "我樓正向東，北斗掛東北。", "其杓漸指南，正東起太白。", "日躔氐近房，紅氣卜晴色。", "萬馬漸次動，鐘鳴戍鼓鼜。", "今年未有霜，貧民或絺綌。", "忽念十日前，霰雪已坌集。", "痢瘧死者夥，咎徵復不一。", "所喜浙田登，百姓不憂食。"]}