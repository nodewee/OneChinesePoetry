{"author": "方回", "period": "宋", "type": "诗", "title": "修石山", "paragraphs": ["土山未甚正，有石亦頗欹。", "方矩一再度，夙具鍤與箕。", "晨興命工徒，將一大治之。", "掃礫斫枯枿，擁泥護芳荑。", "春雷已驚蟄，猶以寒自疑。", "蚯蚓縮未動，蝦𢋙僵如癡。", "此役彼不安，慈憫其忍爲。", "復有蜈蚣蝎，壤發難迅馳。", "僕夫聽使去，梃杵肯遽施。", "至所謂蛇者，衆怒爭剪夷。", "赤練稍宛轉，碎首忽若糜。", "人跡不至處，擲出園外籬。", "天地主生育，乳孕無窮期。", "何土草不茂，何水魚不滋。", "毒堇及淫蜮，賦物曷至茲。", "崢嶸不能畝，蝸蟻千萬斯。", "凶惡如此輩，均受亭毒私。", "理有不可曉，顔跖同世時。", "閒居理花藥，娛心聊自怡。", "小小事興作，蟲豸關安危。", "何况大騷動，瘡痏良可知。", "誅惡亦一快，感慨因成詩。"]}