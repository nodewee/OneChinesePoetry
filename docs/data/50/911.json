{"author": "方回", "period": "宋", "type": "诗", "title": "七十五翁吟", "paragraphs": ["衰翁七十五，猶有身世憂。", "暑不辦寒計，朝始爲夕謀。", "海若挾風伯，掃蕩數十州。", "錢塘幸而免，湖已入城流。", "吾雖偶不死，生涯殊苟偷。", "米價不少減，錢刀何所求。", "長女亡六載，次女病未瘳。", "假使即勿藥，嫁奩將焉籌。", "五男喪其幼，餘皆隠林丘。", "憶昔年十五，七月辛丑秋。", "郡治及祖居，一夜灰鬰攸。", "倏忽六十載，將無墜箕裘。", "僥倖登一第，患難何其稠。", "濱死者累矣，尚存鏡中頭。", "行善叢謗議，施德招冤讎。", "久已致其仕，此生行且休。", "半飽半饑間，陳粟虀一甌。", "鼎食拚鼎烹，吾非斯人儔。", "萬事不如意，自取何怨尤。", "折腰復仰面，舐痔而封侯。", "何如醉茅柴，霞外鼾鼻齁。"]}