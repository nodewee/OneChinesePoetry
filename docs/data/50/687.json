{"author": "方回", "period": "宋", "type": "诗", "title": "送鄧善之提調寫金經", "paragraphs": ["二三十載鄉閭師，黄紙初除專講帷。", "溧陽雖小亦新郡，學廩粗足晨昏炊。", "曰事未然缺次遠，槐宮尚需蟬再嘶。", "士食天祿行或使，暗中自有神扶持。", "我昔識君初未髭，犀角雙盈方顙頤。", "飽學武庫富蓄貯，粹行桓璧微瑕疵。", "過市目不視左右，何啻董生園不窺。", "含章晦美抱素藴，修之於家朝廷知。", "一室萬里限戶閾，脚跟不動名四馳。", "譬諸豐城瘞寶劍，紫氣貫斗當有時。", "平生識字乃餘事，倉頡科斗揚雄奇。", "飾翠泥金寫梵夾，凡善書者能辦之。", "至用儒流董厥役，借此進賢培邦基。", "晦翁豈止能詩者，澹庵胡公薦以詩。", "唐柳公權以筆諫，忠鯁隨事堪箴規。", "去去行行勿復遲，未至烹雌炊扊扅。", "白玉之堂鳳凰池，不著君輩當著誰。"]}