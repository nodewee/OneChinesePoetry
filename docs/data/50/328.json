{"author": "方回", "period": "宋", "type": "诗", "title": "贈善畫龍虎吳伯原雜言", "paragraphs": ["荀氏八龍，慈明無雙。", "豈有頭與角，可以模形容。", "賈氏三虎，偉節最怒。", "豈有毛與皮，可以析毫縷。", "古人畫馬非畫馬，借此繪寫英雄姿。", "東方角龍西奎虎，天有之人亦有之。", "善書畫意不畫像，妙在託興如聲詩。", "點睛飛去果有許，烈裔顧凱亦未奇。", "卧龍未飛，睡虎不吼。", "一飛鱗蟲附之皆上升，一吼百獸聞之悉竄走。", "人見此圖指點爪牙然不然，我得此圖屈伸語默觀聖賢。"]}