{"author": "方回", "period": "宋", "type": "诗", "title": "送滕玉霄張元樸管押地理書入都", "paragraphs": ["滕侯酒酣宇宙窄，長嘯詩成鬼神泣。", "謫仙後身今李白，一錦宮袍猶未得。", "張侯乃翁官鼎軸，芸香家藏百萬牘。", "朝窗夜檠吟不足，政須天下書遍讀。", "四海萬國天一家，東盡蟠木西流沙。", "貢珍未貴貴圖籍，卉服颶風窮島涯。", "玉堂衆雋修國史，搜書北方遣名士。", "若欲講知南地理，亦合南州起才子。", "所以滕侯暨張侯，聯翩同作中原遊。", "夜靜長虹貫明月，春風穩送江天舟。", "張侯富貴素所有，相門會見魯拜後。", "滕侯遭遇夫豈偶，飄然掉臂奮空手。", "金匱石室紬瑶編，大書特書筆如椽。", "成就堯典禹貢篇，不數班固司馬遷。"]}