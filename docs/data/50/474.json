{"author": "方回", "period": "宋", "type": "诗", "title": "送常德教趙君", "paragraphs": ["岳陽州城危樓前，無地但有水與天。", "一點之青惟君山，四顧洶湧心茫然。", "吾嘗北風吹湖船，飛過洞庭一日間。", "高桅一昂摩日邊，及其一低如沉淵。", "竈不可炊薪不燃，躍出釜水如盆翻。", "神驚魄裭乾坤顛，江豚出沒蛟鼉掀。", "小兒號啼大人眠，貓嘔狗吐流腥涎。", "饑僵渴仆三不餐，自曉至昏縮若拳。", "始從武口入武川，然後相賀性命完。", "龍陽縣西百丈牽，古鼎大鎮控羣蠻。", "丹砂水銀充市廛，千機織錦綠紅鮮。", "北上江陵通襄樊，南接長沙衡岳連。", "陶淵明記桃花源，訪尋遺跡揚吾鞭。", "長松巨柏萬且千，近人不畏猨猱懸。", "琴床藥爐濺瀑泉，白髪道士如神仙。", "尺許大字鐵屈盤，吾詩頗奇留刊鎸。", "此事一往四十年，至今夜猶夢湘沅。", "隆準雲孫腹便便，昔者金門班鷺鴛。", "胡爲近亦寒無氈，屑往芹宮專冷官。", "略有廩粟有俸錢，飯雖不足聊粥饘。", "風雅之後聞屈原，千古哀怨離騷傳。", "惟楚有材實多賢，幸爲人師何憾旃。", "坎流叵測行止難，或逆而泝順而沿。", "可不隨機信天緣，竹枝歌聲宮商宣。", "木奴洲畔饒風煙，三年當有詩千篇。"]}