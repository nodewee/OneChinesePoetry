{"author": "方回", "period": "宋", "type": "诗", "title": "呈呂使君留卿", "paragraphs": ["大門昔有謠，呂氏一千中。", "華胄所自出，恭惟齊太公。", "君伯先郡王，張韓劉岳同。", "百戰護諸將，易名稱武忠。", "武忠棣華衆，皆有遠祖風。", "分閫仗斧鉞，威望真非熊。", "子姓幾百人，人人俱英雄。", "人人俱智慧，人人俱疏通。", "三衢今使君，尤其明且聰。", "劍光夜衝斗，玉氣日貫虹。", "好士出天性，坐滿樽不空。", "民懷吏膽落，於物大有功。", "驛馬走中原，蹇蹇臣匪躬。", "北上夏雲赤，南還春花紅。", "割牲飣鮓脯，邂逅孤山東。", "念此門下士，陋巷甘固窮。", "昨者諸彥集，長裾織青葱。", "豈謂龍虎閣，著此垂翅鴻。", "高懷極戀戀，莫景殊匆匆。", "願言一轉手，西江掛飛蓬。"]}