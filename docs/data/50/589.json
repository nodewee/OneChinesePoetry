{"author": "方回", "period": "宋", "type": "诗", "title": "送述明居士燕道覺歸東林", "paragraphs": ["君不見錢塘西湖三賢堂，林蘇宋人白傅唐。", "三賢生本不相識，死乃異代同蒸嘗。", "又不見吳江垂虹三高祠，鴟夷一舸浮西施。", "天隨陸子玄真子，求志逃名非一時。", "何似廬山東林三大老，生偶同時不同道。", "道若不同同中心，香爐峰下足幽討。", "雁門法師禪非禪，虎溪道士仙非仙。", "栗里先生醉非醉，三方寸地通一天。", "妥靈猶想當時笑，鼎立宇宙膽相照。", "借問此笑笑者何，別有丹青不傳妙。", "述明棄官歸東林，玉帝降敕榮冠簪。", "羽衣似與儒釋異，所不異者胸中心。", "我謂不須較同異，亦勿强求笑中意。", "天下至今知幾晉法當忘言，祖述淵明醉還醉。"]}