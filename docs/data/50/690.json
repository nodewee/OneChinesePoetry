{"author": "方回", "period": "宋", "type": "诗", "title": "題畫盧仝長鬚赤脚", "paragraphs": ["玉川破屋數間洛城中，一時際遇赤尹昌黎公。", "贈以大篇意甚侈，不數李渤溫造兼石洪。", "買羊沽酒分俸給，時攀綠駬下虛空，月天桃李醺春風。", "豈惟百世之下知盧仝，併使長鬚赤脚名無窮。", "誰其畫者善遊戲，不畫盧仝畫奴婢。", "想見煎茶七碗時，此曹頗亦霑餘味。"]}