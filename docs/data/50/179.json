{"author": "方回", "period": "宋", "type": "诗", "title": "送臨安洪行之次鮮于伯幾韻", "paragraphs": ["丈夫志四方，出戶無萬里。", "焉能縮如蝸，鬰鬰久居此。", "于思今子駿，落筆甫友美。", "衮褒一字難，何獨賞之子。", "勿謂貌甚尫，力可拔象齒。", "隘哉招海柳，詎識子路喜。", "橄欖政復苦，異彼道傍李。", "豈其諫塗開，可口不見紀。", "峨峨黄金臺，梯飈凌太紫。", "大川楫方舟，明堂棟文梓。", "新豐馬周足，斗酒可以洗。"]}