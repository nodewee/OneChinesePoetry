{"author": "方回", "period": "宋", "type": "诗", "title": "爲合密府判題趙子昂大字蘭亭", "paragraphs": ["神奇變化莫若龍，屈蟠可藏螺殻中。", "一聲霹靂起頭角，金鱗萬丈橫蒼空。", "右軍禊帖不盈咫，善臨摹者子趙子。", "一觴一詠十九之，方如带玉滿疋紙。", "小字古稱黄庭經，大字焦山瘞鶴銘。", "小斂大縱出一手，譬如寫真妙丹青。", "寫真但要寫得似，小纖大濃皆可喜。", "小如眼中見瞳人，大如鏡中見全身。"]}