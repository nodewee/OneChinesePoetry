{"author": "方回", "period": "宋", "type": "诗", "title": "俞鑑山月歌", "paragraphs": ["詩人詩向虛空攫，平地望月不可摸。", "或謂高山去天近，好登東嶽陟西嶽。", "嶽峰峻極未到天，仰面難舐兔臼藥。", "末由手挽月娥衣，詩思肯從天上落。", "不如斟月入杯中，詩酒腸吸杯月空。", "一杯一首百杯百，天送佳句來長風。", "仙人輕舉跨飛鶴，游子歸思隨征鴻。", "扶摇直上九萬里，未辦頂摩丹桂宮。", "所以詩人世難得，倚靠梯凳探月窟。", "山頭拏月月愈遠，塵裏抉詩詩不出。", "大江洶湧波跳金，謫仙捉月淪采石。", "是爲詩人善搜詩，何知君非今李白。"]}