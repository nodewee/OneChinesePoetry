{"author": "方回", "period": "宋", "type": "诗", "title": "送仇仁近持山村圖求屋貲", "paragraphs": ["浪多年二十，是事弗如之。", "老我初登第，聞君早解詩。", "風霜懸齒頰，錦繡簇肝脾。", "才是通漫刺，誰非獻屈巵。", "貴人遺世患，寒士扼時危。", "道泰官猶冷，身窮氣未衰。", "雖無間屋妾，已有肯堂兒。", "村擬茅齋卜，山將畫卷隨。", "賀成良匪易，裒益復奚疑。", "歲稔田收倍，秋凉渚汎宜。", "定應爭倒屣，不惜共捐貲。", "千斛歸舟駛，梁文想預爲。"]}