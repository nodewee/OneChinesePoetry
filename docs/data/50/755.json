{"author": "方回", "period": "宋", "type": "诗", "title": "送西湖書院趙山長", "paragraphs": ["東南大郡莫如杭，其西有湖誇錢唐。", "兩賢刺史一隠士，春秋祠祀專蒸嘗。", "芙蓉楊柳鷗鷺傍，四時不絕炷瓣香。", "後來好事者不作，屋摧階圮莓苔荒。", "錢唐城中十萬戶，自古無人興書堂。", "一朝書堂突兀起，鴟吻大殿環脩廊。", "其上高閣觚稜驤，其下豐碑鎸琳琅。", "香山東坡和靖叟，三像野服無金章。", "寓意貴德不貴爵，高風大節遥相望。", "諸生大带冠昂昂，遴選師儒恢典常，文星燁煜教雨滂。", "誰其爲此參預老，百世不朽徐子方。", "趙君牽聯同不朽，首助膏腴五百畝。"]}