{"author": "方回", "period": "宋", "type": "诗", "title": "送趙子昂提調寫金經", "paragraphs": ["青藜夜照玉堂直，外補已至二千石。", "不合自以藝能累，天下善書今第一。", "魏晉力命王略帖，摹臨有過無不及。", "真行草外工篆隸，兼有與可伯時癖。", "小者士庶携卷軸，大者王侯擲縑帛。", "門前踏斷鐵門限，苦向王孫覓真迹。", "有時乘興掃龍蛇，圖畫紙素動成疋。", "有時厭俗三歎息，何乃以此爲人役。", "如池如溝棄殘墨，如冢如陵堆敗筆。", "太湖西畔松雪齋，七弦風清碧山碧。", "桃花水肥釣鱖魚，春雨春風一蓑笠。", "胡爲拾此復塵埃，鳴鞭更上金臺驛。", "白馬四十二章來，一大藏今五千帙。", "訂訛補譌重繕寫，金字琅函較甲乙。", "考工記屬冬官卿，潤文使專宰相職。", "北門學士董此事，一儒迥勝緇輩百。", "精神如玉鬢如漆，天上知己密如櫛。", "省臺要官俱可得，還自管城子中出。", "右軍寫經博白鵝，孰與明時見數多。"]}