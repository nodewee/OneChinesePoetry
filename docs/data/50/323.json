{"author": "方回", "period": "宋", "type": "诗", "title": "贈牟仲啟", "paragraphs": ["存齋尚書曾大父，勇退不肯登二府。", "脫靴亭記斥巨閹，風節文章照千古。", "雌甲偶同君乃祖，早衣綉衣持漢斧。", "飲苕溪水二十年，杜門不出守環堵。", "老眼青此名家孫，妙齡謹恪寡語言。", "試文合應進士格，貤澤宜霑任子恩。", "時異數奇以藝隠，粉墨丹青窮討論。", "建章宮可一尺紙，刻畫萬戶雕千門。", "東坡先生萬卷腹，顔筋柳骨寓枯木。", "我嘗竊評文與可，所寫是詩不是竹。", "後生可畏但勉旃，矧爾文獻亦西蜀。", "讀書少著十年工，落筆定無一點俗。", "紫陽山下虛谷翁，懸知萬古皆虛空。", "虛翁之心卧我谷，夜嘯山月朝吟風。", "請君爲我畫此意，三間茅屋深雲中。", "我詩或足傳不朽，與君姓字俱無窮。"]}