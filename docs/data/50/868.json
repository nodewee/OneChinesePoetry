{"author": "方回", "period": "宋", "type": "诗", "title": "贈筆工楊日新", "paragraphs": ["黄鐘九寸裁爲律，六呂六律相配匹。", "嶰谷參差十二筩，猗管城子從此出。", "上古蒼頡初制字，後人蒙恬始造筆。", "吳云不律燕云弗，韻書又以律爲聿。", "曰方曰冊刀削之，削之筆之作以述。", "析竹蘸墨絲其端，龍圖龜書就篇帙。", "秋兔拔毛號毛穎，愈奇愈巧愈精密。", "脩管執之以爲柄，短管竅之以爲室。", "其實不過一毫端，良工於此有神術。", "鋒但欲齊忌太尖，翠羽鼠鬚俱不必。", "老夫平生學歐顔，晚脫場屋塗注乙。", "著書棄筆如丘山，使年將及三萬日。", "眼花尚能寫蠅頭，筆不如意輒怒叱。", "江淮筆工千百家，孰甲孰乙我所悉。", "鷄距散卓楊日新，不落第二亦第一。"]}