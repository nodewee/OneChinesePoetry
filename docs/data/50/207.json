{"author": "方回", "period": "宋", "type": "诗", "title": "春寒紀異", "paragraphs": ["今年一何異，人日苦連雨。", "甲子復不晴，吾密識諸簿。", "燒燈前一夕，轟然震雷鼓。", "醉卧初未聞，遄駭雪霰舞。", "乍暄汗膚爛，倏凍尪脊僂。", "造物謔百昌，摩手遽斫斧。", "侵尋二月初，野桃半吞吐。", "嚴霜甚臘天，挫使顔色沮。", "日昏盪黑子，天暗墮黄土。", "占讖或未習，災眚亦可覩。", "有客言近縣，癘鬼肆虐侮。", "槌撞體肢軟，骾棘喉咽楚。", "一家朝團欒，暮輒踣四五。", "上丁祭孔廟，儒冠列如堵。", "鼻壅背肩縮，咯唾滿廊廡。", "閒居乏薪炭，畏風緊扃戶。", "病輕勿輅醫，芎芷自煎煮。", "橫縱亂方書，疊重着褐裋。", "向來佳氣和，藜杖涉園渚。", "掃涸詗新泉，搜枯攬幽莽。", "融澌跳鮒鯈，潤壤泄蛙鼁。", "謂即挈蠻榼，所至品村酤。", "此意未獲騁，叉戟已見拒。", "遥遥鶑花饒，惴惴蠶麥腐。", "身患能有幾，時憂卒難數。", "乾坤亦大矣，一喙其何補。", "小待春事深，汛墓宴別墅。"]}