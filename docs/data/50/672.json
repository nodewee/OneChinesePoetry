{"author": "方回", "period": "宋", "type": "诗", "title": "孟浩然雪馿圖", "paragraphs": ["往年一上岳陽樓，西風倏忽四十秋。", "詩牌高掛詩兩首，他人有詩誰敢留。", "其一孟浩然，解道氣吞雲夢澤。", "其二杜子美，解道吳楚東南坼。", "浩然詩不多，句句盡堪傳。", "天下詩人推老杜，老杜又專推浩然。", "我亦嘗遨江漢邊，梅花臘月猶年年。", "一句新詩學不得，謾飽槎頭縮項鯿。", "雪天誰寫詩窮狀，凍合吟肩神氣王。", "短褐長夜死不朽，貂蟬何必凌煙上。", "偶隨故人直玉堂，龍鱗不顧嬰君王。", "李太白、賀知章，三郎不識放歸雲水鄉，子美先生餓欲僵。", "浩然先生不直內廄一疋馬，可是蜀棧騎馿山路長。"]}