{"author": "方回", "period": "宋", "type": "诗", "title": "寄題雲屋趙資敬啟蒙亭風雩亭二首  其二", "paragraphs": ["昔人築雩壇，群巫此歌舞。", "驕陽煽藴隆，吁嘆以降雨。", "良辰歲時和，遺迹林壑古。", "枯枿換槁葉，芳荑抽宿莽。", "徜徉沂水上，童冠七或五。", "春袖風乎茲，繢繡無火黼。", "千載想佳人，不仕東國魯。", "異彼三子撰，聖師獨予取。", "吾友趙隠君，笑唾卿相組。", "猿鳥聽新詠，點瑟時一鼓。", "漢歌曾罔聞，楚臺未渠數。", "泠泠列禦寇，肯爾噲等伍。"]}