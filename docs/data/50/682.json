{"author": "方回", "period": "宋", "type": "诗", "title": "題丁適之菊莊", "paragraphs": ["令威舊主芙蓉城，上帝謂此職未清。", "敕賜別業非菽粟，屈餐陶採餘秋英。", "菊莊先生拜新號，掌管黄花躬播耕。", "莊田莊屋幾頃畝，莊官莊佃無姓名。", "只如天隨自荷鋤，兼味佐以仙犬精。", "乃餱乃糧不過許，春苗夏葉俱可烹。", "木蘭墜露滋上池，亦復樽酒東籬傾。", "人愛熱官我寧冷，粗有菊譜傳諸生。", "南陽月輸三十斛，汝真糞土之朝榮。"]}