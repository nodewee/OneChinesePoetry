{"author": "方回", "period": "宋", "type": "诗", "title": "題徐仲彬達觀亭", "paragraphs": ["乾涵坤毓萬彙夥，獨得爲人頼鈞播。", "八尺身爲天地贅，一寸心將天地裹。", "道眼自應非肉眼，以心觀物無不可。", "靈臺光潔日月懸，肯使一絲掛塵堁。", "老壽龜鶴夭蠛蠓，博大鵬鯤小蜾蠃。", "王侯雲霄縱翱翔，奴隸泥塗淹坎軻。", "雷霆起蟄春生兒，霜露斂華秋結果。", "防風九畝霸十圍，痿痹支離蹣跚跛。", "二五之精形相禪，彼胡魁梧此么麽。", "天所賦予各有命，女子豈羨弧矢左。", "螻蟻君臣雁弟兄，道理大處無細瑣。", "洪纖各遂逍遥遊，續鳬之頸爾其叵。", "徐侯讀書得玉匙，聖人門戶啟關鎖。", "用賓屢揚北上鞭，大隠薦鼓南遊柁。", "築室金陵割鍾山，臨川僻學百義墮。", "千古子在川上心，想見解衣盤礴臝。", "梧桐楊柳竹陰間，菱荷疊重花婀娜。", "弄丸一卷經世書，內篇外篇夜燈火。", "靜寂動感來無窮，昭布森列俱帖妥。", "通達居然今賈傅，豈容棲遲老江沱。", "乘流止坎大厥觀，進退久速不預揣。", "熏天富貴臘毒味，涎詎肯流頤敢朵。", "窗前草青鹿共眠，檻外沙白鷗同坐。", "忘機得意茅三間，焉用陶朱西施舸。", "况又義方延碩師，乃父析薪子克荷。", "此詩擿抉宇宙秘，察君襟抱吾亦頗。", "世間俗物未必識，我知魚樂子非我。"]}