{"author": "方回", "period": "宋", "type": "诗", "title": "送趙無己之臨川", "paragraphs": ["古之諸侯公侯伯，今之諸侯二千石。", "建邦作郡事不同，後車皆當載賓客。", "釣魚呂望朝棄竿，飯牛甯越夜辭軛。", "雲龍風虎機會偶，赫奕功名垂竹帛。", "原嘗春陵四公子，珠履三千分鼎食。", "馮讙市義薄聚斂，毛遂歃盟却强敵。", "梁王兔園禮詞人，相如之賦枚乘七。", "平津更有翹材館，大開東閣英彥集。", "徒步常何起馬周，落河房琯任劉秩。", "嚴鄭公延杜子美，郭汾陽遇李太白。", "朱門若止藏歌舞，無一措大研文墨。", "不知稼穡友朋闕，儻非癡物亦俗物。", "臨川太守千騎行，誰董琴瑟護書冊。", "吾子從之大江西，訓誘諸郎據師席。", "王介甫之學誤人國家，陸子靜之學雜彼禪佛。", "四海公論有如此，讀書豈可無揀擇。", "若夫擬峴臺登臨而賦詩，不妨寄我清江紙一疋。"]}