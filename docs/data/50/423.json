{"author": "方回", "period": "宋", "type": "诗", "title": "題祝公輔靜得齋", "paragraphs": ["鄭衛撼俗耳，姬姜接凡目。", "醇酎誑渴吻，大房誘饑腹。", "一閾內外間，鮮不妄舉足。", "堂堂七尺軀，頃刻萬感觸。", "人生性本靜，情動乃有欲。", "靜善動亦善，堯舜可同躅。", "動惡喪厥靜，爲桀爲禽犢。", "恭惟方寸心，性情頼管束。", "勿狎寧孔畏，匪狂尚箕肅。", "思精造詣深，察久酬應熟。", "北辰居其所，初九不遠復。", "可待豶豕牙，故已童牛牿。", "性靜人所同，心靜我所獨。", "心靜非不動，存性情乃伏。", "天地與我者，所寶不盈掬。", "完我所固有，得之異逐鹿。", "苦辛子祝子，爲親營半菽。", "頗欲謝湖海，歸歟卧茅屋。", "清夜一孤燈，不疚內自燭。", "養氣非養體，未藉臺餽肉。", "胸中線五色，筆底泉萬斛。", "誰其相料理，回首送鴻鵠。", "離婁下十四，三自義何縟。", "紫陽居資對，我亦當熟讀。"]}