{"author": "方回", "period": "宋", "type": "诗", "title": "松江使君張周卿致泖口蟹四十輩", "paragraphs": ["松江太守今賢侯，喜有螃蟹無監州。", "左手持螯右杯酒，文章政事第一流。", "吳田今年十分秋，各執稻穗朝厥酋。", "初生瑣細類蟛𧑅，既長魁巨肩蝤蛑。", "漁父橫江竹爲斷，照夜紛紜燈火亂。", "取之一蟹勝一蟹，尖美於團十月半。", "怒目橫行敢抗虎，宜爾就擒墮烹爨。", "黄堂不忍專俊味，遣餉不減錦繡段。", "老夫菜腸久雷鳴，忽四十輩來崢嶸。", "得公宰相三斗鼻吸之醋，剉我坡仙一年好景之橙。", "金臍雪脆手自擘，何必牛炙兼羊羹。", "饞拏涎攫快一醉，焉待將糖而彌躁，带糟而微生。", "一詩往謝張夫子，莫怪無厭猶未已。", "內黄侯承津致矣，但欠青州從事耳。"]}