{"author": "方回", "period": "宋", "type": "诗", "title": "題柯德陽埽塵齋", "paragraphs": ["堯舜上聖姿，猶以學爲事。", "矧伊匪生知，不學知不致。", "可學而不學，是謂自暴棄。", "俯首就佔畢，又患學不至。", "恭惟天地心，無極一生二。", "陰陽既已判，太少二生四。", "生生滋無窮，科斗積乳孳。", "籀篆隸真行，同文或以異。", "因繼幾前王，冊府建中秘。", "號爲蓬萊山，校書及正字。", "計資不量材，抱槧剔蠹蘱。", "尸優副劣間，顛倒足笑喟。", "之子讀五車，便腹爲篋笥。", "合登天祿閣，太一照藜吹。", "顧使跧蓬蒿，飯茹宮有侐。", "陳蕃掃天下，借曰未得位。", "掃我方冊塵，我有筆爲篲。", "讎勘極精審，披閲盡劬瘁。", "殘火秦坑遺，斷簡汲冢出。", "端倪究盤頡，古初探炎𨼾。", "五十衍蓍爻，九百采稗記。", "微吟泣山精，幽嘯却野鬽。", "淨几如我心，暗室了無愧。", "老夫敢苦口，曰此藝成易。", "點畫考譌訛，是亦學之次。", "邇年斯道衰，無奈異端熾。", "函谷青牛關，洛京白馬寺。", "敷落帝八言，爲國膏肓祟。", "楊墨合爲一，不仁復不義。", "外若示兼愛，實則內自爲。", "愚民歡趨之，此患恐未已。", "儒冠不能闢，拔白立赤幟。", "何至畔吾徒，拾此彼之嗜。", "太玄豈不奇，甘從高閣墜。", "鍾山說偏傍，奎運竟跋疐。", "洙泗以至今，關洛最爲粹。", "知艱行尤艱，方寸宜默識。", "勿謂周鼎淪，後無漢唐治。", "大學久無儒，此亦見大意。", "大匠操規矩，不執斧鑿器。", "當如九方臯，無以色見驥。"]}