{"author": "方回", "period": "宋", "type": "诗", "title": "送宋昶明仲湖州學錄", "paragraphs": ["爲學有本末，根固枝必稠。", "又如水有源，源清無濁流。", "顔子先四勿，韶冕患不優。", "曾子貴者三，豈於籩豆求。", "九經始慎獨，八目正乃脩。", "我嗟半山學，不識濂溪周。", "遠取湖學意，粗迹窮雕鎪。", "邊防與水利，講諸螢案頭。", "是致青苗法，規摹國師劉。", "汲汲淬事功，方寸俱繆悠。", "堯舜不牧羊，羿射奡盪舟。", "農圃有弗如，問陳有弗酬。", "國定一正君，此道軻傳丘。", "茂叔二程張，貛郎疾如仇。", "永樂西事敗，談兵茲可羞。", "陵夷至宣靖，地下噬臍不。", "此心主精一，焉用功利謀。", "所以汗背勃，見嗤戶牖侯。", "君今錄泮事，往遨白蘋洲。", "臆對議湖學，豈無苕溪鷗。"]}