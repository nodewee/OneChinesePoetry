{"author": "方回", "period": "宋", "type": "诗", "title": "贈綦大將軍  其一", "paragraphs": ["將軍早學萬人敵，從父行軍十六七。", "上馬如飛海東青，大羽勁弓轟霹靂。", "直欲生擒彼不庭，天山之北北復北。", "總兵王子設危穽，陷陣先鋒淪異域。", "時或偶違心轉壯，身可暫縻膝不屈。", "夜驅汗血還漢朝，萬里沙場如咫尺。", "臣父以死報國家，澡雪父冤見天日。"]}