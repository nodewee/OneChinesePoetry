{"author": "方回", "period": "宋", "type": "诗", "title": "題東坡先生惠州定惠院海棠詩後", "paragraphs": ["五季乾坤混爲一，艱難得之容易失。", "一拳槌碎四百州，新法宰相王安石。", "二蘇中尤惡大蘇，周二程張俱不識。", "紹聖姦臣講紹述，元祐諸賢紛竄斥。", "東坡飽喫惠州飯，心知惇卞乃國賊。", "恍惚他鄉見似人，海棠一株困荆棘。", "海內文章蜀黨魁，蜀第一花世無匹。", "邂逅相逢心相憐，瘴雨蠻烟污玉質。", "憶昔蒟醤筇竹枝，適與張騫遇西域。", "彼徒生事勞遠人，此感與國同休戚。", "屈原放廢郢都喪，箕子囚奴殷錄訖。", "惠州未已更儋州，必欲殺之至此極。", "立黨籍碑封舒王，竟使大梁無社稷。", "此詩此畫繫興亡，可忍細看淚橫臆。"]}