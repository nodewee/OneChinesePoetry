{"author": "方回", "period": "宋", "type": "诗", "title": "呈吳門王治中元俞都中參政伯大孫先人同榜", "paragraphs": ["君家兩參預，漢代韋平氏。", "留耕而耕存，惟有是以似。", "乃祖忠文公，補天扶國是。", "乃父敬愍侯，浮海將使指。", "直諫炳遺藁，大節燁信史。", "神遊天地間，不亡何謂死。", "先人前甲戌，忠文榜下士。", "一升上雲端，一沉墮井底。", "老夫近乙亥，敬愍守吾里。", "朱轓過桐江，共飲釣臺水。", "英英玉樹郎，世濟元凱美。", "忠文既有孫，敬愍又有子。", "邂逅忽相逢，不意聞正始。", "貯胸踰萬卷，運肘動百紙。", "華年弱冠近，緊官半刺比。", "長風破巨浪，未易測涯涘。", "契好詎敢論，臭味差足恃。", "異時吳閶遊，小舟或一艤。", "相門復生相，貽厥有如此。", "乃知吾家兒，不過豚犬耳。"]}