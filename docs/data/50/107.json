{"author": "方回", "period": "宋", "type": "诗", "title": "送徐如心如婺源三十韻", "paragraphs": ["之子成春服，歡言駕出遊。", "殘紅三月路，疊翠萬山州。", "夏后乘輴澤，軒皇煉藥丘。", "曠平初渺莽，屈曲漸深幽。", "比縣干戈偃，諸村盜賊收。", "室廬還舊貫，邸店競新修。", "蠶月門多鐍，秧田草盡耰。", "畫龍沽肆古，檻虎驛程脩。", "天目蟠根遠，王干設險遒。", "徑紆橫巨石，澗潔見游鯈。", "嶽勢攀衡霍，星文摘斗牛。", "桑麻敦本業，笋蕨勝珍羞。", "谷冷長杉密，岡溫早茗抽。", "宣平何處在，太白此中求。", "仙墅丹池火，僧廬野竹秋。", "農談通稗史，騷詠入樵謳。", "楚雨三江外，吳雲五嶺頭。", "夕陽彭蠡浦，潮水浙河流。", "西望番君國，東思越相州。", "孰云民俗儉，政爾士風優。", "輿隸知周孔，章縫盛魯鄒。", "聖賢一道續，天地四書留。", "闕里瞻庠序，師臣拜冕旒。", "永懷枌梓故，能奠藻芹不。", "靈順王封廟，華光佛氏樓。", "端能無鬼責，焉所匪神庥。", "矧是儒家彥，初非賈客儔。", "詩材工捃摭，意匠極雕鎪。", "佳句垂千古，浮榮等一漚。", "吾家紫陽下，肯作寄書郵。"]}