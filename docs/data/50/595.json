{"author": "方回", "period": "宋", "type": "诗", "title": "送張子敬湖南宣慰司都事", "paragraphs": ["湘水綠，湘山青。", "南衡嶽，北洞庭。", "太微翼軫相緯經。", "上直長沙老人星，其下潭府甲南溟。", "有芷彌岸蘭彌汀，騷人墨客紉芳馨。", "丹砂黄金翡翠翎，日中百賈喧雷霆。", "艷舞皓歌酣旗亭，王宮細腰誇娉婷。", "如斗如蜜餐楚萍，誰其能賦弔獨醒。", "厥今宣幕小朝廷，如君人物猶典刑。", "可振儒鐸鳴道鈴，無使斯文淪晦冥。", "南軒大名揭南斗，南軒舊軒無恙否。", "君能一出扶顛手，亦足與之同不朽。"]}