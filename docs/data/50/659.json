{"author": "方回", "period": "宋", "type": "诗", "title": "題趙循老立齋", "paragraphs": ["是身猶厦屋，下棟乃上宇。", "一旦賀燕雀，千關庇風雨。", "輪奐易翬飛，難致礎上柱。", "桓楹一以植，次第萬厥戶。", "尼父早志學，更加歲十五。", "生知幼至壯，始以此自許。", "父師宿培壅，忍作籧篨俯。", "貞固軀峙幹，幸不夷左股。", "立斯以行斯，萬里在接武。", "務本果焉頼，腸書飽撐拄。"]}