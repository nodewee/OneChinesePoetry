{"author": "方回", "period": "宋", "type": "诗", "title": "贈癡庵柴頭陀", "paragraphs": ["蕭梁宗補闕，棄官爲頭陀。", "一篇息心銘，至今猶永歌。", "不愛紫綬黄金带，不愛雕鞍白玉珂。", "草椽布衲，一筇一蓑。", "臺城一旦甑墮地，公卿麋爛僨干戈。", "當時獨有宗無名，翛然野鶴山之阿。", "今代柴癡庵，獨把竹帚柄。", "待掃衆生塵，同作大圓鏡。", "不肉不饑，不綿不冷。", "太室爲衾，大塊爲枕。", "一飯不再餐，一茶不再飲。", "脫袍擲笏作百姓，十年悟道保真性。", "昭文大學湛然翁，半夜室中傳祖印。", "無求於世長精神，自淨其心延壽命。", "野狐禪子落邪蹊，唯我癡庵獨也正。", "向來解后逢癡庵，贈我竹爲帚者三。", "一掃嗔，二掃貪。", "惟有一病掃不得，兩癡相值同酸鹹。", "雖然我更有一帚，建立天地同不朽。", "掃愁掃閙掃是非，其帚何名名曰酒。"]}