{"author": "方回", "period": "宋", "type": "诗", "title": "題淵明采菊圖", "paragraphs": ["東籬東籬所至有，南山南山古至今。", "東籬之西拄我杖，秋菊千叢開黄金。", "南山之北送我目，鴻飛山陽我山陰。", "今是昨非栗里宅，三徑就荒猶可尋。", "畫工可寫淵明面，政恐難寫淵明心。", "淵明面匪宣明面，誰歟障我西風扇。", "翁醉欲眠遣客去，淵明此心我常見。", "歸去來兮歸去來，淵明方寸焉在哉。", "寧入東鄰白蓮社，不上徐州戲馬臺。"]}