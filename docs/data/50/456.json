{"author": "方回", "period": "宋", "type": "诗", "title": "贈綦大將軍  其二", "paragraphs": ["先皇玉带親解賜，加侑金錢千百億。", "登時築壇拜大將，隨意委禽聘賢室。", "前茅出鎮萬貔貅，東南五湖天半壁。", "鳳凰山下忽相逢，我舊聞名今面識。", "精忠純孝故無雙，武藝文材俱第一。", "既能高著國手棋，又能穩賦作家詩。", "既能善戰善騎射，七書背誦無餘遺。", "又能雙鈎寫楷字，顔筋柳骨妙畫錐。", "既如諸葛渡瀘水，又如龔遂清潢池。", "章亥六合半已到，象胥九譯靡不知。", "凉州蒲萄無復染，交趾薏苡夫何疑。", "踘場壯士閲劍舞，鈴閣騷人陪酒巵。", "笑談灑落意嫺雅，喜看賓主無厭時。", "邇來宣城察事尤瑰奇，明目張膽鋤羣私。", "去年稻田百圩沒，秋潦至今猶渺瀰。", "孰謂不潦罔省府，公斥其人真姦欺。", "百戰將軍古有之，未聞將軍亦肯念民饑。"]}