{"author": "方回", "period": "宋", "type": "诗", "title": "丹青歌贈王春陽用其神丹歌韻", "paragraphs": ["世上若無鍾子期，破琴勿爲俗子嗤。", "人間亦有王昭君，奈何衆女嫉蛾眉。", "我粗能詩子能畫，筆力豈不山可移。", "希聲絕色識者少，妾婦嗃嗃仍嘻嘻。", "宣和畫史我嘗讀，山水王詵併郭熙。", "儋州禿翁早題品，元祐文章衆首推。", "坡詩一句不收拾，熙豐孽黨遺羣兒。", "大坡小坡俱寫竹，黜不登載無一枝。", "河東顓征領節度，賊貫時實籌兵帷。", "謂此昏椓亦善畫，繆取人主玉色怡。", "畫之是非且不辨，國勢竟隨閹宦痿。", "花光墨梅方盛行，乃坐山谷屏斥爲。", "簡齋五詩動萬乘，此等佳作亦棄之。", "五日十日一水石，王宰見賞杜拾遺。", "如許名手無其名，可謂世衰人才衰。", "筒不肯破菜不潑，朝士閎籍塗粉脂。", "青城北轅五馬渡，正邪稍稍分荼飴。", "萬事盡如畫譜意，焉得炎正不中微。", "雪蘇黄冤尚伊洛，始覺七政齊衡璣。", "錦囊玉軸鎖御府，徑與宗祏同灰飛。", "米元章史論稍公，遺物太倉存一稊。", "子能畫，亦能詩。", "衆人不識不必疑，相逢但當醉如泥。"]}