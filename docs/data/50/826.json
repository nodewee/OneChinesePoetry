{"author": "方回", "period": "宋", "type": "诗", "title": "人日立春記苦雨無冰", "paragraphs": ["三十七日晝夜雨，中間一雪終無冰。", "今日立春遇人日，問天肯晴天不應。", "東南我記前庚子，徽城紙包餽杭米。", "乞人搶奪人食人，旱極西湖乾見底。", "今我七十四歲翁，苟全性命遨春風。", "略雪不冰又庚子，幸而去年秋猶豐。", "西湖莫作癡貓守，紫陽山下可歸否。", "天終不殺好心人，有錢買花仍買酒。"]}