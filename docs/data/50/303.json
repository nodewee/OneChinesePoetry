{"author": "方回", "period": "宋", "type": "诗", "title": "爲徐企題趙子昂所畫二馬", "paragraphs": ["相馬有伯樂，畫馬有伯時。", "伯樂永已矣，伯時猶見之。", "長林之下無茂草，此馬得無半飽饑。", "一疋背樹似揩癢，一疋齕枯首羸垂。", "趙子作此必有意，志士失職心傷悲。", "我思肥馬不可羈，不如瘦馬劣易騎。", "焉得生致此二疋，馬亦如我老且衰。", "破鞍弊韉骨硉矹，狂豪敢學幽并兒。", "無世塵處天地闊，我後子先緩轡看山時賦詩。"]}