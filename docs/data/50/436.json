{"author": "方回", "period": "宋", "type": "诗", "title": "孟君復贈王侯元俞詩兩皆英妙神奇次韻", "paragraphs": ["孟侯與王侯，妙年俱作州。", "窮窮鬼揄我，汝堪並英游。", "汝無曲逆計，汝無裨諶謀。", "汝乃蹄涔水，可配江河流。", "倉卒不能答，吐舌瞠雙眸。", "二侯不自貴，屑與耄叟儔。", "歌豈有檀板，舞亦無珠韝。", "磨玉藉沙石，以故交情綢。", "蓋公曹參舍，甪里張良求。", "綠鬢間白髪，一獻還一酬。", "俗態動枘鑿，對面風馬牛。", "二侯不我棄，庶哉企前脩。"]}