{"author": "方回", "period": "宋", "type": "诗", "title": "題陳宗魯東山書塾", "paragraphs": ["芳草謂發顛，美石謂發狂。", "自賢與自智，豈必草石嘗。", "勿以夫子廟，而欺賜也牆。", "勿以聖人室，而鄙由也堂。", "楛庭有遠孫，美玉深匵藏。", "姓名似元龍，家無上下床。", "收斂河海氣，遁逃聲利場。", "衆謂陟泰嶽，六合視茫茫。", "我之魯東山，亦可小靈光。", "不患見不穹，但患行不强。", "十駕日不已，突過騏驥良。", "美酒無深巷，苦李遺道傍。", "四益視乃叛，蘇合殊糞蜣。"]}