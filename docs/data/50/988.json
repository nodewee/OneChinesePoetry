{"author": "方回", "period": "宋", "type": "诗", "title": "題淵明歸來圖", "paragraphs": ["人以心役形，方寸有所主。", "陋巷足簞瓢，外物肯妄取。", "心或爲形役，饑腸內煎煮。", "未必得鼎食，湯鑊已烹汝。", "淵明歸去來，妙甚第三語。", "自形役自心，何乃浪自苦。", "此理一以悟，公相亦糞土。", "而况折我腰，不過米斗五。", "昨非謝督郵，今是睇衡宇。", "易有不遠復，艮曰止其所。", "聖之清若和，高風夷惠伍。", "懦立薄夫敦，仰止邁終古。"]}