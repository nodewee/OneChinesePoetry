{"author": "方回", "period": "宋", "type": "诗", "title": "題趙繼孫拙齋", "paragraphs": ["曾顔得聖傳，何謂魯與愚。", "外察若不足，內朗實有餘。", "擇樹鵲巢高，罥虫蛛網虛。", "曲士挾小智，豈不雄里閭。", "之子息機心，抱甕灌園蔬。", "晚食足當肉，賁趾寧舍車。", "九卿彼四至，惡名垂簡書。", "天孫夜乞靈，悔不伾文疏。", "衆人笑我拙，囊螢披蠹魚。", "我亦笑爾巧，技止黔之馿。"]}