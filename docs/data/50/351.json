{"author": "方回", "period": "宋", "type": "诗", "title": "贈筆工馮應科", "paragraphs": ["世言善書不擇筆，此物豈可不精擇。", "空弓難責養由射，快劍始堪孟賁擊。", "多錢而賈長袖舞，工良器利貴相得。", "文房四寶擬四賢，最不易致管城伯。", "乍可微鈍勿太尖，又恐過肥寧少瘠。", "一兔僅足成一枚，奈何攟束動𧥄𧥄。", "氄毛亂毳紛交加，醉人蓬首髪不櫛。", "落腕當如畫鐵椎，顧乃蔞弱欠筋力。", "山谷道人昔有取，諸葛鷄距異棗核。", "長句哦贈林爲之，餘子徐偃似無骨。", "上黨華陵君家孫，苦心隠藝造玄極。", "買非其人拂袖行，但取賞音不論直。", "二毫三副及散卓，隨意真行作波磔。", "燕丹匕首付荆卿，血不濡縷笑空擿。", "紫鸜鵒眼刷絲文，誰無端石與歙石。", "奚李法傳外諸孫，我亦尚有潘衡墨。", "擣冰槌玉烏絲欄，百軸千筒動充斥。", "惟有毛錐真强項，不受折簡屢太息。", "善書今誰第一人，馮應科筆今第一。"]}