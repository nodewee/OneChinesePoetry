{"author": "方回", "period": "宋", "type": "诗", "title": "題東平張智卿梅軒嘗以墨梅一幅自隨", "paragraphs": ["大庾嶺頭江南北，生平走遍梅花國。", "天下梅花詩最難，和靖居士占第一。", "七十四翁詩萬篇，一句梅花吟不得。", "譬如江夏黄鶴樓，既有崔顥無李白。", "何人幻出一橫枝，毛穎陳玄塗側釐。", "不丹不青逞妙手，月窗瘦影吾能移。", "真梅難賦賦寫梅，虛叟大叫尤難之。", "前身相馬九方句，焉能壓倒簡齋詩。", "張侯隨軒梅一幅，什襲珍藏過寶玉。", "南征不取萬戶侯，北歸未即九州督。", "借梅爲題求詩人，中原名士詩滿軸。", "和靖簡齋亦不無，顧慚才盡難貂續。", "張侯今在西湖隈，竹籬茅屋扃蒼苔。", "我亦自有梅世界，紫陽山中歸去來。", "梅花開時看梅開，花未開時看畫梅。", "不用雕肝刻肺被梅惱，但當一杯一杯復一杯。"]}