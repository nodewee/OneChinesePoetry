{"author": "方回", "period": "宋", "type": "诗", "title": "己亥十一月二十一日長至前一旬書", "paragraphs": ["北極地上三十六度出，南極地下三十六度入。", "四海之內居中國，不見南極見北極。", "東生西沒一輪日，西沒昏黑東生白。", "春分秋分晝夜中，天上地下度數同。", "地上天少日晷短，子月日南而北返。", "地上天多日晷長，午月日北而南行。", "四時成歲歲如此，日南日北而已矣。", "一百八十度有奇，不過一往一來耳。", "或謂四游升降殆不然，所以景祐新書刪其篇。"]}