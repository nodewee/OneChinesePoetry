{"author": "皎然", "period": "唐", "type": "诗", "title": "酬烏程楊明府華將赴渭北對月見懷", "paragraphs": ["釋印及秋夜，身閑境亦清。", "風襟自瀟灑，月意何高明。", "聞說武安君，萬里驅妖精。", "開府集秀士，先招士林英。", "晉家用元凱，亦是魯諸生。", "北望撫長劒，感君知已行。", "邊塵昏玉帳，殺氣凝金鐙。", "大敵折齊俎，一書下聊城。", "翻飛青雲路，宿昔滄洲情。"]}