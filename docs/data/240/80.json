{"author": "良价", "period": "唐", "type": "诗", "title": "新豐吟", "paragraphs": ["古路坦然誰措足？無人解唱還鄉曲。", "清風月下守株人，涼兔漸遙春草綠。", "天香襲兮絕芳馥，月色凝兮非照燭。", "行玄猶是涉崎嶇，體妙因茲背延促，殊不然兮何展縮，縱得然兮混泥玉。", "獬豸同欄辨者嗤，薰蕕共處須分郁。", "長天月兮遍豁谷，不斷風兮偃松竹。", "我今到此得從容，吾師叱我相隨逐。", "新豐路兮峻仍皾，新豐洞兮湛然沃。", "登者登兮不動搖，遊者遊兮莫勿速。", "絕荆榛兮罷釿斸，飲馨香兮味清肅。", "負重登臨脫屣迴，看他早是空擔鞠。", "來駕肩兮履芳躅，至澂心兮去凝目。", "亭堂雖有到人稀，林泉不長尋常木。", "道不鐫雕非曲𩔂，郢人進步何瞻矚。", "工夫不到不方圓，言語不通非眷屬。", "事不然兮詎冥旭，我不然兮何斷續。", "慇懃爲報道中人，若戀玄關即拘束。"]}