{"author": "皎然", "period": "唐", "type": "诗", "title": "因遊支硎寺寄邢端公", "paragraphs": ["大廈資多士，掄材得豫章。", "清門推問望，早歲騁康莊。", "作用方開物，聲名久擅塲。", "丹延分塞郡，宿昔領戎行。", "始馭屏星乘，旋陰蔽茀棠。", "朝端瞻鶚立，關右仰鷹揚。", "威令兼寧朔，英聲重護羌。", "三軍成父子，雜虜避封疆。", "身執金吾貴，時遭寶運昌。", "雍容持漢矟，肅穆衛周堂。", "排難知臣節，攻疑定國章。", "一言明大義，千載揖休光。", "踐職勳庸列，修躬志行彰。", "優游應慕陸，止足定師張。", "中扆懷殊政，南州佇小康。", "仁爲桂江雨，威是柏臺霜。", "謇諤言無隱，公忠禍不防。", "譴深辭紫禁，恩在副朱方。", "切玉鋒休淬，垂天翅罷翔。", "論文徵賈馬，述隱許求羊。", "肘後看金碧，腰間笑水蒼。", "詩題白羽扇，酒挈綠油囊。", "曠達機何有，深沈器莫量。", "時應登古寺，佳趣在春岡。", "止水平香砌，鮮雲滿石牀。", "山情何寂樂，塵世自飛揚。", "已遇鑪峰社，還思緝蕙房。", "外心親地主，內學事空王。", "花會宜春淺，禪遊喜夜涼。", "高明依月境，蕭散躡庭芳。", "得道殊秦佚，隳名似楚狂。", "餘生於此足，不欲返韶陽。"]}