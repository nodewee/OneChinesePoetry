{"author": "宗亮", "period": "唐", "type": "诗", "title": "它山歌", "paragraphs": ["它山堰，堰在四明之鄞懸。", "一條水出四明山，晝夜長流如白練。", "連接大江通海水，鹹潮直到深潭裏。", "淡水雖多無計停，半邑人民田種費。", "大和中有王侯令，清優爲官立民政。", "昨因祈禱入山行，識得水源知利病。", "櫂舟直到溪巖畔，極目江山波瀾漫。", "略呼父老問來由，便設機謀造其堰。", "疊石橫鋪兩山嘴，截斷鹹潮積溪水。", "灌溉民田萬頃餘，此謂齊天功不毀。", "民間日用自不知，年年豐稔因阿誰。", "山邊却立它神廟，不爲長官興一祠。", "本是長官治此水，却將飲食祭閑鬼。", "時人若解感此恩，年年祭拜王元暐。"]}