{"author": "皎然", "period": "唐", "type": "诗", "title": "晚冬廢溪東寺懷李司直縱", "paragraphs": ["廢溪無人跡，益見離思深。", "歸來始昨日，恍惚驚歲陰。", "清想屬遙夜，圓景當空林。", "宿昔月未改，何如故人心。", "遊從間芳趾，搖落棲寒岑。", "眇眇湖上別，含情初至今。", "道流安寂寞，世路倦嶇嶔。", "此意欲誰見，懷賢獨難任。", "徽聲反冥默，夕籟何哀吟。", "禪念破離夢，吾師誡援琴。", "耿耿已及旦，曷由開此襟。", "幽期諒未偶，勝境徒自尋。", "安得西歸雲，因之傳素音。"]}