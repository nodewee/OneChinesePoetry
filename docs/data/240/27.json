{"author": "皎然", "period": "唐", "type": "诗", "title": "同薛員外誼久旱感懷寄兼呈上楊使君", "paragraphs": ["皇天鑒不昧，愐想何亢極。", "絲雨久愆期，綺霞徒相惑。", "陰雲舒又卷，濯枝安可得。", "涸井不纍瓶，乾溪一憑軾。", "赤地芳草死，飆塵驚四塞。", "戎寇夜刺閨，民荒歲傷國。", "賴以王猷盛，中原無凶慝。", "楊公當此晨，省災常旰食。", "獨感下堂雨，偏嘉越境域。", "秋郊天根見，我疆看稼穡。", "請迴雲漢詩，爲君歌樂職。"]}