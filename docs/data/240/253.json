{"author": "還陽子", "period": "唐", "type": "诗", "title": "識鉛汞歌 一", "paragraphs": ["世事忙忙無了程，百年如夢瞥然榮。", "不知道有雲衢客，剛自爭邀塵裏名。", "欲駐流年泛太清，須知靈藥必長生。", "純燒天地陰陽髓，全鍊乾坤日月精。", "嫁娶陰陽成匹配，對持龍虎自相吞。", "伏得離宮赤帝精，感他坎戶白龍液。", "黃芽祇此是根源，自外徒勞虛費力。", "若不曾逢真至人，如何得到幽玄術？火候須教經九轉，丹成直待周千日。", "鑪上煙生五彩光，鼎中藥奮弘紅色。", "刀圭一粒沖天漢，逍遙頓躡三清畔。", "駕鶴乘龍役鬼神，反笑桑田數迴換。", "自此長居碧落宮，永共羣仙醉金殿。"]}