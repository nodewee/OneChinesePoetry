{"author": "皎然", "period": "唐", "type": "诗", "title": "南湖春泛有客自北至說友人岑元和見懷因叙相思之志以寄焉", "paragraphs": ["故人隔楚水，日夕望芳洲。", "春草思眇眇，征雲暮悠悠。", "心期無形影，跡曠成阻修。", "有客江上至，知君佐雄州。", "鏗鏹佩蒼玉，躞蹀驅絳騶。", "伊昔中峰心，從來非此流。", "資予長生訣，希彼高山儔。", "此情今如何，宿昔師吾謀。", "別後謁禪老，更添石室籌。", "深見人間世，飄如水上漚。", "蟬號齊王邸，月苦隋帝樓。", "聲華盡冥寞，麋鹿徒呦呦。", "我有一字教，坐然遺此憂。", "何煩脫珪組，不用辭王侯。", "祗在名位中，空門兼可遊。"]}