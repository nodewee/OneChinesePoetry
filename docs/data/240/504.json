{"author": "林仙人", "period": "唐", "type": "诗", "title": "五言長句", "paragraphs": ["此境極岧嶤，登臨近斗杓。", "天元諸聖會，地勢萬峰朝。", "西揖崑丘峻，東連蓬海遙。", "泉甘生玉頂，壇穩壓金腰。", "泰華三峰立，黃河一帶漂。", "五更觀海日，半夜聽簫韶。", "落月低龍嶺，寒煙鎖虹橋。", "雪鷄聲喔喔，風竹韻蕭蕭。", "雲屋香煙起，芝燈瑞彩銷。", "麻籠騰秀氣，藥櫃顯靈苗。", "丹井猶清淺，神鐘又寂寥。", "八岡齊岌岌，雙鶴對飄飄。", "瀑水銀垂線，霞城綺建標。", "池清深見底，柏聳翠凌霄。", "道館新居壯，真公舊事遼。", "幾瞻青嶂上，時有白雲飄。", "石室虛難問，臺松老不凋。", "巖花鋪錦繡，溪溜漱瓊瑤。", "洞壑非塵趣，林巒隔世囂。", "軒皇開綵仗，王母閴鸞軺。", "旦暮陰陽變，炎涼節候調。", "暝猿啼復歇，晴靄合還消。", "歌詠聊能紀，工夫豈易描？妙齡希郄桂，晚歲樂顏瓢。", "有志追伊霍，無才佐舜堯。", "披圖常景仰，酒翰益傾翹。", "聲色情俱泯，希夷興已超。", "何當歸卜隱，高蹈訪松喬。"]}