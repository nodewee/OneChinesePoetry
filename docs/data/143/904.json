{"author": "盧綸", "period": "唐", "type": "诗", "title": "慈恩寺石磬歌", "paragraphs": ["靈山石磬生海西，海濤平處與山齊。", "長眉老僧同佛力，呪使鮫人往求得。", "珠穴沈成綠浪痕，天衣拂盡蒼苔色。", "星漢徘徊山有風，禪翁靜扣月明中。", "羣仙下雲龍出水，鸞鶴交飛半空裏。", "山精木魅不可聽，落葉秋砧一時起。", "花宮杳杳響泠泠，無數沙門昏夢醒。", "古廊燈下見行道，疎林池邊聞誦經。", "徒壯洪鐘祕高閣，萬金費盡工雕鑿。", "豈如全質挂青松，數葉殘雲一片峯。", "吾師寶之壽中國，願同劫石無終極。"]}