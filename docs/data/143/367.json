{"author": "竇庠", "period": "唐", "type": "诗", "title": "東都嘉量亭獻留守韓僕射", "paragraphs": ["卜築三川上，儀刑萬井中。", "度材垂後儉，選勝揜前功。", "雲構中央起，煙波四面通。", "乍疑游汗漫，稍似入崆垌。", "廛閈高低盡，山河表裏窮。", "峰戀從地碧，宮觀倚天紅。", "靈檻如朝蜃，飛橋狀晚虹。", "曙霞晴錯落，夕靄溼葱蘢。", "庾亮樓何阨，陳蕃榻更崇。", "有時閑講德，永日靜觀風。", "玉斝飛無算，金鐃奏未終。", "重筵開玳瑁，上客集鵷鴻。", "接武空慙蹇，修文敢並雄。", "豈須登峴首，然後奉羊公。"]}