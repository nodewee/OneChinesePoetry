{"author": "盧綸", "period": "唐", "type": "诗", "title": "蕭常侍癭柏亭歌", "paragraphs": ["柏之異者山中靈，何人斷絕爲君亭。", "雲翻浪卷不可識，鳥獸成形花倒植。", "莓苔舊點色尚青，霹靂殘痕節猶黑。", "金貂主人漢三老，構此窮年下朝早。", "心規目製不暫疲，匠者受之無一詞。", "清晨拂匣菱生鏡，落日憑闌星滿池。", "攢甍鬬拱無斤跡，根癭聯懸同素壁。", "數層亂瀉雲裏峯，萬片爭呈雪中石。", "重簾不動自飄香，似到瀛洲白玉堂。", "水精如意刁金色，雲母屏風透掩光。", "四堦綿綿被纖草，草上依微衆山道。", "松間汲井煙翠寒，洞裏圍碁天景好。", "愚儒敢欲賀成功，鸞鳳棲翔固不同。", "應念廢材今接地，一枝思寄戶庭中。"]}