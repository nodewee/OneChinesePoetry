{"author": "盧綸", "period": "唐", "type": "诗", "title": "寄贈庫部王郎中", "paragraphs": ["諤諤漢名臣，從天令若春。", "敘辭皆詔旨，稱宦即星辰。", "草木承風偃，雲雷施澤均。", "威懲治粟尉，恩洽讓田人。", "泉貨方將散，京坻自此陳。", "五營俱益竈，千里不停輪。", "未遠金門籍，旋清玉塞塵。", "碩儒推慶重，良友頌公頻。", "鶴髮逢新鏡，龍門躍舊鱗。", "荷君偏有問，深感浩難申。"]}