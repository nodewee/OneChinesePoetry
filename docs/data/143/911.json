{"author": "盧綸", "period": "唐", "type": "诗", "title": "賦得白鷗歌送李伯康歸使", "paragraphs": ["積水深源，白鷗翻翻。", "倒影光素，于潭之間。", "銜魚魚落亂驚鳴，爭撲蓮藂蓮葉傾。", "爾不見波中鷗鳥閑無營，何必汲汲勞其生。", "柳花冥濛大堤口，悠揚相和乍無有。", "輕隨去浪杳不分，細舞清風亦何有。", "似君換得白鵝時，獨凭闌干雪滿池。", "今日還同看鷗鳥，如何羽翮復參差。", "復參差，海濤瀾漫何由期。"]}