{"author": "盧綸", "period": "唐", "type": "诗", "title": "落第後歸山下舊居留別劉起居昆季", "paragraphs": ["寂寞過朝昏，沈憂豈易論。", "有時空卜命，無事可酬恩。", "寄食依鄰里，成家望子孫。", "風塵知世路，衰賤到君門。", "醉裏因多感，愁中欲強言。", "花林逢廢井，戰地識荒園。", "悵別臨晴野，悲春上古原。", "鳥歸山外樹，人過水邊村。", "潘岳方稱老，嵇康本厭喧。", "誰堪將落羽，迴首仰飛翻。"]}