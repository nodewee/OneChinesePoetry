{"author": "盧綸", "period": "唐", "type": "诗", "title": "詶李端長安寓居偶詠見寄", "paragraphs": ["自別前峰隱，同爲外累侵。", "幾年親酒會，此日有僧尋。", "學稼功還棄，論邊事亦沈。", "衆歡徒滿目，專愛久離心。", "覽鬢絲垂鏡，彈琴淚灑襟。", "訪田悲洛下，寄宅憶山陰。", "薄溜漫青石，橫雲架碧林。", "壞簷藤障密，衰菜棘籬深。", "流散俱多故，憂傷併在今。", "唯當竢高躅，歸止共抽簪。"]}