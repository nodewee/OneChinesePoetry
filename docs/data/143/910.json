{"author": "盧綸", "period": "唐", "type": "诗", "title": "臘日觀咸寧王部曲娑勒擒豹歌", "paragraphs": ["山頭曈曈日將出，山下獵圍照初日。", "前林有獸未識名，將軍促騎無人聲。", "潛形踠伏草不動，雙鵰旋轉羣鴉鳴。", "陰方質子才三十，譯語受詞蕃語揖。", "捨鞍解甲疾如風，人忽虎蹲獸人立。", "歘然扼顙批其頤，爪牙委地涎淋漓。", "既蘇復吼拗仍怒，果叶英謀生致之。", "拖自深叢目如電，萬夫失容千馬戰。", "傳呼賀拜聲相連，殺氣騰凌陰滿川。", "始知縛虎如縛鼠，敗虜降羌生眼前。", "祝爾嘉詞爾無苦，獻爾將隨犀象舞。", "苑中流水禁中山，期爾攫搏開天顏。", "非熊之兆慶無極，願紀雄名傳百蠻。"]}