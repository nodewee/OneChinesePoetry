{"author": "戴叔倫", "period": "唐", "type": "诗", "title": "撫州對事後送外生宋垓歸饒州覲侍呈上姊夫", "paragraphs": ["淮汴初喪亂，蔣山烽火起。", "與君隨親族，奔迸辭故里。", "京口附商客，海門正狂風。", "憂心不敢住，夜發驚浪中。", "雲開方見日，潮盡爐峯出。", "石壁轉棠陰，鄱陽寄茅室。", "淹留三十年，分種越人田。", "骨肉無半在，鄉園猶未旋。", "爾家習文藝，旁究天人際。", "父子自相傳，優游聊卒歲。", "學成不求達，道勝那厭貧。", "時入閭巷醉，好是羲皇人。", "頃因物役牽，偶逐簪組輩。", "謗書喧朝市，撫己慙淺昧。", "世業大小禮，近通顏謝詩。", "念渠還領會，非敢獨爲師。"]}