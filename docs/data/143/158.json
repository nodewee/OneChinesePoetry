{"author": "戎昱", "period": "唐", "type": "诗", "title": "苦哉行五首 四", "paragraphs": ["妾家清河邊，七葉承貂蟬。", "身爲最小女，偏得渾家憐。", "親戚不相識，幽閨十五年。", "有時最遠出，秪到中門前。", "前年狂胡來，懼死翻生全。", "今秋官軍至，豈意遭戈鋋。", "匈奴爲先鋒，長鼻黃髮拳。", "彎弓獵生人，百步牛羊羶。", "脫身落虎口，不及歸黃泉。", "苦哉難重陳，暗哭蒼蒼天。"]}