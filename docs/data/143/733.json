{"author": "戴叔倫", "period": "唐", "type": "诗", "title": "贈康老人洽", "paragraphs": ["酒泉布衣舊才子，少小知名帝城裏。", "一篇飛入九重門，樂府喧喧聞至尊。", "宮中美人皆唱得，七貴因之盡相識。", "南鄰北里日經過，處處淹留樂事多。", "不脫弊裘輕錦綺，長吟佳句掩笙歌。", "賢王貴主於我厚，駿馬蒼頭如己有。", "暗將心事隔風塵，盡擲年光逐杯酒。", "青門幾度見春歸，折柳尋花送落暉。", "杜陵往往逢秋暮，望月臨風攀古樹。", "繁霜入鬢何足論，舊國連天不知處。", "爾來倏忽五十年，却憶當時思眇然。", "多識故侯悲宿草，曾看流水沒桑田。", "百人會中一身在，被褐飲瓢終不改。", "陌頭車馬共營營，不解如君任此生。"]}