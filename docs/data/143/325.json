{"author": "竇牟", "period": "唐", "type": "诗", "title": "元日喜聞大禮寄上翰林四學士中書六舍人二十韻", "paragraphs": ["有事郊壇畢，無私日月臨。", "歲華春更早，天瑞雪猶深。", "玉輦迴時令，金門降德音。", "翰飛鴛別侶，藂植桂爲林。", "粉澤資鴻筆，薰和本素琴。", "禮成戎器下，恩徹鬼方沈。", "麟爵來稱紀，官師退絕箴。", "道風黃閣靜，祥景紫垣陰。", "壽酒朝時獻，農書夜直尋。", "國香煴翠幄，庭燎赩紅衾。", "漢魏文章盛，堯湯雨露霃。", "密辭投水石，精義出沙金。", "宸扆親唯敬，鈞衡近匪侵。", "疾驅千里駿，清唳九霄禽。", "慶賜迎新服，齋莊棄舊簪。", "忽思班女怨，遙聽越人吟。", "末路甘貧病，流年苦滯淫。", "夢中青瑣闥，歸處碧山岑。", "竊抃聞韶濩，觀光想韎任。", "大哉環海晏，不笇子牟心。"]}