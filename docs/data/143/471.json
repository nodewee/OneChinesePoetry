{"author": "戴叔倫", "period": "唐", "type": "诗", "title": "女耕田行", "paragraphs": ["乳燕入巢笋成竹，誰家二女種新穀。", "無人無牛不及犁，持刀斫地翻作泥。", "自言家貧母年老，長兄從軍未娶嫂。", "去年災疫牛囤空，截絹買刀都市中。", "頭巾掩面畏人識，以刀代牛誰與同。", "姊妹相攜心正苦，不見路人唯見土。", "疏通畦隴防亂苗，整頓溝塍待時雨。", "日正南岡下餉歸，可憐朝雉擾驚飛。", "東鄰西舍花發盡，共惜餘芳淚滿衣。"]}