{"author": "張建封", "period": "唐", "type": "诗", "title": "酬韓校書愈打毬歌", "paragraphs": ["僕本修文持筆者，今來帥領紅旌下。", "不能無事習虵矛，閑就平場學使馬。", "軍中伎癢驍智材，競馳駿逸隨我來。", "護軍對引相向去，風呼月旋朋先開。", "俯身仰擊復傍擊，難於古人左右射。", "齊觀百步透短門，誰羨養由遙破的。", "儒生疑我新發狂，武夫愛我生雄光。", "杖移鬃底拂尾後，星從月下流中場。", "人不約，心自一，馬不鞭，蹄自疾。", "凡情莫辨捷中能，拙目翻驚巧時失。", "韓生訝我爲斯藝，勸我徐驅作安計。", "不知戎事竟何成，且愧吾人一言惠。"]}