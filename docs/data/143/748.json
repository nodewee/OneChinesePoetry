{"author": "戴叔倫", "period": "唐", "type": "诗", "title": "下鼻亭瀧行八十里聊狀艱險寄青苗鄭副端朔陽", "paragraphs": ["瀧水天際來，鼻山地中坼。", "盤渦幾十處，疊溜皆千尺。", "直寫卷沈沙，驚翻衝絕壁。", "淙淙振崖谷，洶洶竟朝夕。", "人語不自聞，日光亂相射。", "艤舟始搖漾，舉棹旋奔激。", "既下同建瓴，半空方避石。", "前危苦未盡，後險何其迫。", "倏閃疾風雷，蒼皇蕩魂魄。", "因隨伏流出，忽與跳波隔。", "遠想欲回軒，豈茲還泛鷁。", "雲涯多候館，努力勤登歷。"]}