{"author": "戴叔倫", "period": "唐", "type": "诗", "title": "行路難", "paragraphs": ["出門行路難，富貴安可期。", "淮陰不免惡少辱，阮生亦作窮途悲。", "顛倒英雄古來有，封侯却屬屠沽兒。", "長安車馬隨輕肥，青雲賓從紛交馳。", "白眼向人多意氣，宰牛烹羊如折葵。", "讌樂寧知白日短，時時醉擁雙蛾眉。", "揚雄閉門空讀書，門前碧草春離離。", "不如拂衣且歸去，世上浮名徒爾爲。"]}