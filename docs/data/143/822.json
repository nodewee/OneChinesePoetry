{"author": "盧綸", "period": "唐", "type": "诗", "title": "送渾鍊歸覲却赴闕庭", "paragraphs": ["露幕擁簪裾，台庭餞伯魚。", "綵衣人競看，銀詔帝親書。", "知子當元老，爲臣餞二疎。", "執珪期已迫，捧膳步寧徐。", "而我誠愚者，夫君豈病諸。", "探題多決勝，饌玉每分餘。", "榮比成功後，恩同造化初。", "甑塵方欲合，籠翮或將舒。", "榆莢錢難比，楊花雪不如。", "明朝古隄路，心斷玉人車。"]}