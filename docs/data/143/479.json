{"author": "戴叔倫", "period": "唐", "type": "诗", "title": "相思曲", "paragraphs": ["高樓重重閉明月，腸斷僊郎隔年別。", "紫簫橫笛寂無聲，獨向瑤窗坐愁絕。", "魚沈鴈杳天涯路，始信人間別離苦。", "恨滿牙牀翡翠衾，怨折金釵鳳皇股。", "井深轆轤嗟綆短，衣帶相思日應緩。", "將刀斫水水復連，揮刃割情情不斷。", "落紅亂逐東流水，一點芳心爲君死。", "妾身願作巫山雲，飛入仙郎夢魂裏。"]}