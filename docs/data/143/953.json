{"author": "盧綸", "period": "唐", "type": "诗", "title": "書情上大尹十兄", "paragraphs": ["紫陌絕纖埃，油幢千騎來。", "剖辭紛若雨，犇吏殷成雷。", "聖澤初憂壅，羣心本在台。", "海鱗方潑刺，雲翼暫徘徊。", "芳室芝蘭茂，春蹊桃李開。", "江湖餘派少，鴻鴈遠聲哀。", "命厭蓍龜誘，年驚弟姪催。", "磨鉛慙砥礪，揮策愧駑駘。", "玉管能喧谷，金爐可變灰。", "應憐費思者，銜淚亦銜枚。"]}