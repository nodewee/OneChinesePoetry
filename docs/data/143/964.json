{"author": "盧綸", "period": "唐", "type": "诗", "title": "秋幕中夜獨坐遲明因陪陳翃郎中晨謁上公因書即事兼呈同院諸公", "paragraphs": ["風淒露泫然，明月在山巔。", "獨倚古庭樹，仰看深夜天。", "葉翻螢不定，蟲思草無邊。", "南舍機杼發，東方雲景鮮。", "簪裘肅已整，車騎儼將前。", "百雉拱雙戟，萬夫尊一賢。", "琳瑯多謀蘊，律呂更相宣。", "曉桂香浥露，新鴻晴滿川。", "熙熙造化功，穆穆唐堯年。", "顧己草同賤，誓心金匪堅。", "蹇辭慙自寡，渴病老難痊。", "書此更何問，邊韶唯晝眠。"]}