{"author": "竇庠", "period": "唐", "type": "诗", "title": "留守府酬皇甫曙侍御彈琴之什", "paragraphs": ["青瑣晝無塵，碧梧陰似水。", "高張朱弦琴，靜舉白玉指。", "洞簫又奏繁，寒磬一聲起。", "鶴警風露中，泉飛雪雲裏。", "泠泠分雅鄭，析析諧宮徵。", "座客無俗心，巢禽亦傾耳。", "衛國知有人，齊竽偶相齒。", "有時趨絳紗，盡日隨朱履。", "那令雜繁手，出假求焦尾。", "幾載遺正音，今朝自君始。"]}