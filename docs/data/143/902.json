{"author": "盧綸", "period": "唐", "type": "诗", "title": "和趙給事白蠅拂歌", "paragraphs": ["華堂多衆珍，白拂稱殊異。", "柄裁沈節香襲人，上結爲文下垂穗。", "霜縷霏微瑩且柔，虎鬚乍細龍髯稠。", "皎然素色不因染，淅爾涼風非爲秋。", "羣蠅青蒼恣遊息，廣庖萬品無顏色。", "金屏成點玉成瑕，晝眠宛轉空咨嗟。", "此時滿筵看一舉，荻花忽旋楊花舞。", "砉如寒隼驚暮禽，颯若繁埃得輕雨。", "主人說是故人留，每誡如新比白頭。", "若將揮玩閑臨水，願接波中一白鷗。"]}