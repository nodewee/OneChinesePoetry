{"author": "戎昱", "period": "唐", "type": "诗", "title": "贈別張駙馬", "paragraphs": ["上元年中長安陌，見君朝下欲歸宅。", "飛龍騎馬三十匹，玉勒雕鞍照初日。", "數里衣香遙撲人，長衢雨歇無纖塵。", "從奴斜抱勑賜錦，雙雙蹙出金麒麟。", "天子愛壻皇后弟，獨步明時負權勢。", "一身扈蹕承殊澤，甲第朱門聳高戟。", "鳳凰樓上伴吹簫，鸚鵡杯中醉留客。", "泰去否來何足論，宮中晏駕人事翻。", "一朝負譴辭丹闕，五年待罪湘江源。", "冠冕淒涼幾遷改，眼看桑田變成海。", "華堂金屋別賜人，細眼黃頭總何在。", "渚宮相見寸心悲，嬾欲今時問昔時。", "看君風骨殊未歇，不用愁來雙淚垂。"]}