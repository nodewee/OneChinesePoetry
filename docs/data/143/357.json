{"author": "竇庠", "period": "唐", "type": "诗", "title": "金山行", "paragraphs": ["西江中𤃩波四截，湧出一峰青堞㙞。", "外如削成中缺裂，陽氣發生陰氣結。", "是時炎天五六月，上有火雲下冰雪。", "夜色晨光相蕩沃，積翠流霞滿坑谷。", "龍泓徹底沙布金，鳥道插雲梯甃玉。", "架險凌虛隨指顧，榱桷玲瓏皆固護。", "斡流倒景不可窺，萬仞千崖生跬步。", "日華重重上金牓，丹楹碧砌真珠網。", "此時天海風浪清，吳楚萬家皆在掌。", "瓊樓菌閣紛明媚，曲檻迴軒深且邃。", "海鳥夜上珊瑚枝，江花曉落瑠璃地。", "有時倒影沈江底，萬狀分明光似洗。", "不知水上有樓臺，却就波中看閉啓。", "舟人忘却江水深，水神誤到人間世。", "歘然風生波出沒，瀖濩晶瑩無定物。", "居人相顧非人間，如到日宮經月窟。", "信知靈景長有靈，住者不得無仙骨。", "三神山上蓬萊宮，徒有丹青人未逢。", "何如此處靈山宅，清涼不與囂塵隔。", "曾到金山處處行，夢魂長羨金山客。"]}