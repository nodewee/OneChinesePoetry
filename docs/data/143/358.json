{"author": "竇庠", "period": "唐", "type": "诗", "title": "于闐鐘歌送靈徹上人歸越", "paragraphs": ["海中有國傾神功，烹金化成九乳鐘。", "精氣激射聲沖瀜，護持海底諸魚龍。", "聲有感，神無方，連天雲水無津梁。", "不知飛在靈嘉寺，一國之人皆若狂。", "東南之美天下傳，環文萬象無雕鐫。", "有靈飛動不敢懸，鎖在危樓五百年。", "有時清秋日正中，繁霜滿地天無風。", "一聲洞徹八音盡，萬籟悄然星漢空。", "徒言凡質千鈞重，一夫之力能振動。", "大鳴小鳴須在君，不撃不考終不聞。", "高僧訪古稽山曲，終日當之言不足。", "手提文鋒百鍊成，恐刜此鐘無一聲。"]}