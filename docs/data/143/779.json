{"author": "盧綸", "period": "唐", "type": "诗", "title": "送吉中孚校書歸楚州舊山", "paragraphs": ["青袍芸閣郎，談笑挹侯王。", "舊籙藏雲穴，新詩滿帝鄉。", "名高閑不得，到處人爭識。", "誰知冰雪顏，已雜風塵色。", "此去復如何，東臯岐路多。", "藉芳臨紫陌，回首憶滄波。", "年來倦蕭索，但說淮南樂。", "並檝湖上遊，連檣月中泊。", "沿溜入閶門，千燈夜市喧。", "喜逢鄰舍伴，遙語問鄉園。", "下淮風自急，樹杪分郊邑。", "送客隨岸行，離人出帆立。", "漁村繞水田，澹澹隔晴煙。", "欲就林中醉，先期石上眠。", "林昏天未曙，但向雲邊去。", "暗入無路山，心知有花處。", "登高日轉明，下望見春城。", "洞裏草空長，塚邊人自耕。", "寥寥行異境，過盡千峰影。", "露色凝古壇，泉聲落寒井。", "仙成不可期，多別自堪悲。", "爲問桃源客，何人見亂時。"]}