{"author": "耿湋", "period": "唐", "type": "诗", "title": "元日早朝", "paragraphs": ["九陌朝臣滿，三朝候鼓賒。", "遠珂時接韻，攢炬偶成花。", "紫貝爲高闕，黃龍建大牙。", "參差萬戟合，左右八貂斜。", "羽扇紛朱檻，金鑪隔翠華。", "微風傳曙漏，曉日上春霞。", "環珮聲重疊，蠻夷服等差。", "樂和天易感，山固壽無涯。", "渥澤千年聖，車書四海家。", "盛明多在位，誰得守蓬麻。"]}