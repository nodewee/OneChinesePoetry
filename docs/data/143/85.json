{"author": "耿湋", "period": "唐", "type": "诗", "title": "酬張少尹秋日鳳翔西郊見寄", "paragraphs": ["鼎氣孕河汾，英英濟舊勳。", "劉生曾任俠，張率自能文。", "官佐征西府，名齊將上軍。", "秋山遙出浦，野鶴暮離羣。", "遠恨邊笳起，勞歌騎吏聞。", "廢關人不到，荒戍日空曛。", "草木涼初變，陰晴景半分。", "疊蟬臨積水，亂燕入過雲。", "麗藻終思我，衰髯亦爲君。", "閑吟寡和曲，庭葉漸紛紛。"]}