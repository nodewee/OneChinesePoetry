{"author": "盧綸", "period": "唐", "type": "诗", "title": "奉陪侍中遊石笋溪十二韻", "paragraphs": ["朝日照靈山，山溪浩紛錯。", "圖書無舊記，鯀禹應新鑿。", "雙壁瀉天河，一峰吐蓮萼。", "潭心亂雪卷，嵓腹繁珠落。", "彩蛤攢錦囊，芳蘿嫋花索。", "猨羣曝陽嶺，龍穴腥陰壑。", "靜得漁者言，閑聞洞仙博。", "欹松倚朱幰，廣石屯油幕。", "國泰事留侯，山春縱康樂。", "間關殊狀鳥，爛熳無名藥。", "欲驗少君方，還吟大隱作。", "旌幢不可駐，古塞新沙漠。"]}