{"author": "陸長源", "period": "唐", "type": "诗", "title": "詶孟十二新居見寄", "paragraphs": ["大道本夷曠，高情亦沖虛。", "因隨白雲意，偶逐青蘿居。", "青蘿紛蒙密，四序無慘舒。", "餘清濯子襟，散彩還吾廬。", "去歲登美第，策名在公車。", "將必繼管蕭，豈惟躡應徐。", "首夏尚清和，殘芳遍丘墟。", "褰幃蔭窗柳，汲井滋園蔬。", "達者貴知心，古人不願餘。", "愛君蔣生逕，且著茂陵書。"]}