{"author": "盧綸", "period": "唐", "type": "诗", "title": "送從叔牧永州", "paragraphs": ["五侯軒蓋行何疾，零陵太守登車日。", "零陵太守淚盈巾，此日長安方欲春。", "虎符龍節照岐路，何苦愁爲江海人。", "彼方韶景無時節，山水諸花恣開發。", "客投津戍少聞猨，鴈過瀟湘更逢雪。", "郡齋無事好閑眠，秔稻油油綠滿川。", "浪裏爭迎三蜀貨，月中喧泊九江船。", "今朝小阮同夷老，欲聞明年借幾年。"]}