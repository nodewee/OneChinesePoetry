{"author": "竇牟", "period": "唐", "type": "诗", "title": "秋日洛陽官舍寄上水部家兄", "paragraphs": ["洛陽歸老日，此縣忽爲君。", "白髮兄仍見，丹誠帝豈聞。", "九衢橫逝水，二室散浮雲。", "屈指豪家盡，傷心要地分。", "禁中周幾鼎，源上漢諸墳。", "貔虎今無半，狐狸宿有羣。", "威聲慙北部，仁化樂南薰。", "野檗飢來食，天香靜處焚。", "壯年唯喜酒，幼學便訶文。", "及爾空衰暮，離憂詎可聞。"]}