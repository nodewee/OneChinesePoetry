{"author": "盧綸", "period": "唐", "type": "诗", "title": "送張郎中還蜀歌", "paragraphs": ["秦家御史漢家郎，親專兩印征殊方。", "功成走馬朝天子，伏檻論邊若流水。", "曉離僊署趨紫微，夜接高儒讀青史。", "瀘南五將望君還，願以天書示百蠻。", "曲棧重江初過雨，前旌後騎不同山。", "迎車拜舞多耆老，舊卒新營遍青草。", "塞口雲生火候遲，煙中鶴唳軍行早。", "黃花川下水交橫，遠映孤霞蜀國晴。", "邛竹筍長椒瘴起，荔枝花發杜鵑鳴。", "迴首岷峨半天黑，傳觴接膝何由得。", "空令豪士仰威名，無復貧交恃顏色。", "垂楊不動雨紛紛，錦帳胡瓶爭送君。", "須臾醉起簫笳發，空見紅旌入白雲。"]}