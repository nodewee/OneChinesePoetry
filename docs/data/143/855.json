{"author": "盧綸", "period": "唐", "type": "诗", "title": "和常舍人晚秋集賢院即事十二韻寄贈江南徐薛二侍郎", "paragraphs": ["綸閣九華前，森沈綵仗連。", "洞門開旭日，清禁肅秋天。", "霜滿朝容備，鐘餘漏唱傳。", "搖璫陪羽扇，端弁入爐煙。", "麟筆刪金篆，龍綃薦玉編。", "汲書荀勖定，漢史蔡邕專。", "御竹潛通筍，宮池暗瀉泉。", "亂藂縈弱蕙，墮葉灑枯蓮。", "列署齊遊日，重江並謫年。", "登封思議草，侍講憶同筵。", "滄海風濤廣，黝山瘴雨偏。", "唯應緘上寶，贈遠一呈妍。"]}