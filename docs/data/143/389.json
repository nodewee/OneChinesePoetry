{"author": "竇鞏", "period": "唐", "type": "诗", "title": "江陵遇元九李六二侍御紀事書情呈十二韻", "paragraphs": ["自見人相愛，如君愛我稀。", "好閑容問道，攻短每言非。", "夢想何曾間，追歡未省違。", "看花憐後到，避酒許先歸。", "柳寺春堤遠，津橋曙月微。", "漁翁隨去處，禪客共因依。", "蓬閣初疑義，霜臺晚畏威。", "學深通古字，心直觸危機。", "肯滯荆州掾，猶香柏署衣。", "山連巫峽秀，田傍渚宮肥。", "美玉方齊價，遷鸎尚怯飛。", "佇看霄漢上，連步侍彤闈。"]}