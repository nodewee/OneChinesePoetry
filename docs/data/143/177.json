{"author": "戎昱", "period": "唐", "type": "诗", "title": "聽杜山人彈胡笳", "paragraphs": ["綠琴胡笳誰妙彈，山人杜陵名庭蘭。", "杜君少與山人友，山人沒來今已久。", "當時海內求知音，囑付胡笳入君手。", "杜陵攻琴四十年，琴聲在音不在弦。", "座中爲我奏此曲，滿堂蕭飋如窮邊。", "第一第二拍，淚盡蛾眉沒蕃客。", "更聞出塞入塞聲，穹廬氈帳難爲情。", "胡天雨雪四時下，五月不曾芳草生。", "須臾促軫變宮徵，一聲悲兮一聲喜。", "南看漢月雙眼明，却顧胡兒寸心死。", "迴鶻數年收洛陽，洛陽士女皆驅將。", "豈無父母與兄弟，聞此哀情皆斷腸。", "杜陵先生證此道，沈家祝家皆絕倒。", "如今世上雅風衰，若箇深知此聲好。", "世上愛箏不愛琴，則明此調難知音。", "今朝促軫爲君奏，不向俗流傳此心。"]}