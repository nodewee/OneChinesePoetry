{"author": "張建封", "period": "唐", "type": "诗", "title": "競渡歌", "paragraphs": ["五月五日天晴明，楊花繞江啼曉鶯。", "使君未出郡齋外，江上早聞齊和聲。", "使君出時皆有準，馬前已被紅旗引。", "兩岸羅衣破暈香，銀釵照日如霜刃。", "鼓聲三下紅旗開，兩龍躍出浮水來。", "櫂影斡波飛萬劒，鼓聲劈浪鳴千雷。", "鼓聲漸急標將近，兩龍望標目如瞬。", "坡上人呼霹靂驚，竿頭綵挂虹蜺暈。", "前船搶水已得標，後船失勢空揮橈。", "瘡眉血首爭不定，輸岸一朋心似燒。", "只將輸贏分罰賞，兩岸十舟五來往。", "須臾戲罷各東西，競脫文身請書上。", "吾今細觀競度兒，何殊當路權相持。", "不思得岸各休去，會到摧車折檝時。"]}