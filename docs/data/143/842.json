{"author": "盧綸", "period": "唐", "type": "诗", "title": "送餞從叔辭豐州幕歸嵩陽舊居", "paragraphs": ["白鬚宗孫侍坐時，願持壽酒前致詞。", "鄙詞何所擬，請自邊城始。", "邊城貴者李將軍，戰鼓遙疑天上聞。", "屯田布錦周千里，牧馬攢花溢萬羣。", "白雲本是喬松伴，來遶青營復飛散。", "三聲畫角咽不通，萬里蓬根一時斷。", "豐州聞說似涼州，沙塞晴明部落稠。", "行客已去依獨戍，主人猶自在高樓。", "夢親旌斾何由見，每阻清風一回面。", "洞裏先生那怪遲，人天無路自無期。", "砂泉丹井非同味，桂樹榆林不並枝。", "吾翁致身殊得計，地仙亦是三千歲。", "莫著戎衣期上清，東方曼倩逢人輕。"]}