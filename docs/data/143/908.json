{"author": "盧綸", "period": "唐", "type": "诗", "title": "棲巖寺隋文帝馬腦盞歌", "paragraphs": ["天宮寶器隋朝物，鏁在金函比金骨。", "開函捧之光乃發，阿修羅王掌中月。", "五雲如拳輕復濃，昔曾噀酒今藏龍。", "規形環影相透徹，亂雪繁花千萬重。", "可憐貞質無今名，可嘆隋陵一抔土。", "宮中豔女滿宮春，得親此寶能幾人。", "一留寒殿殿將壞，唯有幽光通隙塵。", "山中老僧眉似雪，忍死相傳保扃鐍。"]}