{"author": "戴叔倫", "period": "唐", "type": "诗", "title": "懷素上人草書歌", "paragraphs": ["楚僧懷素工草書，古法盡能新有餘。", "神清骨竦意真率，醉來爲我揮健筆。", "始從破體變風姿，一一花開春景遲。", "忽爲壯麗就枯澀，龍蛇騰盤獸屹立。", "馳毫驟墨劇奔駟，滿座失聲看不及。", "心手相師勢轉奇，詭形怪狀翻合宜。", "人人細問此中妙，懷素自言初不知。"]}