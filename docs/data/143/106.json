{"author": "耿湋", "period": "唐", "type": "诗", "title": "奉和第五相公登鄱陽郡城西樓", "paragraphs": ["茂德爲邦久，豐貂舊相尊。", "發生傳雨露，均養助乾坤。", "曉肆登樓目，春銷戀闕魂。", "女牆分吏事，遠道啟津門。", "湓浦潮聲盡，鍾陵暮色繁。", "夕陽移夢土，芳草接湘源。", "封內羣甿復，兵間百賦存。", "童牛耕廢畝，壕木遶新村。", "野步漁聲溢，荒祠鼓舞喧。", "高齋成五字，遠岫發孤猨。", "一顧承英達，多榮及子孫。", "家貧仍受賜，身老未酬恩。", "屬和瑤華曲，堪將繫組綸。"]}