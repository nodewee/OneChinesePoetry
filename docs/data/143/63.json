{"author": "程公許", "period": "宋", "type": "诗", "title": "贈山老借館", "paragraphs": ["三生雲水僧，失脚困下吏。", "每逢道人語，莫逆猶夙嗜。", "況茲法龍象，共飲良有味。", "寶坊寄囂氛，一室淡如水。", "蹇馿劣馳騖，入門輒心醉。", "向來箠楚塵，火急須湔洗。", "浄名方丈室，逼塞諸天侍。", "可恡一毫端，借我容膝地。", "後來支許交，清真遺世累。", "團蒲與茗椀，共談第一義。"]}