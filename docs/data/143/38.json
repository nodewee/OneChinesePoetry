{"author": "程公許", "period": "宋", "type": "诗", "title": "上後溪劉閣學", "paragraphs": ["如來藏有大經卷，無古無今無成壞。", "卷之可納一毫端，舒之彌綸於法界。", "衆生與佛同受持，謂有定法便虛假。", "祇園食飽洗鉢坐，何曾有意一場話。", "空生强起鑿太虛，立字安名爲般若。", "三十二相不可著，况有卵胎并濕化。", "要知人與法俱空，何須到岸筏方舍。", "雙林大士更周遮，來對蕭翁閒拍報。", "至今唱頌四十九，同此經傳四天下。", "稽首後溪老尊宿，第一義諦最深解。", "以宿誓願悲濟心，具堅固力清浄戒。", "父子孫曾一道場，良窳精粗大爐冶。", "綵衣堂上春融融，後先十日𣂏壽斝。", "耆齡天爲開九袠，後學心知宗大雅。", "吾親千里意勤劬，授我軸書字端楷。", "金銀絢爛滿雲藍，是不誑語真語者。", "鬼神祕護知幾年，持以壽翁翁勿詫。", "願翁覺性日圓明，願翁眉壽備純嘏。", "如金剛體不可壞，以大方便福朝野。", "亦願吾親壽似翁，歲歲持觴拜堂下。"]}