{"author": "程公許", "period": "宋", "type": "诗", "title": "步虛蕊珠七言", "paragraphs": ["玄蓋之天高崒嵂，自兩天眼支一脈。", "嶙峋四面森翠壁，中有瑶柱倚天立。", "窈窈鬰鬰仙者宅，涵雲蓄霧九鎖隔。", "石扉誰遣玉{𥫗氐}擘，通行豈虞虎豹搤。", "雲臺散吏青城客，掉頭三島風烟窄。", "南薰駕我來散策，晴天萬里展笑色。", "祖龍驅山山辟易，仙人抵住如刻劃。", "武皇情念膏火迫，宮壇經營競奚益。", "惟我章聖薦簡璧，心與天同綿寶歷。", "高皇中天定都邑，脫屣大位駐清蹕。", "至今仙館閟奎畫，跪拜締眎涕霑臆。", "大滌棲真轉石室，幽巖邃竇杳莫測。", "似聞句曲通咫尺，飈游何曾有轍跡。", "天壇可望不可陟，翠箬閃閃丹氣溢。", "我名何自標洞額，得非三生託真籍。", "一念之差甘墮謫，拊心靜慮深咎責。", "羽衣窺我慘不懌，爲我洗琖酌琥珀。", "沈沈古井龍嗜蟄，誰令怒吼捲飛帛。", "夜涼健倒風雨急，醒悟乃是巖溜滴。", "西瞻氛祲羌堛塞，玉華故棲歸未得。", "文舉遠遊記夙昔，借一菴地紬隠帙。", "百六行度運會厄，列真校錄曉繼夕。", "恫憫含生沛德澤，罷征寬斂戢鋒鏑。", "名山是處可棲逸，不材我自安社櫟。", "勳業振古名揭日，邂逅要知非爾力。", "蠻觸擾擾鏖得失，豈容汩我室虛白。", "流鈴擲火九穹碧，泰初爲鄰壽無極。"]}