{"author": "盧綸", "period": "唐", "type": "诗", "title": "秋中野望寄舍弟綬兼令呈上西川尚書舅", "paragraphs": ["憂來思遠望，高處殊非愜。", "夜露濕蒼山，秋陂滿黃葉。", "人隨鴈迢遰，棧與雲重疊。", "骨肉暫分離，形神遂疲薾。", "紅旌渭陽騎，幾日勞登涉。", "蜀道藹松筠，巴江盛舟檝。", "小生即何限，簡誨偏盈篋。", "舊恨尚填膺，新悲復縈睫。", "因求種瓜利，自喜歸耕捷。", "井臼賴依鄰，兒童亦勝汲。", "塵容不在照，雪鬢那堪鑷。", "唯有飡霞心，知夫與天接。"]}