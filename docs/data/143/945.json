{"author": "盧綸", "period": "唐", "type": "诗", "title": "雪謗後書事上皇甫大夫", "paragraphs": ["盛德總羣英，高標仰國楨。", "獨安巡狩日，曾掩趙張名。", "業就難辭寵，朝回更授兵。", "曉川分牧馬，夜雪覆連營。", "長策威殊俗，嘉謀翊聖明。", "畫圖規陣勢，夢筆紀山行。", "綬拂池中影，珂搖竹外聲。", "賜歡徵妓樂，陪醉問公卿。", "却憶經前事，翻疑得此生。", "分深存沒感，恩在子孫榮。", "覽鏡愁將老，捫心喜復驚。", "豈言沈族重，但覺殺身輕。", "有淚沾墳典，無家集弟兄。", "東西遭世難，流浪識交情。", "閱古宗文舉，推才慕正平。", "應憐守貧賤，又欲事躬耕。"]}