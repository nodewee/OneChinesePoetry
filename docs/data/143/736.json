{"author": "戴叔倫", "period": "唐", "type": "诗", "title": "同兖州張秀才過王侍御參謀宅賦十韻", "paragraphs": ["十年官不進，歛跡無怨咎。", "漂蕩海內遊，淹留楚鄉久。", "因參戎幕下，寄宅湘川口。", "翦竹開廣庭，瞻山敞虛牖。", "閑門早春至，陋巷新晴後。", "覆地落殘梅，和風褭輕柳。", "逢迎車馬客，邀結風塵友。", "意愜時會文，夜長聊飲酒。", "秉心轉孤直，沈照隨可否。", "豈學屈大夫，憂慙對漁叟。"]}