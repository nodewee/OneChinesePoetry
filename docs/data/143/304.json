{"author": "竇常", "period": "唐", "type": "诗", "title": "酬舍弟牟秋日洛陽官舍寄懷十韻", "paragraphs": ["幼爲逃難者，纔省用兵初。", "去國三苗外，全生四紀餘。", "老頭親帝里，歸處失吾廬。", "逝水猶嗚咽，祥雲自卷舒。", "正郎曾首拜，亞尹未平除。", "幾變陶家柳，空傳魏闕書。", "思凌天際鶴，言甚轍中魚。", "玉立知求己，金聲乍起予。", "在朝魚水分，多病雪霜居。", "忽報陽春曲，縱橫恨不如。"]}