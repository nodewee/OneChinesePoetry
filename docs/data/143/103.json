{"author": "耿湋", "period": "唐", "type": "诗", "title": "贈興平鄭明府", "paragraphs": ["海內兵猶在，關西賦未均。", "仍勞持斧使，尚宰茂陵人。", "遙夜重城掩，清宵片月新。", "綠琴聽古調，白屋被深仁。", "跡與儒生合，心惟靜者親。", "深情先結契，薄宦早趨塵。", "貧病休何日，艱難過此身。", "悠悠行遠道，冉冉過良辰。", "明主知封事，長沮笑問津。", "棲遑忽相見，欲語淚霑巾。"]}