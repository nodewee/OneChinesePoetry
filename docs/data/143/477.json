{"author": "戴叔倫", "period": "唐", "type": "诗", "title": "白苧詞", "paragraphs": ["館娃宮中露華冷，月落啼鵶散金井。", "吳王扶頭酒初醒，秉燭張筵樂清景。", "美人不眠憐夜永，起舞亭亭亂花影。", "新裁白苧勝紅綃，玉佩珠纓金步搖。", "回鸞轉鳳意自嬌，銀箏錦瑟聲相調。", "君恩如水流不斷，但願年年此同宵。", "東風吹花落庭樹，春色催人等閑去。", "大家爲歡莫延佇，頃刻銅龍報天曙。"]}