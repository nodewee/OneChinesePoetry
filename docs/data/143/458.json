{"author": "戴叔倫", "period": "唐", "type": "诗", "title": "孤鴻篇", "paragraphs": ["江上雙飛鴻，飲啄行相隨。", "翔風一何厲，中道傷其雌。", "顧影明月下，哀鳴聲正悲。", "已無矰𥐊患，豈乏稻梁資。", "嗈嗈慕儔匹，遠集清江湄。", "中有孤文鵷，翩翩好容儀。", "共欣相知遇，畢志同棲遲。", "野田鴟鴞鳥，相妒復相疑。", "鴻志不汝較，奮翼起高飛。", "焉隨腐鼠欲，負此雲霄期。"]}