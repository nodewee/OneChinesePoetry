{"author": "程公許", "period": "宋", "type": "诗", "title": "曉月未沒順風泛太湖期以明日與悅齋會", "paragraphs": ["明月伴我酒家眠，五更順風催放船。", "月波蕩湖湖欲溢，扶桑奪染半天赤。", "湖山破曉鬰青蒼，坐覺山與船低昂。", "少年負氣隘湖海，老雖斂縮餘習在。", "叩舷一笑宇宙寬，甕天那可差別觀。", "蒲帆瞬息幾百里，峨峨閶門尺有咫。", "五湖千古自清風，詰朝持叩伏柱史。"]}