{"author": "韋元甫", "period": "唐", "type": "诗", "title": "木蘭歌", "paragraphs": ["木蘭抱杼嗟，借問復爲誰。", "欲聞所戚戚，感激彊其顏。", "老父隸兵籍，氣力日衰耗。", "豈足萬里行，有子復尚少。", "胡沙沒馬足，朔風裂人膚。", "老父舊羸病，何以彊自扶。", "木蘭代父去，秣馬備戎行。", "易却紈綺裳，洗却鉛粉妝。", "馳馬赴軍幕，慷慨攜干將。", "朝屯雪山下，暮宿青海傍。", "夜襲燕支虜，更攜于闐羌。", "將軍得勝歸，士卒還故鄉。", "父母見木蘭，喜極成悲傷。", "木蘭能承父母顏，却卸巾韝理絲簧。", "昔爲烈士雄，今爲嬌子容。", "親戚持酒賀父母，始知生女與男同。", "門前舊軍都，十年共崎嶇。", "本結弟兄交，死戰誓不渝。", "今者見木蘭，言聲雖是顏貌殊。", "驚愕不敢前，歎息徒嘻吁。", "世有臣子心，能如木蘭節。", "忠孝兩不渝，千古之名焉可滅。"]}