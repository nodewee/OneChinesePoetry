{"author": "竇庠", "period": "唐", "type": "诗", "title": "酬韓愈侍郎登岳陽樓見贈", "paragraphs": ["巨浸連空闊，危樓在杳冥。", "稍分巴子國，欲近老人星。", "昏旦呈新候，川原按舊經。", "地圖封七澤，天限鎖重扃。", "萬象皆歸掌，三光豈遁形。", "月車纔碾浪，日御已翻溟。", "落照金成柱，餘霞翠擁屏。", "夜光疑漢曲，寒韻辨湘靈。", "山晚雲常碧，湖春草徧青。", "軒黃曾舉樂，范蠡幾揚舲。", "有客初留鷁，貪程尚數蓂。", "自當徐孺榻，不是謝公亭。", "雅論冰生水，雄材刃發硎。", "座中瓊玉潤，名下茝蘭馨。", "假手誠知拙，齋心匪蹔寧。", "每慙公府粟，却憶故山苓。", "苦調當三歎，知音願一聽。", "自悲由也瑟，敢墜孔悝銘。", "野杏初成雪，松醪正滿瓶。", "莫辭今日醉，長恨古人醒。"]}