{"author": "趙蕃", "period": "宋", "type": "诗", "title": "送藍吉州", "paragraphs": ["前歲公開府，鄰疆我適移。", "山坳深遣戍，齋閣遠投詩。", "去國哀王粲，逢人說項斯。", "春秋其我罪，觀過可仁知。", "流轉今初定，保持端自誰。", "筆難窮記牘，禮欲簉賓墀。", "累日方求棹，傳聞遽解龜。", "只云那有是，及此信無疑。", "春事崢嶸際，農工勸相時。", "吾曹一身計，父母百年思。", "鴈渚新浮綠，楊堤亦褭絲。", "茲時繫船地，異日寄書期。", "學道安時順，餘寒近酒宜。", "臨分意無盡，公爾豈其私。"]}