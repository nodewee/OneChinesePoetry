{"author": "釋如淨", "period": "宋", "type": "诗", "title": "源山主求贊頂相", "paragraphs": ["箇是淨慈毛和尚，口言禍福有定當。", "逐日隨緣去赴齋，是謂兩脚功德藏。", "彫裝千佛，布砌兩廊。", "判斷一切魍魎鬼，主管五百羅漢堂。", "至於修橋造路，與夫浴主街坊。", "聞一切善事如蠅見血，聞一切惡事似蟹落湯。", "有時隨摟搜，若萬回老子懽喜。", "有時放歇蹶，若布袋和尚顛狂。", "得一文錢不曾落地，合十爪掌常乃謝天。", "只一味朴直，無些子壒塵。", "所以打動好事檀那，畫出這般面觜。", "且道如何比擬，八月十五中夜凉，一輪月照西湖水。"]}