{"author": "趙蕃", "period": "宋", "type": "诗", "title": "謝知縣丈相率汎舟且訪寓舍併呈子暢兄", "paragraphs": ["父老延見後，詔書宣布餘。", "臨流具舟檝，散步輟車輿。", "天氣清而朗，物情和且舒。", "聊爲曲江飲，報此暮春初。", "人物玉相倚，山川畫不如。", "要窮詩律細，寧遣酒行疏。", "既益園官菜，亦留溪友魚。", "風期須我輩，樂事見群居。", "欲去鷺前導，重來犬入裾。", "還迂長者轍，薄憇野人廬。"]}