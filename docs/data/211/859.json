{"author": "趙蕃", "period": "宋", "type": "诗", "title": "魏辰州生日", "paragraphs": ["昔在思文獻，今焉見典刑。", "玉良中有韞，陂廣外無形。", "毓秀舒淮水，飛聲出漢廷。", "恩雖予符左，官來繼氈青。", "諭俗書陰德，傳家刻孝經。", "庶幾相感格，于以稱丁寧。", "萬象皆春氣，斯人乃德星。", "否臧斯列上，耳目豈途聽。", "松茂寒仍秀，蘭幽遠更馨。", "不惟歸盛美，併用祝脩齡。"]}