{"author": "趙蕃", "period": "宋", "type": "诗", "title": "呈莫大猷令", "paragraphs": ["入境能知政，昔聞今信然。", "吾行萬安道，頗識令君賢。", "阡陌東西隔，人家遠近連。", "鍼青秧出水，穗長麥摇煙。", "犬吠稀逢客，牛耕不廢鞭。", "幽啼催穀布，午霽起蠶眠。", "檄罷追呼擾，民爭賦入先。", "太平真有象，循吏可無前。", "徑欲捐五斗，從之受一廛。", "經行嗟阻免，少日待回船。"]}