{"author": "趙蕃", "period": "宋", "type": "诗", "title": "詠筍用昌黎韻", "paragraphs": ["山居何所用，種竹並楹軒。", "聽雨宵忘寐，摇風日破煩。", "春來仍引蔓，雨後競添孫。", "迸砌思移石，妨池欲廢盆。", "隄防虞採掘，檢束費晨昏。", "自是林深茂，非因地獨溫。", "有朋如角立，布陣似爭騫。", "戢戢株雖短，駸駸勢已存。", "却行纔避碍，逆曳遂難垠。", "婢喜頻留步，兒欣屢發言。", "縱橫從可目，散漫孰尋根。", "蟻敗須攻穴，羊侵要補藩。", "驟驚疑瓦合，還訝若車奔。", "豈害偏藏徑，何妨便滿園。", "擁培規我力，振拔果誰恩。", "坐見身長塹，行看籜蔽垣。", "苔俱滋濕暈，蘭與王芳蓀。", "未肯低前輩，終當及次番。", "萬杉真浪說，千橘更何論。", "蹇傲冬方見，陰森夏乃繁。", "務令收晚節，忍把助朝餐。", "此日聊成隠，它年定改門。", "韓公留句偉，侯喜漫名掀。", "韻險言無麗，搜窮筆殆髠。", "直將攄鬰悶，底用役神魂。", "示子斯同作，哦吟莫接暾。"]}