{"author": "趙蕃", "period": "宋", "type": "诗", "title": "寄贈曾裘父兼呈嚴黎二師", "paragraphs": ["憶昨初南渡，吾家住信州。", "樞庭嘗牧守，詞掖舊淹留。", "生世夫何晚，斯人不易求。", "風流付篇翰，零落卧山邱。", "尚友當論世，如公實並遊。", "近功稱共學，爲僞說橫流。", "白首無愆素，清名所得優。", "百年安甕牖，萬里罷浮遊。", "太守尊徐孺，鄉人慕少游。", "成蹊自桃李，有臭別薰蕕。", "久矣聞風義，因茲速置郵。", "碧雲增悵望，石鼎怕冥搜。", "王謝池臺古，嚴黎鐘磬幽。", "林園小摇落，巖壑細雕鎪。", "豈曰忘徵逐，懷哉困阻脩。", "駏蛩終有合，鍼石詎難收。"]}