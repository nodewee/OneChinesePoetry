{"author": "趙蕃", "period": "宋", "type": "诗", "title": "寄誠齋先生", "paragraphs": ["邇日使嶺表，歷論無此賢。", "誰歟記南海，久矣賦貪泉。", "已上蓬山直，還居吏部銓。", "省郎遲豈恨，宣室夜重前。", "掌制宜鴻筆，談經合細旃。", "茲爲重儒術，何止用詩仙。", "四海推鳴鳳，孤生悵跕鳶。", "長安近抵日，蜀道遠如天。", "裋褐春風倚，歸心夜雨懸。", "十年期撰屨，斗食政窮邊。"]}