{"author": "趙蕃", "period": "宋", "type": "诗", "title": "初五日呈潘提舉時禱雨應而未洽", "paragraphs": ["潦退旱隨至，吏憂民足傷。", "陂塘待天雨，饘粥仰官倉。", "事勢胡能久，收成亟所望。", "關心厪漢節，用意格穹蒼。", "忽已雲霓合，兼之雷電將。", "驟來能點點，快落遂浪浪。", "未復田疇綠，纔蘇菜隴黄。", "粗能寬閔閔，聊且慰皇皇。", "末世耽饕佛，前聞戒暴尫。", "于公明孝婦，卜式訟弘羊。", "是可資邦本，寧唯致歲穰。", "公行有餘力，我句漫斯狂。", "半載官離次，欲歸行絕糧。", "何當荷簑笠，及此濟江湘。"]}