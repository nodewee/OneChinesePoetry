{"author": "趙蕃", "period": "宋", "type": "诗", "title": "既別文顯兄弟晚宿日光寺書懷寄之", "paragraphs": ["別君當以詩，此物不充饑。", "二事交爲病，吾曹均坐茲。", "欲談殊爛熳，趣去苦凄悲。", "晚宿投幽寺，翻思赴野期。", "風燈半明滅，雨葉亂紛披。", "安石畏作別，淵明當語離。", "萍蓬居靡定，燥濕志難移。", "問隠俱携弟，躬耕皆有兒。", "懷哉衡泌樂，可以共棲遲。"]}