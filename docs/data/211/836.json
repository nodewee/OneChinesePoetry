{"author": "趙蕃", "period": "宋", "type": "诗", "title": "寄王謙仲周子充丈", "paragraphs": ["吳蜀三分地，沅湘合水流。", "魚鰕今島嶼，蘭茝舊汀洲。", "逾月雨連晝，莫春風送秋。", "濕桑蠶餓死，壞種穀漂浮。", "弊屋無乾處，吁嗟幾日休。", "事多徵放逐，文欲號窮愁。", "懼禍初求免，茲行重失謀。", "官曹待符檄，食事指衣裘。", "淹速空占服，行藏漫倚樓。", "生涯縱草草，行路勝悠悠。", "弟妹懷天末，夢魂栖浪頭。", "何當得散號，從此具歸舟。", "特達非無仗，迍邅自過憂。", "禁庭敦宿契，樞府記鄉州。", "幾遇長安使，頻蒙禮翰投。", "雖狐懸釜煮，且益破囊收。", "憂禹思由溺，阿衡任內溝。", "豈伊儕子弟，而俾墮拘囚。", "霄漢瞻歸雁，波濤羨沒鷗。", "懷哉上南斗，去矣事西疇。"]}