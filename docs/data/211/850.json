{"author": "趙蕃", "period": "宋", "type": "诗", "title": "寄黄子耕", "paragraphs": ["野寺已黄昏，高軒辱過門。", "交遊夫豈乏，情義獨能敦。", "我已家聲愧，君今風氣存。", "一官何未試，多雞亦成屯。", "詩本吾家事，經從達者論。", "明知有傳受，未易測淵源。", "近訪湖邊宅，猶餘漲水痕。", "如聞江上郡，欲覓隠居園。", "邂逅空題句，飄零難具言。", "折梅無以贈，三嗅鬢霜繁。"]}