{"author": "趙蕃", "period": "宋", "type": "诗", "title": "呈李和卿法曹", "paragraphs": ["使者趨朝後，參軍捧檄初。", "重湖來至險，兩月聽閑居。", "豈是拘形役，真成畏簡書。", "祠官請已再，郵傳報何疏。", "風雨工欺我，江山頼起予。", "芻薪頻益檟，幼稚苦無儲。", "鑿枘寧防此，冠緌信有諸。", "何心事刀筆，但覺愧樵漁。", "觀水知除滿，看雲見卷舒。", "故人方幕府，見謂合何如。"]}