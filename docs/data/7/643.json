{"author": "苏轼", "period": null, "type": "词", "title": "沁园春", "paragraphs": ["情若连环，恨如流水，甚时是休。", "也不须惊怪，沈郎易瘦，也不须惊怪，潘鬓先愁。", "总是难禁，许多魔难，奈好事教人不自由。", "空追想，念前欢杳杳，後会悠悠。", "凝眸。", "悔上层楼。", "谩惹起、新愁与旧愁。", "向彩笺写遍，相思字了，重重封卷，密寄书邮。", "料到伊行，时时开看，一看一回和泪收。", "须知道，□这般病染，两处心头。"]}