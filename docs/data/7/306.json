{"author": "无名氏", "period": null, "type": "词", "title": "百字歌・自度曲", "paragraphs": ["庚金入伏，细推来、明日又还三五。", "见说帅垣佳气蔼，天降崧神生甫。", "礼乐词章，甲兵韬略，素备文兼武。", "称觞华旦，颂声交赞台府。", "好是比启元戎，剿除逋寇，不许奸偷侮。", "有此奇功高渤海，足慰湖湘生聚。", "暂统十连，折冲万里，行即驱残虏。", "九重环召，万年永佐天子。"]}