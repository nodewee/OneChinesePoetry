{"author": "无名氏", "period": null, "type": "词", "title": "木兰花慢", "paragraphs": ["腊前冬至後，报春意、动南坡。", "见葭管浮灰，梅英缀玉，漏泄阳和。", "阶呈瑞五叶，祥开崧岳耸嵯峨。", "笑拥两行珠翠，欢腾一曲笙歌。", "试将铜狄细摩挲。", "问寿富如何。", "道寿等冈陵，富连阡陌，福禄多多。", "德门最堪羡处，有乔松丹桂映婆娑。", "管取脱身簿领，即登奕世儒科。"]}