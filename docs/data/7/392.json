{"author": "无名氏", "period": null, "type": "词", "title": "瑞鹤仙", "paragraphs": ["正迎长时节。", "细数来、两旬已浃，两朝方越。", "画堂人笑悦。", "见瑞烟香袅，寿星明彻。", "丝丝华发。", "问瑶池会客，几见桃结。", "才经八十，春秋不记，绛人年月。", "奇绝。", "诗书教子，陶母等伦，曹家风烈。", "鼎来□德。", "儿孙尽、蓝袍客。", "便从今，一轴金花鸾锦，十藏琅函贝叶。", "愿常如、秋月圆时，长生真诀。"]}