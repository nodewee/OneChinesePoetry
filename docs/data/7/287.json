{"author": "无名氏", "period": null, "type": "词", "title": "酹江月・念奴娇", "paragraphs": ["仙翁初度，遇端阳佳节，又还两日。", "怪得箕星光倍正，凌晓独辉南极。", "料想当年，储祥荐瑞，兆见开先吉。", "称觞此旦，华堂佳气葱郁。", "好看斑戏庭前，芬芳双桂，行作蟾宫客。", "况有瑶池王母在，重庆举杯欢怿。", "络秀赐觞，孟光举案，姑妇贤相敌。", "与君品寿，蓬壶长见仙集。"]}