{"author": "毛滂", "period": null, "type": "词", "title": "沁园春", "paragraphs": ["秀禀元精，灵锺崧岳，命世大贤。", "自飞英任路，承流百里，郎官星彩，辉映经躔。", "劲柏凌霜，香梅娇雪，月弯弯新上弦。", "垂弧节庆，麒麟古梦，此夜初圆。", "罗川。", "父老欣然。", "算善政、古来谁与肩。", "念桃阴浓密，瓜期咫尺，双凫难驻，便欲朝天。", "争把丹青，绘成芝宇，立作生祠千载传。", "仍知道，看它时画像，别有凌烟。"]}