{"author": "无名氏", "period": null, "type": "词", "title": "汉宫春慢・汉宫春", "paragraphs": ["春日迟迟。", "称游人、尽日赏燕芳菲。", "新荷泛水，渐入夏景云奇。", "炎光易息，又早是、零落风西。", "白露点，黄金菊蕊，朝云暮雪霏霏。", "光阴迅速如飞。", "邀酒朋共欢，且恁开眉。", "清歌妙舞，更兼玉管瑶篪。", "人生易老，遇太平、且乐嬉嬉。", "莫待解，朱颜顿觉，年来不似当时。"]}