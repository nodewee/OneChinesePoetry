{"author": "无名氏", "period": null, "type": "词", "title": "昼锦堂", "paragraphs": ["雨洗桃花，风飘柳絮，日日飞满雕檐。", "懊恼一春幽恨，尽属眉尖。", "愁闻双飞新燕语，更堪孤枕宿酲。", "云鬟乱，独步画堂，轻风暗触珠帘。", "多厌。", "晴昼永，琼户悄，香销金兽慵添。", "自与萧娘别後，事事俱嫌。", "短歌新曲无心理，凤箫龙管不曾拈。", "空惆怅，长是每年三月，病酒恹恹。"]}