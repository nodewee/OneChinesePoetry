{"author": "林伯镇", "period": null, "type": "词", "title": "喜迁莺", "paragraphs": ["百年卿族。", "更七叶桂籍，蝉联相续。", "早冠鳌峰，入持魁柄，却商野耕岩筑。", "绅望山瞻斗。", "勋业铭书金竹。", "倦陶冶，暂镜湖舒啸，琳宫休足。", "催促。", "归秉轴，须与君王，同享无疆福。", "缓访赤松，莫留绿野，宇县待公恢复。", "手把命堂印，腰束精寒玉。", "愿岁岁，看和羹梅绽，古阶槐绿。"]}