{"author": "无名氏", "period": null, "type": "词", "title": "喜迁莺", "paragraphs": ["早梅天气，正绣户乍启，琼筵才展。", "鹊渡河桥，云游巫峡，溪泛碧桃花片。", "翠娥侍女来报，莲步已离仙苑。", "待残漏，鸳帐深处，同心双绾。", "欢宴。", "当此际，红烛影中，檀麝飘香篆。", "掷果风流，谪仙才调，佳婿想应堪羡。", "少年俊雅狂荡，蓦有人言拘管。", "镇携手，向花前月下，重门深院。"]}