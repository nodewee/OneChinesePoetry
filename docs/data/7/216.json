{"author": "无名氏", "period": null, "type": "词", "title": "满江红", "paragraphs": ["长风送月，近中秋、更无一点尘俗。", "绛阙真仙来瑞世，昨夜翔鸾飞鹄。", "奕世登科，诸昆竞秀，名盖天南北。", "持心恬退，更能韫椟藏玉。", "须信宪幕平反，据经议狱，全活阴功足。", "川泳云飞宾主意，荐剡新翻浓墨。", "一路欢声，几多和气，吹作长生曲。", "赐环促召，清班两鬓长绿。"]}