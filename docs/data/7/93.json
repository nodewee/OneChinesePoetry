{"author": "无名氏", "period": null, "type": "词", "title": "百字令・念奴娇", "paragraphs": ["自天锺秀，看人物谁与、君家为比。", "椿桂相辉年少日，事业文章如此。", "玉殿诗书，金瓯姓字，简记宸衷里。", "有三株桂，一时归耀桑梓。", "我愿寿祝南山，尊空北海，不获陪珠履。", "惟有瓣香心起敬，敢颂鲁侯燕喜。", "大厦万间，金城千里，国计如家计。", "日边有诏，苍生端望公起。"]}