{"author": "胡寅", "period": null, "type": "词", "title": "水龙吟", "paragraphs": ["玉梅冲腊传香，瑞蓂秀荚开三四。", "莲花沉漏，熊罴占应，洛阳名裔。", "岁比甘罗，便疏同队，累棋观志。", "向修文寓直，仙楼侍宴，梁王宝、真难俪。", "多少襟怀未试，暂超然、壶中游戏。", "行看献策，归瞻旒藻，常勋斿记。", "歌畔巫云，舞回邹管，金钗扶醉。", "有阴功不乞，丹砂十纪，寿祺全畀。"]}