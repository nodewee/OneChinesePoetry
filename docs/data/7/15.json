{"author": "无名氏", "period": null, "type": "词", "title": "十二时・忆少年", "paragraphs": ["皇家景运合无疆。", "天子坐明堂。", "丰年多黍，四方争报时康。", "酒常清，花易好，寿君王。", "天宫见玉女，大笑亿千场。", "不知何事，椒涂暗淡，瑶殿凄凉。", "宝镜玉台光。", "可奈画眉人去，脂泽散馀芳。", "极目望潇湘。", "波遥草远，只见残阳。", "南山古阜，松柏茂，蔚苍苍。", "杳霭宫商。", "风过金殿琳琅。", "道歌繁，严鼓近，惨悲伤。", "水凝愁，山攒恨，烟淡云黄。", "神山何在，蟠桃已远，弱水何长。", "最难堪，回翟雉，返鸾凰。", "向芙蓉别殿、谩焚香。"]}