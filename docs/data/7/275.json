{"author": "无名氏", "period": null, "type": "词", "title": "沁园春", "paragraphs": ["申伯嵩神，李白长庚，萧何昴精。", "恰先公三日，金仙氏降，後公三日，吕洞宾生。", "五百仙班，一千佛号，喜听胪声传集英。", "君恩重，早升华监寺，扬厉朝廷。", "金瓯已覆香名。", "正天下苍生须太平。", "看黄麻一命，难留五马，蟠桃三熟，会庆千龄。", "一尉凄凉，有官守者，莫到公堂称寿觥。", "三熏沐，但焚香清夜，遥拜台星。"]}