{"author": "无名氏", "period": null, "type": "词", "title": "百字歌・自度曲", "paragraphs": ["乾坤孕秀，正人间六月，下弦时节。", "生此清奇潇洒客，秋水精神玉骨。", "才吐天芳，毫挥月颖，更彬彬文质。", "图南得志，抟风高展鹏翼。", "好是大器难淹，暂陪庾使，赞画光原隰。", "台省即须登衮衮，黄阁平章有日。", "崔室称觞，莱庭戏彩，中外欢声溢。", "祝君延寿，箕星上应南极。"]}