{"author": "无名氏", "period": null, "type": "词", "title": "大圣乐", "paragraphs": ["千朵奇峰，半轩微雨，晓来初过。", "渐燕子、引教雏飞，菡萏暗薰芳草，池面凉多。", "浅斟琼卮浮绿蚁，展湘簟双纹生细波。", "轻纨举，动团圆素月，仙桂婆娑。", "临风对月恣乐，便好把千金邀艳娥。", "幸太平无事，击壤鼓腹，携酒高歌。", "富贵安居，功名天赋，争奈皆由时命呵。", "休眉锁。", "问朱颜去了，还更来麽。"]}