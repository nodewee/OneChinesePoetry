{"author": "赵希蓬", "period": null, "type": "词", "title": "念奴娇", "paragraphs": ["功名富贵，算到头，怎免委沟填壑。", "曳钓抱琴秋水畔，肯与微官空缚。", "五亩苍阴，一丘寒碧，说甚凌烟阁。", "静观物理，从他荣悴开落。", "任待入谷鸣雏，不须歆艳，免使朝南岳。", "修竹长松常与伴，更有寒梅堪约。", "夜且三更，西风万籁，入耳悲猿鹤。", "从头洗去，更无一点圭角。"]}