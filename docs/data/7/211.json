{"author": "无名氏", "period": null, "type": "词", "title": "六州歌头", "paragraphs": ["扬休玉色，山立秉鸿枢。", "圣天子、方有志，会东都。", "得真儒。", "身佩安危寄，本兵柄，修军政，朝野庆，钧衡任，赖诗谟。", "天上麒麟挺，徐卿子，坐肃夫。", "向六阳时候，佳瑞纪门弧。", "炳炳阶符。", "照蓬壶。", "看兄枢使，弟元帅，真盛事，世间无。", "筹密边烽息，凛羌胡。", "玉音俞。", "伫正三槐位，散膏泽，福寰区。", "河如带，山如砺，巩皇图。", "金鼎调元远大，中书考，致主唐虞。", "想公门桃李，应不弃山樗。", "愿借嘘枯。"]}