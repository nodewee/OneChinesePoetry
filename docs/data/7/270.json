{"author": "无名氏", "period": null, "type": "词", "title": "杏花天", "paragraphs": ["婺星呈瑞，对春馀几许，日临三九。", "正属我姑初度旦，设当年门右。", "绿鬓犹新，红颜未改，真月宫仙友。", "柏舟节义，富而荣贵长守。", "况有诜桂青春，潜心黄卷，指日功名就。", "女郎乘龙全四德，未老得闲仁寿。", "天命方知，岁饥常赈，阴德还多有。", "麻姑王母，年年同宴春酒。"]}