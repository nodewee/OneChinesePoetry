{"author": "无名氏", "period": null, "type": "词", "title": "沁园春", "paragraphs": ["径竹扶疏，直上青霄，玉立万竿。", "似冰壶潇洒，虚心直节，清标贞干，风月无边。", "清荫盈庭，细香满座，凡款公门皆七贤。", "称觞旦，与松梅并祝，辞表南山。", "绵延。", "龙种儿孙。", "列砌森庭栖凤鸾。", "况节楼辟命，管城草檄，计台琐试，玉笋联班。", "盛事重重，荐腾茧，渡蚁阴功须状元。", "燕山乐，又使符踵至，趣赴淇园。"]}