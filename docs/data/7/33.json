{"author": "无名氏", "period": null, "type": "词", "title": "六州", "paragraphs": ["明天子，昔日丕纂鸿图。", "躬道德，崇学问，稽古训，访群儒。", "日亲广厦、论唐虞。", "讲求政治、想都俞。", "君臣一德、志交孚。", "外夷效顺，犹自选车徒。", "仁恩沾四国，固结满寰区。", "千年宗社，万岁规摹。", "重新天命出乾符。", "老癃策杖相扶。", "愿观德化遍方隅。", "幸无死须臾。", "谓宜圣寿等嵩呼。", "遽登云舆。", "上龙湖。", "宸居幽寂紫云孤。", "宸章宝画，但与日星俱。", "龙帷凤已载涂。", "忍听笳鼓嗟呼。"]}