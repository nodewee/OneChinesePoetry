{"author": "无名氏", "period": null, "type": "词", "title": "爱月夜眠迟慢", "paragraphs": ["禁鼓初敲，觉六街夜悄，车马人稀。", "暮天澄淡，云收雾卷，亭亭皎月如。", "冰轮碾出遥空，无私照临千里。", "最堪怜、有情风，送得丹桂香微。", "唯愿素魄长圆，把流霞对饮，满泛觥卮。", "醉凭栏处、赏玩不忍，辜却好景良时。", "清歌妙舞连宵，踟蹰懒入罗帏。", "任佳人、尽嗔我，爱月每夜眠迟。"]}