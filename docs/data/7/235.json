{"author": "无名氏", "period": null, "type": "词", "title": "壶中天・念奴娇", "paragraphs": ["人生七十古称稀，何况寿年八十。", "试问何时逢载夙，恰在阳生七日。", "鹤发盈簪，朱颜晕酒，瑞象占南极。", "玳筵才启，欢声喜气充溢。", "好是庭下双珠，经营创置，金玉成堆积。", "况有孙枝争挺秀，次第飞齐鹏翼。", "大振家声，荣封寿母，坐看蟠桃实。", "年年今夕，玉杯争劝琼液。"]}