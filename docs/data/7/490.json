{"author": "无名氏", "period": null, "type": "词", "title": "惜花春起早慢", "paragraphs": ["向春来，睹林园，绣出满槛鲜萼。", "流莺海棠枝上弄舌，紫燕飞绕池阁。", "三眠细柳，垂万条、罗带柔弱。", "为思量，昨夜去看花，犹自斑驳。", "须拌尽日樽前，当媚景良辰，且恁欢谑。", "更阑夜深秉烛，对花酌、莫辜轻喏。", "邻鸡唱晓，惊觉来、连忙梳掠。", "向西园、惜群葩，恐怕狂风吹落。"]}