{"author": "无名氏", "period": null, "type": "词", "title": "沁园春", "paragraphs": ["衮绣堂前，福星开度，寿星入垣。", "有建隆臣普，上天宰辅，绍兴臣鼎，平地神仙。", "入秉钧衡，出分藩屏，托住东南半壁天。", "年来好，甚烽消万里，尘静三边。", "紫宸几度传宣。", "刚不肯归班押讲筵。", "纵云台勋业，已登盟府，金城筹策，犹念中原。", "好袖山河，更扶日月，色正三台第一躔。", "王韩去，愿齐休社稷，於万斯年。"]}