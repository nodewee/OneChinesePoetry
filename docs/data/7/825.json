{"author": "黄人杰", "period": null, "type": "词", "title": "瑞鹤仙", "paragraphs": ["飞花闲院落。", "渐燕觜泥融，蜂须香薄。", "风光未全恶。", "有出林青杏，殿春红药。", "东皇旧约。", "把馀芳、一时留著。", "等君侯维岳佳辰，惜景为供春酌。", "新乐。", "谁番清韵，非石非金，金城弦索。", "如闻荐鹗，青云外，有飞削。", "双凫容与，摩天东上，稳步鸾台凤阁。", "管平泉，昼锦归时，发犹未鹤。"]}