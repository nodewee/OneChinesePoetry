{"author": "无名氏", "period": null, "type": "词", "title": "沁园春", "paragraphs": ["淮海知名，今日刘郎，胜如旧时。", "记当年幕府，从容赞画，云从万骑，电掣千麾。", "威震新塘，气吞涟楚，涤扫妖氛但指期。", "论功处，载骖鸾鹤，衣锦赋荣归。", "九重诏已封泥。", "看稳上青云万丈梯。", "况平生慷慨，闻鸡起舞，中原事业，不付公谁。", "昨夜颁春。", "明朝献岁，且对椒盘奉寿卮。", "功名事，不输前辈，行到凤凰池。"]}