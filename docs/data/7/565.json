{"author": "无名氏", "period": null, "type": "词", "title": "霜叶飞", "paragraphs": ["故宫秋晚馀芳尽，轻阴闲淡池阁。", "凤泥银暗玳纹花，卷断肠帘幕。", "渐砌菊、遗金谢却，芙蓉才共清霜约。", "半弄蕊、冰绡波浅，拂胭脂、翠琼连并雕萼。", "应是曾倚东君，纵艳姿轻盈，映损丹杏红药。", "旋成深妒，判与西风，任从开落。", "况衰晚、渊明意薄。", "重阳羞对吟酌。", "待说与江梅，早傅粉匀香，慰伊萧索。"]}