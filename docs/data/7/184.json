{"author": "无名氏", "period": null, "type": "词", "title": "沁园春", "paragraphs": ["蛮柳眠风，妃棠醉日，春意方浓。", "怪凌晨乾鹊，欢声啧啧，充闾瑞霭，佳气葱葱。", "白鹿效灵，黄龟献梦，还应君生第二龙。", "兰房里，想犀帷晕翠，锦褓裁红。", "五峰。", "秀气攸锺。", "更头玉硗硗天性聪。", "自谪仙芳歇，久尘赋颂，江西派冷，谁嗣宗风。", "骨脉尤香，云仍载诞，衮衮公侯从此封。", "三朝满，好平分犀玉，满泛金锺。"]}