{"author": "无名氏", "period": null, "type": "词", "title": "女冠子", "paragraphs": ["同云密布。", "撒梨花、柳絮飞舞。", "楼台诮似玉。", "向红炉暖阁院宇。", "深庭广排筵会，听笙歌犹未彻，渐觉轻寒，透帘穿户。", "乱飘僧舍，密洒歌楼，酒帘如故。", "想樵人、山径迷踪路。", "料渔人、收纶罢钓归南浦。", "路无伴侣。", "见孤村寂寞，招酒旗斜处。", "南轩孤雁过，呖呖声声，又无书度。", "见腊梅、枝上嫩蕊，两两三三微吐。"]}