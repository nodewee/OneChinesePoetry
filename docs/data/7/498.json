{"author": "无名氏", "period": null, "type": "词", "title": "西江月慢", "paragraphs": ["烟笼细柳，映粉墙、垂丝轻袅。", "正岁稍暖律风和，装点後苑台沼。", "见乍开、桃若燕脂染，便须信、江南春早。", "又数枝、零乱残花，飘满地、未曾扫。", "幸到此、芳菲时渐好。", "恨间阻、佳期尚杳。", "听几声、云里悲鸿，动感怨愁多少。", "谩送目、层阁天涯远，甚无人、音书来到。", "又只恐、别有深情，盟言忘了。"]}