{"author": "无名氏", "period": null, "type": "词", "title": "壶中天・念奴娇", "paragraphs": ["古来稀有，只闻道、是个人生七十。", "还遇小春梅蕊绽，对景装排绮席。", "云帔拖霞，朱颜晕酒，瑞气明南极。", "瑶池欢宴，玉杯争劝琼液。", "堪羡玉叶名郎，天潢毓秀，梧竹生标格。", "百万貔貅归总押，霸气豪无敌。", "藩屏皇家，荣封寿母，名著金闺籍。", "融融液液，共看桃结佳实。"]}