{"author": "无名氏", "period": null, "type": "词", "title": "月华清慢・月华清", "paragraphs": ["雨洗天开，风将云去，极目都无纤翳。", "当遇中秋夜，静月华如水。", "素光晃、金屋楼台，清气彻、玉壶天地。", "此际。", "比无常三五，婵娟特异。", "因念玉人千里。", "待尽把愁肠，分付沉醉。", "只恐难当漏尽，又还经岁。", "最堪恨、独守书帏，空对景、不成欢意。", "除是。", "问娥觅取，一枝仙桂。"]}