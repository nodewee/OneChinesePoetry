{"author": "无名氏", "period": null, "type": "词", "title": "沁园春", "paragraphs": ["喜见于门，子月阳生，子舍春回。", "想释丘抱送，绝奇神骨，皙参授受，忠恕胚胎。", "跨灶参先，撞楼踵後，鼎样一门三秀才。", "应不数，那窦家五桂，王氏三槐。", "南丰门户奇哉。", "他日一声平地雷。", "若非是河东，名传三凤，也应天上，光映三台。", "莫道後时，方为贺客，且把犀钱玉果来。", "却还取，这长生一曲，富贵三杯。"]}