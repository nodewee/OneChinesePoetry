{"author": "无名氏", "period": null, "type": "词", "title": "福寿千春・自度曲", "paragraphs": ["柳暗三眠，翻七荚，禀昴萧生时叶。", "信道凤毛池上种，却胜河东。", "笃志典坟，经旨素得欧阳学。", "妙文章，赴飞黄，姓名即登雁塔。", "要成发轫勋业。", "便先教济川，整顿舟楫。", "兆朕于今，须从此超迁，荣膺异渥。", "它日趣装事，待还乡欢洽。", "颂椒觞，祝遐算，寿同龟鹤。"]}