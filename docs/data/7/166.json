{"author": "无名氏", "period": null, "type": "词", "title": "沁园春", "paragraphs": ["柳眼偷金，梅肌晕玉，春信已催。", "正浅寒天气，嫩晴日色，雨收巫峡，烟卷蓬莱。", "青鸟衔音，彩鸾迎驾，白昼传呼王母来。", "屏帏里，看合欢杯尽，连理花开。", "笙歌上下楼台。", "更罗绮丛中薰麝煤。", "想雪香酥暖，粉娇翠软，风流乐事，慰惬情怀。", "花帽兰袍，皂鞋槐简，谁似何郎年少才。", "人偕老，类鸳鸯匹偶，鸾凤和谐。"]}