{"author": "无名氏", "period": null, "type": "词", "title": "满庭芳", "paragraphs": ["诗礼传家，不名则利，谁能袖手安常。", "惟君宽厚，无较短论长。", "且自深居简出，清闲处、管甚炎凉。", "年未老，方逾强仕，家富更平康。", "秋声，风欲作，留一荚，伏暑将藏。", "大贤初度日，对此称觞。", "叹凤帏虽冷落，喜御兰、得宠专房。", "见说宁馨少长，螟雏箕、学更高强。", "得闲趣，山中宰相，何必事侯王。"]}