{"author": "无名氏", "period": null, "type": "词", "title": "多丽", "paragraphs": ["近中秋，迥然玉宇澄鲜。", "更尧蓂、十有一叶，向人特敷妍。", "喜名家、世行阴德，有馀庆、门拥祥烟。", "梦协熊罴，间生鸑鷟，妙年攀桂振青毡。", "横飞上，金闺粉署，小试佐临川。", "翩然返，一身似叶，琳馆清闲。", "记榜下、曩尝附骥，浪萍还有夤缘。", "曳长裾、不辞还道，接漫刺、复面同年。", "邂逅佳辰，铺排雅席，金炉香袅欲何言。", "愿趣诏、入扶宗社，浩气愈纯全。", "长年少，龟龄共永，鹤算同坚。"]}