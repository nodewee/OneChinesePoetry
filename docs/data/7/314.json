{"author": "无名氏", "period": null, "type": "词", "title": "水晶帘・南歌子", "paragraphs": ["谁道秋期远，正旬浃、双星相见。", "雨足西帘，正玉井莲开，寿筵初展。", "麈尾呼风袢暑净，那更著、纶巾羽扇。", "清歌，不记杯行，任深任浅。", "湖边小池苑。", "渐苔痕竹色，青青如染。", "辨橘中荷屋，晚芳自占。", "蜗角虚名身外事，付骰子、纷纷戏选。", "喜时平、公道开明，话头正转。"]}