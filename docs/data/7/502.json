{"author": "无名氏", "period": null, "type": "词", "title": "百宝妆・新雁过妆楼", "paragraphs": ["一抹弦器，初宴画堂，琵琶人把当头。", "髻云腰素，仍占绝风流。", "轻拢慢拈，生情艳态，翠眉黛颦，无愁谩似愁。", "变新声曲，自成获索，共听一奏梁州。", "弹到遍急敲颖，分明似语，争知指面纤柔。", "坐中无语，惟断续金虬。", "曲终暗会王孙意，转步莲、徐徐卸凤钩。", "捧瑶觞，为喜知音，劝佳人、沉醉迟留。"]}