{"author": "窃杯女子", "period": null, "type": "词", "title": "念奴娇", "paragraphs": ["桂魄澄辉，禁城内、万盏花灯罗列。", "无限佳人穿绣径，几多妖艳奇绝。", "凤烛交光，银灯相射，奏箫韶初歇。", "鸣鞘响处，万民瞻仰宫阙。", "妾自闺门给假，与夫携手，共赏元宵节。", "误到玉皇金殿砌，赐酒金杯满设。", "量窄从来，红凝粉面，尊见无凭说。", "假王金盏，免公婆责罚臣妾。"]}