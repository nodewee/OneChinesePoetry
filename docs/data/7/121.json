{"author": "无名氏", "period": null, "type": "词", "title": "酹江月・念奴娇", "paragraphs": ["云幢凤舞，下天风、吹落轮袍仙曲。", "阿母人间今百岁，两鬓犹含秋绿。", "萍小乾坤，九看日月，不用长生。", "一封天上，鼎来五色花轴。", "须信寿老难侔，世间无价，空有明珠千斛。", "此夕兰堂风露好，雅称飞觞支属。", "十样宫眉，两行红袖，烧烛围香玉。", "不妨沉醉，共拚月上华屋。"]}