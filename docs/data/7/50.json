{"author": "无名氏", "period": null, "type": "词", "title": "金明池", "paragraphs": ["琼苑金池，青门紫陌，似雪杨花满路。", "云日淡、天低昼永，过三点、两点细雨。", "好花枝、半出墙头，似怅望、芳草王孙何处。", "更水绕人家，桥当门巷，燕燕莺莺飞舞。", "怎得东君长为主，把绿鬓朱颜，一时留住。", "佳人唱、金衣莫惜，才子倒、玉山休诉。", "况春来、倍觉伤心，念故国情多，新年愁苦。", "纵宝马嘶风，红尘拂面，也则寻芳归去。"]}