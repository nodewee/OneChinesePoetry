{"author": "无名氏", "period": null, "type": "词", "title": "满朝欢", "paragraphs": ["一点箕星，近天边，光彩辉耀南极。", "竹马儿童，尽道使君生日。", "元是凤池仙客。", "曾曳履、持荷簪笔。", "称觞处，晚节花香，月周犹待五夕。", "谁道久拘禁掖。", "任双旌五马，暂从游逸。", "九棘三槐，都是等闲亲植。", "见说玉皇侧席。", "但早晚、促归调燮。", "功成了，笑傲南山，寿如南山松柏。"]}