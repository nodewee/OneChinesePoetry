{"author": "无名氏", "period": null, "type": "词", "title": "乳燕飞・贺新郎", "paragraphs": ["垛翠云峰远。", "日乌高、炎官直午，暑风微扇。", "二六尧开秀荚，跨海冰轮待满。", "怪院落、笙箫如剪。", "太乙燃藜天际下，庆卯金仙子生华旦。", "依日月，近云汉。", "经时持橐明光殿。", "问江乡、年来有几，只君方见。", "入座夫人难老甚，炯炯金霞照眼。", "笑指点、琼觞教劝。", "但得调元勋业就，为江泉石磴轻轩冕。", "归共作，赤松伴。"]}