{"author": "吴则礼", "period": null, "type": "词", "title": "多丽", "paragraphs": ["听新蝉，舜琴初弄清弦。", "伴薰风、匆匆佳气，锺希世英贤。", "正芳、更馀九荚，况强仕，犹待三年。", "笔下烟云，胸中岩壑，玉峰凛凛映人寒。", "公不见、清潭宝剑，九彩动星躔。", "浑疑是，风雷变化，落在人间。", "驻东阳、清谭终日，种成桃李森然。", "向庭闱、彩衣有庆，更华萼、棠棣相鲜。", "骥足难留，牛刀暂屈，匪朝伊夕步花砖。", "自今往、掀天扶地，声迹寄凌烟。", "它时事，赤松共约，携手骖鸾。"]}