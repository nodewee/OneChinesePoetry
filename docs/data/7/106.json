{"author": "无名氏", "period": null, "type": "词", "title": "乳燕飞・贺新郎", "paragraphs": ["指点金蕉叶。", "倩双成、十分为注，九天琼液。", "中有玉梅风露气，持寿卯金仙伯。", "听贱子、歌翻新阕。", "不作寻常儿女祝，把先生、好事从头说。", "须快饮，莫留滴。", "风流晋宋人物。", "有锦囊万首，不博小儿馆职。", "膝下双雏真伟器，足继传家事业。", "且做个、人间闲客。", "试问种春春几许，尽芝田万顷天来阔。", "天有尽，春无极。"]}