{"author": "无名氏", "period": null, "type": "词", "title": "沁园春", "paragraphs": ["道过江南，泥墙粉壁，石具在前。", "述某州某县，某乡某里，住何人地，佃何人田。", "气象萧条，生灵憔悴，经略从来未必然。", "惟何甚，为官为已，不把人怜。", "思量几许山川。", "况土地分张又百年。", "正西蜀岩，云迷鸟道，两淮清野，日警狼烟。", "宰相弄权，奸人罔上，谁念干戈未息肩。", "掌大地，何须经理，万取千焉。"]}