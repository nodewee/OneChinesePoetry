{"author": "善珍", "period": null, "type": "词", "title": "望梅词・望梅", "paragraphs": ["寸阴堪惜。", "趁身强健去，结茅苍壁。", "错料事、临老方知，国师与高僧，二途俱失。", "识字吟诗，数不得、死生何益。", "看寒山着语，李杜也输，莫道元白。", "千年过如瞬息。", "共飞鸿缥缈，沉没空碧。", "问懒瓒、因甚遭逢，芋魁亦联翩，著名金石。", "遗臭流芳，老子勿、许多心力。", "旋消磨、数百瓮齑，掩关入寂。"]}