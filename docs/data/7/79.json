{"author": "无名氏", "period": null, "type": "词", "title": "贺新郎", "paragraphs": ["四海文章伯。", "自雪堂人老，有谁当得。", "馀子纷纷何足数，除是壶中仙客。", "况夺得、秋光清彻。", "笔下诗成愁鬼魅，更千军、侍帐看飞檄。", "须信道，万人杰。", "胸襟浩荡乾坤窄。", "向楼东吟笑，壮心谁识。", "直渡黄河擒颉虏，吐尽平生奇策。", "终不负、雄姿英发。", "闻说九重飞紫诏，想鸣珂、日晚朝天阙。", "鸿鹄举，楚天阔。"]}