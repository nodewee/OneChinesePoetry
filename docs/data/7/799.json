{"author": "赵师律", "period": null, "type": "词", "title": "念奴娇", "paragraphs": ["镜天露洗，荡仁风，满县正开桃李。", "无讼堂深睛画永，帘卷鹅山浓翠。", "吏散棠阴，鸟啼花散，箫鼓弦歌地。", "印封碧藓，笑谈无限清致。", "佳会正属悬弧，十分蕉叶，共祝千秋岁。", "道骨仙风元自有，功业人间游戏。", "名覆金瓯，班联玉笋，行庆风云会。", "莲舟容与，此时归继仙裔。"]}