{"author": "无名氏", "period": null, "type": "词", "title": "十二时・忆少年", "paragraphs": ["炎图景运正延鸿。", "文思坐深宫。", "慈宁大养，乐事时奏宸聪。", "皇龄永，恩霈下，遍寰中。", "君王乘彩服，嫔御上瑶钟。", "年年诞节，就盈吉月，交庆流虹。", "欢洽意方浓。", "不觉仙游渺邈，但号泣苍穹。", "追慕念音容。", "诗书慈俭，配古追踪。", "躬行四德，谁知继、二南风。", "移盼俄空，宝鉴脂泽尘封。", "清都远，帝乡遥，杳难通。", "想云、还上瀛蓬。", "稽山何在，当年禹宅，万古葱葱。", "最难堪，潮头定，海波融。"]}