{"author": "无名氏", "period": null, "type": "词", "title": "壶中天・念奴娇", "paragraphs": ["清凉天气，正中秋过後，恰才七日。", "岳降生申逢令旦，听得欢声洋溢。", "戏彩堂前，两行珠翠，酒劝杯浮碧。", "祝君遐算，寿星长对南极。", "仰羡性地宽闲，平生酷爱，占断倾城色。", "好展少年攀桂手，同作蟾宫□客。", "料想嫦娥，一枝留待，已得真消息。", "馨香满袖，凤楼人尽怜惜。"]}