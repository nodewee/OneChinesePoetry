{"author": "无名氏", "period": null, "type": "词", "title": "沁园春", "paragraphs": ["甲子一周，织鸟相催，又还十年。", "但诗狂酒圣，坐常有客，书痴传癖，囊不留钱。", "拍手浩歌，出门长笑，谁是知心有老天。", "犹多事，更时游艺圃，日耨情田。", "细思世事无边。", "只好把清樽对眼前。", "看槐国功名，有如戏剧，竹林宴赏，便似神仙。", "富贵危机。", "荣华作梦，早已输人一著先。", "从今去、莫将醉趣，与醒人传。"]}