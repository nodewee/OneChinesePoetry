{"author": "无名氏", "period": null, "type": "词", "title": "沁园春", "paragraphs": ["眼底高年，如老曾仙，斗南一人。", "能持齐守戒，香山居士，乐天知命，康节先生。", "满眼儿孙，满堂金玉，多宝如来现後身。", "真堪羡，有许多福力，越见精神。", "庆公今日生申。", "喜渐近中秋对月明。", "这平生积善，三千功行，前程享福，八百椿龄。", "见说寿筵，大开佛事，煮鹤炮龙烙凤麟。", "从今後，愿年年长健，事事如心。"]}