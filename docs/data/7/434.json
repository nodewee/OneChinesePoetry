{"author": "无名氏", "period": null, "type": "词", "title": "金缕衣・贺新郎", "paragraphs": ["帝遣司花女。", "炯琼琚瑶佩，新来满空飞舞。", "飞到水晶宫阙处，还被六丁迎住。", "唤月娣、天孙说与。", "道是云溪新洞府，粲玉虹、拥出神仙宇。", "齐星汉，切云雾。", "朝来细把虹梁举。", "命日兄、催上金鸦，高高腾翥。", "云母卷帘三万数，不碍风斤月斧。", "真个是、去天尺五。", "恰则紫皇香案近，那砖花、院柳宜年少。", "双鬓绿，朝天去。"]}