{"author": "无名氏", "period": null, "type": "词", "title": "沁园春", "paragraphs": ["法从西清，雅志山东，超然燕怡。", "笑洛城卢老，贫来屋破，花溪杜叟，雨里床移。", "晚乃经营，欢言结架，夭矫晴虹朝已跻。", "开山了，一灯灯相续，第一宗师。", "乘闲小隐幽栖。", "天与人谋应此时。", "算春霆震响，不教龙蛰，甘霖布润，待倩云飞。", "宥密思贤，明谟经远，共指神州克复归。", "归来也，更身名煊赫，锦绣光辉。"]}