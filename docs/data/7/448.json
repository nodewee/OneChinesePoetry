{"author": "无名氏", "period": null, "type": "词", "title": "金盏子慢・金盏子", "paragraphs": ["丽日舒长，正葱葱瑞气，遍满神京。", "九重天上，五云开处，丹楼碧阁峥嵘。", "盛宴初开，锦帐绣幕交横。", "应上元佳节，君臣际会，共乐升平。", "广庭。", "罗绮纷盈。", "动一部、笙歌尽新声。", "蓬莱宫殿神仙景。", "浩荡春光，逦迤王城。", "烟收雨歇，天色夜更澄清。", "又千寻火树，灯山参差，带月鲜明。"]}