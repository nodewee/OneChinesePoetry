{"author": "无名氏", "period": null, "type": "词", "title": "贺新郎", "paragraphs": ["父老持杯水。", "叹世间、公论无情，是非易位。", "来饯花封贤令尹，籍籍攀辕耳语。", "留不住、青原抚字。", "蓦地风波平地起，算十常、八九乖人意。", "无处著，不平气。", "浩然一曲歌归去。", "问城郭田园，曾荒尤未。", "亲旧过从同一笑，不羡浮云富贵。", "任造物、小儿厮戏。", "失马安知非是福，况庙庭、侑祀方思魏。", "天定也，诏书至。"]}