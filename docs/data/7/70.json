{"author": "无名氏", "period": null, "type": "词", "title": "秋霁", "paragraphs": ["虹影侵阶，乍雨歇长空，万里凝碧。", "孤鹜高飞，落霞相映，远状水乡秋色。", "黯然望极。", "动人无限愁如织。", "又听得。", "云外数声，新雁正嘹呖。", "当此暗想，画阁轻抛，杳然殊无，些个消息。", "漏声稀、银屏冷落，那堪残月照窗白。", "衣带顿宽犹阻隔。", "算此情苦，除非宋玉风流，共怀伤感，有谁知得。"]}