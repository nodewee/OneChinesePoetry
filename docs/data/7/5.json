{"author": "无名氏", "period": null, "type": "词", "title": "六州", "paragraphs": ["中兴运，孝治格升平。", "回驭，弭凤驾，册宝初上鸿名。", "龙楼问寝候鸡鸣。", "更翻莱戏彩衣轻。", "坤躔夜照老人星。", "金觞上寿，长愿燕慈宁。", "乘云何处去，愁断紫箫声。", "追思金殿，椒壁丹楹。", "又谁知、勤俭仁明。", "风行化被宫庭。", "佑圣主，底明时。", "阴功暗及生灵。", "离宫晚、花卉娉婷。", "甲观高、潮海峥嵘。", "往事回头忽飘零。", "空留嫔御，掩泣望霓旌。", "会稽山翠，永陵高，而今便是蓬瀛。"]}