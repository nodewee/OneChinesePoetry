{"author": "无名氏", "period": null, "type": "词", "title": "一萼红", "paragraphs": ["断云漏日，青阳布，渐入融和天气。", "糁缀夭桃，金绽垂杨，妆点亭台佳致。", "晓露染、风裁雨晕，是牡丹、偏称化工美。", "向此际会，未教一萼，红开鲜蕊。", "迤逦。", "渐成春意。", "放秀色妖艳，天真难比。", "粉惹蝶翅，香上蜂须，忍把芳心萦碎。", "争似便，移归深院，将绿盖青帏护风日。", "恁时节，占断与、偎红倚翠。"]}