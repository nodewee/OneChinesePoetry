{"author": "无名氏", "period": null, "type": "词", "title": "喜迁莺", "paragraphs": ["物中双美。", "惟邺县双凫，禹门双鲤。", "太华双莲，蓝田双璧，剑丰城而已。", "争是一门双秀，又是一朝双喜。", "人总道，机云双陆，同年弧矢。", "希耳。", "会见这，双桂连芳，双鹄冲霄举，鱼诏双金，带横双玉，惟道无双国士。", "但愿双英双戏彩，且直与、双亲儿齿。", "愿岁岁，见东风双燕，满城桃李。"]}