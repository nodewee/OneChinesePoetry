{"author": "无名氏", "period": null, "type": "词", "title": "贺新郎", "paragraphs": ["十月临皋暮。", "客从予、黄泥之坂，凛然霜露。", "相与行歌而言曰，月白风清如许。", "念无酒、归谋诸妇。", "妇曰斗酒藏之已久，可携为、赤壁之游否。", "江水落，出洲渚。", "登龙踞虎幽宫俯。", "啸一声、山鸣谷应，寂寥四顾。", "有鹤东来西去也，梦道士、揖予而语。", "赤壁之游乐乎否，问其名、不答予惊悟。", "开户视，不知处。"]}