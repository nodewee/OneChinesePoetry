{"author": "无名氏", "period": null, "type": "词", "title": "万年欢", "paragraphs": ["日暖霜融，画戟门开，锦筵欲振梁尘。", "正是慈闱熙熙，庆诞佳辰。", "象服鱼轩粲烂，喜高年、福禄长新。", "承颜处，朱紫满堂，华胄诜诜。", "家声未论王谢，有禁中颇牧，江左机云。", "雁序鸳行，雍容高步金门。", "更有子孙侍列，拥阶庭、玉洁兰薰。", "持芳醑、满酌瑶觞，意祝遐寿千春。"]}