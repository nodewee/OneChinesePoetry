{"author": "无名氏", "period": null, "type": "词", "title": "寿星明・沁园春", "paragraphs": ["玉露迎寒，金风荐冷，正兰桂香。", "觉秋光过半，日临三九，葱葱佳气，蔼蔼琴堂。", "见说当年，申生谷旦，梦叶长庚天降祥。", "文章伯，英声早著，腾踏飞黄。", "双凫暂驻东阳。", "已种得春阴千种棠。", "有无边风月，几多事业，安排青琐，入与平章。", "百里民歌，一樽春酒，争劝殷勤称寿觞。", "愿此去，龟龄难老，长侍君王。"]}