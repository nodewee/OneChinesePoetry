{"author": "晁公遡", "period": "宋", "type": "诗", "title": "正月十四日游凌雲寺", "paragraphs": ["昔賢登茲山，逸氣凌清旻。", "誦詩懷太白，考易思景純。", "至今平羌水，常浸月半輪。", "追尋所鑿室，石古莓苔新。", "後豈無來者，倏忽迹已陳。", "壁間記歲月，刻劃如龍鱗。", "自非傳一世，爛若配三辰。", "姓名雖尚存，誰復知其人。", "我游方之外，久忘實之賓。", "但飲佛耳泉，永洗凡心塵。"]}