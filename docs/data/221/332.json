{"author": "李石", "period": "宋", "type": "诗", "title": "病中謝三山問訊", "paragraphs": ["我昔擇師友，所至多朋儔。", "道義自然合，如以膠漆投。", "一官既已得，勢利尋戈矛。", "向者市道交，日親成日讎。", "僅餘山林士，共結方外游。", "一語不及俗，自是無悔尤。", "况乃生死事，同參無異謀。", "何暇及汝曹，惴惴性命憂。", "此間地步窄，椰子包山丘。", "三山妙僧傑，道眼寬處求。", "憐我本逐客，饑凍妻孥羞。", "有如呼雲鶴，拍拍青泥溝。", "儻非香火緣，詎肯相恤收。", "阿璋栴檀林，手挽銀河流。", "便欲洗俗輩，歡喜解我愁。", "阿興兩隨我，五湖盟白鷗。", "對師思亡友，中書爛銀鈎。", "阿鑑殊可人，出世依大侯。", "禪學瑄演輩，圭峯家法優。", "人人蹴龍象，一笑風馬牛。", "死鼠豈鳳食，徒然嚇鵂鶹。", "行藏汝自用，吾生去來休。"]}