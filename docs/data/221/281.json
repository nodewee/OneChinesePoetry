{"author": "陳長方", "period": "宋", "type": "诗", "title": "孔明", "paragraphs": ["阿衡專美有商初，誰氏彷彿前規橅。", "漢末諸君憤城狐，外召紹卓爲韓盧。", "毒流三輔被京都，鈇鑕至乃誅無鬚。", "紛紜少定淚塢誅，諸君自名穀與孤。", "海內各各援鼓桴，才如粟毛爭馳驅。", "孔明高卧南陽廬，視之過前初若無。", "三顧幡然去枌榆，實類有莘彼丈夫。", "玄德沒地存孤雛，昏暗僅比曹丕奴。", "扶之立國西南區，君臣內外靡咨吁。", "茲事可直桐宮居，孔明乃古阿衡徒。", "何人欲並齊夷吾，是將魚目方璠璵。", "九原可作誰歸與，嗚呼斯人真起予。"]}