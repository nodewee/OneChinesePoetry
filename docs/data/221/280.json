{"author": "陳長方", "period": "宋", "type": "诗", "title": "讀蕭相國傳嘉召平出處之合義作召平詩", "paragraphs": ["秦刑次骨政如虎，六合瓦分訪前主。", "龍蛇五年垓下定，尺地寸天皆漢土。", "青門抱甕等齊民，齎志肯教重屈身。", "採薇昔日首陽下，豈謂周武慙商辛。", "爲臣委質貳乃辟，况我陪封存故國。", "不知荒虐但知君，可卷隨人心匪席。", "每開汗簡爲潸然，出處真成不愧天。", "袖手叵堪餘伎癢，往弔酇侯消未然。", "高皇漫道羣雄祖，何似蕭王更英武。", "一相不能推赤心，終至遭君玩掌股。", "君不見臧文仲，厚祿知賢不能共。", "千古難辭竊位譏，我爲酇侯還忸怩。"]}