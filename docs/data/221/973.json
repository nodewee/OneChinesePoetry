{"author": "晁公遡", "period": "宋", "type": "诗", "title": "送宇文安行如吳下", "paragraphs": ["往者華陽公，熊軾始西還。", "不斷吳松江，但取江中山。", "千巖與萬壑，歸置函丈間。", "白雲生宴坐，青壁照蒼顔。", "高標可想見，逸駕難追攀。", "公孫喟然歎，顧我敢自閑。", "要興故老家，再立清朝班。", "結綬思登畿，棄繻行入關。", "嗟予忝父客，送子亦涕潸。", "願謹視風水，魚龍多神姦。"]}