{"author": "陳長方", "period": "宋", "type": "诗", "title": "題趙坦之唐人所畫二馬", "paragraphs": ["前身道林後曹覇，筆下馬生非可畫。", "心賞神駿今繪神，戲弄丹青疑造化。", "風鬃霧鬣何足云，電行山立更逼真。", "脫遺皮毛見驥德，妙處了非由寫形。", "兔園喜事佳公子，王濟風流略相似。", "畫中一見猶好之，不但千金致燕市。", "明窗展拭須韻語，杜陵無人欲誰付。", "鄧公驄馬二三羣，夢想風標覬神遇。", "此詩此畫今不逢，見畫與詩元自同。", "誰知一洗凡馬句，今在生綃半幅中。"]}