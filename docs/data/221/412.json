{"author": "李石", "period": "宋", "type": "诗", "title": "贈張聽聲", "paragraphs": ["人言鼻聽無如龍，聽不以耳乃反聾。", "未若水母本無目，隔水響應相鳴雄。", "我持此理問張瞍，廢目任耳偏能聰。", "忍聞此聲亦憒憒，俗囂政在羣鳴中。", "枉將蟻動作牛鬭，妄遣蚊聚成雷公。", "昔人樂歸瞽其職，五音六律詩人矇。", "我琴三尺玉橫膝，欲廣舜孝歌時雍。", "游魚舞獸解人意，此意憂樂斯民同。", "瞍乎洗耳試一聽，莫似北客歌南風。"]}