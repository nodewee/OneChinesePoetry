{"author": "李石", "period": "宋", "type": "诗", "title": "次韻宇文守携酒相訪", "paragraphs": ["天雷裂山崖，驟雨翻盆盎。", "田畝懷政最，草木知治狀。", "使君富經術，暫屈乘一障。", "黄堂燕清香，比屋醉春釀。", "文章出指授，學校均幼壯。", "獨我困樊籠，老矣神不王。", "尋醫詩未免，勉力追絕唱。", "滔滔原夫輩，感此舍人樣。", "旌旗出幽扉，俎豆忽迂訪。", "小摘情益親，村舂未忍相。", "蜀叟初不識，漢墨拜奇貺。", "從今門張羅，一任臺無餉。"]}