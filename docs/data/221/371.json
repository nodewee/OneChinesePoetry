{"author": "李石", "period": "宋", "type": "诗", "title": "次范宰韻", "paragraphs": ["三仙白雲鄉，地與人境異。", "金巵老翁泉，玉盤秋水芰。", "誰歟肯下食，三仙入夢寐。", "一笑謂我言，隨處類投畀。", "蟆頤霜雪山，危步踏森翠。", "山間多君子，一飯豈易致。", "詩書寬褐姿，曾何問名位。", "家傳元祐學，口語自嫵媚。", "頗識李夫子，一官若無意。", "善惡政亦殊，天心各緣類。", "大哉聖人經，春秋不書瑞。", "但得好麥禾，風雨煩筆記。", "屢書不一書，金玉文彩被。", "物物胡爲來，根荄異形氣。", "便欲獻天子，明時乞宣示。", "斯文儻有作，士子歌既醉。", "我亦採民言，請付圖牒吏。"]}