{"author": "李石", "period": "宋", "type": "诗", "title": "謝馮濟遠惠端硯", "paragraphs": ["學道本屢空，所積豈爲貧。", "我生無長物，有輒恐累身。", "挾塊公子伯，陶土帝者仁。", "可惜水玉姿，下與瓦礫親。", "吾子泮林舊，文采含青春。", "江湖挹餘波，謂此席上珍。", "方正自溫潤，玉德如其人。", "潦倒竟何用，厚德山岳均。", "愧非筆札才，不堪演絲綸。", "三召已三逐，琬琰甘猥塵。", "抆拭置前列，濯以天漢津。", "斯文儻未喪，六經要鋪陳。", "大易伏羲祖，春秋丘明臣。", "琢磨三益友，几案增日新。", "定非注蟲魚，與世書鳳麟。"]}