{"author": "李石", "period": "宋", "type": "诗", "title": "次韻何思召求中江縣學額", "paragraphs": ["九州多士各有貢，大小之物隨土宜。", "養材學校此其本，背本逐末寧不悲。", "偏將土木奉釋老，盡室奔走愚無知。", "君子居鄉有宓賤，小人願學如樊遲。", "聖門二者今戰勝，文星不用天盤推。", "一朝化出孔子廟，唾手如有神明司。", "文翁以來節度府，羽翼此邑天西維。", "春秋俎豆列二祀，晝夜几硯嚴十師。", "荀卿許從異戶入，子貢只得肩牆窺。", "我生一官五講席，所至凍雀栖寒枝。", "自從上庠吏外學，行德自謂心無欺。", "眼看旄頭拂紫彗，左文右武今何時。", "塗侯居鄉足領袖，金橐相與傾其私。", "自聞盛事喜欲舞，出力敢後吾人期。", "黄庭細書不足道，籠鵝尚可尋羲之。", "澹臺斬龍由搏虎，書成有似二子爲。", "高山仰止不無意，鵬翼九萬雲天垂。"]}