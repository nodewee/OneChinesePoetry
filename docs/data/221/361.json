{"author": "李石", "period": "宋", "type": "诗", "title": "次蒲尉韻", "paragraphs": ["斯言誠虛筌，遮眼漫盈紙。", "冷暖當自知，此味如飲水。", "誰肯落驕榮，還來共枯悴。", "待渠轉船頭，著力與風值。", "最憐氣炎炎，可上不可下。", "青天與白日，信有覆杯夜。", "空林鳥雀喧，村巷牛羊窄。", "童子候簷楹，喜此扣門客。", "客來踏青苔，曳杖入林薄。", "只許老梅官，謂我門無雜。", "我貧無娛客，相視笑不止。", "向來諸阮間，容我亦與此。", "陶然見天真，客亦憐我醉。", "罷休明復來，酒賤肯勤置。"]}