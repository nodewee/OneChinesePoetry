{"author": "李石", "period": "宋", "type": "诗", "title": "同韓子東賞牡丹", "paragraphs": ["嗚嗚曉角春風送，日日官身隨鳥動。", "但知敲榜負佳辰，縱有芳菲難入夢。", "起尋北郭新雨後，愁見西山含雪凍。", "茅茨雖暖豈宜花，笑我此行真鑿空。", "向來洛下定真譜，只許姚花充物貢。", "只今老病陪少年，駑騎何能追駿鞚。", "便將花裓問天女，欲返田園尋二仲。", "此花含笑我不言，且插一枝風帽重。"]}