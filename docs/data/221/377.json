{"author": "李石", "period": "宋", "type": "诗", "title": "次張益州芝草十二韻", "paragraphs": ["紹興己卯武成廟，廟殿之棟三秀芝。", "學官奔走暨多士，日遶百匝不暫離。", "欲奏九重望恩幸，寒餓水火如切肌。", "先期到堂白宰相，宰相曰可甚易爲。", "樂工伶倫飾金玉，擬薦清廟裁歌詩。", "石時官忝博士職，豈敢立論超等夷。", "曰此五行金沴木，木不曲直嘗聞之。", "將軍鷹揚兆異氣，弄兵往往憂潢池。", "矧今裕民民未裕，聖慮日軫天下饑。", "斯言一出自拭目，再召再逐彌歲時。", "山東山西將與相，一天雨露均無私。", "喜聞謀帥用鄉士，乖崖以來無此奇。", "目之所覩世有異，口不敢言人更知。", "頃年喋血岷峨下，啟此厲階端自誰。", "種芋從今我田喜，漚麻却得吾水滋。", "中和薰蒸感瑞物，雪山增重陰雲披。", "昔人佳政喜傳授，便謂子産勝子皮。", "江南諸子識我語，帳下未忍驕羣兒。", "商山一曲似可作，出處恐笑山翁癡。", "不如去學赤松子，掉舌三寸爲帝師。"]}