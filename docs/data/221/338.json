{"author": "李石", "period": "宋", "type": "诗", "title": "李漕和詩次韻", "paragraphs": ["斯文百官富，未易衆目窺。", "共此一鳥過，誰其補三遺。", "粗能述前輩，抗說不敢卑。", "一朝得印可，寵若華衮辭。", "神仙點金手，爲脫瓦礫姿。", "微吟氷雪鏤，落墨星虹垂。", "老成今幾人，縻以歲月遲。", "未用五字工，護此兩鬢絲。", "聖賢無盡藏，一一生物滋。", "丐公且藏舌，尚結他時知。"]}