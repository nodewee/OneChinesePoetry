{"author": "李石", "period": "宋", "type": "诗", "title": "題金馬碧鷄神祠", "paragraphs": ["持節使者來自天，玉皇遣問金碧仙。", "蜀山嵯峨九折外，瓊樓絳闕迷風煙。", "騑騑蹴踏長楸道，喔喔下鳴芝草田。", "漢家一瑞恐難致，殺人自要身長年。", "麒麟鳳凰不知愛，僊物未忍隨拘牽。", "至今滇昆水含怒，怒迸海脈浮平川。", "資中男子文章伯，執筆金鑾殿中客。", "碧鷄飛去却飛來，此地遂爲金馬宅。"]}