{"author": "李石", "period": "宋", "type": "诗", "title": "殿柱記", "paragraphs": ["蒼龍甲戌歲，修築周公殿。", "文翁至高君，學校已再變。", "順考興平年，寔紀漢之獻。", "或云鍾會書，入木字隠見。", "自獻而至會，朔曆斗杓轉。", "會初入蜀時，意不止弱禪。", "有如猿猱繫，百巧欲伺便。", "殺女不作難，機鋒劇刀箭。", "會書固出繇，家法素所善。", "至學艾筆跡，暮夜走郵傳。", "老昭豈易欺，真僞猝難辨。", "欺昭爾尚可，蜀士多秀彥。", "當其下筆時，寧不愧顔面。", "雖蒙黼藻文，不揜糞土賤。", "周公儻有靈，白日下雷電。"]}