{"author": "李石", "period": "宋", "type": "诗", "title": "九日遊天竺", "paragraphs": ["霞影塔觜紅，嵐光佛頭綠。", "沙明疎柳外，尋路遶湖曲。", "遠客誰與俱，斯遊未爲獨。", "佳處心自領，未易語童僕。", "應接敢憚煩，山水相追逐。", "此間有魚鳥，怪我來不速。", "都城無閒官，旬謁廢休沐。", "幸茲九日臨，及此秋氣淑。", "醺酣豈無分，登眺寧免俗。", "起行九里松，試插一枝菊。", "西風莫欺客，破帽雙鬢禿。", "未敢醉向人，藕泉潄新馥。"]}