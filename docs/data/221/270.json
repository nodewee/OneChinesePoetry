{"author": "陳長方", "period": "宋", "type": "诗", "title": "張橫渠贊", "paragraphs": ["祖龍吐毒，烈火四焚。", "先王載籍，畢罹其屯。", "劉漢崛興，訪索丘墳。", "羣儒掇拾，百不一存。", "綿蕝之野，陋兮叔孫。", "胸謀腹斷，己學自尊。", "致彼古禮，寥落無聞。", "勇哉先生，絕類離倫。", "追千歲上，以禮立身。", "隠居關右，化行于民。", "賓嘉喪祭，唯古之循。", "坐令鄒魯，復見咸秦。", "巖巖泰山，烈烈秋暾。", "先生謹嚴，比德實均。", "嗟世習非，誠難具論。", "棄禮自快，紛其如雲。", "感今陳古，歌以斯文。", "庶由高躅，起我後昆。"]}