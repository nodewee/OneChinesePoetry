{"author": "晁公遡", "period": "宋", "type": "诗", "title": "四月堰水甚小一雨灌田方足", "paragraphs": ["岷江惟清流，涇水惟濁泥。", "泥濁禾黍茂，流清稉稻宜。", "舊傳江發源，瀵涌出沈黎。", "老農望其來，未至龍尾西。", "今晨南山雲，蓊然忽朝隮。", "滂沱三尺雨，泛溢千步隄。", "積潦始北匯，餘波各東釃。", "茫茫黑壤潤，戢戢翠剡齊。", "亦復到邑里，溝澮爭交馳。", "往看芙蓉湖，微風綠生漪。", "似欲娛使君，豈減習家池。", "老農喜相語，歲晚可無饑。", "再拜勾龍社，配我靈星祠。", "更煩請天公，膏澤常及時。"]}