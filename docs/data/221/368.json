{"author": "李石", "period": "宋", "type": "诗", "title": "送王郁教授", "paragraphs": ["陰山多風埃，白日下雨雹。", "君子何必陋，士氣見淳樸。", "巴江亦能騷，蘭陵善爲學。", "斯文隨所化，後輩仰先覺。", "褐衣懷美質，隠隠含山璞。", "先生來何遲，絢秀待追琢。", "板輿行不難，雙鴈度雲邈。", "未嫌一簞蔬，頗勝五鼎渥。", "教人此其本，何異墊巾角。", "我昔困虀鹽，爲子得妙斵。", "王明躬孝治，正要夔典樂。", "小試臺閣資，還來侍經幄。"]}