{"author": "晁公遡", "period": "宋", "type": "诗", "title": "勞劉子儀視作紅花堰", "paragraphs": ["冽冽天北風，仰視寒雲繁。", "蟄蟲亦坯戶，子獨在丘原。", "路人指此堰，嘖嘖相與言。", "堙廢將百年，故道今豈存。", "旁有蔣子池，沮洳無根源。", "耕者病夏畦，擁耒涕潺湲。", "念子不憚勞，塞茅手自掀。", "忽報故道出，萬鍤如雷喧。", "堰成爭來觀，矗若千丈垣。", "少壯始從仕，功績已可論。", "他時當不朽，名配謝公墩。"]}