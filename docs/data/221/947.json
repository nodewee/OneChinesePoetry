{"author": "晁公遡", "period": "宋", "type": "诗", "title": "送范道卿赴省試", "paragraphs": ["君之先世真文雄，異時奏賦蓬萊宮。", "誰傳副墨過沙漠，至今猶稱長嘯公。", "芝蘭不乏後來秀，謂將褎然爲舉首。", "至音澹泊識者寡，遂令聲名落盧後。", "北風吹霜日隠山，綵鸞繡襦寧復寒。", "同車西歸信可樂，得意自忘行路難。", "明年春風紫宸仗，遥對清光九天上。", "長安花盡君亦歸，緩轡重來一相訪。"]}