{"author": "晁公遡", "period": "宋", "type": "诗", "title": "中巖文老和予游字韻見寄用韻爲報", "paragraphs": ["我雖券內士，常思方外游。", "未見夫鐵脚，況逢通钁頭。", "癯然祇樹老，隠此陰崖幽。", "脩竹不知夏，青松不知秋。", "甚欲效柳子，冉溪買西丘。", "又欲追白傅，香山尋石樓。", "忽開化人書，書中有鳴球。", "其鳴疑飛泉，清絕或可侔。", "乃是寄我詩，恨我昔莫留。", "觀者勿疵瑕，謂以聲音求。", "句法傳叢林，五言如湯休。"]}