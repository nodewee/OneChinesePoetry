{"author": "晁公遡", "period": "宋", "type": "诗", "title": "凌雲寺", "paragraphs": ["問途出青郊，踐勝得紺園。", "始登十尋閣，敬禮兩足尊。", "仰觀碧玉螺，瑞光發面門。", "飛霞在指端，甘泉生耳根。", "屹爲江山壯，高揭日月存。", "念此未云大，法身滿乾坤。", "東望烏牛峯，突起如伏黿。", "少休白雲亭，遠見蒼煙村。", "晴波溢清輝，午樹增重昏。", "方袍無平叔，佳處莫與論。"]}