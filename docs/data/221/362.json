{"author": "李石", "period": "宋", "type": "诗", "title": "贈楊教授", "paragraphs": ["讀書要身榮，得祿爲親喜。", "端知絳帳華，乃在綵衣裏。", "冷官多澹泊，有道足甘旨。", "登堂四壁餘，發帙照案几。", "尚有老孟光，環以三穉子。", "一笑扶鶴髮，相見折屐齒。", "出門顧諸生，正事歌錫爾。", "生朝適餘暇，湯餠慶弧矢。", "衆客集清辰，好語塞兩耳。", "我有海上方，剩泛盃中蟻。", "永爲萱堂壽，勝飲菊潭水。"]}