{"author": "李石", "period": "宋", "type": "诗", "title": "題三昧泉", "paragraphs": ["乳崖霜雪根，金地白蓮蘂。", "泉上碧眼師，秋月照清泚。", "玉籨開明鏡，肝膽兩寃鬼。", "若爲人面創，如以佛手洗。", "遂解七國仇，化爲三昧水。", "我來愧塵纓，與世無愧喜。", "平生一瓢心，屬饜豈爲己。", "定知蜀山龍，雲雨高卧裏。", "微絲出游戲，僧飯冰入齒。", "灌溉丹穴深，窈窕滄海底。", "人怨旱火焦，雷公費鞭箠。", "請師拄杖頭，攪山喚龍起。"]}