{"author": "晁公遡", "period": "宋", "type": "诗", "title": "奉簡湯子和", "paragraphs": ["衛尉女公子，始生在開封。", "君來謁衛尉，見之文褓中。", "却後十五載，我乃卧廂東。", "與君初會面，脩髯鬰垂胸。", "席間致大斗，一舉酒輒空。", "相看每歎息，豪氣如元龍。", "今年凌雲下，訪我采蘋宮。", "老妻髮亦白，歲月猶轉蓬。", "人生能幾何，羨此江無窮。", "家有百壺泉，色作真珠紅。", "飲盡方可歸，廬山正春風。"]}