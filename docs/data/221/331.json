{"author": "李石", "period": "宋", "type": "诗", "title": "送浩姪成都學官", "paragraphs": ["憶昔官博士，所得英俊多。", "斥去典蜀學，蜀士煩搜羅。", "二井轉轆轤，猶能挹餘波。", "袍子白紛紛，有如鏡重磨。", "愛汝似二父，此地曾經過。", "分職有十師，聖門嚴四科。", "儻非一萬卷，難取三百禾。", "我有十詠詩，考古煩吟哦。", "鼓鐘樂高文，羽翼崇雄軻。", "似聞禮殿栢，久矣尋斧柯。", "古物天爲惜，蒸薪鬼所呵。", "堂堂公議地，歲月窮羲娥。", "忍此恣橫說，後來敢誰何。", "我集四庫書，琬琰藏洛河。", "此外有石經，參酌正舛訛。", "熟讀懋汝學，師友相切磋。", "汝有屋三間，竹墅連松坡。", "日夜望汝成，門戶高嵯峩。", "我貧自有道，一竿釣漁蓑。", "後生問老子，守死山之阿。"]}