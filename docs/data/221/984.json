{"author": "晁公遡", "period": "宋", "type": "诗", "title": "師永錫家青神喜紅花堰興作詩因次韻", "paragraphs": ["終歲辛勤農在野，邊頭亦聞軍茇舍。", "指揮郡縣催輓輸，兼伐葦蒲收檿柘。", "諸將但思弧矢利，教我力耕誰暇議。", "兵多食少將奈何，請君往問司徒銳。", "秦人鑿渠開陌阡，坐臨關東常晏然。", "當時列國豈知此，楚王內府藏三錢。", "何須飛來黄鵠語，吾已得於褐之父。", "紅花堰廢今百年，不復秋成頌多稌。", "君看初未作此陂，夏無暑雨民怨咨。", "鍤聲殆合桑林舞，千夫斸荒汗如雨。", "道旁笑指堰復興，他日飽食勿忘今。"]}