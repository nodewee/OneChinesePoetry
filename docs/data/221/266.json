{"author": "陳長方", "period": "宋", "type": "诗", "title": "李鄴侯贊", "paragraphs": ["四海九州，如一戯具。", "運之失機，人與俱仆。", "嗟世小兒，坐旁窺觀。", "擬指其手，目動心寒。", "偉茲鄴侯，把握是器。", "南西北東，唯所欲置。", "先擣范陽，困賊兩河。", "遠猷不施，遺孽遂多。", "藉其餘智，指令李郭。", "尚洗甲兵，二都清廓。", "再造有唐，如漢子房。", "留封亦謝，高卧嵩陽。", "老居上宰，前星嵲屼。", "誠動昏庸，陰銷篡奪。", "寒暑迭運，今三百年。", "巖巖英風，儼若在前。", "我思古人，心焉密勿。", "偉茲鄴侯，才不世出。"]}