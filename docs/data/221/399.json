{"author": "李石", "period": "宋", "type": "诗", "title": "周公禮殿", "paragraphs": ["蜀侯作頖錦水湄，先聖先師同此室。", "巍然夫子據此座，殿以周公名自昔。", "聖人兩兩如一家，均是周人先後出。", "想見東家中夜夢，猶與公孫同衮舄。", "斯文授受乃關天，不爲漢唐加損益。", "我時來視俎豆事，重是漢人斤斧迹。", "漢宮制度九天上，散落人間此其一。", "多因豐屋起戎心，獨此數椽綿歲歷。", "規模𡺑嵲東魯似，氣象縹緲西岷敵。", "竹松猶是斯干詩，風雨方知隆棟吉。", "雖然漢獻來至今，閲世已多駒過隙。", "中間豈無鳥鼠慮，妙斵不知難輒易。", "工師不揆亂如麻，敢向般門言匠石。", "詩書譬彼尚闕文，後學如何補遺逸。", "祖龍非意竊登牀，蝌蚪有心來壞壁。", "舊章僅在命如絲，誰勒吾詩勝丹漆。"]}