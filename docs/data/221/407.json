{"author": "李石", "period": "宋", "type": "诗", "title": "東山行", "paragraphs": ["龍池山頭喚龍起，見說花開龍亦喜。", "喜將一雨洗山光，曉漲初分兩谿水。", "東山渡橋煙霞簇，山半亭臺艷桃李。", "入門一徑海棠花，紅玉爲枝霞作蘂。", "仙花自有龍麝氣，拂拂晴風香十里。", "木蘭高下色不同，青紫朱綠黄白紅。", "遊人隠映錦繡谷，山鳥動摇霜雪叢。", "我來酌泉弄花樹，花光正在水影中。", "君不見三碉城邊百草熱，渡瀘將軍不得歇。", "何似兩仙樵斧郎，一局坐忘春晝長。"]}