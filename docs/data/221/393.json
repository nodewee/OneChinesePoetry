{"author": "李石", "period": "宋", "type": "诗", "title": "遊銅梁縣雲巖", "paragraphs": ["我來雲巖夏初吉，巖洞向晚開新蟾。", "晴空飄飄雨花坐，護此燕几垂飛簷。", "老僧閉門一榻外，但有瓶鉢雲火匳。", "人間日車手可熱，道上火繖官爭炎。", "不知此地蔭冰雪，崖花石蔓駢濃纖。", "傳聞仙人有蛻骨，玉塔未許窺幽潛。", "行人各走記名姓，浪費粉板相黐黏。", "不知蘇黄巖上字，端有妙處垂緗縑。", "至今巖泉瀉千仞，似與二老爭森嚴。", "斯游與子固不薄，一餉喜逐清賞兼。", "稽首林間古石佛，面目慈悲雄鬚髯。", "狐狸騎項鼠遶膝，蒼苔蘚剝侵裙襜。", "我願石佛須少忍，欺善怕惡神所殲。", "君不見邇來石佛勝銅鬼，會煮翁仲烹飛廉。"]}