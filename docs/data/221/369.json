{"author": "李石", "period": "宋", "type": "诗", "title": "次牟朝佐見贈韻", "paragraphs": ["郡齋冷秋菰，飯客比僧供。", "如何虀鹽厨，便謂酒肉夢。", "此間百戰場，肥瘠較輕重。", "霜花氣未暖，氷澌硯含凍。", "窗梅眩書燈，厭聽曉角弄。", "鄉心競節物，椒盤已可頌。", "一堂元祐師，翠竹忍留鳳。", "取材有成約，浮海誰與從。", "翻然著鞭先，逸足未易鞚。", "他日仇池書，爲記小有洞。"]}