{"author": "陳長方", "period": "宋", "type": "诗", "title": "歌贈葉季質", "paragraphs": ["葉子哦詩風雨寒，時時和墨摇筆端。", "江山萬里入寸紙，杳靄孤鴻殘照閒。", "滄洲散髮徑欲往，已覺置我江之干。", "一身幺麽僅如許，胸次奈君湖海寬。", "酒狂稍稍芒角露，掃出怪石蒼松盤。", "他人崎嶇作能事，君獨笑談聊一戲。", "青鞋布襪自尋山，四十無家疑度世。", "莫歌長鋏歸來乎，不須苦吟頻撚鬚。", "但將美酒澆磈磊，里社年豐皆可酤。", "醉來橫眠醒讀書，長康非癡君豈愚。", "身閒無事肯過我，更作天姥當庭除。"]}