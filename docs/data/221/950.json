{"author": "晁公遡", "period": "宋", "type": "诗", "title": "自過犍爲山水益佳", "paragraphs": ["客遊三十年，不出僰與巴。", "江惡崖石粗，十步九褒斜。", "自過頼里西，山水日夕佳。", "冥冥見遠樹，渺渺鋪平沙。", "兩岸何所有，鬰鬰皆桑麻。", "良疇散牛羊，支流入魚蛇。", "清絕益可愛，豈復憶漢嘉。", "怳如涉荆吳，是耶復非耶。", "兒女長硤中，老妻髮已華。", "茲來始及此，舉首亦驚嗟。"]}