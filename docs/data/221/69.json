{"author": "釋慧空", "period": "宋", "type": "诗", "title": "和披秀韻與般陽明上人", "paragraphs": ["衲僧一口劍，莫問何年鑄。", "既有殺人威，亦有活人句。", "說夢老瞿曇，至今未曾悟。", "爲之子孫者，果以何爲據。", "聚頭化城中，自謂得安住。", "拋卻金剛王，記持死漢語。", "臘月三十日，一字不堪睹。", "若驚吾劍在，便解子與午。", "忽掛忽爲輪，可見不可取。", "提出長橋蛟，卻是南山虎。"]}