{"author": "李石", "period": "宋", "type": "诗", "title": "馮震野航", "paragraphs": ["蓬萊弱水三萬里，片帆風便一日耳。", "世間衆水集枯溝，鼃黽自誇河伯秋。", "况於平地鑿戶牖，此豈有水仍推舟。", "先生彈鋏太不惡，昔人野航今改作。", "明知此意不爲魚，船頭船尾千卷書。", "笭箵活計大如斗，欲駕雷電凌空虛。", "白波漲天須少待，小劫未遲蒼鬢改。", "安排去作踏浪兒，幾度桑田變成海。"]}