{"author": "李石", "period": "宋", "type": "诗", "title": "放魚", "paragraphs": ["三年計日作放生，薄俸時分及魚鳥。", "別來湖山幽絕處，下者遨遊上輕矯。", "西歸短棹送春波，忍見長魚困縈繞。", "修鱗戢錦紛半破，健尾舒紅時一掉。", "不惟咫尺迷藻蘋，正恐須臾觜葱蓼。", "吾曹仁術隨所用，圉圉洋洋誰不曉。", "恥與雞蟲較得失，况乃牛羊分大小。", "只今命脫猛火燃，不用口銜明月皎。", "臨流祝魚從此去，彈指寃親一時了。", "要將頭角動風雷，未厭藏身且深渺。"]}