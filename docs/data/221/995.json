{"author": "晁公遡", "period": "宋", "type": "诗", "title": "石季野縣丞見示喜雨詩次韻爲謝", "paragraphs": ["驕陽裂厚地，沃壤變焦土。", "野老呼蒼天，吁嗟擊雩鼓。", "三時農甚勞，一飽天宜與。", "自慙爲刺史，封內當鎮撫。", "有災累其人，無德及所部。", "是邦喜譏切，相語聞儔侶。", "不作傅說霖，空閔僖公雨。", "敢欺二三子，難長數百戶。", "徒知禱神祇，庶望救疾苦。", "如起乖龍卧，便覺商羊舞。", "坐令郡兩堰，豈減渠六輔。", "茲晨理衣冠，未暇掛神武。", "傷心念疲氓，稽首謝明主。", "豐年必可期，甘澤常順序。", "與君俱何幸，彼此德施普。"]}