{"author": "李石", "period": "宋", "type": "诗", "title": "黎墨", "paragraphs": ["少休大夫封，應夢上公祿。", "向來巖壑姿，高節媲青竹。", "低徊文繡地，自謂遷進速。", "邇者爲客卿，翰苑文史足。", "炎炎雖可鄙，炳炳有足錄。", "一朝汙濁流，錢券滿吾蜀。", "童山要進取，萬石壓車軸。", "通侯寵富民，都尉侈搜粟。", "雖蒙須臾榮，不蓋平生辱。", "社櫟乃天全，不及不才木。", "春秋戒求名，吾詩紀山麓。"]}