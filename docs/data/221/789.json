{"author": "李石", "period": "宋", "type": "诗", "title": "左右生題名", "paragraphs": ["蜀地雖遠天之涯，蜀人只隔一水巴。", "自從文翁建此學，此俗化爲齊魯家。", "泮林春風桑椹熟，集鼓坎坎聞晨撾。", "諸生堂奧分左右，相比以立如排衙。", "九牧之金充歲貢，搜出精礦遺其沙。", "卿雲褒武皆蜀秀，虎豹各自雄鬚牙。", "兩京得人廣數路，忍使丘中留子嗟。", "不然題名百許輩，無一顯者何謂耶。", "我亦典學老從事，試向坐中尋孟嘉。"]}