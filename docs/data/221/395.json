{"author": "李石", "period": "宋", "type": "诗", "title": "郭宰生朝", "paragraphs": ["汾陽家世郎官星，百里隠隠聞雷聲。", "德人所至有別樣，不向尺箠求能名。", "上官嗔駡吏束濕，日下廩庾堆如京。", "此時桃李出談笑，溪邑井井山風清。", "東林香火遠公社，長官得暇來尋盟。", "雲間春茗試新瀹，月裏禪心須細評。", "今朝還有壽者相，松椿龜鶴紛喧爭。", "高人著意供一默，富貴浮雲雙眼明。"]}