{"author": "晁公遡", "period": "宋", "type": "诗", "title": "中巖", "paragraphs": ["久聞慈姥巖，今作巖中遊。", "驚嗟未省見，入蜀今白頭。", "松道夾蕭森，石門閉清幽。", "蘚字崖壁古，蟲書山葉秋。", "突然起平地，劃若三神丘。", "其旁寶瓶峯，特立高岑樓。", "錯摩碧琅玕，刻削青琳球。", "周觀劍東西，孰得與此侔。", "尊者何方來，杖錫乃肯留。", "乞泉爲洗心，一飲吾無求。", "尊者默然許，勿忘早歸休。"]}