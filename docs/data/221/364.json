{"author": "李石", "period": "宋", "type": "诗", "title": "楊德彝立春日携詩遠訪次韻", "paragraphs": ["鞭笞土牛子，鼓舞勾芒神。", "初開一歲籥，已有五日陳。", "胡爲松桂老，强逐桃李新。", "自言草玄客，頗愛鄭子真。", "雖云公卿貴，虛名竟成塵。", "况我已三黜，素志無一伸。", "遂去田舍畔，得與漁樵親。", "奉母缺祿食，菜飽不敢嗔。", "夫君亦人子，等是我輩人。", "青鞋裹白足，烏帽遮長身。", "襟期訪鄭老，酒伴尋南隣。", "吾文天未拯，古道日以堙。", "登壇要先歃，更約明年春。"]}