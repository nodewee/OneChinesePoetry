{"author": "晁公遡", "period": "宋", "type": "诗", "title": "謝張文老餉酥", "paragraphs": ["清晨坐堂上，忽得故人書。", "近自玉壘州，遠餉金城酥。", "聞由笮都出，來與枸醤俱。", "開視靜如練，緘題投比珠。", "甚知故人厚，痟中憐老夫。", "豈惟減肺渴，兼可濡腸枯。", "因之想風味，更過酪醍醐。", "致此未足言，公才可時須。", "似傳滇池君，願獻汗血駒。", "高有八尺龍，次有一丈烏。", "論功當作頌，請歌馬斯徂。"]}