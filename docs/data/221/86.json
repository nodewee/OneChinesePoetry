{"author": "宋高宗", "period": "宋", "type": "诗", "title": "詩四首  其四", "paragraphs": ["種竹不必高，摇綠當我楹。", "向來三家墅，無此笙簫聲。", "皇天有老眼，爲閟十月晴。", "護我蕭蕭碧，偉事鄰翁驚。", "同林偶落此，相向意甚平。", "何須俟迷日，可笑世俗情。", "明年萬夭矯，穿地聽雷鳴。", "但恨種竹人，南山合歸耕。", "他時夢中路，留眼記所更。", "蒼雲屯十里，不見陳留城。"]}