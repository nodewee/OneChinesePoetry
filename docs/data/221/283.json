{"author": "陳長方", "period": "宋", "type": "诗", "title": "讀張文潜黄魯直中興頌有作", "paragraphs": ["文皇光明大式圍，招來羣策常低眉。", "恩流動植到肌骨，民心與作邦家基。", "歲月日逝閲天寶，樁撞家居恣纖兒。", "婦后一日投三子，內間更納壽王妃。", "三綱俱紊今若此，漁陽叛將來猶遲。", "騎騾入蜀事慘惻，靈武即位尤堪悲。", "五郎父子較名義，直與安史分毫釐。", "若非貞觀基局牢，分披已作周東西。", "臨淮電擊亦漫爾，汾陽韜畧將何爲。", "後來更出顔元輩，深詞大刻中興碑。", "艱難不少念厥祖，坐蒙前福仍夸毗。", "鑑觀陳迹動歎息，願上文王聖德詩。"]}