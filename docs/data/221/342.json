{"author": "李石", "period": "宋", "type": "诗", "title": "携子孫到四明洞節敘有感", "paragraphs": ["四明本山名，與洞屹相向。", "取山以名洞，足以迎景貺。", "我非濟時才，香火三遣放。", "再爲玉局吏，聖恩覃曠蕩。", "有如鑑湖乞，均逸江海上。", "圓也如乃翁，歷歷耗心匠。", "三徑同蔣詡，五柳比元亮。", "一日培壅力，百年基址壯。", "桃李遵舊蹊，松竹緣疊嶂。", "林花拂朝晴，山鳥激清響。", "園人收果實，夏秋各有餉。", "誰云橐駝種，已有猢孫藏。", "翁前携客來，未免策拄杖。", "崎嶇到洞門，衰病筋力彊。", "洞中亦虛白，喜氣含萬象。", "俎豆具倉猝，一杯復一唱。", "山果與山花，足以備清賞。", "杯盤旨味薄，筆墨醉語妄。", "醉中忽擡眼，雲巢仍在望。", "投杯攬衣起，涕淚立惆悵。", "雲巢我師友，白玉已黄壤。", "相距洞與山，風雨燈燭晃。", "有如對牀夜，了不隔尋丈。", "他日吾子孫，丹青二老像。", "草堂洞山間，二老忽來往。"]}