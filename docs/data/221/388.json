{"author": "李石", "period": "宋", "type": "诗", "title": "徐童子彈琴極聰慧詩勉其學", "paragraphs": ["髧如丫角垂兩耳，口誦黄庭調綠綺。", "諸公拂榻乃肯留，疑是前時徐孺子。", "我琴掛壁久不彈，浙聲分作蜀聲看。", "但得古人指下趣，轉覺良工心事難。", "欣然過我同一笑，舊曲重聞如再少。", "咸韶本自鳳凰鳴，箏笛任誇蚯蚓竅。", "孺子孺子年更癡，十三大勝陶家兒。", "阿端不識六與七，隨分牽衣覓梨栗。"]}