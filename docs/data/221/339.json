{"author": "李石", "period": "宋", "type": "诗", "title": "驟雨", "paragraphs": ["荒風吼其前，大雷擊其後。", "人言黄昏雨，此意無乃驟。", "飄飄豈惡聲，側耳聽簷溜。", "一睡喜暫凉，破窗落星宿。", "明朝看東方，老火已復晝。", "起行視畦隴，微露泫深秀。", "枯溝澀不流，焦塊濡未透。", "看看歲云秋，槁死念誰救。", "濫興桑羊誅，妄使土龍鬭。", "彼巫乃誣爾，拜舞雜符呪。", "舉頭亦茫茫，萬一幸天漏。", "雲行則雨施，坎畫自羲后。", "爲霖有真源，中路困坑竇。", "眼前蒼狗姿，津潤豈能潄。", "何當捲江海，九萬廣天覆。", "有禱恐未遲，帝閽吾欲叩。"]}