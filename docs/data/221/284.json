{"author": "陳長方", "period": "宋", "type": "诗", "title": "古劍行", "paragraphs": ["不辨干將與莫耶，仗之使我心無邪。", "光芒紫氣射牛斗，知音今不乏張華。", "百鍊精剛歐冶手，一仗尚能清九有。", "有時陰靄天地昏，匣中飛電金蛇走。", "切玉如泥未足珍，終當化去烏足神。", "願與朱雲斬邪佞，豈甘埋沒延平津。", "莫道承平便無用，長使姦雄毛骨竦。", "上决浮雲日月明，疾視羞爲一夫勇。"]}