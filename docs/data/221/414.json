{"author": "李石", "period": "宋", "type": "诗", "title": "謝楊壽卿送雙鴨用香木拄杖韻", "paragraphs": ["我家羣雞真似木，君家雙鴨重如玉。", "情知此物不敢烹，未忍戛羹求剩馥。", "傳聞深村水田裏，翠羽成羣蔽溪谷。", "喬仙兩舄不用多，尺紙長鬚慰幽獨。", "牆頭瓠壺舍下笋，喚作蒸鵝烹健犢。", "前時饞客錯歡喜，益水添薪費煎促。", "主人此外北窗風，飯後乳甌初睡足。"]}