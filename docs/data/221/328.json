{"author": "李石", "period": "宋", "type": "诗", "title": "人日集蟆頤視堰", "paragraphs": ["大江拆兩股，小江分一支。", "秋水七八月，老蟆喜持頤。", "往往自誇大，未覺海若嗤。", "灌溉雖小惠，湮溺已可危。", "父老指水跡，棲苴掛林枝。", "高田混坑谷，漠漠沙風吹。", "城堞不數步，長堤漫委蛇。", "我非河洛想，頗爲梁益悲。", "神禹豈不到，吾蜀幾爲池。", "人日有故事，敢後壺漿期。", "野叟餽魚兔，鼓舞亦致詞。", "一笑謝父老，何由救民饑。", "但得麥早熟，眼底無瘡痍。", "老守爲爾醉，燈火江之湄。", "老蟆亦放光，跳月天南垂。"]}