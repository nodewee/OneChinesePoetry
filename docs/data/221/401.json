{"author": "李石", "period": "宋", "type": "诗", "title": "蝦蟆碚", "paragraphs": ["水晶宮中玉蝦蟆，多年栖息嫦娥家。", "忍饑不及一夜啗明月，天帝怒爾謫下三峽脚手猶爬沙。", "婪酣大肚飽清氣，但見瓊流珠液百尺垂唅呀。", "峽人只作泉水看，不知元和潄嚥猶是月之華。", "從來至味不可說，陸羽只作第四誇。", "可憐提瓶肥羜子，强飲百斛莫救肝膽邪。", "我聞老蟾之酥乃仙藥，能使風草化作黄金芽。", "何如閉口自潤澤，換爾醜質生角牙。", "會當騎爾却上月宮去，下看桑海渺渺凌蒼霞。"]}