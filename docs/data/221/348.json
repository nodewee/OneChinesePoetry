{"author": "李石", "period": "宋", "type": "诗", "title": "送王瞻叔總領", "paragraphs": ["吳山浮海青，蜀山粘雪白。", "兩山相西東，渺渺萬里隔。", "一官誰卑高，博士省中客。", "歲月成後先，去住作分拆。", "先生何時來，六經尚遺澤。", "衣鉢肯付我，頗任弟子責。", "鬚髯襄陽翁，龍鳳出窟宅。", "典刑耆舊內，卿月耀詞伯。", "歸路入西湖，官梅已堪摘。", "好將軟紅書，博此千頃窄。", "夷吾王郎孫，江左書竹帛。", "臨風失驚呼，看刷九霄翮。"]}