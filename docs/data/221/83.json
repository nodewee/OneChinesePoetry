{"author": "宋高宗", "period": "宋", "type": "诗", "title": "詩四首  其一", "paragraphs": ["入門無平田，石路穿細嶺。", "陰風生澗壑，古木翳渾井。", "湛盧誰復見，秋水光耿耿。", "鐵花秀巖壁，殺氣禁蛙黽。", "幽幽生公堂，左右立頑礦。", "當年或未信，異類服精猛。", "胡爲百歲後，仙鬼互馳騁。", "窈然留清詩，讀者爲悲哽。", "東軒有佳致，雲水麗千頃。", "熙熙覽生物，春意頗凄冷。", "我來屬無事，暖日相與永。", "喜鵲翻初旦，愁鳶蹲落景。", "坐見漁樵還，新月溪上影。", "悟彼良自咍，歸田行可請。"]}