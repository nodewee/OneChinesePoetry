{"author": "釋慧空", "period": "宋", "type": "诗", "title": "送川全之雲門", "paragraphs": ["入嶺踏著披秀，恰似倒食甘蔗。", "前頭節節不同，未可只麽掉下。", "雪峰玄沙黄蘗，鼓山東禪西禪。", "是處波騰嶽立，隨方五位三玄。", "一一從頭咬嚼，要令首尾完全。", "雲門盡頭一節，苦硬如咬生鐵。", "一咬咬著舌頭，洛陽橋成兩截。", "普賢隱身無地，文殊倒退三千。", "有問蔗作何味，附子出在西川。"]}