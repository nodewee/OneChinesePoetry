{"author": "陳長方", "period": "宋", "type": "诗", "title": "程伊川贊", "paragraphs": ["道如皎日，絲毫不隔。", "人自迷之，轉南爲北。", "寥寥千載，𧥄𧥄百家。", "精罷力憊，言多道遐。", "惟吾夫子，神交累聖。", "一念全德，千差盡正。", "發古關鍵，推與人同。", "學焉得此，作聖之功。", "浩乎無倪，體之甚邇。", "力扶斯文，仆而復起。", "我瞻遺像，非沒非存。", "傳之後裔，愈久彌尊。", "有功生民，不下神禹。", "非知道者，將誰告語。"]}