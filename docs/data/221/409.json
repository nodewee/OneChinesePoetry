{"author": "李石", "period": "宋", "type": "诗", "title": "送叔規", "paragraphs": ["鳳臺却望桑麻川，殘僧孤客同一年。", "我窮自取君更苦，只有布襪青行纏。", "松楠陰陰水邊寺，一餉欵尋香火緣。", "筆端落盡蔬笋氣，胸次不留荆棘田。", "窮冬衣褐露黑肘，半夜風雪寒詩肩。", "時於連牀乞被卧，睡到日午鐘魚傳。", "今朝別我眉色好，得得西謁騎鯨仙。", "自云老矣世塗熟，獨有此老無人憐。", "更須南去共舟楫，竹火江茶譚夜禪。"]}