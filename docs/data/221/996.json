{"author": "晁公遡", "period": "宋", "type": "诗", "title": "從宋憲登萬景樓", "paragraphs": ["勝地開傑觀，大川壯重關。", "使者領我來，共此須臾閒。", "玉節照綠野，銀瓶落青綸。", "酒酣望八極，氣豪吞百蠻。", "俯窺二江水，遠指三峩山。", "遂令蒼茫外，盡在顧盻間。", "崔嵬凌雲寺，繚繞含風灣。", "洲渚遞隠見，煙霞渺斕斑。", "靜看浮鷗沒，坐數昏鴉還。", "作者必磊落，後來莫能攀。", "不減鸛鵲樓，可想熊豹顔。", "下有安樂園，惜哉半荆菅。", "誰其爲起廢，歎息歲方艱。"]}