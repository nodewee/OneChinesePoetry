{"author": "陳長方", "period": "宋", "type": "诗", "title": "李衛公贊", "paragraphs": ["虬鬚天人世不有，兩河股裂羣兇手。", "健兒誰復知大家，養子朝朝飲牛酒。", "廟堂坐論贊皇公，三鎮便同牛馬走。", "濯手爲雨噫爲風，斡旋六合臂運肘。", "奇章器僅等罍樽，公人中龍彼犬豚。", "數百年來號牛李，氣塞不堪今重論。", "感時念古寸心切，更覺會昌勳業尊。", "未應精爽焄蒿盡，試哦楚些招斷魂。"]}