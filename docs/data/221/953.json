{"author": "晁公遡", "period": "宋", "type": "诗", "title": "喜張仲景范與蔡仲見過", "paragraphs": ["昔游房相湖，乃適與子逢。", "迨其景將入，不盡湖所窮。", "今子聯翩來，二難復相從。", "散策破莓苔，循池詠芙蓉。", "子勿謂池小，託之儋耳翁。", "名重覺景勝，人賢增地雄。", "老夫實自慶，得爲使君公。", "飲食玻璃江，日汲水一鍾。", "洗我崑崙心，充我雲夢胸。", "巾車且少留，樂當與子同。", "徑幽木陰茂，土腴蓮實豐。", "凌波挽碧莖，剪房剝青蓬。", "吾兄猶在遠，按節臨瀘戎。", "吾亦思飄然，攝身乘清風。"]}