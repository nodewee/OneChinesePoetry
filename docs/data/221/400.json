{"author": "李石", "period": "宋", "type": "诗", "title": "禮殿聖賢圖", "paragraphs": ["成都名畫窟，所至妙宮牆。", "風流五代餘，軌躅參隋唐。", "其間禮殿晉畫爲鼻祖，未數後來鴻雁行。", "畫者果誰歟，或云名收人姓張。", "右軍問蜀守，墨帖求縑緗。", "乃知前輩人，不愛時世粧。", "范瓊杜措李懷衮，仙荒佛怪驅喝雷電筆意窺渺茫。", "不若收所畫，上自皮羽之服下至垂衣裳。", "盤古衆支派，帝霸皇與王。", "君臣分聖賢，有如虎豹龍鳳殊文章。", "視之若有見，日月星象空中垂耿光。", "聽之如有聞，銜牙玉佩鳴以鏘。", "三古以降歷今世，視聽所感猶一堂。", "乃知此畫自神品，碌碌餘子非所望。", "吾道久已屈，二氏爭頡頏。", "豈唯牧也見絀餘子下，而有公議老我雙鬢蒼。"]}