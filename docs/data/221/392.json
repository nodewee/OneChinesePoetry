{"author": "李石", "period": "宋", "type": "诗", "title": "次韻趙彥膚柏梁體送張道錄", "paragraphs": ["烊銅作梁劍棧編，峽江百丈青雲緣。", "峽山鳥道飛翩翩，蜀仙自得壺中天。", "丈人口訣誰與傳，青城一炷心香烟。", "縈藤絡蔓紫翠牽，清河鍊師天上仙。", "玉華樓高瞰平川，白日下界黑鬼纏。", "帝曰汝往予詳延，鼎轉九丹書八篇。", "清風來翔明月前，夏日不暍冬不綿。", "青騾白鶴忘歲年，是家仙種張祖先。", "椒子紅熟丹浴泉，釀成白酒斗十千。", "先生日日貪醉眠，爲我寄語來日邊。"]}