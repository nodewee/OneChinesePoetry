{"author": "李石", "period": "宋", "type": "诗", "title": "送范穎胄", "paragraphs": ["君之家爲夔龍氏，龍之威神爪牙利。", "豈肯因人下求食，拏攫風雷隨所嗜。", "問君世學今幾傳，翰墨諸仙侈名位。", "後來諸孫穎與路，元祐衣冠相整治。", "春秋大易蜀有師，我獲升堂時問義。", "江邊喬木殊未改，重來忍唾成都地。", "感君遺文遠相訪，凜凜高風今不墜。", "梅花道路寬作程，瓠葉杯盤同此味。", "少年赤手弄霜雪，想見倚門遲歲餽。", "還家莫道囊橐空，客子夜寒仍少睡。"]}