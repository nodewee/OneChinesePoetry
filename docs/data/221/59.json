{"author": "釋慧空", "period": "宋", "type": "诗", "title": "和趙超然  其一", "paragraphs": ["鈍根阿師初樂小，同一法中人怪笑。", "白雲堆裏強安身，掣電機前爭失照。", "業風吹下到天亭，無著力處盡力爭。", "一朝力盡卻自笑，放下蛇頭擺手行。", "超然居士今龐老，此日相逢猶草草。", "不知船子下揚州，更指梅花開恰好。", "開恰好，慚愧東君解傾倒。", "一枝倒把贈公行，擬行把住道道道。"]}