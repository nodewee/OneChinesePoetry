{"author": "李石", "period": "宋", "type": "诗", "title": "舟中示開并寄圓", "paragraphs": ["三年獨客思親淚，灑作錢塘大江水。", "却乘此水得西歸，兩淚急收成一喜。", "庾公樓下江月春，拍手中流逢小麟。", "駸駸逼人出瘦骨，懔懔似我今長身。", "夜船燈火無乃是，猶似夢中論夢事。", "小鵬有翅未能來，獨學膺門想憔悴。", "一官外物等去留，來未足喜去莫憂。", "虀鹽敢有去國恨，菽水未免還家羞。", "峽江之人走雲雨，送船迎船聞疊鼓。", "君不見並舍紫薇郎，頗願生還見鄉土。", "我今歸來四壁空，兩窗萬軸南北風。", "杜門忍饑吾與汝，文字穮蔉祈年豐。"]}