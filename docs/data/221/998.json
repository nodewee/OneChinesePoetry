{"author": "晁公遡", "period": "宋", "type": "诗", "title": "范仲芑惠詩次韻爲報", "paragraphs": ["吾皇之居玄都秘，龍爲徼巡虎守衛。", "太顛閎夭盡奔走，竇嬰灌夫敢睥睨。", "今年已徵虞公入，聖代豈有舜門閉。", "黄君近在承明庭，著作磊落垂一世。", "關子真宜校天祿，文采不減特進麗。", "劉郎聞亦對宣室，上陳三宗下七制。", "子當繼往螭頭立，我但願若龜尾曳。", "坐看指日清中原，同與老農歌樂歲。"]}