{"author": "晁公遡", "period": "宋", "type": "诗", "title": "比以酒餉師伯渾辱詩爲謝今次韻", "paragraphs": ["荷花爲我衣，荷葉爲我觴。", "白露以爲醴，濯我冰雪腸。", "念君在東山，宛若天一方。", "想亦能自樂，飲菲仍食芳。", "及茲菰黍節，日吉辰甚良。", "笑攬北斗柄，安可挹酒漿。", "我有江南春，的皪猶竹光。", "傳呼急走送，兩足趼復僵。", "取君池中魚，酌此膾蜀薑。", "遥知快大嚼，饔子刀如霜。"]}