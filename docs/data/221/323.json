{"author": "李石", "period": "宋", "type": "诗", "title": "同鄧使君賞雙頭牡丹", "paragraphs": ["兼金必貴雙，玨玉不獨隻。", "嫣然彼叢生，佳處亦求匹。", "沙寒水成練，雪洞山立壁。", "春回小洛陽，淑氣自融液。", "主人似維摩，拈花許入室。", "不礙清浄眼，粉黛眩青赤。", "聯香颯輕吹，並影旭朝日。", "有如猗蘭心，相同不相敵。", "偶來飲此酒，對花情有激。", "試哦常棣章，反經道如一。"]}