{"author": "李石", "period": "宋", "type": "诗", "title": "齊人畫禮器", "paragraphs": ["漆器侈初俗，長袖喧都城。", "如何古邃殿，天開垂日星。", "奇奇與怪怪，惝怳不識名。", "我嘗閲此畫，肇自齊永明。", "人間務備物，未易窮丹青。", "憶昨因郊丘，盛禮嚴天庭。", "器服各異數，如此係大成。", "仰瞻萬乘聖，遠想三代英。", "蟣蝨容著足，鴛鷺參結綪。", "西歸訪江梅，鈞天夢初醒。", "心焉感此畫，眼角泫欲零。", "所見恐未夥，蜀都問君平。"]}