{"author": "釋慧空", "period": "宋", "type": "诗", "title": "送印侍者廣化開山歌", "paragraphs": ["君不見東山老人僧中月，法惟直指初無說。", "有衆如雲來不休，有飯如山供不徹。", "印道人，善時節，不持應器循門乞。", "只募同心一萬人，請將大地爲檀越。", "或寬平，或曲折，與我福田衣不別。", "二彼雖無施受心，萬斛千倉從此出。", "若見聞，宜猛烈。", "莫守從前慳吝穴。", "些兒信種落其中，遍界靈苗齊秀發。"]}