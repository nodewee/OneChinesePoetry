{"author": "李石", "period": "宋", "type": "诗", "title": "夏旱", "paragraphs": ["四月旱火坤西維，湫潭百丈滄江湄。", "潭中老龍帝所御，偃蹇不任世俗羈。", "招呼頻費香火誠，去則甚速來何遲。", "炎官火傘日輪午，一塵不動天琉璃。", "火光之中興白霧，風伯鼓鞴雷奮椎。", "黑雲壓城白晝暝，倒瀉銀漢傾天池。", "帝勅九烏以震死，血飽龍吻紛淋漓。", "再拜謂龍曷少霽，龍與我職均有司。", "商霖儻可通帝夢，正直炯炯唯龍知。"]}