{"author": "李石", "period": "宋", "type": "诗", "title": "送范至能制置", "paragraphs": ["孔子不到秦，右軍念西岷。", "劍關鐵嶺江，與世隔紅塵。", "天亦惜祕境，我豈世間人。", "天上紫微郎，筆端演絲綸。", "跨象桂林郡，騎鯨芙蓉津。", "五嶺與三峽，緣雲躡星辰。", "憶公玉帳初，草木生華春。", "豢龍赤城家，長生定前身。", "扁舟載西子，五湖浮海濱。", "莫作去來想，雪山輕重均。", "况從尺一招，甘泉問鬼神。", "廟謨蓍龜舊，鼎味桃李新。", "虞衡備編載，我亦願卜鄰。"]}