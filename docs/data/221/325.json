{"author": "李石", "period": "宋", "type": "诗", "title": "王顯之求名其二子曰忠厚曰忠恕", "paragraphs": ["有子固可賀，無子誰爲羞。", "堯聖傳世念，厲醜似己憂。", "有子與無子，人事天爲謀。", "王家烏衣巷，葉葉追前修。", "乃翁萬卷書，一一手校讎。", "厚恕命爾名，萬金美田疇。", "種德日復日，藨蔉期深秋。", "字表名所出，遠意孔與周。", "陶公責端宣，晉人警師仇。", "君家膝上郎，有如昔徐侯。", "富貴二雛語，豈有卑微休。"]}