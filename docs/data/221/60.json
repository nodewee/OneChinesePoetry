{"author": "釋慧空", "period": "宋", "type": "诗", "title": "和趙超然  其二", "paragraphs": ["山僧當年活計小，冷地不知人怪笑。", "白雲堆裏強安身，石火光中多失照。", "業風吹不到天亭，無著力處盡力爭。", "千歲靈龜退靈殻，而今步步火中行。", "超然居士今龐老，一笑相逢重撥草。", "全機透出上頭關，平屐家風且安好。", "且安好，走過市橋曾撻倒。", "回頭築著老丹霞，咄這冤家何不道。"]}