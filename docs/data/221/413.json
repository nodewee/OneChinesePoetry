{"author": "李石", "period": "宋", "type": "诗", "title": "石經堂", "paragraphs": ["我來一登石經堂，從以諸生行兩廡。", "諸生讀經半白頭，問以始終箝不語。", "我聞此經昔中都，郎中所隸乃其祖。", "邇來離亂已亡失，楷本僅能傳蜀土。", "蜀王閏位供掃除，獨此仍爲盛時取。", "爲將嚴鐍守重扃，護以繚垣崇邃宇。", "列之學官豈無意，不但闕文存夏五。", "大開明鏡別妍媸，時扣洪鐘諧律呂。", "後生不復事丹鉛，抵死唯知守藤楮。", "字音隨口妄蜺霓，點畫分毫謬魚魯。", "日月當天空委照，盲俗相欺紛莫覩。", "石經雖古奈爾何，人競傳今不傳古。", "行行矧肯捩眼覷，蘚剝苔封費撐拄。", "堅鑱僅免飽蟫魚，隘道爭來宅狐鼠。", "此間鄒人儻借問，爲問石經誰是主。", "憶昨敲門肆訶斥，幾度循牆誇傴僂。", "登登閣閣隠金槌，耳聒散空垂雹雨。", "蠟薰煤染連作卷，玉軸錦裝如束杵。", "豈無一物媚權豪，幾紙才堪博圭組。", "爾之所得固么麽，我則何由寬擊拊。", "一槌只作一字訛，訛至萬千那復數。", "石經之害此其大，縱有鬼神誰可禦。", "憶昔嘗爲博士官，首善堂中容接武。", "心知不是世間書，雲漢森然城百堵。", "恢恢帝所有餘地，忍使石經留外府。", "便當連舸下瞿塘，飛上三山如插羽。", "縑緗舛謬鐘鼎暗，天罅豈容無一補。", "巍巍玉帝殿中央，河洛東西翼龍虎。", "雖然斯文屬興廢，帝既有心天亦許。", "作詩未用擬韓公，考篆庶幾追石鼓。"]}