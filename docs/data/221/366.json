{"author": "李石", "period": "宋", "type": "诗", "title": "石室", "paragraphs": ["來爲人所愛，去爲人所思。", "君看文與高，慈惠蜀之師。", "至今窟中像，凜凜建立時。", "知非伯有室，定是桐鄉祠。", "蜀人愛二公，遠與千載期。", "其間幾灰劫，付與一炬吹。", "保此歲崢嶸，不動山四維。", "東家好鄰里，豈任惡少窺。", "祠前二古柏，外乾中不萎。", "勿作剪伐想，恐是神明遺。", "可憐牆壁間，峩冠劍拄頤。", "烈士不平氣，好在淮西碑。"]}