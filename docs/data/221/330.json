{"author": "李石", "period": "宋", "type": "诗", "title": "送張道士遊西山至道觀", "paragraphs": ["雪打窗外竹，共卧窗間床。", "起來忍饑凍，對坐唯爐香。", "寫之三尺琴，遶屋聲琅琅。", "相從無此好，要俶西山裝。", "西山接飛鴻，路入雲水鄉。", "六月餘積雪，冬木含春芳。", "羣仙競來往，御風騎鳳凰。", "我昔曾見之，瞳子瞭且光。", "張子長鬣師，沆瀣入肺腸。", "爲取橋下履，仍傳枕中方。", "此時覓刀圭，念我雙鬢蒼。"]}