{"author": "釋慧空", "period": "宋", "type": "诗", "title": "送願兄化永嘉  其一", "paragraphs": ["秦谿在處皆招提，我此東山爲最上。", "非謂豐庖麗堂宇，於中坐此真導師。", "如火周空擬則焚，如鼓塗毒聞則死。", "癡禪眇劣渠得知，但以情疑實相法。", "我觀此會比丘衆，一一從其法化生。", "混而不雜如千光，用而無畏如師子。", "汝宜於此辦肯心，此心一辦一切辦。", "善哉遍界塵勞門，悉是東山大智海。"]}