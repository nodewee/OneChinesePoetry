{"author": "李石", "period": "宋", "type": "诗", "title": "送陸務觀", "paragraphs": ["近別已不易，遠別良更難。", "莫作遠近想，便覺宇宙寬。", "聚散與出處，等以道眼看。", "君去便鄉國，我留爲親懽。", "吳蜀視旅亭，隨處寓以安。", "誰能詫凡見，鷃翮齊鵬摶。", "是家好門地，羽儀耀朝端。", "竹西丞相客，冀北幕府官。", "清廟瑚璉器，仙人承露盤。", "談笑翰墨香，芳佩雜茝蘭。", "雪山笏拄頤，碧玉高巑岏。", "鋒車促收召，買舟繫江干。", "瞿塘浪粘天，怒濤駕風湍。", "西湖軟紅路，塔級層旃檀。", "還來捧御床，剖腹呈琅玕。", "前修席玉鉉，舊事追金鑾。", "潦倒困災患，名節空彫殘。", "不假子夏蓋，敢彈貢禹冠。", "隔濶如昨夢，道義期歲寒。", "日邊一紙書，時煩問加餐。"]}