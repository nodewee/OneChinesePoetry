{"author": "晁公遡", "period": "宋", "type": "诗", "title": "送湯子才如吳下", "paragraphs": ["俶裝理蜀柁，長嘯下吳天。", "摩挲烏牛石，三繫春江船。", "結綬昨去國，力田未逢年。", "初看飛舄來，皆謂令尹賢。", "再看泥軾歸，日謁刺史前。", "抱才宜爲邦，鬰抑顧莫宣。", "遇合會有時，此行定騰騫。", "聖人坐齋居，羣公拱御筵。", "召見渤海龔，拜謝臚句傳。", "歸乘廄吏車，五馬應翩翩。"]}