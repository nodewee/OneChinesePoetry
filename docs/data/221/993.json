{"author": "晁公遡", "period": "宋", "type": "诗", "title": "喜湯子才永豐築室成", "paragraphs": ["顔子在陋巷，端居亦何難。", "家有郭外田，足以給一簞。", "今我客四方，衣食於縣官。", "罷則無所歸，奔走殊未安。", "聞君築室成，內熱自長嘆。", "近村爭相助，老幼常聚觀。", "斵者來運斤，圬者來持鏝。", "經始曾幾時，爛然皆雘丹。", "更須蓻嘉木，竹已青檀欒。", "藩籬護封植，勿令牛鬭殘。"]}