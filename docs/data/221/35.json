{"author": "釋慧空", "period": "宋", "type": "诗", "title": "送茶頭幷化士  其一二", "paragraphs": ["佛子平居觀世間，皆謂圓融無雜壞。", "使其應入如所觀，與奪交馳還窒閡。", "我嘗行乞今示汝，要得圓成先擊碎。", "一毛不立等剎塵，八面俱來無向背。", "如探有無於懷中，如問可不於自己。", "有無可不非外來，是中欲誰爲慍喜。", "佛子當持此法門，入此界中而示現。", "丹山紅鑪爲汝開，歲晚歸來金百鍊。"]}