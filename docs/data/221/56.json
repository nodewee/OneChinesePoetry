{"author": "釋慧空", "period": "宋", "type": "诗", "title": "送妙侍者遊方", "paragraphs": ["秋雨秋風如解事，忽送新涼到庭戶。", "道人明日先我行，少立斯須聽吾語。", "龍蛇共路古猶今，魔佛同源水非乳。", "滿世誰能辨正邪，入門且可分賓主。", "句中有眼汝驗渠，棒下無私渠驗汝。", "好手雖然不犯鋒，橫身卻在鋒鋩裏。", "象王蹴蹋驢群空，師子嚬呻狐類死。", "道人一等是精靈，大顯無功合如此。", "愧當十偈非賞音，喜見獨行無伴侶。", "相逢休問來何從，佛壽之孫佛心子。"]}