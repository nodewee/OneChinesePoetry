{"author": "李石", "period": "宋", "type": "诗", "title": "題陰山七騎圖", "paragraphs": ["回巖客子賣墨人，諸孫賣筆筆有神。", "墨翁已入蓬萊殿，筆孫有愧中書君。", "邇來小孫兼好畫，兩幅溪藤七匹馬。", "虎狼避路狐兔藏，朔風吹沙霜滿野。", "邛崍關頭大渡河，使君五馬千丈坡。", "獵將一圍看蠻走，醉敲銅鼓蠻踏歌。", "急收此畫人莫識，矍鑠之翁誇筆墨。", "不如再泛洞庭船，袖中一劍隨飛仙。"]}