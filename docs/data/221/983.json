{"author": "晁公遡", "period": "宋", "type": "诗", "title": "望峨嵋山作", "paragraphs": ["普賢大開士，神足靡不周。", "世人妄指此，象馭昔所留。", "願觀百億身，奔走數十州。", "見者喜稱快，不見默懷羞。", "紛紛相矜夸，隠晦蓋有由。", "正如官肆赦，盡出繫中囚。", "豈其得預聞，皆可除愆尤。", "一方每驚動，千乘時往游。", "返爲斯民勞，實貽開士憂。", "我師寒山子，豐干非同流。"]}