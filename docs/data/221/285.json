{"author": "陳長方", "period": "宋", "type": "诗", "title": "贈畫者徐琛", "paragraphs": ["我行江南江北山，真賞會心那可數。", "獨愛黄陵古廟前，四水粘天迷浦溆。", "胸中歷歷着山川，有句如枝不容吐。", "欲將寫作無聲詩，筆底愧非韋與許。", "今年南走到閩越，歸踏雪峯由後路。", "蛇行山腹動十里，屏列奇峯疑八柱。", "連雲直擬穿天心，飛瀑橫看如急雨。", "盤渦雷吼又奔注，小立只憂蛟鰐怒。", "何異周南太史家，西上九疑東訪禹。", "君能點染出江山，造物鑪錘困掀侮。", "李成不作郭熙死，誰謂今人不如古。", "五日一水十日石，得意無煩用心苦。", "君觀宋迪傳深趣，元在頹牆破環堵。", "正如草聖得神逸，擔夫爭道公孫舞。", "吾言有味君細聽，領畧當同少林祖。"]}