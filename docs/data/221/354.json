{"author": "李石", "period": "宋", "type": "诗", "title": "魚相忘亭", "paragraphs": ["通塗合西南，達人戒同異。", "二魚各自魚，是魚豈有二。", "濶處海茫茫，波濤適相戲。", "笑我湖上亭，鱗鬣紛族類。", "情知我非魚，此意魚或是。", "欣然得所適，相見不相遇。", "魚行我無心，我得魚亦遂。", "藻荇披秋光，水與天嫵媚。", "明月貼湖心，照見魚不寐。", "我琴無殺聲，螗蜋勿余忌。"]}