{"author": "李石", "period": "宋", "type": "诗", "title": "送吳道明推官并問趙莊叔何公禮兄弟", "paragraphs": ["送客涪水上，我家珠水湄。", "我適歸未得，此別那不思。", "高才府從事，芙蕖映清池。", "堂堂萬卷書，樂此簿領卑。", "公退得繞膝，戲綵笑脫頤。", "山路宿雨乾，籬落黄橘垂。", "歸鞍三百里，處處吟酒旗。", "趙子與南陽，衡門各棲遲。", "下馬恐問及，說與黄梅期。", "尚念鴻鴈行，冷落秋風吹。"]}