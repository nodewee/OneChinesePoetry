{"author": "劉芮", "period": "宋", "type": "诗", "title": "和敬夫斜川詩", "paragraphs": ["病著不任事，淹卧心自休。", "經時不出門，况復斜川遊。", "每覿節物換，怳驚時序流。", "少年喜追逐，聚散水上鷗。", "沈舟枯木伴，風帆春樹丘。", "我病正爾許，懷念老朋儔。", "有酒不能飲，徒有獻與酬。", "故人酌佳日，亦復我念否。", "佳章寫懷抱，一讀寬百憂。", "吾君念遠民，歸計未易求。"]}