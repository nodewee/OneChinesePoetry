{"author": "晁公遡", "period": "宋", "type": "诗", "title": "清晨坐堂上", "paragraphs": ["清晨坐堂上，文書常滿前。", "皆自公府來，徵發何紛然。", "不聞問養民，但聞橫索錢。", "按籍爲之課，獨求最多年。", "孰知人困窮，豈有力貿遷。", "商不願出途，農不願授田。", "居者轉溝壑，行者死道邊。", "此罪在郡縣，恩澤壅不宣。", "公府不我責，所貴爲貨泉。", "長使貨泉在，吏曹同晏然。"]}