{"author": "李石", "period": "宋", "type": "诗", "title": "贈楊尉送湫水", "paragraphs": ["天上妥雨水鳴渠，一龍任責固有餘。", "今年水來雨不集，彭民不及江中魚。", "以堰致水高百尺，靈湫在淵爍紅日。", "彭民怨龍不怨人，龍則有職誰之失。", "九峯仙官梅子真，豢龍有術龍不嗔。", "去年作堰今請湫，二者兼得蘇彭民。", "東湖別駕但捧腹，卧聽蕭蕭響疎竹。", "往來莫便輕泥塗，軟脚有酒爲君沽。"]}