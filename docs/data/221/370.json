{"author": "李石", "period": "宋", "type": "诗", "title": "芝草", "paragraphs": ["邊上秋風生，衆芳感蕭瑟。", "何由九地底，一氣回暖脈。", "官居類僧坊，忽有芝草坼。", "駢跗間紅紫，合蓋暈黄白。", "秋菌苦爭氣，渠自凡眼窄。", "此理豈人爲，信我匪天厄。", "年餘竊邊廩，菜飽固不擇。", "謬政鬼所笑，敢望神意格。", "山中合歡桃，隴上六歧麥。", "一年獲三瑞，助我動行色。", "歸來及受釐，藉口緩誅責。", "從今歸商山，舉手謝樵客。"]}