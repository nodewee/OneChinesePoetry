{"author": "李石", "period": "宋", "type": "诗", "title": "挽船", "paragraphs": ["羣兒生長輕江湖，上船下船誰使驅。", "江牽百丈沙水澀，岸上風雪兼泥塗。", "下循枯葦鵝鴨亂，上控絕壁猿猱呼。", "可憐進寸得退尺，挽脚不住頭欲扶。", "均之兩兩窮性命，我自有罪非爾辜。", "二年學省一不補，天子幸赦憐其愚。", "一船放歸小如葉，滿載豈有海上珠。", "琴書之外求長物，去時未有來時無。", "爾曹憐我共努力，歸路尚遠天西隅。", "泊船且醉花柳岸，爲爾尚肯滿眼沽。"]}