{"author": "陳長方", "period": "宋", "type": "诗", "title": "李西平畫像贊", "paragraphs": ["德宗貪功失君德，四海力欲干戈平。", "但喜馬公窘田悅，滔俊角出飛秋鷹。", "綿綿延延到希烈，乘間索賦無時停。", "涇師門外一朝起，舟中敵國又朱泚。", "倉忙出走幸奉天，大器傾移飜手爾。", "西平忠武根于天，奮身一旅當無前。", "東猘西虺致首尾，屹立左右相周旋。", "馬鳴蕭蕭嚮都鄙，師行引繩士如水。", "傳呼齊道相公來，談笑王城藏袖裏。", "包戈卧鼓含元廷，青天洗出妖祲清。", "遠坊窮巷鷄與犬，寂寂不驚刁斗聲。", "德宗胸中暗如墨，懷光效忠終反側。", "海內洶湧等沸羹，不有西平那復國。", "嗟乎西平誠功高，景鐘太常書勳勞。", "爲臣爾爾乃其職，慎勿滿假矜賢豪。"]}