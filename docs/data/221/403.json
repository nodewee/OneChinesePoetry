{"author": "李石", "period": "宋", "type": "诗", "title": "問趙有方乞琴", "paragraphs": ["公子年時尚奇偉，大劍橫腰髮衝起。", "自言學道晚有得，心靜無波古潭水。", "平戎萬卷喑不吐，蟠向胸中作宮徵。", "眼明慣識嶧陽材，手製教成古綠綺。", "人生會費幾兩屐，巧處才容一張紙。", "許多黑瘦肯忍饑，枵腹悲鳴聒人耳。", "公子公子贈我來，明珠白璧遭沉埋。", "我家老馬解仰秣，渠家煮鶴充枯柴。"]}