{"author": "鄧肅", "period": "宋", "type": "诗", "title": "遊鼓山", "paragraphs": ["蘭橈𫇢岸雷霆駭，疾雨狂風欲翻海。", "吾人作意水石間，素志豈因風雨改。", "悟適當如未悟人，衡山不知爲開雲。", "魯陽莫試揮戈手，郭泰何妨墊角巾。", "山僧導我飛芒屨，要看渠師得道處。", "雪噴鼎烹一斥迴，千古澗流不東注。", "我笑老師太豪雄，故令鬼物窺吾蹤。", "安得廓然無聖解，蒼崖依舊飛白龍。"]}