{"author": "鄧肅", "period": "宋", "type": "诗", "title": "寄司錄朝奉兼簡伯壽", "paragraphs": ["老松古柏爭清勁，社稷元勳李文正。", "風流千古照人寒，家有白眉聲益振。", "十年遊宦落窮山，妾無衣帛日號寒。", "只餘凈業磨不去，駸駸筆勢江河寬。", "阿戎作詩更難偶，銀鈎仍復規顔柳。", "蒼藤千尺練敲冰，萬軸晶熒照窗牖。", "明月夜光兩相酬，束笋堆床曾不休。", "公家自有嘔心戒，豈容雕琢損天遊。", "嗟我無文出月脇，惟有蓬窗堆柿葉。", "如何分我三百萬，試掃危言助調燮。"]}