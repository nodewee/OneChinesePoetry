{"author": "鄧肅", "period": "宋", "type": "诗", "title": "陪李梁溪遊泛碧", "paragraphs": ["凉天夜無雲，寒江秋更碧。", "冷照月華中，水天同一色。", "畫船渺中流，三更羣動寂。", "清風遠相隨，蘆花秋瑟瑟。", "近山得桂香，隔烟起漁笛。", "樓臺半有無，疑是化人國。", "我生本無事，釣竿勤水石。", "今宵更可人，仍侍君子側。", "浪登元禮舟，本非謫仙敵。", "斂手看揮毫，光芒騰萬尺。"]}