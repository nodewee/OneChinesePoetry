{"author": "鄧肅", "period": "宋", "type": "诗", "title": "哭施叔异", "paragraphs": ["天上樓成求俊筆，今古共嗟李長吉。", "那知施侯更可憐，只向人間二十一。", "平生疾惡端如讎，高視青衫氣橫秋。", "豈惟落筆動驚俗，政事入眼無全牛。", "汗血共期千里足，狂風忽已摧秀木。", "生前萬事且置之，白頭老母將焉屬。", "管鮑交情我最深，訃來一慟幾失音。", "相思通昔不作夢，對床蟋蟀更秋吟。"]}