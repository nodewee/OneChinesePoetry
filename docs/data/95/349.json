{"author": "鄧肅", "period": "宋", "type": "诗", "title": "昭祖送韓文", "paragraphs": ["兩鳥相酬不肯休，欲令日月無旋輈。", "斯文未喪得韓子，掃滅陰霾霽九州。", "古來散文與詩律，二手方圓不兼筆。", "獨渠星斗列心胸，散落毫端俱第一。", "陋巷嗟余四壁空，惡本雕殘付蠹蟲。", "雖得一班時可意，魚魯紛紛意莫窮。", "好古誰似城南杜，平生不矜潤屋富。", "力刊善本妙毫釐，日費千金曾不顧。", "老藤截玉奴側理，千古松煤騰碧烟。", "入手五行俱可下，兀兀短檠忘夜眠。", "我生嗜好隨時改，獨有此書心不解。", "欲酬厚意錐也無，更爲先生作阿買。"]}