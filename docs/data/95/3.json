{"author": "李之儀", "period": "宋", "type": "诗", "title": "采石三題 鑑然亭", "paragraphs": ["溫公天下士，百計興艱危。", "大厦勢已傾，意欲一木支。", "功名等山岳，德澤均雨露。", "奈何談笑間，而取鬼神怒。", "鬼神豈不鑒，忠義當扶持。", "一見亦何傷，冥路俄與期。", "似非理所安，端恐數應盡。", "邂逅不可逃，紛紛遂爲信。", "孔子昔有言，既敬亦須遠。", "三復而三思，臨風更三歎。"]}