{"author": "鄧肅", "period": "宋", "type": "诗", "title": "劉忠顯挽詞", "paragraphs": ["城頭皂幟作雲飛，城中不縱胡馬嘶。", "虎狼那顧百萬衆，政期生載人傑歸。", "天王遣公赴狂虜，胡奴列拜聽奇語。", "軍中相慶得左車，便覺笑談混天宇。", "先生一笑凜長虹，此膝那屈穹廬中。", "平生數奇似李廣，自許孤忠如魯公。", "氈帳歸來眥欲裂，北望紫微湮涕血。", "更期結草報君王，夜半無人徑自絕。", "城門初開聞訃書，參騫哭往萬人俱。", "義色忠軀略不變，忠言凜凜在襟裾。", "當時中國滿朱紫，不臣女真即臣楚。", "聞公高節端不回，身雖亡恙氣先死。", "英風吹到新冕旒，天恩夜破九泉幽。", "佳城可葬不可沒，時有紅光上斗牛。", "我昔從公子弟列，欲報公知效公節。", "公騎箕尾我誰依，獨上山巔采薇蕨。"]}