{"author": "鄧肅", "period": "宋", "type": "诗", "title": "紫芝和來", "paragraphs": ["雨餘榴火欲燒空，宮槐老翠闇薰風。", "即今此景那可恃，忽觀玉露泣芙蓉。", "請公文急出新格，一變茅黄兼葦白。", "坐令鼠輩掃地空，毋使再來相主客。", "異日光芒李杜高，聲價豈但一時豪。", "故應高視空四海，紛紛過眼萬銀袍。", "我生作意遊弱水，蓬萊杳隔三萬里。", "何如平地揖詩仙，一洗從來鄭衛耳。", "期公便作九鼎重，雲水未容扁舟弄。", "漫天霖雨在胸襟，半夜吹作高宗夢。", "鬼方月窟雖殊陬，願治之心輒相投。", "澤民事業無多子，要使人人鼓腹遊。"]}