{"author": "鄧肅", "period": "宋", "type": "诗", "title": "雨花軒", "paragraphs": ["君不見解空宴坐寂無侶，寶花忽爾窺巖戶。", "已將精進聳人天，是用色相旌其苦。", "又不見毗耶居士坐高堂，四落天花趁揮麈。", "若人猶有空可談，真機何處遁天女。", "豐巖寂寂梵王家，誰把幽巖名雨花。", "我知此誠齊人耳，但識解空與毗耶。", "誰知豐巖了無取，口角瀾翻初不語。", "吾宗未出天莫窺，豈復有花可爲雨。"]}