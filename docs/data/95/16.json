{"author": "李之儀", "period": "宋", "type": "诗", "title": "秀遠堂次趙德孺韵", "paragraphs": ["愛山依山住，如山不少下。", "山中所有多，惟取不容捨。", "烟雲實交遊，松竹乃保社。", "尚欠目所窮，披翦寧問檟。", "廓然宇宙寬，信矣和無寡。", "隠隠徹四垂，萬象入坯冶。", "初疑彩間錯，又若墨勻洒。", "造化非適然，一一類見假。", "吾友端可人，韵勝不少野。", "更將桃李俱，參差移拱把。", "時哉須自勉，歲月甚奔馬。", "得難未易失，詎有長年者。", "何妨倒載歸，日日無虛斝。"]}