{"author": "鄧肅", "period": "宋", "type": "诗", "title": "題顯親庵謹次嚴韵", "paragraphs": ["寒蘆敗葦秋風嚴，魏紫姚黄春色妍。", "誰能不隨天地轉，開闔自我古無前。", "秋花忽從三月盛，引得好詩來相慶。", "爲見漫空兒女姿，義氣稍回君子正。", "我頃失魚緣鈎直，抱璞未酬不須泣。", "天生我輩豈偶然，但驅百怪歸篇什。", "慚愧梅仙情最親，期我看花三省身。", "已趁春風聊一笑，更倣秋霜不改春。"]}