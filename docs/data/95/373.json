{"author": "鄧肅", "period": "宋", "type": "诗", "title": "邂逅宇文", "paragraphs": ["閩山去天餘尺五，漁浦撼舟濱九死。", "臨水登山萬里來，却向春圍飲墨水。", "白雲目斷無飛翰，夜將劍鋏於誰彈。", "世人相馬例嫌瘦，餓死首陽不作難。", "側聞天下有人傑，洗出新詩耿冰雪。", "年來亦復坐文窮，空使品流居第一。", "摳衣浩歌起相從，雨意那憂潑墨濃。", "匆匆對語一笑粲，萬斛窮愁一洗空。", "公今清譽高星斗，我乃棲遲事奔走。", "收拾政賴退之豪，瘦寒不復麾郊島。"]}