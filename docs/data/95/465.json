{"author": "鄧肅", "period": "宋", "type": "诗", "title": "和作哲送令德", "paragraphs": ["我瓠非五石，安能枵不用。", "但恃少年氣，未肯就羈鞚。", "越人已斷髮，章甫浪出宋。", "何如子建文，脫口人爭諷。", "笑示善者機，綺語時一弄。", "妙竟秘不傳，尺管閣雲夢。", "固應羞芹藻，清明奴隸共。", "明年鬰梧桐，定作喈喈鳳。", "歸來訪原憲，慎毋學子貢。", "故人猶未病，反己能求中。"]}