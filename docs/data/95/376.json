{"author": "鄧肅", "period": "宋", "type": "诗", "title": "訪丹霞", "paragraphs": ["煙雲著天無寸空，寒窗瑟瑟夜號風。", "浩歌出門何所詣，故人飛錫梵王宮。", "扣門兀坐寂無語，衲破蒙頭面如土。", "逢場聊復觸機鋒，千偈瀾翻疾風雨。", "我生鼻孔自撩天，笑將龍肉比談禪。", "針水相投得吾子，帖肉汗衫今脫然。", "但憐凈業猶詩酒，醉筆時作蛟龍走。", "儻惟語默兩無妨，憑公刻燭聯千首。", "况是雪意政相留，慎勿匆匆撫刀頭。", "明日談笑作春色，同在瓊瑶十二樓。"]}