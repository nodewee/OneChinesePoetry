{"author": "釋正覺", "period": "宋", "type": "诗", "title": "偈頌二百零五首  其一五一", "paragraphs": ["我住汝亦住，我行汝亦行。", "結制順諸佛，禁足護衆生。", "金鎖無鬚兩頭動，靈犀有暈中間明。", "泥牛入海恰半夜，木雞喚月看五更。", "雲倚山是父子，眼約眉爲兄弟。", "三世同參或一段合宗家之事，大千等量破微塵出自己之經。", "瓊林寸寸寶，旃檀片片馨。", "物物頭頭有平出底多許，心心法法無外來底一星。", "抹抹撻撻憨皮袋，跛跛挈挈常不輕。", "無是無非長默默，非凡非聖獨惺惺。", "蒲團坐倚無他事，永日寥寥謝太平。"]}