{"author": "蘇籀", "period": "宋", "type": "诗", "title": "觀胡文恭樞密全集偶成一首", "paragraphs": ["鏗鈜正始音，嚴密萃英耆。", "上仁體勛華，四方致雍熙。", "文賦鳴升平，聲譽藝林馳。", "心口爛錦繡，欬唾皆珠璣。", "韜涵白圭玷，揮灑清風詞。", "興寄擴無窮，標望擅一時。", "聖主逢嘉祐，兩府皆龍夔。", "豈應獻納際，造次差毫釐。", "百爾賢佞評，卓絕公是非。", "獨無許郭術，人實不易窺。", "東阿昭明懵，貝錦尤疏紕。", "猶子後來傑，元祐參丞疑。", "蟬聯襲簪橐，孫侄聲華飛。", "婦韓外曾裔，稚子甥曰彌。", "撫編可勝嘆，綴緝刻棠梨。", "定評楊謝公，遺芳六一碑。"]}