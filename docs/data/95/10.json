{"author": "李之儀", "period": "宋", "type": "诗", "title": "題繁川徐氏孝嚴亭", "paragraphs": ["戀戀欲報恩，歲月猶過隙。", "常恐寸草暉，終負陽和力。", "萬鍾非所養，所重在以色。", "庶幾參與騫，不獨慕今昔。", "千尋用或短，乃未及咫尺。", "哀哉過隙心，淚盡墳草碧。", "坐見食亦睹，幽明固無隔。", "蒸嘗雖其時，要是未爲得。", "詩書聖人事，力久真自積。", "卷舒豈他人，忠孝均我職。", "尚容表龜趺，過者必此式。", "長江會生塵，德輝何可及。"]}