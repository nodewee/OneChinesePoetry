{"author": "李之儀", "period": "宋", "type": "诗", "title": "次韵陳君俞携酒見過", "paragraphs": ["野人欣莫逆，君子戒多上。", "幸爾違朝市，聊復圖蕙帳。", "薄田幾負郭，山水分背向。", "巾車俯秋成，舒嘯會隨杖。", "吾友真可人，輕舟數相訪。", "投懷失枯槁，達意信摇蕩。", "時哉固難得，觸境沈波浪。", "謂我來歲寒，種種不少創。", "杯盤挽氣類，論辨極戶量。", "敢辭屢舉白，自喜老彌壯。", "回頭易陳迹，傾倒乃惆悵。", "樂事須勉旃，何適非醖釀。"]}