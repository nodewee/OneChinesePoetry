{"author": "鄧肅", "period": "宋", "type": "诗", "title": "寄德裕縣丞", "paragraphs": ["世人齪齪例卑嘶，槍榆不識南冥飛。", "邂逅逢公能可意，笑呼文舉作羣兒。", "扁舟十日繫楊柳，未忍憤然誇疾走。", "官長雖嗔渠不聞，且覓吾徒絕詩酒。", "笑談便覺無樊籠，勝景况復煩天公。", "眼前突兀萬銀屋，河伯欲以山爲宮。", "期公定非噲等伍，愛公高氣塞寰宇。", "此行要須上九天，利磨干將斬張禹。"]}