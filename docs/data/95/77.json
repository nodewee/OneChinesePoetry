{"author": "蘇籀", "period": "宋", "type": "诗", "title": "退士一首", "paragraphs": ["賢賢高哉古黔婁，獨辨真趣肩夷由。", "市朝慕誘吁競求，求仁丘壑良遠謀。", "白雲抗志耕平疇，炎天葛製冬鹿裘。", "邂逅孤豚笑肥牛，撥剌廉魚脫金鈎。", "雄雞曳尾憚俎羞，鷦鷯一枝綽餘庥。", "楚楚奢靡翾蜉蝣，下士閹然媚俗流。", "嗟嗟此病云何瘳，淵源友尚顔軻儔。", "襏襫有暇從帣韝，形爲心役無深尤。", "貂蟬夸詫出兜鍪，駟馬高蓋憂人憂，才殫力盡長不休。", "上士凌霞宅巖幽，千鎰鶴書那轉頭。"]}