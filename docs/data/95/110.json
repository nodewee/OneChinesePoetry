{"author": "蘇籀", "period": "宋", "type": "诗", "title": "次韻趙德載大監餞行之什", "paragraphs": ["君不見畢毛召芮强周宗，亮天不朽言行功。", "間平歆向漢人望，道宗孝恭唐治戎。", "一時入相九才傑，白賀胸中五色茸。", "聖朝舉親加柬擢，封植教誘從元豐。", "蕪皋卑飛華岳隼，鼓車暫屈翔麟驄。", "召還喻蜀監王國，三雍入對文清雄。", "昨者臨分勤造請，是時暑退火星中。", "公瑾之交似醇酎，吉甫之頌如清風。", "博山麝炷玉鎮席，翠璧雪乳金塗龍。", "小人自分悠悠者，裨諶謀野淵明窮。", "急觴高詠鼓英氣，颯然危冠髮上衝。", "端敏高明必貴達，果信頑鄙根中庸。"]}