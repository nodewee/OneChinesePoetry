{"author": "鄧肅", "period": "宋", "type": "诗", "title": "避地山谷", "paragraphs": ["大禹不到處，石壁誰鑿開。", "雲端欲相搏，飛出白雲來。", "餘沫亂飛雪，雄聲敵春雷。", "泝流湧百尺，銀山陟崔嵬。", "顧我雖逐客，解雨已春迴。", "嗟此天盡處，胡爲乎來哉。", "萱堂有垂白，蓬室紛提孩。", "內外三百指，奔竄若爲懷。", "我疑雲水間，亦有天下才。", "何時日三錫，一振紀律頹。", "羲和儻中天，六合無氛埃。", "鼠壤與蟻穴，不風當自摧。", "坐令陋巷中，依舊樂顔回。", "亦能書夷狄，朝會叩天階。"]}