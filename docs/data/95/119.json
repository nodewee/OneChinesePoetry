{"author": "蘇籀", "period": "宋", "type": "诗", "title": "次韻李次仲赴巨山張舍人招贈之什", "paragraphs": ["君無吟秋草，螢飛而露濕。", "曼倩古豪英，羨門深抆拭。", "五難背生路，九鑰探金碧。", "烏龍因師指，龜峯森郡㦸。", "張羅候鳧影，過客紛如織。", "子房河上翁，揮犀高讌席。", "噓呵棗如瓜，肉眼殊未識。", "西母掬露醒，東王漿霞赤。", "至哉高尚公，著書不靳惜。", "髻珠曩許學，玉版援金筆。", "仙階三洗髓，短生幾兩屐。", "岧嶤法身像，褒博烏紗幘。", "焚沃覬有遭，稽首悲涕泣。", "妙訣付神水，悃誠如皎日。", "升降摩頂踵，抽添而損益。", "勞生息奔迫，頹齡飛鳥急。", "希求九陽聚，何憚一千夕。", "近期赤水中，先覩玄珠得。"]}