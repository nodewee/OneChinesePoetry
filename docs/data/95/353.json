{"author": "鄧肅", "period": "宋", "type": "诗", "title": "與郭舜欽朝請", "paragraphs": ["成均冷坐窮吞紙，額叩龍墀濱九死。", "背負琴書偶生還，賴有春風滿故里。", "故里渺居天一隅，因仍蔓草不堪除。", "多謝先生肯遊刃，號令雷霆一掃驅。", "舊弊忽消新慶長，老稚相携紛擊壤。", "坐使牛蹄一泓中，九萬共摶羊角上。", "只恐朝廷急英雄，割雞不用煩屠龍。", "政須太山來壓卵，金闕喚回小令公。", "陋巷嗟余空四壁，餓死平生無枉尺。", "知音今有昌黎公，玉川得卧三竿日。"]}