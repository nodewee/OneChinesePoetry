{"author": "蘇簡", "period": "宋", "type": "诗", "title": "賦雪梨寄二孫", "paragraphs": ["梨乃北方來，東陽有遺種。", "開花如雪潔，結實論斤重。", "似聞風霜來，採摘不旋踵。", "膚瑩玉在手，剖之醴泉湧。", "甘凉宜解酲，席上賈餘勇。", "甚美非耐久，糜潰失前寵。", "長安疑父祖，壓沙豈伯仲。", "時方禁苞苴，林下喜得共。", "老人齒頰寒，食指難爲動。", "鄰牆有酒仙，雙苞可持送。"]}