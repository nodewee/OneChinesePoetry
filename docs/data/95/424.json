{"author": "鄧肅", "period": "宋", "type": "诗", "title": "避賊引", "paragraphs": ["羽檄星馳暴客起，西望烽烟無百里。", "夜半驚呼得漁舠，老稚相携三百指。", "蠖屈蛇盤破蓬底，忽欲騫身風刮耳。", "沙汀𫇢岸少依劉，萬斛愁情空一洗。", "迴思當年侍玉皇，禁垣夜直宮漏長。", "驅馳誰謂遽如許，客枕不安雲水鄉。", "前日蹇驢衝火烈，今此扁舟壓殘雪。", "隆暑祁寒欲少休，鉦鼓迫人如地裂。", "草廬安得無卧龍，奉天政賴陸宣公。", "憑誰急呼人傑起，使我叩角歌堯風。"]}