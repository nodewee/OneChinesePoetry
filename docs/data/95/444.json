{"author": "鄧肅", "period": "宋", "type": "诗", "title": "送許丈赴行在", "paragraphs": ["狄犬夜吠夷門月，乾坤易位人泣血。", "那知千官舞蹈迴，馬上洋洋面不熱。", "許侯逆風敢孤騫，黄金圍腰挽不前。", "大明昇天狐兔遯，再拜丹墀吾節全。", "我時上天恣狂直，權臣舌端飛霹靂。", "當時陷穽皆交遊，侯獨臨存真鐵石。", "此來邂逅一笑間，夜傾閩酒赤如丹。", "胸中磊塊澆未下，征旆匆匆又吳山。", "山前鮫鰐翻平陸，殺人如麻未充腹。", "憑君仗劍追祖風，坐令四海桑田復。"]}