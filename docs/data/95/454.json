{"author": "鄧肅", "period": "宋", "type": "诗", "title": "登妙峰閣", "paragraphs": ["維舟古木陰，故人能倒屣。", "相携步高閣，千尺誇雄偉。", "雨餘天氣清，宇宙空如洗。", "對面碧玉峰，去天不盈咫。", "憑欄一超然，欲摶九萬里。", "下視囂塵間，蠢蠢魚蟲耳。", "平生浪自苦，馬上肉消髀。", "匆匆欲何之，燒香更隱几。", "入夜寂無人，波聲欄下起。", "坐覺非塵寰，雷霆生脚底。"]}