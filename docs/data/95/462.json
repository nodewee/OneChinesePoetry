{"author": "鄧肅", "period": "宋", "type": "诗", "title": "謝李舍人題額", "paragraphs": ["寸草春未報，秋風樹不停。", "三年真忽爾，過隙白駒奔。", "廬墳吾豈敢，北堂有老人。", "作庵居釋子，佛事勤朝昏。", "太史憐此意，高額揭顯親。", "梁間垂玉筯，壁上靄飛雲。", "顧我何爲者，傳家空一經。", "栖遲已三十，寒燈尚短檠。", "北轅將適楚，捩手或翻羹。", "那能爲親顯，只可充添丁。", "但念我先人，白首困飄零。", "射策不逢賞，青衫脫王庭。", "今焉逢太史，發揮身後名。", "坐令九泉下，冷骨復生春。", "顯揚政在此，松楸萬世榮。", "作詩敢論報，欲爲肌上銘。"]}