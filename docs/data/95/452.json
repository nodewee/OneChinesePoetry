{"author": "鄧肅", "period": "宋", "type": "诗", "title": "謁南齋諸友", "paragraphs": ["青青門外竹，練練澗中流。", "水竹自相激，天壤無炎洲。", "我友有高韵，來爲扶策遊。", "氛埃飛不到，軒窗寸寸秋。", "高文穿天心，細字編蠅頭。", "氣豪欲騎月，志銳定焚舟。", "我來初過雨，衣衫空翠浮。", "平生百斛塵，一洗空不留。", "歸來短檠下，清風入夢幽。", "不知白蓮社，肯容靈運不。"]}