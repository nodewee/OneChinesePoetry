{"author": "蘇籀", "period": "宋", "type": "诗", "title": "節婦吟", "paragraphs": ["君不見迥妙殊憐世絕塵，脫足褰帷韞玉人。", "藕絲帖體沈香熨，清瘦纖柔傷九春。", "勒芳戢翠妍無偶，嘖嘖拳拳徐叩叩。", "潔餒何嘗羨汙飫，令淑專貞絕難有。", "綠樽翠杓稽留舉，林下閒情風韻度。", "單羈拋擲幾星霜，瑣卑脅脅蓬茨伍。", "里鄰斆嚬詫又誇，傖翁詎堪眉斧加。", "想當然爾霸勾踐，豈竢再顧傾夫差。", "雲霞攏抹振瓊璫，蒨穠蕙轉婉清揚。", "此翁南郭坐忘趣，道眼不玷慵來粧。"]}