{"author": "鄧肅", "period": "宋", "type": "诗", "title": "別施君叔异", "paragraphs": ["泮水儒生急寸祿，白袍干人如立鵠。", "爭注蟲魚股置錐，世外語言不到目。", "我嫌人醉還啜醨，常嗟心迹兩相離。", "邂逅得君能我意，筆端聊復出新奇。", "愛君未冠少年郎，語出輒驚鵷鷺行。", "若不紛華替初志，事業他時未易量。", "今被青衫走塵土，滿面春風歸仕路。", "拄笏政可望西山，莫見輶軒腰傴僂。", "我今縶維猶未釋，相思何處訪縱跡。", "爲君時望斗牛間，期君光芒高萬尺。"]}