{"author": "鄧肅", "period": "宋", "type": "诗", "title": "寒梅上李舍人", "paragraphs": ["窮山觸目紛茅葦，此意昏昏誰可洗。", "竹間忽破一枝梅，對月嫣然耿寒水。", "吟詩索酒滿高堂，穿簾的皪射晶光。", "世上羶葷來不到，翦翦天風吹冷香。", "人言百花睡未起，獨冠羣芳差可喜。", "那知和羹自有期，未用爭雄壓桃李。", "但憐雨雪正濛濛，寒意未舒萬象窮。", "故作選鋒驅殘臘，挽回天地變春風。"]}