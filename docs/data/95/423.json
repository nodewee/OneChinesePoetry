{"author": "鄧肅", "period": "宋", "type": "诗", "title": "送成材", "paragraphs": ["伯夷自甘首陽蕨，商臣不戴周日月。", "那知世人冷笑渠，却言馮道有全節。", "紛紛過眼萬飛蚊，何如閉目日飲醇。", "議論不從流俗變，吾宗賴有謫仙人。", "謫仙品流居第一，射策王庭恣狂直。", "不知天上聞不聞，見說奸臣俱辟易。", "秋風鞭馬衫藍，一官聊渡試江南。", "羣從相從得髯尹，家學當須與劇談。", "江南風月歸詩酒，二陸相從真得友。", "無人肯伴栟櫚狂，爲我喚回脫帽張。"]}