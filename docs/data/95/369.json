{"author": "鄧肅", "period": "宋", "type": "诗", "title": "玩芳亭", "paragraphs": ["蔓草芊芊迷舊圃，日號狐猩走鼯鼠。", "世欲去之嗟未能，竭力米鹽汗如雨。", "先生人間第一流，目中萬事無全牛。", "割雞已覺無多子，斬新亭柳作清遊。", "紛紛姚魏爭黄紫，醉眼雖觀心似水。", "但搜佳景付吟魂，吐作新詩爛盈紙。", "慚愧知音太史公，爲榜佳名字畫雄。", "二公連茹歸霄漢，此亭萬古揚清風。"]}