{"author": "李之儀", "period": "宋", "type": "诗", "title": "和人感懷", "paragraphs": ["高山在平地，高山地焉知。", "明珠出深淵，明珠淵豈期。", "高明屬在人，惟要須其時。", "物理固如此，了不差毫釐。", "身世端自窘，歲月相奔馳。", "所以得黽勉，吾人惟能詩。", "我非知詩者，平昔竊好之。", "每出每可愧，未易皆塤篪。", "而君不我鄙，論極牙解頤。", "六年如一日，不取笑則疑。", "彼烏足爲計，有類寧同嗤。", "一朝召命至，閭里增光輝。", "不曰人可賢，但從外物移。", "我賢君亦賢，誰能窮是非。", "我欲挽君留，留君竟何爲。", "聊作感慨別，肯效兒女悲。", "陳人不自信，流品須維持。", "誰謂廊廟姿，如我品乃宜。", "江充與丙吉，厚薄惟異施。", "其後七葉貂，陰功終表儀。", "是等代不乏，浪爾分騧驪。", "時哉君何失，儀鳳方臨池。", "爲我寄聲謝，擊壤正自嬉。", "勉旃夔龍事，賡載冀勿隳。", "立賢本無方，莫爲陳言欺。"]}