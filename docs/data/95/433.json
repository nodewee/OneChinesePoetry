{"author": "鄧肅", "period": "宋", "type": "诗", "title": "大水雜言", "paragraphs": ["前日雨如絲，繽紛雜朝霧。", "昨日雨如注，萬壑爭馳騖。", "今朝有霽色，作意在芒屨。", "那知復如傾，漫天飛瀑布。", "介休借車振蒼穹，十八葉幡如火紅。", "濤頭起伏萬銀屋，河伯盡以山爲宮。", "門前小艇疾飛鴻，挽我同趨急流中。", "人生如夢貴適意，乘此可食千頭龍。", "醉中舉杯謝舟子，口腹自營吁可鄙。", "不聞大禹不過門，血指爲疏九年水。", "何如乘風拜張堅，喚取女媧來補天。", "坐令赤子脫魚腹，六合內外還桑田。", "柳枝却下蛟龍約，談笑支奇付鐵索。", "異時天上敢驚呼，斥作人間鐺折脚。"]}