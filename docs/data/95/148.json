{"author": "蘇籀", "period": "宋", "type": "诗", "title": "送滁守蔡瞻明提舉", "paragraphs": ["史家汗簡編年垂，掌武集賢籌政機。", "君侯祖烈冠前世，內外貽厥真天資。", "景靈審象丹青炳，端靖顒昂席慶基。", "浙港之東早乘驛，卓爾羣吏諸侯師。", "云何士元淹驥足，留滯太史周南維。", "淵源濡染由所自，甚美而度多文詞。", "猗歟兩祖揭二柄，雹凸騫翔天下知。", "奈何恬無進擢慕，鈎引吹噓衆力微。", "冷煙橫雨秋濤外，滁邦山水停一麾。", "貧交摻執空里巷，截𩍐那復留驂騑。", "氣宇前修令儀範，才具時儕高品題。", "綠綺尋繹醉吟操，清流感慨神武遺。", "側聽褒嘉最郡課，水衡促召夫何疑。", "車輪繼斲心自了，桑榆稍收宜赴時。", "珍嚮高標警衰鈍，鄙哉不敢多陳詩。"]}