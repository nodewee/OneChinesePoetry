{"author": "鄧肅", "period": "宋", "type": "诗", "title": "道原惠茗以長句報謝", "paragraphs": ["太丘官清百物無，青衫半作蕉葉枯。", "尚念故人家四壁，郝原春雪隨雙魚。", "榴火雨餘烘滿院，宿酒攻人劇刀箭。", "李白起觀仙人掌，盧仝欣覩諫議面。", "瓶笙已作魚眼從，楊花傍碾輕隨風。", "擊拂共看三昧手，白雲洞中騰玉龍。", "堆胸磊塊一澆散，乘風便欲款天漢。", "却憐世士不偕來，爲借干將誅趙贊。"]}