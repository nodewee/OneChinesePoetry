{"author": "蘇籀", "period": "宋", "type": "诗", "title": "次韻陪諸公湖上春遊", "paragraphs": ["渠儂青門道，冶服遨蕩儔。", "一釂逞雞鞠，聯袂歌願酬。", "太伯表東吳，季子居延州。", "湖山號佳觀，籃輿肆優遊。", "肴香炙亦熟，只有空樽憂。", "娛賓不計費，拘士捐牙籌。", "詩盟得首唱，有客如此不。", "挈壺并琴奕，松石巖湍樂。", "境勝屬幽人，谿雲俗氛却。", "洞穴鎖蒼霞，探奇或云莫。", "不聞古肥遁，靜極還思家。", "高情縻圭俎，心迹何由遐。", "畸人告予言，黄庭老生涯。", "臧穀兩亡羊，初平隱金華。"]}