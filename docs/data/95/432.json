{"author": "鄧肅", "period": "宋", "type": "诗", "title": "送李丞相四路宣撫", "paragraphs": ["冷風吹海煙霧開，繡衣使者天上來。", "手持天書傳天語，促起天下豪傑魁。", "下堂拜命汗如雨，上堂鳴鼓旌旄舉。", "要令南國生清風，不辭馬上蒸溽暑。", "平生直氣高蒼穹，四海草木聞威風。", "業以自任如伊尹，那使流言動周公。", "君臣今日機鋒契，六十九州歸重寄。", "屠龍事業警狗偷，談笑定縛吳元濟。", "功成上天相都俞，指呼瓦皪化華胥。", "日闢農桑三萬里，二十四考書中書。", "我今流落窮吞紙，蟾蜍爬沙鞭不起。", "歸歟自築茅三間，爲作野史書雄偉。"]}