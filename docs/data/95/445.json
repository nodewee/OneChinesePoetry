{"author": "鄧肅", "period": "宋", "type": "诗", "title": "後迎駕行", "paragraphs": ["揮鞭衝曉露，歸鞍載夕陽。", "一日復一日，不見御袍黄。", "左衽須文繡，氈車奉珪璋。", "作意禮樂盛，而乃訪毛嬙。", "上皇襲太平，珍怪乘四方。", "奇器驚鬼劃，舞要欲雲翔。", "端爲大盜積，萬里來貪狼。", "文移急星火，搜抉到毫芒。", "伐柯則不遠，吾道其復昌。", "君看天宇間，紫微已輝光。", "躣馬今朝去，定拜御爐香。", "惡衣供禹御，茅茨覆堯堂。", "爲邦消底物，人心歸則王。"]}