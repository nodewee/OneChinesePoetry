{"author": "鄧肅", "period": "宋", "type": "诗", "title": "上先生", "paragraphs": ["疲馬踏殘月，荷策來泮宮。", "入門見先生，先生何雍容。", "循循言語能下誘，青蒿因得附長松。", "短檠挑燈一千二百夜，高談雄辯磊落沃胸中。", "吾皇求士苦匆匆，不許先生久卧龍。", "玉鞭斜指長安道，祇緣此去何猶從。", "嗚唏吁，小軒從此冷如水，虀鹽朝暮欣欣爾。", "空留絳帳照孤燈，窗外西風起寒葦。"]}