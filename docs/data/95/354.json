{"author": "鄧肅", "period": "宋", "type": "诗", "title": "遣興", "paragraphs": ["醉中飛夢到神清，夜半高樓借水明。", "下瞰寒溪凝水晶，孺子相呼同濯纓。", "樓上天人百寶瓔，瑞色天香充棟楹。", "步雲一曲語春鶯，千山洗空烟霧橫。", "酒醒簾外竹陰行，夜風更爲芭蕉生。", "愁腸起向謫仙呈，夢境憑君指顧成。", "一開後堂花柳盈，香肌可萬六出霙。", "珮玉步蓮不自輕，寒眼那能更指令。", "春葱斜捧玉壺傾，真珠紅滴濃無聲。", "一醉花間豈易營，歸來十日寸心縈。", "蘭亭家風類帝京，爲余亦復出花城。", "柳腰隨風萬里征，安焉不復數歸程。", "坐令鐵心宋廣平，夜揩醉眼賞梅英。", "歌燕舞趙藝更精，遏雲迴雪未可評。", "人間不復數娥嬴，神仙遊戲肉眼驚。", "我生不顧萬鍾榮，對花有酒即蓬瀛。", "高會何須四者并，赤脚亦能寫高情。", "最恨蘇公世公卿，家聲往往九夷傾。", "風流陣中却寢兵，酒甌但借鄰姬擎。", "何日高堂鐘鼓鳴，如我心醉如春酲。"]}