{"author": "鄧肅", "period": "宋", "type": "诗", "title": "送李狀元還朝", "paragraphs": ["元戎簾幕海濱開，謫仙騎鯨天上來。", "尊前談笑贊籌畫，一洗八郡無氛埃。", "功成揮鞭朝玉闕，九重閶闔開春色。", "要傳天意下人間，翰苑政須萬人傑。", "我今去國已五年，天子令伴黄冠仙。", "邂逅相逢君復去，林泉還我擅雲煙。", "君去上天款天語，莫畏雷霆作强禦。", "人間疾苦欲扣天，天門嵯峨隔雲雨。", "紅巾十萬今已無，致此紅巾本何如。", "撥亂儻知原始末，制梃自可鞭匈奴。"]}