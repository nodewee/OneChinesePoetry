{"author": "鄧肅", "period": "宋", "type": "诗", "title": "次韵李舍人", "paragraphs": ["道山文章伯，杖履作幽棲。", "筆硯爲戲事，業落翻墨螭。", "平生百萬言，定相初不離。", "更憐世間士，塵網深相闈。", "笑踵雙林轍，誓破萬夫疑。", "八面列神王，劍戟森携持。", "怒目幹龍宮，機緘絕謀惟。", "佛語浩無際，天地如可彌。", "笑談一轉畢，璿璣時未移。", "見者皆了了，鈍根化神機。", "不然分三藏，誰能俱不遺。", "白頭鉆故紙，底是出頭時。", "此恩今欲報，四顧將誰依。", "在佛本無說，於公亦何爲。", "珍重謫仙人，登山力未疲。", "天涯渺萬里，著處即爲歸。", "隨緣作贊嘆，妙語何奇奇。", "置之天壤間，千古無敢非。", "我生多肉障，煩公示寶篦。", "請作一言蔽，牟尼即仲尼。"]}