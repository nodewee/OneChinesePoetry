{"author": "蘇籀", "period": "宋", "type": "诗", "title": "編聯偶作", "paragraphs": ["躭飫神奇致，思研理趣幽。", "崎嶇由考倣，勉勵似鉏耰。", "明耀鑑頻拭，醇精酒屢酘。", "編聯存隻字，解悟失全牛。", "曷可裨宏議，于何答彼諏。", "達辭宜駕說，典學善宣猷。", "渾渾窺姚姒，專專切旦丘。", "時王資粉澤，天匠不雕鎪。", "愍惻元元意，彌綸色色優。", "雅馴鎸鄙固，切實忌飄浮。", "自古英莖肆，于今都市謳。", "近誰臻壺奧，遠孰擅風流。", "壹鬰窮居氣，荒唐失友愁。", "湛酣及醲郁，浸漬復優柔。", "斐綺資咍噱，蕪枵寡晤酬。", "不爲傷手斲，無取强顔羞。", "管氏攘戎索，元龍高卧樓。", "激昂牽老憊，書劍判悠悠。"]}