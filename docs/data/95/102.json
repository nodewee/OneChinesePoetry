{"author": "蘇籀", "period": "宋", "type": "诗", "title": "刺少年行", "paragraphs": ["重仍印組矜蟬聯，豐屋藻井松桷梴。", "金鈿翠屏珠串箔，椽燭高檠玳瑁筵。", "熾紅麒麟沈水爐，鳳紋錦褥須彌氈。", "瑣窗犀案衒珍具，瑶瑛紅珀瑩杯棬。", "兒擲梟盧喝大采，婢名素玉花月煙。", "驕世華腴詫豪舉，兩得仁富宜兼全。", "朔雲顔巷積深雪，斫桂燒金凍折弦。", "毛錐不摇汗馬却，刻槌膚髓稱才賢。", "法家拂士屹山峙，俜然窮儒衢道邊。", "遥知莫不任運力，鏃筈仰笑衝九天。"]}