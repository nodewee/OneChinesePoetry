{"author": "鄧肅", "period": "宋", "type": "诗", "title": "次韵王信州古風", "paragraphs": ["我昔少年日，氣與風雷壯。", "一言既不合，掉頭歸望望。", "誓將老煙霞，叩角耕閑曠。", "一日煩干旌，叩天舒孟浪。", "自譬舟一葉，沙溪春蕩漾。", "百川儻已東，吾力那能障。", "尚賴天地寬，未即崇山放。", "栟櫚付冷居，乃爲世所長。", "老妻畫紙棋，赤脚沽村釀。", "醉起舞彩衣，吾道頗休暢。", "人傑又鼎來，不怕供詩帳。", "酬唱激清風，洗空煙雨瘴。", "故人化鶴仙，穹廬共悽愴。", "生還義更高，裹飯遠相餉。", "演山見長庚，醉眼不敢仰。", "便結騎鯨遊，不知飛燕謗。", "蘭亭最後來，德齒均所尚。", "傷時雖慷慨，論事尤倜儻。", "杯酒七峰下，逸思九天上。", "萬事俱可人，祇欠蛾眉唱。"]}