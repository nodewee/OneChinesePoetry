{"author": "李之儀", "period": "宋", "type": "诗", "title": "中隠菴次趙德孺韵", "paragraphs": ["退之以文鳴，詩友得侯喜。", "聲名力與俱，雖尊未勇耳。", "潢池詎青山，孰辨都與鄙。", "菴成誰振之，句出鬧如市。", "千仞寧我高，充實信我美。", "坐令菴內人，前車云可軌。", "禮樂有先後，後進則君子。", "執方而昧圓，俱野那復史。", "伐柯固執柯，疇克求諸邇。", "蒸之既匪薪，采焉又非芑。", "近交韓與侯，步驟亦常恥。", "一醫消息盡，布毛自何起。", "要須六月息，不息不爲已。", "敢問二詩人，如何得意旨。"]}