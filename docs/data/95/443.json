{"author": "鄧肅", "period": "宋", "type": "诗", "title": "別珠公", "paragraphs": ["我頃詩成准敕惡，寒江夜度秋蕭索。", "曳杖從師得摩尼，洗空愁腸天地廓。", "年來狂妄嬰逆鱗，去國三秋又出奔。", "隔牆後得綈袍舊，一笑喚回逆旅春。", "我心不轉嗟匪石，方壯兩遭天上斥。", "處處逢君道價高，萬指方袍趨法席。", "白雲天下妙林泉，看君又作新法緣。", "儻能容此無歸客，便當結社追白蓮。"]}