{"author": "鄧肅", "period": "宋", "type": "诗", "title": "送李君上洞天", "paragraphs": ["北風于喁萬竅號，落雪紛紛燖鵠毛。", "好向高堂護帷幕，新醪入臉殷春桃。", "居士何爲囂不顧，叩戶長歌辭我去。", "行行逸興高白雲，千里江山入芒屨。", "問君無乃急所求，笑指南安作勝遊。", "南安老師初不死，一聞消息即歸休。", "嗟我平生污詩酒，未能赤脚走巖竇。", "在家自得忘家禪，託問老師印可否。"]}