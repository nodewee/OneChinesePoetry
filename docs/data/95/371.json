{"author": "鄧肅", "period": "宋", "type": "诗", "title": "質夫和來", "paragraphs": ["我生不顧四壁空，千金買笑醉春風。", "半夜酒紅潮玉頰，亭亭秋水影芙蓉。", "作文忽慕元和格，遂入賢關親眉白。", "遽聞皇甫語穿天，淵源蓋是退之客。", "琢句出人數等高，要令天下無英豪。", "擊節一觀百憂失，不覺此身猶布袍。", "平生自足牛蹄水，爲公辟易數百里。", "願得佳句時飛來，此間幸有子期耳。", "雨意朝來猶許重，安得相從恣嘲弄。", "虀鹽充腹燈一螢，兀坐亡聊真夢夢。", "會鞭匹馬城東陬，對床臭味兩相投。", "歸來筆下飽奇怪，不須更事子長遊。"]}