{"author": "鄧肅", "period": "宋", "type": "诗", "title": "賀梁溪李先生除右府", "paragraphs": ["虜兵震地喧鼙鼓，黑幟插城遍樓櫓。", "蔽空戈甲來如雲，羣盜相隨劇豺虎。", "胡塵漠漠四壁昏，諸將變名竄軍伍。", "十萬兵譟龍德宮，上皇避狄幾無所。", "嗣君匹馬詣行營，朕躬有罪非君父。", "奸臣草表遽書降，身率百官先拜舞。", "那知馮道冷笑渠，立晉猶存中國主。", "翠華竟作沙漠行，望雲頓有關河阻。", "九天宮殿鬰岧嶤，目斷離離變禾黍。", "生靈日夕望中興，猶幸君王自神武。", "相公特起爲蒼生，下視蕭曹無足數。", "詞議雲湧紛盈庭，羣策但以二三取。", "老謀大節數子并，行見犂庭滅金虜。", "立馬常依仗下鳴，日詠杜鵑懷杜甫。", "飛鳥猶尊古帝魂，激烈浩歌來義旅。", "規模共佐李西平，廟貌不移舊鐘簴。"]}