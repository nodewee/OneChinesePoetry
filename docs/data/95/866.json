{"author": "釋正覺", "period": "宋", "type": "诗", "title": "偈頌二百零五首  其二○七", "paragraphs": ["心心智通，佛佛道同。", "十方圓滿，八面玲瓏。", "施時也三乘教備，坐處也一切法空。", "應供而來有不受之受，度世而出得無功之功。", "動而常靜，用時彌沖。", "處處不乖兮水中夜月，物物斯應兮華上春風。", "因緣和合而生，生不可生生。", "影生於形，響生於聲。", "森羅萬像從崢嶸，虛空廓落無虧盈。", "杳杳冥冥，靈靈明明。", "是其中之精，非其外之情。", "見本家曠古之佛，得自己廣大之經。", "湛兮若存無迹像，善惡不我相隨行。", "物物現成觀自在，人人具足常不輕。"]}