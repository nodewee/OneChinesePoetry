{"author": "鄧肅", "period": "宋", "type": "诗", "title": "第四章兼簡其子", "paragraphs": ["虱卜雖蕭條，虎筮固豪壯。", "要皆有得失，未息胸中望。", "那知方寸地，太空等虛曠。", "川逝水不流，石高風自浪。", "鄭五相府榮，謝三漁舟漾。", "窮達安在哉，但瞞肉眼障。", "鼓瑟鏗爾捨，扶杖曝然放。", "在我本不虧，底處更求長。", "獨掛百錢遊，無人捉私釀。", "醉歸一腹春，滿紙揮琴暢。", "珍重江左王，德卲宜絳帳。", "天遣千里來，不顧閩山瘴。", "人言臭味同，政可慰悽愴。", "誰知金玉予，詩成即相餉。", "筆力到天心，開卷人爭仰。", "但勿賦兔葵，小兒易生謗。", "獻之詩更奇，句法晉宋尚。", "從渠得精深，嗟余真恍儻。", "何當日相從，煩君更語上。", "徑追太古風，三嘆聊十唱。"]}