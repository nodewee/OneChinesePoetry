{"author": "鄧肅", "period": "宋", "type": "诗", "title": "次韵王信州", "paragraphs": ["煤炱飛上天，沉沉三日霧。", "銀河一壓摧，狂雨恣橫騖。", "我恐鐵騎來，疾馳不納屨。", "氣豪如項羽，勢猛似黥布。", "瀰漫江海接高穹，石牛未洗血泥紅。", "天吳八首真奇怪，咄嗟平地作銀宮。", "我貧家火不星竈，赤脚滅沒泥塗中。", "目斷曉風生少女，又復茅檐飛白龍。", "慚愧北來王夫子，籍籍聲名滿都鄙。", "朝吟千賦暮千詩，松腴亦須枯海水。", "莫倚文章似孟堅，未用風流追樂天。", "且以光芒破陰晦，挽回日色到桑田。", "樂歲天公有嚴約，斥落旄頭沉貫索。", "從公日醉三百杯，不怕西風動旗脚。"]}