{"author": "鄧肅", "period": "宋", "type": "诗", "title": "過黄楊巖", "paragraphs": ["朔風夜號空，于喁幾枝木。", "深山自春色，芳草不凋綠。", "朋來得佳遊，招提藏翠麓。", "新酒赤如丹，竹萌肥勝肉。", "一醉出門去，缺月挂脩竹。", "歸路沙溪淺，危橋踐寒玉。", "夜過渭濱居，門庭故不俗。", "對坐寂無語，泉聲如擊筑。", "宗盟更可人，相邀勤秉燭。", "開緘得捷音，豺狼俱面北。", "迴棹今可矣，賞心嗟未足。", "西去有奇巖，佳名配王屋。", "箕踞列十人，未充空洞腹。", "更約林宗俱，來伴白雲宿。"]}