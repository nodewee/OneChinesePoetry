{"author": "鄧肅", "period": "宋", "type": "诗", "title": "再次韵謝之  其一", "paragraphs": ["四海王信州，志氣老益壯。", "家學九夷聞，人物萬夫望。", "若使在廟堂，天下無怨曠。", "胡爲一葉舟，也泛閩溪浪。", "顧余真斷梗，江淮付摇漾。", "逢人輒傾倒，涉世無隄障。", "既念越人瘠，仍欲鄭聲放。", "斥下九天來，宜似幽怪長。", "邂逅忽相逢，琥珀傾新釀。", "大急賡歌詩，胸臆賴舒暢。", "我語無餘韻，日書甲乙帳。", "得君驅鰐手，不憂潮陽瘴。", "三年去國心，海隅日悽愴。", "東家久不燔，稚子將無餉。", "詩成皆置之，萬事吾不仰。", "那復思重裘，區區欲止謗。", "明朝更可人，芒鞋窮好尚。", "遥知翠微中，高談得縱儻。", "至樂麯糵間，虛名鐘鼎上。", "輕重不須論，杯行且酬唱。"]}