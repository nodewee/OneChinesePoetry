{"author": "蘇籀", "period": "宋", "type": "诗", "title": "仲秋苦熱半格一首", "paragraphs": ["老火薪烝鼎竈然，柔金低伏聽燔煎。", "虛窗疊巘攢三崿，冷枕清飚直萬錢。", "俛仰生涯恃林井，包纏冠紱哂毹氈。", "朝蠅夕蜹嗟何集，山雪河冰渴沃湔。", "子夜凉生秋思肇，午時炎熾赫羲鮮。", "蔭饒華桷單絺叟，嬉愛清川泳月船。", "巾幨垢氛勤靧濯，菓肴剖剝萃新妍。", "芸夫望望瞻雲漢，鋜鶴聲聲唳碧天。", "瀑水何山千尺瀉，洗心安得賞懸泉。"]}