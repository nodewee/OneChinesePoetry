{"author": "李之儀", "period": "宋", "type": "诗", "title": "采石三題 捉月亭", "paragraphs": ["我昔揚帆下廬阜，落帆采石春欲暮。", "江南江北只見山，欲識錦袍無問處。", "夜深明月來青天，天水茫茫月連霧。", "想見扁舟捉月時，江心見月如相遇。", "醉魂不制月可捉，捉得便將天外去。", "月在人亡天莫詰，彷彿風流誰與晤。", "邇來水落洲渚出，隔岸潮迴疑可步。", "聒耳啁啾不得聞，對案腥臊難下筯。", "多情禪客饒佳趣，粉飾餘光扶墜緒。", "欲回古月換今人，到此翛然忘世慮。", "從來喜誦騎鯨句，亦復買田相近住。", "會當載酒十分圓，同指虛無問征路。"]}