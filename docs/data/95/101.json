{"author": "蘇籀", "period": "宋", "type": "诗", "title": "眉州禪僧一首", "paragraphs": ["吳蜀跨萬里，余老師非壯。", "勉哉令修行，手書勞四枉。", "性命吾基本，權譎初不尚。", "蕭條寂寞中，咄咄祛礙障。", "面目認誰歟，湛研澈盡量。", "云爲遠玄旨，比喻非實相。", "愛河澄不波，苦海永無浪。", "封執即黏綴，淪落嗟滉漾。", "法流於河接，焦涸吁斷港。", "情塵欲忘世，疑網愆吾黨。", "凡心非道體，志帥凝不喪。", "瞿曇與老君，一訣歸至當。", "邈乎盧老前，古初更遐想。", "燒香傃霄極，癡絕堅願望。", "杳眇蓮社遠，早接淵明放。", "保真未易了，伽語庶倚仗。"]}