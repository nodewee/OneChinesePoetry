{"author": "鄧肅", "period": "宋", "type": "诗", "title": "送思道福唐", "paragraphs": ["狂風一過天如洗，四卷陰雲空萬里。", "高樓月色三更寒，魚歌相應起寒葦。", "一樽初對謫仙人，只用瀾翻細論文。", "半夜拂衣翩欲往，飄飄逸興凌秋雲。", "破浪扁舟一葉細，問君去去端君意。", "笑言演峽隘心胸，要觀閩海浩無際。", "顧我虀鹽尚泮宮，安得化雲便從龍。", "好景欲觀今未遂，憑君驅入錦囊中。"]}