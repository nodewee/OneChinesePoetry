{"author": "蘇籀", "period": "宋", "type": "诗", "title": "飲東窗一首", "paragraphs": ["丈夫藴挾胸懷奇，浩然幅鬰干虹蜺。", "俚儒婉孌習和雅，竊笑胡爲瓶井湄。", "奈何平世事蹇蹇，奇士矯犖矜云爲。", "伏波不屑兒女暱，馬革自詭排羌夷。", "叔子逢時經廟略，入則造膝出詭辭。", "燕公異禮集賢殿，筆削金泥玉檢儀。", "賈生前席覲宣室，立談痛哭纔幾時。", "敬通杜門老著述，言溢千紙罔設施。", "骯髒黄冠遁丘壑，一旦端委偕龍夔。", "愚生尚友千載後，讀書探道無津涯。", "猖狂置章留黼座，腐塵潦倒曾何裨。", "世承朝恩萬鈞重，省思此去酬毫釐。"]}