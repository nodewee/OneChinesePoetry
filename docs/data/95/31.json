{"author": "李之儀", "period": "宋", "type": "诗", "title": "和人雪意", "paragraphs": ["雪意與春約，野情因物裁。", "輒將無窮思，聊摛有限才。", "雲容忽破碎，山色如招回。", "携持固夙昔，端爲此濟來。", "歲晚君羈旅，微君誰我陪。", "祇恐造化工，特地吹葭灰。", "一剖不復收，寂爾爲之胚。", "戢戢競秀發，翩翩絕嫌猜。", "恍然徙倚間，浩蕩心胸開。", "境界適何許，次第分隅隈。", "高足超日觀，塗如下離堆。", "四顧始無間，忽覺驚初雷。", "有形均難悉，無物非蒿萊。", "却應求仙源，失路迷天台。", "波臣復笑屈，市門徒德梅。", "庶幾未始得，掇拾同舉杯。", "攘袂即千古，一醉姑相媒。"]}