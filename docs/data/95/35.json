{"author": "李之儀", "period": "宋", "type": "诗", "title": "甘露堂歌", "paragraphs": ["炎天熇熇如湧湯，使君置酒甘露堂。", "無風但覺冷徹骨，坐來彷彿飛青霜。", "使君顧客指新榜，天假此應來輝光。", "八十里叟感盛事，獻頌請名相激昂。", "我非取專已上報，堯仁舜智方當陽。", "邇來瑞應發處處，中臺第一彤雲章。", "吾邦雖僻亦影響，明德所祐真無疆。", "已而轉盼欲受簡，慚非叟比疇能當。", "輒因勝遇强黽勉，庶幾擊壤同揄揚。", "吾君之澤不可象，使君之惠何可忘。", "才高名重偶暫屈，遺愛他日逾甘棠。", "嗟予落莫徒自感，乍鳴乍已如寒螿。", "安時逐境姑委化，隨緣致力聊爲鄉。", "時逢載酒問難字，未擬持箠操羣羊。", "但知今日不易得，縱不能飲須空觴。"]}