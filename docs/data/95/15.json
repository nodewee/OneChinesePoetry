{"author": "李之儀", "period": "宋", "type": "诗", "title": "和遊一人泉", "paragraphs": ["新詩解人頤，秀若披雲鬟。", "突然不可揖，平地翻波瀾。", "褰衣媿招携，每見輒汗顔。", "況茲天際遊，物理知難攀。", "一來金陵居，終歲不得閒。", "勝踐固疇昔，欲往獨見刪。", "命駕等人爾，底事獨我慳。", "豈非勒移靈，不許污名山。", "因詩想其人，愛來直仍彎。", "裂臍那復惜，頓足已滯頑。", "清甘似可飽，忽遽誰其還。", "何當强扶老，寄迹雲霞間。", "要須君意果，莫遣我盟寒。", "曉來雨脚斷，去夢已班班。"]}