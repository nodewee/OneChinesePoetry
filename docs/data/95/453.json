{"author": "鄧肅", "period": "宋", "type": "诗", "title": "再用南齋韵謝", "paragraphs": ["沙溪清可啜，遠山翠欲流。", "翩然航一葦，浩歌入蘆洲。", "高堂上木杪，幽人事勝遊。", "但足簞瓢樂，不知天地秋。", "我筆嗟無口，冥搜空掉頭。", "何如三才傑，等是濟川舟。", "開卷騰光怪，天上卿雲浮。", "阿雲又嗣音，吾硯不欲留。", "平生浪詩聲，寒蟲號清幽。", "已對狂道士，從此敢吟不。"]}