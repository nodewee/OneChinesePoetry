{"author": "鄧肅", "period": "宋", "type": "诗", "title": "再韵明復和來", "paragraphs": ["男兒匹馬追風嘶，朝燕暮越去如飛。", "談笑功名在鐘鼎，卵破草折驅胡兒。", "悲吟誤學愚溪柳，落筆幸無龍蛇走。", "詩成不直水一杯，誰解金龜與換酒。", "能言嗟我閉雕籠，九萬扶摇政屬公。", "好振雷威養霖雨，要須奏賦未央宮。", "遊戲詩壇整部伍，筆鋒光怪橫天宇。", "異時請賡七月篇，惡食卑宮贊神禹。"]}