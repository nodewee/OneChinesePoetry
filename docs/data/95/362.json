{"author": "鄧肅", "period": "宋", "type": "诗", "title": "龍興避難", "paragraphs": ["傍山怪石如蹲虎，絕頂去天無尺五。", "却披叢棘下山腰，丹碧照空飛棟宇。", "道人養道厭塵勞，避世只嫌山不高。", "那知行空老曼倩，竊食不遺王母桃。", "松檜參天門晝閉，碧玉擷蔬飯炊雪。", "百年冷坐無車音，一旦偕來真惡客。", "當知喧寂無殊觀，出世何妨在世間。", "能致吾人師作古，龍興今日始開山。"]}