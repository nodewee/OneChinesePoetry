{"author": "鄧肅", "period": "宋", "type": "诗", "title": "次韵師皋", "paragraphs": ["平生論兵輕白起，端欲採芝追甪里。", "誰遣聲名到人間，役役十年空血指。", "天狗墮地嗟未已，雷聲屢迫君王耳。", "閩山今復暗旌旗，四望長安淚如洗。", "羨君好古慕羲皇，品流不減劉真長。", "舍我帡幪得甘寢，徬徨忽在無何鄉。", "安得大明如火烈，坐令鼠輩消春雪。", "六合內外還桑田，乾坤不容異姓裂。", "看君躣馬如遊龍，醉中脫帽造王公。", "高堂請志中興事，吉甫作誦穆清風。"]}