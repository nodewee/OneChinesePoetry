{"author": "李之儀", "period": "宋", "type": "诗", "title": "白鈐轄席上琵琶歌", "paragraphs": ["青海傳烽沙遶塞，謀將橐戈身不介。", "却携紅袖弄烟月，醉笑溪山窮物外。", "文章聲名家世事，投筆收功無十載。", "天子幾嗟相見晚，暫許南來聊曠快。", "一時賓客多可人，坐令五月如深春。", "畫棟潭潭簾半捲，濛濛香霧無纖塵。", "雲披霞散爛紅綠，滉漾無處投精神。", "秦樓風輕雁初泊，玉指如流乍前却。", "捍撥當胸拍屢催，一段風光來濩索。", "雖無儀鳳與舞獸，擊拊分明諧振躍。", "緱嶺排空午夜凉，杳杳鸞吟上寥廓。", "逡巡舞袖迴飛雪，紅茸毯襯鴉頭襪。", "落花飛絮互繽紛，流星掣電爭明滅。", "主人情不已，下客歡正濃，更邀婭姹持金鍾。", "從來酒戶落人後，瀲灧不覺隨手空。", "金張燕接平生慣，照眼今朝真未見。", "敢辭醉倒菊花偏，只恐銀潢低曉箭。", "鈞天一夢固依稀，欲問桃源路已迷。", "何時再到紅茸地，更遣游絲惹住伊。"]}