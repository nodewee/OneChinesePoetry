{"author": "蘇籀", "period": "宋", "type": "诗", "title": "卜居遣興一首", "paragraphs": ["老懶清吟口角鈐，任真虛一性安恬。", "士農軌範一身任，孔老窮探兩者兼。", "齋舍晦晨雞弗已，翱翔晚節蔗彌甜。", "平生緣業今何憾，佇返神魂倍蓰添。", "若箇生涯論屋穀，課催童子具醪鹽。", "俊遊稍謝出囊穎，道念常嗤隔日痁。", "擬古紕疏何柳骨，攝生精密必張髯。", "鶴軒發興從譏晏，雁塔乘時定合尖。"]}