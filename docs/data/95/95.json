{"author": "蘇籀", "period": "宋", "type": "诗", "title": "秋興一首", "paragraphs": ["進賢譁玉青雲侶，十二陽秋閟城府。", "飛鳴衆裏何少多，根墢道旁誠李苦。", "肅然注仰耋浮圖，珍重誰家木居士。", "袖章陳列有倫敘，終更右移聊改步。", "貝多小品老耽伽，高屋帽檐持論古。", "丹青簡素寫真行，茗醞鮝腒頻草具。", "俸清不足賑貧交，雨潦涉旬魚躍釜。", "時書檄尾文昌臺，月曳敝裾槐棘府。", "昔賢浩歌金馬門，或亦簞瓢松菊主。", "空空自笑兩端竭，志願不應惟阿堵。", "初平兄弟羝眠所，山下逍遥返民畝。", "大道安知利與榮，唐彬何人高此舉。"]}