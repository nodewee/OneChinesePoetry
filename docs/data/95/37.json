{"author": "李之儀", "period": "宋", "type": "诗", "title": "雷塘行", "paragraphs": ["鞭長不能及馬腹，有限生涯時苦促。", "空使後人悲前人，雷塘春草年年綠。", "誰知秀色若可餐，風光付與初憑肩。", "力殫四海笑未已，眉黛一螺當幾錢。", "君不見黄金棟樑回首蠹，漠漠胡沙青塚暮。", "么絃欲斷空自知，千金漫買長門賦。", "膏油續盡天須曉，石土餘壘可長保。", "就令並蒂永不分，也應終恨雷塘草。"]}