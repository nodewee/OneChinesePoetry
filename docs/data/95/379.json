{"author": "鄧肅", "period": "宋", "type": "诗", "title": "送游教授", "paragraphs": ["世事齪齪饑寒語，恩怨嘈然相爾汝。", "蠅營狗苟端可憐，不見秋風黄鵠舉。", "君看三山夜降神，鍾成人傑超不羣。", "堂堂勁氣薄霄漢，藐視四海豈無人。", "簞瓢陋巷誰知己，自足一樽釣秋水。", "誰使文星射紫微，天書遂敕川龍起。", "笑來南國開絳帳，議論清明森萬象。", "已令爐錘無頑金，九萬却摶羊角上。", "飄飄歸興凌秋空，莫恨丁寬易已東。", "天生若人不私子，當令四海遍春風。"]}