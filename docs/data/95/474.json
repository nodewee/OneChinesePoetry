{"author": "鄧肅", "period": "宋", "type": "诗", "title": "再次韵謝之  其二", "paragraphs": ["昌黎論佛骨，南行氣亦壯。", "獻書請鏤玉，却起北歸望。", "香山最風流，詩酒事夷曠。", "那知聞琵琶，淚濺九江浪。", "此身苦海中，風波隨蕩漾。", "妄見分南北，無乃眼中障。", "嗟我果何人，楚狂本天放。", "外物不須論，有身今已長。", "斥歸水雲鄉，日醉蓮花釀。", "茗飲過陸羽，禪悅得文暢。", "安此更何求，萬里脫氈帳。", "死生則置之，北邙豈俱瘴。", "使君憐我愚，了無逐客愴。", "謂我耕白雲，不獨齊眉餉。", "詩來覓歡處，光芒不可仰。", "欲醉桃李春，那憂貝錦謗。", "赤脚敢云無，社舞非時尚。", "侯門列蛾眉，一見吾其儻。", "拋磚此當先，積薪君在上。", "更爲李與蘇，兩家按新唱。"]}