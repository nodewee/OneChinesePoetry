{"author": "蘇籀", "period": "宋", "type": "诗", "title": "卜居漫賦", "paragraphs": ["肄習素未豐，摸索强剸裁。", "銖黍概聞見，諄吃奚述哉。", "三捷黜疏慵，湛潛散郎偕。", "望道幾何高，人事寧免乖。", "眼中悠悠者，樵牧供談諧。", "披卷想前芬，骯髒無敵才。", "功名不復朽，榮觀竟煙埃。", "幽幽畸人居，黄花薦醁醅。", "所求一日富，不足語時儕。", "寄言繁華侶，莫嗤鈍如槌。"]}