{"author": "鄧肅", "period": "宋", "type": "诗", "title": "黄楊巖", "paragraphs": ["石壁巉巖驚鬼劃，異草幽花鎖春色。", "羣山迤邐不能高，突兀獨磨霄漢碧。", "芒鞋千尺上崔嵬，手摘星辰脚底雷。", "撥破烟雲得洞戶，醉眼恐是天門開。", "入門嵯峨森紫玉，冷風吹面天香馥。", "箕踞胡床揮麈尾，萬指未充空洞腹。", "我因避地訪名山，扁舟夜渡沙溪寒。", "辛勤博此一笑喜，太平猶在水雲間。", "猛將今無三角虎，狐狸晝號鰍鱔舞。", "靈巖知有老龍藏，挽出人間作霖雨。"]}