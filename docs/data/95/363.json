{"author": "鄧肅", "period": "宋", "type": "诗", "title": "和明遠喜雨作", "paragraphs": ["絳狗鳴空朱虎攫，神焦鬼爛不堪虐。", "自嗟筆力無韓豪，不敢讒風干鼎鑊。", "聞說祥符物外臣，能將念力蘇罷民。", "挽出洞天肩未息，飛雲驅雨已生春。", "曹侯德我詩如洗，無乃采葑遺下體。", "當知此雨非人功，政賴曹溪浩無底。", "君看連天六日陰，檐聲夜和蓬窗吟。", "羲和知師今日去，自行天上約秋霖。"]}