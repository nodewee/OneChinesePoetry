{"author": "鄧肅", "period": "宋", "type": "诗", "title": "靖康迎駕行", "paragraphs": ["女真作意厭人肝，揮鞭直視無長安。", "南渡黄河如履地，東有太行不能山。", "帝城周遭八十里，二十萬兵氣裂眥。", "旌旗城上亂雲煙，腰間寶劍凝秋水。", "雪花一日故濛濛，皂幟登城吹黑風。", "我師舉頭不敢視，脫兔放豚一掃空。", "夜起火光迷鳳闕，鉦鼓砰轟地欲裂。", "斯民嗷嗷將焉之，相顧無言惟泣血。", "僕射何公叩龍墀，圍閉相臣臣噬臍。", "奇兵化作乞和使，誓捐一死生羣黎。", "遊談似霽胡帥怒，九鼎如山疑弗顧。", "郊南期稅上皇輿，截破黄流徑歸去。", "陛下仁孝有虞均，忍令胡騎聳吾親。", "不龜太史自鞭馬，一出喚回社稷春。", "虜人慕得猶貪利，千乘載金未滿意。", "釵鈿那爲六宮留，大索民居幾卷地。", "六龍再爲蒼生出，身磨虎牙恬不恤。", "重城突兀萬胡奴，杳隔鑾輿今十日。", "南門赤子日駢闐，爭掬香膏自頂然。", "忿氣爲雲淚爲雨，漫漫白晝無青天。", "太王事狄空金帛，坐使卜年踰八百。", "天聽端在民心耳，蒼蒼誰云九萬隔。", "會看春風擁赭黄，萬民歌呼喜欲狂。", "天宇無塵瞻北極，旄頭落地化頑石。"]}