{"author": "鄧肅", "period": "宋", "type": "诗", "title": "再次韵", "paragraphs": ["我聞張微子，仰天能服霧。", "又聞填海神，揮鞭石欲騖。", "二子呼不來，登山自糾屨。", "雷鼓速雲陣，忽忽千巖布。", "誰云九萬隔高穹，玉女笑眼逼人紅。", "銀浦遂傾瓜蔓水，雪浪欲浮天梁宮。", "孤孫得糟時哺翁，汎汎浮家烟浪中。", "競呼力士來西域，臨江吹縮十丈龍。", "那知夏雨逢甲子，身如豬鴨不須鄙。", "赤松作此豈無謀，門生主兵渠主水。", "長江正欲截苻堅，夜亡智伯水如天。", "此功朝成暮可霽，便當對月飲青田。", "一雨從今十日約，要賡豐年入絃索。", "憑君喚取阿戎俱，笑上天門同軟脚。"]}