{"author": "蘇籀", "period": "宋", "type": "诗", "title": "賦叢蘭一首", "paragraphs": ["楚郢都梁奇韻佚，嵐溪雲壑初何僻。", "根蒂條荂玩九春，葩葉尖萌碧逾尺。", "蕙轉東君溢寵光，露浥清華煙染色。", "蓊勃天芬透綺疏，英蕤綠艷撩詩客。", "滋榮九畹不因人，無際幽深來響屐。", "三嗅書帷嘗涉獵，滿把騷人安忍釋。", "映俎垂筵紉委佩，斸苔徙檻芳盈室。", "燥虛黏膩俗塵清，祛病析酲驅抑鬰。", "猗猗不採亦奚傷，雍容屈宋無倫匹。", "賞慨年芳次第菲，輕重憎憐從結習。", "辛夷爲塢薜蘿門，莎菼蒲蘆類非一。", "庭中絕出忘憂右，差等水仙誠莫逆。", "遥知最妙嶺頭梅，適口和羹似難及。", "更與丘明評國薌，后皇媚之殊赫奕。"]}