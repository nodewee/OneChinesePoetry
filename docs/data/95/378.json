{"author": "鄧肅", "period": "宋", "type": "诗", "title": "寄興國福聖二老", "paragraphs": ["我本窮山采薇蕨，偶上丹霄騎日月。", "雲端不著癡仙人，天公雖笑雷公斥。", "今我在陳糧殆絕，不夢杏漿澆細肋。", "詹成炊飯似摶沙，牛革薦甘真嚼鐵。", "慚愧忘形二禪客，倒屣相迎作禪悅。", "竹萌瀹水瑩瓊瑶，土芝借糟凝琥珀。", "余不供僧僧供余，是事顛倒古所無。", "要知人我兩無有，此飽便當均太虛。", "昨日龍興飛尺書，挽我登山有籃輿。", "試問二師肯俱否，一飽還君欲借渠。"]}