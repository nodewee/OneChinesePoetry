{"author": "鄧肅", "period": "宋", "type": "诗", "title": "玉山避寇", "paragraphs": ["前年十月間，胡兵滿大梁。", "小臣阻天對，血涕夜霑裳。", "去年十月間，左省謫征商。", "扁舟歸無處，江浙俱豺狼。", "今年十月間，叛卒起南方。", "官兵且二萬，一旦忽已亡。", "一身幸無責，奉親走窮荒。", "天宇如許大，八口無處藏。", "空山四十日，畫餅誑饑腸。", "朅來古招提，和氣靄脩廊。", "迎門有禪伯，梵行照穹蒼。", "却念客無歸，燒豬飯蘇郎。", "方袍二百指，祖燈其復光。", "中有護法人，義氣干天槍。", "倒床得甘寢，不知冬夜長。", "明朝曹夫子，破浪飛危檣。", "入門郁春色，滿船載瓊漿。", "高談驚霹靂，佳句刻琳琅。", "那知奔竄中，一樂得未嘗。", "何當掃陰雪，四海共春陽。", "便携我輩人，浩歌歸醉鄉。", "世事如奕棋，臧否均亡羊。", "簑衣可釣月，底處是金章。"]}