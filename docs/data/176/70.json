{"author": "王禹偁", "period": "宋", "type": "诗", "title": "金吾", "paragraphs": ["金吾河朔人，事郡在賤列。", "攀附周世宗，龍飛起魚鱉。", "委質向聖朝，積功取旄鉞。", "所在肆貪殘，乘時恃勳伐。", "皇家平金陵，九江聚遺孽。", "彌年城乃陷，不使鷄犬活。", "老小數千人，一怒盡流血。", "三惑無不具，五福何嘗缺。", "晚年得執金，富貴居朝闕。", "娛樂有清商，康强無白髮。", "享年六十九，固不爲夭折。", "考終北牖下，手足全啟發。", "子孫十數人，解珮就衰絰。", "贈典頗優崇，視朝爲之輟。", "哀榮既如是，報應何足說。", "責簿李廣死，賜劍武安滅。", "僥倖過古人，况無大功烈。", "福善與禍淫，斯言僅虛設。", "吁嗟爲儒者，寒餓守名節。", "五十朝大夫，龍鍾頭似雪。", "無故不殺羊，禮文安可越。", "何况賓祀間，貧苦無羊殺。"]}