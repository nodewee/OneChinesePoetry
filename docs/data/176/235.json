{"author": "王禹偁", "period": "宋", "type": "诗", "title": "對雪感懷呈翟使君馮中允同年", "paragraphs": ["歲暮山城雪，民和歲有秋。", "深聞五袴詠，聊減貳車愁。", "凌亂藏溪寺，霏微洒郡樓。", "凍宜粘酒旆，香好試茶甌。", "逐吹殊無定，連宵勢未休。", "仙娥低粉面，熊耳壓峰頭。", "樹老花重發，川長縞不收。", "平沉採芝洞，深鎖避賢郵。", "麋鹿全迷逕，鷹鸇不下鞲。", "夜村埋古屋，丹水咽寒流。", "上洛城中客，梁園日下州。", "前年直綸閣，臘月奉宸遊。", "六出寒光亂，重瞳喜氣浮。", "催班臨秘殿，稱賀拱凝旒。", "漠漠籠天仗，輕輕落御溝。", "瑶池同皎潔，珠箔助颼飀。", "民有豐年望，君無旰食憂。", "佩垂延喜玉，服曜吉光裘。", "雞樹令開宴，鴛行許命儔。", "千鍾方灧灧，三爵未油油。", "舉白朱顔凝，飛文彩筆抽。", "傳宣須盡醉，御札遣冥搜。", "晚出蒼龍闕，驕馳紫燕騮。", "自慚生草澤，人指在蓬丘。", "薄命誠非據，清途不久留。", "左遷來僻郡，對景憶瀛洲。", "謫宦誰還往，貧家自獻酬。", "敢言無俸祿，且喜潤田疇。", "鳳閣名雖黜，貂冠命亦優。", "山中甘散秩，膝下奉晨羞。", "默默惟思過，陶陶亦自由。", "摇頭詠詩什，合眼入衾裯。", "祇恨方于枘，何嘗曲似鈎。", "詎能悲鵩鳥，早合畏犧牛。", "玉冷期三爇，蘭香任一蕕。", "夢中非蛺蝶，世上本蜉蝣。", "禍福如亡馬，机關喻狎鷗。", "甘貧慕原憲，齊物學莊周。", "尚頼遷鶑侶，旁依建隼侯。", "願隨商洛叟，擊壤頌皇猷。"]}