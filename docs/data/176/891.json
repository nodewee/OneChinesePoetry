{"author": "趙湘", "period": "宋", "type": "诗", "title": "宋頌", "paragraphs": ["九區混茫，皇天錫皇。", "羲教農化，勛紀華彰。", "繼華於禹，承禹於湯。", "比於文武，逮其成康。", "聖道攸傳，富壽無疆。", "隋之棄仁，天命不常。", "殱厥侈毒，祚歸巨唐。", "唐孫復昏，蕩於四方。", "民瘼其咨，逾於懷襄。", "草創中間，崩析滋章。", "割山裂川，國爲披猖。", "氓不堪命，神恫其殃。", "俾宋有圖，橫弛豎張。", "日月五辰，齊其啟光。", "實維太祖，肇基建邦。", "有若有苗，逆命弗祥。", "爰整其師，赫怒斯揚。", "荆舒既貢，南海趨蹌。", "庸蜀微盧，雖險無當。", "惟爾曰夏，毒靡有流，民始克昌。", "屢饑而饌，久渴而漿。", "冰極授衣，暑煩降凉。", "洎我聖君，傳葉振芳。", "聖神仁明，浩浩汪汪。", "吳人來王，并汾懾降。", "服不以戎，鼓罔其鏜。", "風雨攸暨，如禽集翔。", "淳復天人，禮修夏商。", "前正後直，左賢右良。", "忠正並驅，回邪跼藏。", "鰥恤寡矜，寇屏宄亡。", "藥蒸石黎，法衡度量。", "乃宅孝悌，乃謹序庠。", "衣帛食肉，罔有攸傷。", "關譏匪艱，什一靡龐。", "雖有罟網，不罹汙潢。", "雖有山林，不亂斧斨。", "雖有權衡，民不以强。", "雖有郛郭，民不以防。", "宗廟既清，郊社甚莊。", "品物爭瑞，史載交相。", "未誥俗化，將時合蒼。", "盈耳四海，但聞洋洋。", "其雍其熙，無施無爲。", "乾坤法之，治於垂衣。", "蒙彼蚩蚩，不覺不知。", "天下一致，夫何慮思。", "清之浄之，平之泰之。", "倏變於道，殊途同歸。", "偉焉厥圖，本蕃益枝。", "百世之後，實流其奇。", "史官既良，康哉具書。", "古有吉甫，爲宣王詩。", "是故臣湘，作夫頌辭。", "聖德形容，神明告茲。", "狂斐恐慴，少頌史遺。"]}