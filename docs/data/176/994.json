{"author": "趙湘", "period": "宋", "type": "诗", "title": "寄梁鼎殿丞十二韻", "paragraphs": ["憶昔初投刺，秋風八詠邊。", "偶參知好日，一見自多年。", "吏散公堂雨，簾垂館樹煙。", "共吟曾試茗，同坐或聞蟬。", "渡水尋支遁，登山學地仙。", "獻酬多奧妙，談笑屢遷延。", "夜月侵詩卷，寒燈落酒船。", "醉容韋带去，卧許石床連。", "池館今何遠，汀洲思倍牽。", "庾樓知有約，顔巷奈多緣。", "病眼隨蓬斷，愁心逐旆懸。", "高臺聊一望，芳草夕陽天。"]}