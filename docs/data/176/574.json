{"author": "王禹偁", "period": "宋", "type": "诗", "title": "和張校書吳縣廳前冬日雙開牡丹歌", "paragraphs": ["君不見年年三月千叢媚，紫爛紅繁誇勝異。", "尋常人戴滿頭歸，醉折狂分不爲貴。", "枝閑葉盡根空培，人情皆待明年開。", "化工自有呼魂術，霜前喚下瓊瑶臺。", "王母親將金粉傅，麻姑齊借霓裳來。", "主人蓋是神仙才，不然此物胡爲而來哉。", "二姬勸酒誰引滿，長洲懶吏先舉杯。", "多感同年與攀折，吟詩欲謝難輕發。", "青宮校書方遁跡，代我作歌如錦拆。", "他年吾輩功業成，與君共作騎鯨客。"]}