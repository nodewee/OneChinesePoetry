{"author": "王禹偁", "period": "宋", "type": "诗", "title": "應制皇帝親試貢士歌", "paragraphs": ["天王出震寰海清，奎星燦燦昭文明。", "詔令郡國貢多士，大張珠網羅羣英。", "皇情孜孜終不倦，日斜猶御金鑾殿。", "宮柳低籠三月煙，爐香飛入千人硯。", "麻衣皎皎光如雪，一一重瞳親鑒別。", "孤寒得路荷君恩，聚首唯言盡臣節。", "小臣蹤跡本塵泥，登科曾賦御前題。", "屈指方經五六載，如今已上青雲梯。", "位列諫官無一語，自問將何報明主。", "應制非才但淚垂，强作登歌歌舜禹。"]}