{"author": "王禹偁", "period": "宋", "type": "诗", "title": "琅邪山", "paragraphs": ["連袤復岧嶢，峰巒架泬寥。", "流名自東晉，積翠滿南譙。", "洞碧通仙界，溪明潤藥苗。", "古臺臨海日，絕頂見江潮。", "杉影拏雲暗，泉聲出竹遥。", "廟碑傳漢祖，寺額認唐朝。", "旱歲時霑稼，靈蹤合禁樵。", "詩章因我盛，屏障遣誰描。", "近住人多秀，頻登酒易銷。", "圖經標八絕，灊霍合相饒。"]}