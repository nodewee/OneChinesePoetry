{"author": "王禹偁", "period": "宋", "type": "诗", "title": "贈种放處士", "paragraphs": ["媒雉不誘鳳，由鹿不致麟。", "終南有嘉士，天子不得臣。", "板輿入窮谷，同隠之推親。", "種木山之阿，採蘭澗之濱。", "務本不務末，求力不求人。", "至孝在盡歡，飲水猶欣欣。", "富貴不以道，列鼎奚足云。", "行是有餘力，稽古且學文。", "稽古不爲祿，學問非飾身。", "立言復垂教，楊孟時有倫。", "我生落世網，碌碌隨搢紳。", "直躬多齬齟，左官苦漂淪。", "妻孥困斗粟，親老無重茵。", "入山非隠遁，去國頗悲辛。", "猶顧貳車祿，縻縶丹河濱。", "羨君脫覊鞅，生計在水雲。", "羨君遺榮利，居處絕囂塵。", "躬耕方肯食，恐蠹力穡民。", "學優終不仕，孰爲觀國賓。", "去去謝桂籍，行行避薄輪。", "巢由自高尚，堯舜徒聖神。", "况我蜉蝣輩，敢希鸞鳳羣。", "猶期不遠復，一問迷途津。", "他年解郡職，願許我爲鄰。"]}