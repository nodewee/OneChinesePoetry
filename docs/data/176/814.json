{"author": "王旭", "period": "宋", "type": "诗", "title": "止善堂", "paragraphs": ["人心若江河，晝夜無停流。", "東流未到海，滔滔詎能休。", "又如遠遊客，終年寄他州。", "不知歸其家，歲暮何所投。", "水流上滄海，人行止故丘。", "而況寰宇中，事物紛相酬。", "人欲盛其熾，天理微以幽。", "瞬息變化間，肝膽生戈矛。", "苟不知所止，定心終無由。", "所止非至善，此心猶可憂。", "卓哉陳使君，立志希前修。", "名堂以止善，善外俱無求。", "我德自此明，新民功亦優。", "還應有餘慶，永爲斯堂留。", "不愧大學篇，芳塵映千秋。"]}