{"author": "王禹偁", "period": "宋", "type": "诗", "title": "投柴殿院", "paragraphs": ["南面修文德，東吳納土疆。", "蒼生思撫育，丹詔擇循良。", "烏府官新轉，龍頭桂舊香。", "渡江驄馬瘦，垂地繡衣長。", "綸閣材知屈，蘇臺俗必康。", "恩流一車雨，威凜柏臺霜。", "休假尋山寺，行春泊野塘。", "白公是前政，魯望有維桑。", "求瘼心雖切，頤神道豈妨。", "煎茶虎丘井，搗藥木蘭堂。", "筍蕨供家饌，園林著道裝。", "擊筇教鶴舞，收橘待僧嘗。", "迎使朝衣穩，娛賓綺席張。", "犬聲銷巷陌，鶑舌動笙簧。", "冷句題秋葉，孤琴貯夜囊。", "歌樓寒月白，飲舫晚波凉。", "官業除苛法，家風襲雅章。", "豸冠危肅物，象簡醉橫床。", "熊軾淹寧久，鼇頭譽轉芳。", "南園休命侶，北闕即徵黄。", "清貴容誰見，遭逢合自强。", "字人叨屬邑，畏德每循牆。", "名品知懸隔，孤危俟薦揚。", "折腰休太息，青眼異尋常。", "岱岳容拳石，滄溟納濫觴。", "扶摇如借便，羽翼必高翔。", "從事員多闕，徒勞跡可傷。", "金臺雖載築，珠履未成行。", "始隗前言在，依劉後進光。", "免教青史上，徒美一燕王。"]}