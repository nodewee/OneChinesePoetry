{"author": "王禹偁", "period": "宋", "type": "诗", "title": "賦得南山行送馮中允之辛谷冶按獄", "paragraphs": ["商山三月花如火，草樹青葱雨初過。", "柳條漸軟蝶雙飛，桑葉尚多蠶一卧。", "薄情野水流不迴，無力春雲慵欲墮。", "團團榆莢是誰拋，漠漠游絲向人嚲。", "可憐花木間嵐光，花前正好飛觥觴。", "馮君夙駕一何速，捧檄銀坑按辛谷。", "轉輸昨日又移文，小甿訴牒何紛紜。", "見說南山六百里，跙盡馬蹄摧屐齒。", "是何屈于不知己，衝斗太阿教補履。", "龍無尺水且蟠泥，驥困鹽車但垂耳。", "片言折獄亦胡爲，必也無訟方君子。", "吾徒事業本稽古，得行其志當刑措。", "畫衣畫地免煩苛，抵璧捐金返淳素。", "未行此道且營營，營營爲祿聊代耕。", "殘春小別不足念，爲君高唱南山行。", "南山一月期迴首，莫訴臨歧數巵酒。"]}