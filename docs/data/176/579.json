{"author": "王禹偁", "period": "宋", "type": "诗", "title": "酬安祕丞見贈長歌", "paragraphs": ["我聞進士登科換凡骨，信知不是風塵物。", "貢籍由來數百年，直疑空却神仙窟。", "其間最貴龍虎榜，乘時得路爲卿相。", "一從巢寇犯闕來，梁氏禮闈還草創。", "莊宗明宗雖膺命，晉朝漢朝俱不永。", "其中縱得神仙材，太平不見哀之哉。", "上玄應恐天地閑，安仙又謫來人寰。", "二十把筆疏辭源，黄河傾落崑崙山。", "有周道衰猶歎鳳，天公留得歸皇宋。", "天水夕郎掌貢時，禹門萬仞連雲聳。", "不是真龍不能過，嗔波怒浪澆雷火。", "是歲北極七箇星，一時下降爲門生。", "安仙堂堂冠其首，六星煌煌願隨後。", "騶虞賦就鏗金石，丹水詩成摛錦繡。", "玉皇殿前受恩渥，一時命入芙蓉幕。", "獨得歸州近巫峽，十二晴峰長在睫。", "郡齋狂醉復狂吟，書盡巴東一川葉。", "邇來遊宦五六年，吳山越水供新編。", "還同白傅蘇杭日，歌詩落筆人爭傳。", "去年始上芸香閣，出典陶丘滯鋒鍔。", "阮籍營中浮蟻馨，亞夫門外垂楊弱。", "驥足雖知暫縻絆，樽前未始長嗟歎。", "只應會得老聃言，大器本來成較晚。", "吾君正是興文教，不日徵歸掌綸誥。", "醉挨雉扇掃宮辭，怒上螭頭呈諫草。", "筆下追還三代風，祛盡澆漓成古道。", "丈夫方見兼濟才，莫學西山採薇老。", "我今自是蓬蒿身，如何一見如故人。", "長歌謂我相翦飾，便疑平地升青雲。", "文章難得逢知己，知己相逢貴終始。", "伊我行止方悽悽，老親稚子相顧啼。", "出門動足歧路迷，得君引上登天梯。"]}