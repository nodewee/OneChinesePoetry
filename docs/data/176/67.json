{"author": "王禹偁", "period": "宋", "type": "诗", "title": "太一宮祭迴馬上偶作寄韓德純道士", "paragraphs": ["去年暨今夏，承詔祠天神。", "昔當摇落時，宮葉紅紛紛。", "此來芳春暮，宮草青蓁蓁。", "三日奉齋潔，百骸祛垢氛。", "御署致恭虔，天香何絪縕。", "監祀黄門郎，攝官紫微臣。", "松枝拂劍佩，樹影光搢紳。", "燈燭晃白晝，香花藹清芬。", "金殿禮神仙，瑶壇醮星辰。", "至誠不爲己，玄鑒當福仁。", "質明祀事畢，復命趨紫宸。", "揚鞭入村落，緩轡聊逡巡。", "麥田少時雨，蠶月無閒人。", "自慚懷祿仕，蠹此力穡民。", "又拋三洞趣，來入九衢塵。", "不如韓道士，長此養天真。"]}