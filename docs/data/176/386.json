{"author": "王禹偁", "period": "宋", "type": "诗", "title": "五老峰", "paragraphs": ["矗矗拂星榆，崢嶸與衆殊。", "精靈奔昴宿，神異載河圖。", "捧日光先及，參天禮不趣。", "綠蘿供組綬，清籟獻笙竽。", "洩雨遥霑華，堆嵐下照蒲。", "僧窗分未足，郡閣占應俱。", "漠漠雲交袂，霏霏雪映鬚。", "巨靈羞用壯，玉女願爲奴。", "磊落工難畫，參差德不孤。", "兒孫溪石小，几杖澗松枯。", "洞鄙三茅隠，山嫌四皓逋。", "分形皆自立，倒影要誰扶。", "將數慚同漢，臣名合贊虞。", "嵩峰真樹黨，天柱太無徒。", "安得隨人意，移將近帝都。", "吾君南面處，萬歲一齊呼。"]}