{"author": "王禹偁", "period": "宋", "type": "诗", "title": "酬安祕丞歌詩集", "paragraphs": ["我聞天有二十八箇星，降生下界爲英靈。", "東方曼倩蕭相國，至今留得終天名。", "又聞地有三十六所洞，洞中多聚神仙衆。", "神仙負過遭譴謫，謫來人世爲辭客。", "李白王維并杜甫，詩顛酒狂振寰宇。", "今來相去千百年，寥落乾坤闃無睹。", "皇天何不生奇人，庸兒蠢夫空紛紛。", "夜眠朝走不覺老，飯囊酒甕奚足云。", "陶丘忽見安祕書，星精仙骨真有餘。", "月中曾折最高桂，趁出玉兔驚蟾蜍。", "示我歌詩百餘首，筆鋒閃閃摩星斗。", "乍似碧落長拖萬丈虹，飲竭四海波瀾空。", "又似赤晴乾撒一陣雹，打折瓊林枝倒卓。", "夜來夢見李長吉，叩頭再拜須來乞。", "自言失却照海珠，至今黑坐驪龍窟。", "方知安侯不是星辰類，即是神仙輩。", "不然又爭得標格峻邁，文辭顛怪。", "有時醉起一長噫，八極風清鬼神駭。", "他年却入蓬萊宮，休使麻姑更爬背。"]}