{"author": "劉隲", "period": "宋", "type": "诗", "title": "題義門胡氏華林書院", "paragraphs": ["徐孺亭邊水石連，高名頻見野僧傳。", "篋中書滿思安世，樓上詩成憶仲宣。", "已說爛柯忘意遠，定知焦尾用心專。", "寒溪乘興雲迎棹，秋夜娛賓月照筵。", "曲檻靜宜開木筆，短牆幽稱聚苔錢。", "廷評官小無餘俸，致仕身閑得盡眠。", "梅少也須饒越嶽，竹多寧肯讓湘川。", "樽前白玉杯常在，腰底黄金带未懸。", "清露暖空滋菊圃，紫雲垂蔭養芝田。", "仍聞旌表門閭後，朝士褒稱過百篇。"]}