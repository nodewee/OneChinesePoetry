{"author": "王禹偁", "period": "宋", "type": "诗", "title": "送刑部韓員外同年致仕歸華山", "paragraphs": ["抗表辭烏府，歸山鬢未秋。", "朝簪還獬豸，塵世謝蜉蝣。", "拂袖人生事，縣車帝命優。", "名光新日曆，官占好詞頭。", "應宿郎曹美，尋仙物景幽。", "繡衣移蕙带，驄馬換耕牛。", "對枕蓮峰翠，當門瀑布流。", "妻閑栽藥草，兒戲雜猿猴。", "買竹憑牙板，疏泉濕鹿裘。", "四推離督責，三院肯淹留。", "接武陶貞白，差肩許遠遊。", "十洲如得侶，萬戶任封侯。", "脫洒因君去，龍鍾使我羞。", "遷鶑情最洽，化鶴術難求。", "掌誥無文彩，謀身足悔尤。", "紫垣頻忝竊，白髮合歸休。", "應璉叨三入，張衡志四愁。", "亦期婚嫁畢，攘袂逐浮丘。"]}