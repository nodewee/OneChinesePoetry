{"author": "路振", "period": "宋", "type": "诗", "title": "伐棘篇", "paragraphs": ["伐棘何所山之巔，秋風颾颾棘子丹。", "折根破柢堅且頑，斸夫趦趄汗污顔。", "攢鋒束芒趨道還，𦽑之森森繚長藩。", "暮冬號風雪暗天，漏寒不鳴守犬眠。", "主人堂上多金錢，東陵暴客來窺垣。", "舉手觸鋒身隕顛，千矛萬戟爭後先。", "襟袖結裂不可揎，蹠破指傷流血殷。", "神離氣沮走蹁躚，數尺之牆弗復攀。", "索頭醜奴搔河壖，朔方屯師連七年。", "木波馬領沙填填，氣脈不絕如喉咽。", "官軍虎怒思吼軒，强弩一發山河穿。", "將不叶謀空即安，翫養小醜成隕顛。", "推芻挽粟徒喧喧，邊臣無心靖國艱。", "爲余諷此伐棘篇。"]}