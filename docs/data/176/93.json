{"author": "王禹偁", "period": "宋", "type": "诗", "title": "黑裘", "paragraphs": ["野蠶自成繭，繰絡爲山紬。", "此物産何許，萊夷負海州。", "一端重數斤，裁染爲吾裘。", "守黑异華楚，示儉非輕柔。", "燻香則無取，風雪曾何憂。", "朝可奉冠带，夜以爲衾裯。", "晏嬰三十年，庶幾跡相侔。", "季子苦貂弊，吾服仍爲優。", "不恥狐貉者，亦當師仲由。", "况我屢遷謫，行將耕故丘。", "映髮垂鷺頂，植杖昂鳩頭。", "袖寬可以舞，老農即爲儔。", "紫綬挂君門，任爾爭封侯。"]}