{"author": "王禹偁", "period": "宋", "type": "诗", "title": "獻轉運副使太常李博士", "paragraphs": ["邦計動宸衷，時賢蒞浙東。", "量寬吞渤澥，氣直稟崆峒。", "捧詔瑶池下，辭班玉筍中。", "饋糧蕭相國，制禮叔孫通。", "舉措敦儒行，談諧有古風。", "冀方思舊政，江表佇成功。", "吏畏嚴霜白，民歌愛日紅。", "勤王雖運智，修道豈妨公。", "旋種烟莎逕，閑科雨竹叢。", "養成丹頂鶴，瘦盡雪花驄。", "移石情無倦，抄書俸不充。", "晨餐燒露筍，秋句寫霜楓。", "棋閣連花塢，書窗映燭籠。", "僧傳栽樹法，客獻遞詩筒。", "飲席螺爲盞，吟舟葦作篷。", "按琴苔院冷，搗藥月堂空。", "清白成家計，操修達聖聰。", "即徵歸象闕，清秩冠鴛鴻。"]}