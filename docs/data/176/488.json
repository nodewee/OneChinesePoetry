{"author": "王禹偁", "period": "宋", "type": "诗", "title": "立春前二日雪", "paragraphs": ["一夕滿淮海，莎階曉欲平。", "氣寒知臘在，勢猛共春爭。", "飄泊殘梅妬，龍鍾老檜擎。", "隨風無定態，入竹有繁聲。", "倚檻吟忘倦，援毫畫不成。", "南鄉消瘴癘，東作助農耕。", "片颺鵝毛遠，光翻蝶翅輕。", "任貧添酒債，慵掃慰詩情。", "羣玉峰巒秀，華胥世界清。", "老郎無政術，沉醉卧江城。"]}