{"author": "王禹偁", "period": "宋", "type": "诗", "title": "商山", "paragraphs": ["六百里巉巖，嵐光霽後添。", "經年吟未得，盡日看無厭。", "僧舍青當檻，人家翠滿簷。", "氣蒸丹水碧，脉潤紫芝甜。", "嶺礙翻雲鶻，峰遮落海蟾。", "澗深春有凍，影闊夏無炎。", "勢鬭嵩并華，名欺霍與灊。", "石危蹲虎脚，松老咤龍髯。", "曉榻便欹枕，晴樓懶下簾。", "未能棲岫幌，猶道佐彤襜。", "望久衣襟濕，登多屐齒粘。", "何當隨四皓，深隠避猜嫌。"]}