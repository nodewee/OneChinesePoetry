{"author": "王禹偁", "period": "宋", "type": "诗", "title": "春遊南靜川", "paragraphs": ["南過高車嶺，川原似掌平。", "峰巒開畫障，畎畝列棋枰。", "帝女柔桑綠，王孫野草生。", "提壺催我醉，戴勝勸人耕。", "商嶺堪携妓，丹河好濯纓。", "蓋圓松影密，鞭亂竹根獰。", "勃勃畬田氣，磷磷水磑聲。", "野桃誰是主，山鳥不知名。", "欲舞寧無蝶，思歌亦有鶑。", "官閑春日永，擔酒此中行。"]}