{"author": "王禹偁", "period": "宋", "type": "诗", "title": "五哀詩 故國子博士郭公", "paragraphs": ["汾陽飽經術，賦性甚坦率。", "在昔舉神童，廣場推傑出。", "尚書誦在口，何論落自筆。", "總角取科名，弱冠紆纓紱。", "早佐湘陰幕，漢鼎入周室。", "失志罷屠龍，佯狂遂捫蝨。", "周行亦黽勉，吏隠多放逸。", "滑稽東方朔，圖畫王摩詰。", "古文識科斗，奧學辨萍實。", "字窮蒼頡本，篆證陽冰失。", "王績醉爲鄉，伯倫居無匹。", "俸錢乏一囊，宦路從三黜。", "朱衣多不著，白髮仍慵櫛。", "漸老覊旅年，方見昇平日。", "忽以伎術召，此意殊鬰鬰。", "放口忤無鬚，何門求造膝。", "遁逃終見捕，譴逐道中卒。", "遺孤落閭閻，荒冢鳴蟋蟀。", "手澤漸難求，誰家耀箱帙。", "投弔焚此詩，九原應有物。"]}