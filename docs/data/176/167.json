{"author": "王禹偁", "period": "宋", "type": "诗", "title": "寄主客安員外十韵", "paragraphs": ["罷郡歸蘭省，還愁到帝鄉。", "趨朝騎瘦馬，賃宅住閑坊。", "命服紆春草，吟髭鑷夜霜。", "有心憶雲水，無語狎班行。", "藥債經年欠，文編滿篋藏。", "教兒誦詩賦，倩客賣囊裝。", "尋寺誰同步，留僧自拂床。", "舉公投卷軸，時相覓文章。", "窮達君雖了，沉淪我亦傷。", "何當昇大用，吾道始輝光。"]}