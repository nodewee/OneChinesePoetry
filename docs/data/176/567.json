{"author": "王禹偁", "period": "宋", "type": "诗", "title": "謝政事王侍郎伏日送冰", "paragraphs": ["火雲如山暑雨歇，天地爐烘三伏月。", "玉皇教散閬苑冰，斵開北陸瓊瑰窟。", "峨峨貯向瑶花合，分命中官賜黄閤。", "鳳皇池上玉壺盛，溫樹風聲頓蕭颯。", "台恩分與西垣士，綸誥稀疏方假寐。", "卞和抱璞入直廬，從此驚忙不成睡。", "怒蠅休向筆端飛，抵鵲渾疑山下墜。", "寒生毛髮清牙齒，脆若玉芝甘似醴。", "炎風暑氣都不知，空作狂歌謝知己。"]}