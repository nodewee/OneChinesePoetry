{"author": "王禹偁", "period": "宋", "type": "诗", "title": "栽木芙蓉", "paragraphs": ["憶在長洲縣，手植芙蓉花。", "春栽秋成樹，枝葉青婆娑。", "八月寒露下，朵朵開紅葩。", "輕團蜀江錦，碎剪赤城霞。", "香侵賓朋坐，艷拂人吏衙。", "凌霜伴松菊，滿地如桑麻。", "歲寒萬木脫，斫筍留根查。", "春雷一聲動，又長新枝柯。", "良因地脈宜，豈在人力多。", "今來帝城裏，賃宅如蜂窠。", "階前栽數根，換土擁新沙。", "澆溉汲御溝，蓋覆堆野莎。", "經春不出土，入夏方有芽。", "窮秋竟憔悴，花小尤不嘉。", "地氣移物性，自念良可嗟。", "還同山野人，强爲簪組加。", "妨賢將致誚，薄俸未充家。", "所以多病身，少年雙鬢華。", "紫微雖云貴，白髮將奈何。", "會當求山郡，卧理尋煙蘿。", "奉親冀豐足，委身任蹉跎。", "終焉太平世，散地恣狂歌。"]}