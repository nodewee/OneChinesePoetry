{"author": "王禹偁", "period": "宋", "type": "诗", "title": "送僕射相公赴西京", "paragraphs": ["五十升端揆，西郊任保釐。", "偶拋三事重，未失百僚師。", "府縣威儀引，宮城管鑰隨。", "粗官嫌出將，劇位是留司。", "櫻筍供筵饌，蜩蟬響路岐。", "碧紗題壁處，晝錦下車時。", "請雨摩騰塔，尋芳白傅祠。", "維嵩過舊隠，禊洛賦新詩。", "禮絕應懸榻，公餘尚讀碑。", "留臺咨拜表，內殿列須知。", "易退甘龍卧，難虛是鳳池。", "兩京全咫尺，三入不參差。", "康濟荒年穀，風標飣座梨。", "弼諧終在我，睠注更同誰。", "溫樹陰猶在，甘棠影暫垂。", "常濡玉堂筆，願草白麻詞。"]}