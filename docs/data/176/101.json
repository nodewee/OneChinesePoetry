{"author": "王禹偁", "period": "宋", "type": "诗", "title": "揚州池亭即事", "paragraphs": ["冥心閱羣動，亦各趨所安。", "胡爲名利人，戚戚常鮮歡。", "吾生四十四，結佩呼郎官。", "掌言入綸閣，待詔直金鑾。", "匪謂得祿少，所嗟行道難。", "前年謫滁上，憂畏雙鬢殘。", "頼有琅邪溪，時濯塵纓冠。", "朝僉徙淮海，任重力易殫。", "君恩詎可報，感激涕汍瀾。", "民瘼不能治，惻隠情悲酸。", "況復多病身，名宦心已闌。", "歸田未果决，懷祿尚盤桓。", "公退何所適，池亭一凭欄。", "旭日媚春卉，微風生鳴湍。", "呵僮勿挾彈，留客不持竿。", "用冀魚鳥馴，熙熙肆遊觀。", "神仙未可學，吏隠聊自寬。", "孤吟刻幽石，此義非考槃。"]}