{"author": "王禹偁", "period": "宋", "type": "诗", "title": "對雪示嘉祐", "paragraphs": ["去年看雪在商州，使君命我山寺頭。", "峰巒草樹六百里，饑鼯凍鳥聲啾啾。", "山城窮陋無妓樂，何以銷得騷人愁。", "抱瓶自瀉不待勸，乘興一引連十甌。", "晚歸上馬頗自適，狂吟醉舞夜不休。", "今年看雪在帝里，瑶臺瓊樹佳氣浮。", "朝迴攬轡聊四望，移下五城十二樓。", "樽中有酒翻不飲，鬰鬰不快非怨尤。", "吾兒嬌騃未曉事，問我胡不私獻酬。", "因令把筆寫我意，爲渠吟作雪中謳。", "昔爲副使不理事，待罪且免憂人憂。", "今爲諫官非冗長，拾遺三館俸入優。", "秋來連澍百日雨，禾黍漂溺多不收。", "如今行潦占南畝，農夫失望無來麰。", "爾看門外饑餓者，往往殭殕填渠溝。", "峨冠旅進又旅退，曾無一事裨皇猷。", "俸錢一月數家賦，朝衣一襲幾人裘。", "安邊不學趙充國，富民不作田千秋。", "胡爲碌碌事文筆，歌時頌聖如俳優。", "一家衣食仰在我，縱得飽暖如狗偷。", "况我眼昏頭漸白，安能隠几勤校讎。", "何時提汝歸田去，賣馬可易數隻牛。", "深耕淺種苟自給，藜羹豆粥充饑喉。", "黍畦鋤理學元亮，瓜田澆灌師秦侯。", "素餐免作疲人蠹，開卷免對古人羞。", "未行此志吾戚戚，對酒不飲抑有由。", "斯言不敢向人道，語爾小子爲貽謀。"]}