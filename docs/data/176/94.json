{"author": "王禹偁", "period": "宋", "type": "诗", "title": "聞鴞", "paragraphs": ["元精育萬彙，羽族何茫茫。", "爲怪有鴟鴞，爲瑞稱鳳皇。", "鳳皇不時出，未識五色章。", "吾生在鄒魯，風土殊遠方。", "鳴鳩隨乳燕，日夕巢我梁。", "翩翾雜鳥雀，穿屋率爲常。", "又從筮仕來，五年居帝鄉。", "更直入承明，侍宴趨未央。", "上林聞鶑囀，巧舌如笙簧。", "鴟鴞徒知名，聞見實未嘗。", "頃年謫商山，聽之已悲凉。", "今茲出內庭，罰郡來永陽。", "誰知爾鸋鴂，營巢在城牆。", "年加睡漸少，秋盡漏且長。", "鳴嘯殊不已，歷歷含微霜。", "孺人泣我右，稚子啼我傍。", "吾心非達士，詎免亦倀倀。", "人生縱百歲，忽若石火光。", "其間有窮通，幽昧難自量。", "我愛臯與夔，峨冠虞舜堂。", "簫韶聞九成，丹穴來鏘鏘。", "又愛閎與散，陳力遇文王。", "鸑鷟聽岐山，多士周道昌。", "嗟嗟漢賈誼，年少謫南荒。", "故有鵩鳥賦，倚伏理甚詳。", "郇公暨鄴侯，放逐同一邦。", "夜深聞此鳥，韋公涕霑裳。", "李侯舉酒令，斯音非不祥。", "坐客如不聞，罰之以巨觴。", "遂使惡鳥聲，聽之靡所傷。", "贊皇貶袁州，懷鴞義亦臧。", "乃知昔賢哲，未免亦悽遑。", "况予不肖者，冒寵登朝行。", "報國惟直道，謀身昧周防。", "四年兩度黜，鬢髮已蒼蒼。", "雖得五品官，銷盡百煉鋼。", "何當解印綬，歸田謝膏粱。", "教兒勤稼穡，與妻甘糟糠。", "鳳來非我慶，鴞集非吾殃。", "優游盡天年，身世俱可忘。"]}