{"author": "王禹偁", "period": "宋", "type": "诗", "title": "中條山", "paragraphs": ["崛起巨河邊，奔騰欲上天。", "遠臨滄海盡，高與太行連。", "大塊橫爲脊，它山立似拳。", "土膏經舜耒，石險任秦鞭。", "洞黑狂吹雨，峰青冷罩烟。", "店荒壇道絕，寺古柏梯懸。", "崦漏微茫雪，巖垂淅瀝泉。", "迸根通砥柱，斜徑入閑田。", "北笑恒藏寶，西輕華聳蓮。", "三門遥託跡，五老迥差肩。", "落實樵夫拾，靈苗本草傳。", "柱空擎雁塔，倒影蓋漁船。", "繪畫終無手，封崇必有年。", "鹽池浮翠靄，董澤媚漪漣。", "陰壑乖龍蟄，枯杉凍虺穿。", "圖經標數郡，神異産羣賢。", "呼壽嵩何諂，升中泰豈專。", "斯文如已矣，此地可終焉。", "暫看猶銷病，頻登合得仙。", "許昌休自負，吾什亦銘鎸。"]}