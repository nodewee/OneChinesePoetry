{"author": "王禹偁", "period": "宋", "type": "诗", "title": "送朱九齡", "paragraphs": ["吏隠不求貴，親老不擇祿。", "之子有俊才，弱冠中正鵠。", "弗墜先人業，何慚有道穀。", "一命佐碭山，枳棘聊容足。", "再命宰嘉興，絲桐幾易俗。", "率身甘菜茹，養母求粱肉。", "承顔苟不虧，折腰未爲辱。", "解印無餘貲，舟中只琴筑。", "十口寄淮泗，一身來輦轂。", "又說東南行，秋風江水淥。", "鄱陽古名郡，赤金流山谷。", "每歲鼓錢刀，從來設官局。", "還得便高堂，無辭縻逸躅。", "颺帆江湖思，木脫天地肅。", "楓葉紫斕斒，蓼花紅{罒/彔}𦌊。", "津吏曉來迎，溪僧夜留宿。", "至止事方簡，優游從所欲。", "江城豐稻粱，水市多魚蔌。", "三載奉甘飴，百錢飽家族。", "自有綵衣華，勿歎藍袍綠。", "行年未三十，氣壯顔如玉。", "行義日以聞，焉能長碌碌。", "終列侍臣班，耀我同年錄。", "且賦白華詩，唱作離筵曲。"]}