{"author": "查道", "period": "宋", "type": "诗", "title": "送張無夢歸天台  其一", "paragraphs": ["天台峻極橫海濱，金庭紫洞多真人。", "先生舍道心照鄰，上有羲軒爲逸民。", "玉韞深山珠在水，圓折如虹難自晦。", "萬乘知名欲見之，來謁西清頻召對。", "亭亭孤雲本無心，琅琅仙骨時所欽。", "牢讓賜金兼好爵，俄辭堯闕復丘林。", "事載緹紬誠可貴，跡寄煙霞愈無累。", "還同麟鳳遇皇明，暫出巖扃作祥瑞。"]}