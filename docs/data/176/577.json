{"author": "王禹偁", "period": "宋", "type": "诗", "title": "烏啄瘡馿歌", "paragraphs": ["商山老烏何慘酷，喙長于釘利于鏃。", "拾蟲啄卵從爾爲，安得殘吾負瘡畜。", "我從去歲謫商於，行李惟存一蹇馿。", "來登秦嶺又巉嶺，爲我馱背百卷書。", "穿皮露脊痕連腹，半年治療將平復。", "老烏昨日忽下來，啄破舊瘡取新肉。", "馿號僕叫烏已飛，劘嘴整毛坐吾屋。", "我馿我僕奈爾何，悔不挾彈更張羅。", "頼是商山多鷙鳥，便問鄰家借秋鷂。", "鐵爾拳兮鈎爾爪，折烏頸兮食烏腦。", "豈唯取爾饑腸飽，亦與瘡馿復讎了。"]}