{"author": "王禹偁", "period": "宋", "type": "诗", "title": "送趙令公西京留守", "paragraphs": ["勳業與誰同，蕭何第一功。", "兩朝行直道，萬國變淳風。", "微恙妨三接，辭榮動四聰。", "白麻宣上閣，清洛守離宮。", "讓表迴宸翰，朝辭泣舜瞳。", "對深移五刻，官重带三公。", "鳳浴荀池暖，龍蟠洛邑雄。", "位尊非借寇，神爽近維嵩。", "導騎香塵細，肩輿曉霧籠。", "下車鶗鴂語，開宴牡丹紅。", "溫樹深嚴夢，甘棠蔽芾叢。", "趨庭採蘭子，投刺茹芝翁。", "廣化如靈鷲，天津似綵虹。", "先皇陵樹老，白傅影堂空。", "春饌思山蕨，秋屏畫水葓。", "御泉通廨宇，禁柳映簾櫳。", "元老優游盛，明君眷注隆。", "更須歸相府，特地代天工。", "永佐千年運，重頒九錫弓。", "不同崔四入，正在亂離中。"]}