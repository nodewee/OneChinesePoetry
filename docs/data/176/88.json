{"author": "王禹偁", "period": "宋", "type": "诗", "title": "送劉職方", "paragraphs": ["罷直出玉堂，詔授尚書郎。", "朝僉假郡印，承乏來永陽。", "喜開黄紙書，云替劉職方。", "職方老狀頭，疇昔名擅場。", "宦游三十載，寸進鴛鷺行。", "未出六品班，鬚鬢已垂霜。", "顧予新進生，遭時恣翱翔。", "綸闈與內署，掌誥侍玉皇。", "夜召赴浴殿，春遊醉柏梁。", "晚出銀臺門，朝服含天香。", "爲儒能到此，自道摩穹蒼。", "今年四十二，典郡清淮旁。", "卧錦郎位正，腰金服色光。", "見君深自愧，撫己庸何傷。", "古人重交代，子孫不相忘。", "西掖替左司，劉白形詩章。", "况我忝翰林，而君列文昌。", "待將官與氏，山寺題修篁。", "共保不朽名，他年比甘棠。", "昇沉何足道，聚散安有常。", "且當唱此詩，爲君送離觴。"]}