{"author": "王禹偁", "period": "宋", "type": "诗", "title": "霪雨中偶書所見", "paragraphs": ["丙申二月七，是夕月離畢。", "春雲忽霮䨴，春雨復蒙密。", "綿綿殆三旬，不見天上日。", "謫官在淮甸，幽抱常鬰鬰。", "豈無瑯邪山，泥濘不可出。", "空庭唯蚯蚓，得勢互蟠屈。", "乘茲積陰氣，小穴恣出沒。", "山禽忽飛下，長嘴啄深窟。", "倒曳方力爭，强吞遽全失。", "食土與巢林，上下非儔匹。", "胡然羅此酷，不能保微質。", "嗟嗟彼羣小，傾奪事匪一。", "儀鳳去九夷，神龍入泉室。", "如何役吾眼，瞻視此小物。", "歸來因浩歎，自悔成詩筆。"]}