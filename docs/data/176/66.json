{"author": "王禹偁", "period": "宋", "type": "诗", "title": "五哀詩 故太子中允知洛陽縣潁公", "paragraphs": ["洛陽富文彩，峭拔四子流。", "提筆入廣場，辭氣干斗牛。", "擢第在芸閣，言事觸冕旒。", "左降宰百里，道勝心無憂。", "才高恥吏役，放蕩不檢脩。", "起應賢良科，下筆不見休。", "青宮尚淹恤，赤縣且優游。", "輕財糞土賤，高義雲天浮。", "懸磬任貧窶，盈樽長獻酬。", "知己彼何人，鳳閣與鼇頭。", "推挽終不起，壯志將焉收。", "晚年圯橋役，關市良可羞。", "忽然爲異物，寒草封一丘。", "孀嫠應凍餓，交友誰尋求。", "遺孫方稚齒，爽秀已遒遒。", "皇天若有憑，必使光貽謀。"]}