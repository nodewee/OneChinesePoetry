{"author": "王禹偁", "period": "宋", "type": "诗", "title": "和楊遂賀雨", "paragraphs": ["我罷內庭職，出臨永陽民。", "永陽民雖庶，未免多饑貧。", "富之既無術，齪齪爲謹身。", "可堪今夏旱，如燎復如焚。", "厥田本塗泥，坐見生埃氛。", "稚老無所訴，嗷嗷望穹旻。", "食祿憂人憂，蚤夜眉不伸。", "促决獄中囚，徧禱境內神。", "楚辭有山鬼，廟貌羅水濱。", "胡法有浮圖，寺宇連城闉。", "齋莊命寮寀，供給抽俸緡。", "鼓笛迎湫水，香花照金輪。", "誠知非典故，且慰旱熯人。", "偶與天雨會，霶霶四郊勻。", "插秧復修堰，野叟何欣欣。", "可辦官賦調，亦免農艱辛。", "燮調頼時相，感應由聖君。", "于吾復何有，敢望歌頌云。", "清流楊水部，德與我爲鄰。", "仇香官位屈，何遜詩格新。", "見投賀雨篇，言自人口聞。", "夫君蓋私我，過實豈相親。", "爲霖非我事，職業唯詞臣。", "若有民謠起，當歌帝澤春。", "庶使採詩官，入奏助南薰。"]}