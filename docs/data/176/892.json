{"author": "趙湘", "period": "宋", "type": "诗", "title": "送駕部劉侯赴闕詩", "paragraphs": ["帝有天命，四方是宣。", "祥有時數，元極則傳。", "愛物在皇，惡盈在天。", "惟彼廬墟，安寧有年。", "土沃無蠹，民驕且專。", "窮侈勿度，宄猾相肩。", "彼孽既盈，厥兆斯綿。", "天子眷之，丞相竦然。", "僉曰疇當，劉侯其賢。", "帝命欽哉，布教甚玄。", "儉以示之，信以布之。", "侈焉猾焉，禁之制之。", "惟公拳拳，是民咨咨。", "惟民未知，其惡去遲。", "公恐公懼，吾知天時。", "將及弗度，明年果饑。", "雨師不顧，其歲莫支。", "回祿仍怒，公豫其知。", "雖凶雖燄，弗禱弗祈。", "厥民既羸，爰求其私。", "始惻天變，相議而辭。", "公始儉我，我莫肯隨。", "公始廉我，謂公啟威。", "公實愛我，而莫之知。", "洎稟公教，里閭相師。", "易侈以儉，猾庸悔追。", "逮夫次歲，百物咸宜。", "雨奮於畢，火藏於離。", "民歌且謠，四郊怡怡。", "教民肅祗，功德流滋。", "史臣弗遺，後世是資。", "孝績未彰，徵於帝畿。", "腹心腎腸，帝將布其。", "民之懷仁，亦孔之微。", "公不我留，齎咨涕洟。", "來既云暮，去惟是思。", "湘採民謠，播於聲詩。"]}