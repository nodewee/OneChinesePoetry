{"author": "王禹偁", "period": "宋", "type": "诗", "title": "筵上狂歌送侍棋衣襖天使", "paragraphs": ["昔事先皇叨近侍，北門西掖清華地。", "太宗多材復多藝，萬機餘暇翻棋勢。", "對面千里爲第一，獨飛天蛾爲第二。", "第三海底取明珠，三陣堂堂皆御製。", "中使宣來示近臣，天機祕密通鬼神。", "乃知棋法同軍法，既誡貪心又嫌怯。", "唯宜靜勝守封疆，不樂窮兵用戈甲。", "先皇三勢有深旨，豈獨一枰而已矣。", "當時受賜感君恩，藏於篋笥傳子孫。", "至道年中出滁上，失脚青雲空悵望。", "移典維揚日望還，軒轅鼎成飛上天。", "龍髯忽斷攀不得，舊朝衣上淚潺湲。", "吾皇曲念先朝物，徵歸再掌西垣筆。", "悲凉忽見紅藥開，哭臨空隨梓宮出。", "去年領郡得齊安，山州僻陋在江干。", "黄民誰識舊學士，白頭猶作老郎官。", "昨日江邊天使到，隨例霑恩著衣襖。", "皇華本是江南客，久侍先皇對棋弈。", "筵中偶說當年事，三勢分明皆記得。", "我從失職別上臺，御書深鎖不將來。", "遥想棋圖在私室，天香散盡空塵埃。", "今日因君聊話及，翻作停杯向隅泣。", "人生不易逢聖朝，君恩未報雙鬢凋。", "金鑾殿花春灼灼，永熙陵樹夜蕭蕭。", "空歎拖腸在泥土，不如舐鼎升煙霄。", "多病相如猶未死，追思往事欲魂銷。", "星使今辰迴馬首，强對離筵滿傾酒。", "悲歌一曲從事書，唱與朝中舊知友。"]}