{"author": "王禹偁", "period": "宋", "type": "诗", "title": "真娘墓", "paragraphs": ["女命在于色，士命在于才。", "無色無才者，未死如塵灰。", "虎丘真娘墓，止是空土堆。", "香魂與膩骨，銷散隨黄埃。", "何事千百年，一名長在哉。", "吳越多婦人，死即藏山隈。", "無色固無名，丘冢空崔嵬。", "唯此真娘墓，客到情徘徊。", "我是好名士，爲爾傾一杯。", "我非好色者，後人無相咍。"]}