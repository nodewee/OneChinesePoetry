{"author": "王禹偁", "period": "宋", "type": "诗", "title": "北樓感事", "paragraphs": ["北樓出林杪，登覽開病姿。", "旁带滁州城，雉堞何逶迤。", "下入刺史宅，却臨統軍池。", "伊予翰林客，失職方在茲。", "兩衙簿領外，盡日吟望時。", "晚窗度急雨，夏木交繁枝。", "淮南氣候殊，經秋囀黄鸝。", "簷前有山果，採掇亦甘滋。", "樽中有官醖，傾酌任醇醨。", "忘機得真趣，懷古生遠思。", "念昔李太尉，落落邦家基。", "下筆到西漢，料兵如六奇。", "謫官來此郡，鬰鬰持一麾。", "嘗作懷嵩樓，記文悲盛衰。", "甚得進退理，深明禍福機。", "未幾再入用，斯言忽如遺。", "君恩匪膠柱，天殃若影隨。", "六月萬里行，炎荒竟不歸。", "功成又名遂，不退將安之。", "姑以人事較，勿憑天命推。", "矧予草澤士，被褐復羹藜。", "謬因弄文翰，八載侍丹墀。", "三入承明盧，古人期並馳。", "玉堂百日罷，所累非文詞。", "强仕未爲老，望郎不爲卑。", "淮邊永陽郡，人物自熙熙。", "費用量所入，豐約從其宜。", "一妻本糟糠，不識金翠施。", "三男無庶孽，詎愛紈綺貲。", "甘貧絕誅求，易退無覊縻。", "五十擬歸耕，何必懸車期。", "且予望衛公，雲龍與山麋。", "唐賢昔際遇，文雅道光輝。", "進士取將相，易于俯拾棋。", "自從五代來，素風已陵遲。", "干戈爲政事，茅土輸健兒。", "儒冠筮仕者，僅免寒與饑。", "至今明聖代，此風猶未移。", "自無經濟術，烏用碌碌爲。", "歸歟復歸歟，無忘北樓詩。"]}