{"author": "王禹偁", "period": "宋", "type": "诗", "title": "初出京過瓊林苑", "paragraphs": ["忽憶今春暮，宮花照苑牆。", "瓊林侍游宴，金口獨褒揚。", "立向勾陳內，宣來帝座傍。", "丁寧問年紀，委曲敘行藏。", "屏息聞天語，酡顔醉御觴。", "近臣多健羨，睿眷豈尋常。", "盛事誰能及，非才自不遑。", "厚恩難負荷，薄命果譸張。", "得罪縻山郡，携家出帝鄉。", "何時重到此，駐馬淚浪浪。"]}