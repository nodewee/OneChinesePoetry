{"author": "王禹偁", "period": "宋", "type": "诗", "title": "送正言楊學士之任縉雲", "paragraphs": ["弱冠珥朝簪，才堪入翰林。", "重違君厚遇，聊奉母懽心。", "筆削留惇史，囊裝貯賜金。", "帆張淛河闊，山對括蒼深。", "暫歇趨朝馬，重聞故國禽。", "幽蘭南澗採，壽酒北堂斟。", "務簡慵開閣，家豐不典琴。", "彩衣方侍養，紅藥即供吟。", "我占掖垣久，自驚年鬢侵。", "妨賢兼罔極，相送淚盈襟。"]}