{"author": "曾會", "period": "宋", "type": "诗", "title": "題仙都山二首  其一", "paragraphs": ["時常展畫圖，今喜到仙都。", "盡得煙霞景，方知手筆粗。", "擎天成一柱，鎮地出三吳。", "苔片封車轍，蓮香泛鼎湖。", "占風來海國，迎日上雲衢。", "似筍千尋直，如藍四面鋪。", "秀能通造化，高豈礙摶扶。", "雷雨生巖竇，星辰遶藥爐。", "金華慚叱石，玉女望投壺。", "觀古壇尤在，碑荒字半無。", "未曾迷阮肇，何倦醉麻姑。", "塵外標名異，空中立影孤。", "笑秦銘泰嶽，嫌舜葬蒼梧。", "夏月風長滿，秋霜草不枯。", "步虛吟羽客，滴翠濕樵夫。", "獨稱瀛洲侶，吟看典郡符。"]}