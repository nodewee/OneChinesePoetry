{"author": "王禹偁", "period": "宋", "type": "诗", "title": "射弩", "paragraphs": ["蹷張見舊史，强弩亦古官。", "如何壯夫事，今作儒者歡。", "罰郡在僻左，時清政多閑。", "戎裝命賓侶，作此開愁顔。", "吳弩號健捷，僕夫爲吾彎。", "正侯廢已久，畫紙爲雕盤。", "日暈生幾重，挂壁何團團。", "記籌鼓聲急，中的酒量寬。", "誠非軍旅事，亦有堵牆觀。", "安得十萬枝，長驅過桑乾。", "射彼老上庭，奪取燕脂山。", "不見一匈奴，直抵瀚海還。", "北方盡納款，獻壽天可汗。", "吾徒久不武，干祿爲饑寒。", "所得纔升斗，齷齪在朝班。", "不如執戈士，意氣登韓壇。", "笑擁白玉妓，醉馳黄金鞍。", "郎官一生俸，供爾數月間。", "儒將古所重，料兵如轉丸。", "誰知戴章甫，終老弄辛酸。", "偶因兒戲爲，痛念邊事艱。", "臨風自慷慨，素髮衝儒冠。"]}