{"author": "王禹偁", "period": "宋", "type": "诗", "title": "次韻和仲咸對雪散吟三十韻", "paragraphs": ["靜對春天雪，時烹月俸茶。", "久閑便澹薄，漸老厭諠譁。", "徙倚終朝看，溟濛向曉加。", "應同頭上髮，復亂眼中花。", "光暝侵燈暗，聲繁拂竹斜。", "東風吹片片，北戶積些些。", "最豁三農望，勻淹百草芽。", "潤勝天上露，媚掩日邊霞。", "史筆應先紀，豐年的不賒。", "舞縈農叟袂，飄逐使君車。", "善政商於郡，優閑副使家。", "酒錢隨分有，詩筆且須誇。", "岸灑泉聲好，園滋薺色嘉。", "無心思北闕，有興讀南華。", "地隠商於洛，山綿楚與巴。", "拖腸甘似鼠，畫足不爭蛇。", "有病如原憲，無才敵景差。", "由來叩寂寞，全勝事驕奢。", "世態誠堪笑，前賢亦可嗟。", "絳侯憎賈誼，白傅怨王涯。", "宣室終前席，潯陽暫種畬。", "升沉常自得，消息一何佳。", "自顧曾傷翼，甘同不食瓜。", "但全螻蟻命，敢鬭虎狼牙。", "竹箭天生直，潢汙地本漥。", "敢云求富貴，且免奉姦邪。", "夜黑燈燒樺，朝饑飯带砂。", "尚慚紆紫綬，豈望署黄麻。", "親壽高如鶴，兒嬌語似鴉。", "時時傾一酌，聚口笑唅呀。"]}