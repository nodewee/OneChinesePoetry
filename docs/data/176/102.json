{"author": "王禹偁", "period": "宋", "type": "诗", "title": "一品孫鄭昱", "paragraphs": ["卜葬得假告，南出安上門。", "鞭馬六十里，暮投中書村。", "村翁館我宿，茅屋欲黄昏。", "有客忽投刺，自稱一品孫。", "氣貌不凡俗，因爲開酒樽。", "坐久問家諜，其族大且繁。", "池州有清節，濫觴登洪源。", "太傅擅鴻筆，入相又出藩。", "其家本開封，改號一何尊。", "至昱始六代，布衣老丘樊。", "跨馿入府縣，驅犢耕郊原。", "家廟固已毀，國史空具存。", "盛德百世著，功必格乾坤。", "高太已不祀，羨絪何可論。", "况復起章句，乘時寵便蕃。", "子孫雖替陵，尚得守田園。", "我愛三代時，法度有深根。", "卿大夫稱家，世世奉蘋蘩。", "四民有定分，宦路無馳奔。", "自從雜伯道，傾奪日喧喧。", "脫耒秉金鉞，吮筆乘朱軒。", "朝榮又暮辱，容易如掌翻。", "古道不可復，頹波益以渾。", "何况度木者，倒置輪與轅。", "我亦起白屋，兩朝直紫垣。", "蔭子有官常，賞延弟與昆。", "盡待食人祿，將何報君恩。", "農桑國之本，孝義古所敦。", "吾族不力穡，終歲飽且溫。", "雖非享富貴，亦以蠹黎元。", "唐賢尚消歇，我輩奚足言。", "呼兒諷此詩，播在篪與塤。"]}