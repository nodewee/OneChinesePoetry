{"author": "劉玄英", "period": "宋", "type": "诗", "title": "題潭州壽寧觀", "paragraphs": ["醉走白雲來，倒提銅尾秉。", "引箇碧眼奴，擔著獨壺癭。", "自言秦世事，家住葛洪井。", "不讀黄庭經，豈燒龍虎鼎。", "獨立都市中，不受俗人請。", "欲携霹靂琴，去上芙蓉頂。", "吳牛買十箇，溪田耕半頃。", "種秫釀白醪，總是仙家境。", "醉卧松蔭下，閑過白雲嶺。", "要去即便去，直入秋霞影。"]}