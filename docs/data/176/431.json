{"author": "王禹偁", "period": "宋", "type": "诗", "title": "送禮部蘇侍郎赴南陽", "paragraphs": ["拜命辭台席，扶親道更光。", "風流在東閣，優逸是南陽。", "治篋排宸翰，行衣带御香。", "袴襦編戶暖，扇枕板輿凉。", "鈴閣留僧飯，書齋著道裝。", "遺蹤尋耿鄧，善政法龔黄。", "潭凈秋收菊，郊平曉坐棠。", "未應淹郡國，即是復巖廊。", "一息同鵬鳥，重來浴鳳皇。", "貳卿三十八，羞殺老馮唐。"]}