{"author": "王禹偁", "period": "宋", "type": "诗", "title": "對雪", "paragraphs": ["帝鄉歲云暮，衡門晝長閉。", "五日免常參，三館無公事。", "讀書夜卧遲，多成日高睡。", "睡起毛骨寒，窗牖瓊花墜。", "披衣出戶看，飄飄滿天地。", "豈敢患貧居，聊將賀豐歲。", "月俸雖無餘，晨炊且相繼。", "薪芻未闕供，酒肴亦能備。", "數杯奉親老，一酌均兄弟。", "妻子不饑寒，相聚歌時瑞。", "因思河朔民，輸稅供邊鄙。", "車重數十斛，路遥幾百里。", "羸蹄凍不行，死轍冰難曳。", "夜來何處宿，闃寂荒陂裏。", "又思邊塞兵，荷戈禦胡騎。", "城上卓旌旗，樓中望烽燧。", "弓勁添氣力，甲寒侵骨髓。", "今日何處行，牢落窮沙際。", "自念亦何人，偷安得如是。", "深爲蒼生蠹，仍尸諫官位。", "謇諤無一言，豈得爲直士。", "褒貶無一詞，豈得爲良史。", "不耕一畝田，不持一隻矢。", "多慚富人術，且乏安邊議。", "空作對雪吟，勤勤謝知己。"]}