{"author": "王禹偁", "period": "宋", "type": "诗", "title": "拍板謠", "paragraphs": ["麻姑親採扶桑木，鏤脆排焦其數六。", "雙成捧立王母前，曾按瑶池白雲曲。", "幾時流落來人間，梨園部中齊管絃。", "管絃才動我能應，知音審樂功何全。", "吳宮女兒手如筍，執向玳筵爲樂準。", "數聲慢，仙人屐齒下雲棧。", "老狐臘月渡黄河，緩步輕輕踏冰片。", "數聲急，空江雹打漁翁笠。", "鮫人泣對水精盤，滿把珠璣連瀉入。", "劃然一聲送曲徹，由基射透七重札。", "金罍冷落闃無聞，隴頭凍把泉聲絕。", "律呂與我數自齊，絲竹望我爲宗師。", "總驅節奏在術內，歌舞之人無我欺。", "所以唐相牛僧孺，爲文命之爲樂句。"]}