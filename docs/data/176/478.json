{"author": "王禹偁", "period": "宋", "type": "诗", "title": "又和曾秘丞見贈  其一", "paragraphs": ["非才誤受帝恩深，報國空存一片心。", "命薄任從官進退，道孤難與衆浮沉。", "日邊信斷無歸夢，滁上公餘且醉吟。", "勞寄新詩遠相唁，野雲何處望爲霖。", "謬因文字立虛名，寓直金鑾冒寵榮。", "兩度黜官誰是援，二毛侵鬢自堪驚。", "宮花謾役春來夢，山蕨聊供醉後羹。", "身外浮華盡閑物，不將窮達問君平。"]}