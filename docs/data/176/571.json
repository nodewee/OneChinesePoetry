{"author": "王禹偁", "period": "宋", "type": "诗", "title": "送晁監丞赴婺州關市之役", "paragraphs": ["關征市賦縻賢俊，誰愛此官爲吏隠。", "將作晁丞于役時，婺女星臨海邊郡。", "黄絹辭高位尚卑，白華行潔身猶困。", "會待時來即併伸，也知道在終無悶。", "君不見路隨含笑坐市中，屈身豈愧丹陽尹。", "又不見張生狂醉戀揚州，冬瓜堰下甘肥遁。", "此行况是奉皇華，數丈輕舠載一家。", "携瓶下岸買竹葉，挂席背風穿蓼花。", "霜晴震澤初嘗橘，泉過惠山應試茶。", "虎谿曉雲靈隠雪，錢塘夜潮照湖月。", "密排詩景在途中，旋吟新句教兒童。", "漸近金華見隼旟，五馬來迎使者車。", "應知驥足暫拘絆，八詠樓開頻啟宴。", "醉中官妓乞歌詩，剡谿紙貴抄新詞。", "他年誰獻子虛賦，召入金門五雲路。", "因思元白在江東，不似晁丞今獨步。"]}