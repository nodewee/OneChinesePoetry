{"author": "王禹偁", "period": "宋", "type": "诗", "title": "五哀詩 故殿中侍御史滎陽鄭公", "paragraphs": ["柱史有名跡，清才自天縱。", "構思慶雲合，落筆醴泉湧。", "歌詩與文賦，錚錚人口諷。", "揚袂入澤宮，鵠心一箭中。", "恃才善戲謔，負氣好侮弄。", "大志有誰知，細行乖自訟。", "小諫事世宗，惕惕佩光寵。", "太祖方歷試，握兵權已重。", "上書范魯公，先見不能用。", "曆數不在周，謳謠卒歸宋。", "汗漫失屠龍，接輿遂歌鳳。", "行荷伯倫鍤，高卧畢卓甕。", "神德不爲嫌，優待臺諫俸。", "晚求萬泉令，吏隠官資冗。", "一旦隨朝露，識者彌哀痛。", "無子嗣家聲，身世若一夢。", "文編多散失，人口時傳誦。", "空持一器酒，何處澆孤冢。"]}