{"author": "王禹偁", "period": "宋", "type": "诗", "title": "謝宣賜御草書急就章并朱邸舊集歌", "paragraphs": ["臣聞伏羲畫卦朴且淳，蒼頡造字初有文。", "大篆小篆八分體，楷隸章草何紛紜。", "因茲八法各有要，遂使六藝區以分。", "其中最難惟草聖，玄妙功夫自天性。", "又聞關雎本王化，四始洋洋風化下。", "比興賦頌六義分，乃有變風兼變雅。", "仲尼刪後屈平作，郢客李陵鬭名價。", "古來詩道難得人，其唱彌高和彌寡。", "如今草聖與雅言，盡在吾皇萬機暇。", "元年十月近乾明，崇文院靜寒霜晴。", "直廬日午讎書罷，閑曳朱衣遶砌行。", "中使傳宣來上界，忙把魚須下階拜。", "寶函鈿軸光陸離，御札文書御製詩。", "折腰搢笏拭雙目，汗流魄駭聊一窺。", "急就章，何縱橫，藍田種玉苗初成。", "雪花灑破煙嵐壁，黑雲漏出天漢星。", "乍似鮫人泣下珠無數，錯落晶熒滿盤貯。", "又似大鯨吞盡滄海波，查牙露出珊瑚樹。", "朱邸集，何清奇，仙風撼動瓊林枝。", "漢皇休道白雲句，穆滿虛吟黄竹詩。", "乍似三春直上伯陽臺，熙熙物華當眼開。", "又似十洲夜伴王母宴，鸞歌鳳吟次第來。", "小臣再拜受一軸，擣紙抄詩抄未足。", "焚香朝向天日看，執簡夜對星辰讀。", "臣見高宗飛帛亦有名，筆跡往往頒公卿。", "所得不過三五字，當時臣子猶爲榮。", "又見玄宗詩什頗留意，吟詠時時成御製。", "屬和止于一兩篇，至今史冊猶爲貴。", "若徵往事比明時，萬分之一徒爾爲。", "未如我四十三紙聖人作，一百二章天子詩。", "永爲家寶藏書篋，豈讓西方貝多葉。", "且教世世傳子孫，長與皇家作臣妾。"]}