{"author": "王禹偁", "period": "宋", "type": "诗", "title": "酬處才上人", "paragraphs": ["我聞三代淳且質，華人熙熙誰信佛。", "茹蔬剃髮在西戎，胡法不敢干華風。", "周家子孫何不肖，奢淫惛亂隳王道。", "秦皇漢帝又雜霸，只以威刑取天下。", "蒼生哀苦不自知，從此中國思蠻夷。", "無端更作金人夢，萬里迎來萬民重。", "爲君爲相猶歸依，嗤嗤聾俗誰敢非。", "若教都似周公時，生民豈肯須披緇。", "可憐嗷嗷避征役，半入金田不耕織。", "君子之道動即窮，亦有賢達藏其中。", "上人來自九華山，叩門遺我瓊瑶編。", "錚錚五軸餘百篇，定交仍以書爲先。", "書中不說經，文中不言佛，有心直欲興文物。", "感師自遠來相親，爲師畫卦成同人。", "出門無咎非羣分，袈裟墨綬何足云。"]}