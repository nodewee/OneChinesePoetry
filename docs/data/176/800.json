{"author": "釋道常", "period": "宋", "type": "诗", "title": "濺玉亭", "paragraphs": ["我名濺玉亭，五字仍一掃。", "蒼崖立積鐵，懸瀑翻輕縞。", "霏霏冰奩傾，粲粲玉匣倒。", "殷勤點翠竹，散漫沾芳草。", "喧轟雷霆怒，澒洞金石考。", "直疑青山嚴，頓失趙盾杲。", "飛簾吹不斷，接影照逾皓。", "初非智巧成，端自神物造。", "凭欄熟自聽，歸來想懷抱。", "拂除朱絲絃，寫之流水操。"]}