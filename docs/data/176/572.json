{"author": "王禹偁", "period": "宋", "type": "诗", "title": "還揚州許書記家集", "paragraphs": ["君不見近代詩家流，胡爲蹇滯多窮愁。", "孟郊顦顇死逆旅，浪仙斥逐長江頭。", "張生漂泊冬瓜堰，徒云輕薄萬戶侯。", "浩然無成鹿門去，李洞慟哭昭陵休。", "生無風教興王化，死無勳爵貽孫謀。", "可憐詩道日已替，風騷委地何人收。", "高陽許公精六義，獨向聖朝生後嗣。", "因將先集進九重，高步金臺曳珠履。", "祖德光輝聖主知，府尹賢明丞相子。", "廣陵郡大古九州，記室官清外三字。", "遂令天下學詩人，徒羨君家窮四始。", "我來迎侍游江都，玳筵往往陪歡娛。", "遂求家集恣吟諷，海波乾處堆珊瑚。", "因思賈孟數家一何苦，詩鬼嗷嗷餒無主。", "子孫淪沒誰及君，閑倚紅蓮傾淥醑。", "草檄餘閑好賦詩，莫放風情忝爾祖。"]}