{"author": "王禹偁", "period": "宋", "type": "诗", "title": "送陳侯之任同州", "paragraphs": ["丈夫貴自奮，何必恃貽謀。", "當年功不立，古人重爲憂。", "太師忠順公，沒世有餘休。", "令子一何賢，恥隨資蔭流。", "碌碌奉朝請，帝恩何以酬。", "鬰鬰不快意，上章聞冕旒。", "願爲循良吏，未甘恩澤侯。", "天子嘉乃誠，錫命蒞同州。", "同州古三輔，北望雄且優。", "詔條得以布，民瘼得以求。", "勿謂綺紈子，當有襦袴謳。", "詩云無忝爾，禮云必爲裘。", "去去繼旄節，免作將門羞。"]}