{"author": "王禹偁", "period": "宋", "type": "诗", "title": "謫居感事", "paragraphs": ["遷謫獨熙熙，襟懷自坦夷。", "孤寒明主信，清直上天知。", "消息還依道，生涯只在詩。", "惟當諭山水，詎敢詠江蘺。", "偶歎勞生事，因思志學時。", "讀書方睹奧，下筆便搜奇。", "賦格欺鸚鵡，儒冠薄鵔鸃。", "耕桑都不事，園井未曾窺。", "必欲縑緗富，寧教杼軸紕。", "光陰常矻矻，交友盡偲偲。", "步驟依班馬，根源法孔姬。", "收螢秋不倦，刻鵠夜忘疲。", "流輩多相許，時賢亦見推。", "叨榮偕計吏，濫吹謁春司。", "僕瘦途中病，馿寒雪裏騎。", "空拳入場屋，拭目看京師。", "技癢初調箭，鋒銛欲試錐。", "甲科登漢制，內殿識堯眉。", "數刻愁晡矣，三題亦勉之。", "先鳴輸俊彥，上第遂參差。", "罷舉身何託，還家命自奇。", "唯慙親倚戶，敢望嫂停炊。", "竭力求甘旨，終朝走路歧。", "貪希仲由來，多廢董生帷。", "丹桂何時折，孤蓬逐吹移。", "知憐無國士，志氣自男兒。", "季子貂裘敝，狂生刺字隳。", "廣場重考覆，蹇步載驅馳。", "明代寧甘退，青雲暗有期。", "禮闈冠多士，御試拜丹墀。", "澤霧寧慙豹，摶風肯伏雌。", "重瞳念孤跡，一第忝鴻私。", "得告還鄉貴，除官佐邑卑。", "折腰稱小吏，矩步慎初資。", "枳棘心何恨，松筠操自持。", "及親家有養，事長禮無虧。", "銅墨官常改，烟霄雨露垂。", "縣花聊主管，寺棘且覊縻。", "吳郡包山側，長洲巨海湄。", "萬家呼父母，百里撫惸嫠。", "敢起徒勞歎，長憂竊祿嗤。", "宦途甘碌碌，官業亦孜孜。", "政事還多暇，優游甚不覊。", "村尋魯望宅，寺認館娃基。", "西子留香逕，吳王有劍池。", "狂歌殊不厭，酒興最相宜。", "草織登山履，蒲紉挽舫𥾣。", "果酸嘗橄欖，花好插薔薇。", "震澤柑包火，松江鱠縷絲。", "三年無異政，一篋有新詞。", "多戀南園卧，俄從北闕追。", "呈材真樸樕，召對立茅茨。", "載筆居三館，登朝忝拾遺。", "紫泥天上降，朱紱御前披。", "侍從殊爲貴，圖書頗自怡。", "史才媿班固，諫筆謝辛毗。", "擬把微軀殺，慙將厚祿尸。", "安邊上章疏，端拱獻箴規。", "精鑒逢英主，知憐是首夔。", "賡歌才不稱，掌誥筆難摛。", "制曆無多事，詞頭每怯遲。", "繁陰溫室樹，清吹萬年枝。", "青瑣霞光透，蒼苔露片萎。", "御香飄硯席，宮葉落纓緌。", "看浴池心鳳，閑捫殿角螭。", "上林花掩映，仙掌露淋漓。", "對近瞻旒冕，班清辟虎貔。", "宮簾垂翡翠，御水動漣漪。", "紀號年淳化，朝元月建寅。", "攝官捧寶冊，祝壽執樽彝。", "表案行低折，宮懸聽肅祗。", "德音王澤潤，謙柄斗杓撝。", "貴接皋夔步，深窺龍鳳姿。", "策勳何烜赫，賜紫更萎蕤。", "蚊力山難負，鵜梁翼易滋。", "論功慚八柱，受服欲三褫。", "祇慮殃將至，曾無事可裨。", "趁朝空俯傴，退食自逶迤。", "更直當春好，橫行隔宿咨。", "內朝長得對，駕幸每教隨。", "瓊苑觀雲稼，金明閱水嬉。", "賞花臨鳳沼，侍釣立魚坻。", "拂面黄金柳，酡顔白玉巵。", "分題宣險韵，翻勢得仙棋。", "竟舉窺天管，爭燃煮豆萁。", "恨無才應副，空有表虔祈。", "睿睠偏稱賞，天顔極撫綏。", "中官賜文字，院吏捧巾綦。", "遭遇誠堪惜，功名竊自悲。", "請纓無壯志，視草亦何爲。", "未獻東封頌，空鎸北岳碑。", "深慚專俎豆，長欲議邊陲。", "但可懷驕子，何須斬谷蠡。", "胸中貯兵甲，堂上有熊羆。", "成敗觀千古，施張在四維。", "兼磨斷佞劍，擬樹直言旗。", "遇事難緘默，平居疾喔咿。", "無權逐鳥雀，俛首任狐狸。", "延尉專刑煞，詞臣益等衰。", "五花儀久廢，三尺法聊施。", "書命猶無諂，評刑肯有欺。", "厚誣凌近侍，內亂疾妖尼。", "丹筆當無赦，金科了不疑。", "拜章期悟主，引法更防誰。", "萋斐終無已，雷霆遂赫斯。", "如弦傷訐直，投杼覓瑕疵。", "衆鑠金須化，羣排柱不支。", "佞權迴北斗，讒舌簸南箕。", "闕下羊腸險，朝端虎尾危。", "道孤貽衆怒，責薄頼宸慈。", "西掖除三字，南山佐一麾。", "蒼黄塵滿面，揮洒涕交頤。", "目斷九重闕，魂銷八達逵。", "尊親遠扶侍，兄弟盡流離。", "秦嶺偏巉絕，商於更險巇。", "吾廬何處是，我馬忽長辭。", "六里山蒼翠，丹河浪渺瀰。", "分封思衛鞅，割地憶張儀。", "懶讀三閭傳，空尋四皓祠。", "畬烟濃似瘴，松雪白如梨。", "壞舍床鋪月，寒窗硯結澌。", "振書衫作拂，解带竹爲椸。", "呼僕泥茶竈，從僧借藥篩。", "鐘愁上寺起，角怨水門吹。", "舊友誰青眼，新秋出白髭。", "烟嵐晴鬰鬰，風雨夜颸颸。", "我過徒三省，吾生自百罹。", "初來聞旅雁，不覺見黄鸝。", "市井採山菜，房廊蓋木皮。", "野花紅爛漫，山草碧䙰褷。", "副使官資冷，商州酒味醨。", "尾因求食掉，角爲觸藩羸。", "有夢思紅藥，無心採紫芝。", "瘦妻容慘戚，稚子淚漣洏。", "暖怯蛇穿壁，昏憂虎入籬。", "松根燃夜燭，山蕨助朝饑。", "豈獨堂虧養，還憂地乏醫。", "跡飄萍渤澥，親老日崦嵫。", "閣下辭巢鳳，山中伴野麋。", "風欺秀林木，雲隔向陽葵。", "屈産遭駑馬，丹山困嚇鴟。", "悔須分黑白，本合混妍媸。", "自此韜餘刃，終當學鈍鎚。", "窮通皆有數，得喪又奚悲。", "自顧才何者，空憐道在茲。", "宣尼猶削伐，大禹亦胼胝。", "用去當如虎，投來且禦魑。", "避風聊戢翼，得水會揚鬐。", "琴酒圖三樂，詩章效四雖。", "魚鬚從典賣，貂尾任傾欹。", "兀兀拖腸鼠，悠悠曳尾龜。", "北窗尋蛺蝶，南岸看鸕鷀。", "山翠樓頻上，雲生杖獨搘。", "簟閑留曉魄，簷暖負冬曦。", "松柏寒仍翠，瓊瑶涅不緇。", "望誰分曲直，祇自仰神祇。", "吾道寧窮矣，斯文未已而。", "狂吟何所益，孤憤洩黄陂。"]}