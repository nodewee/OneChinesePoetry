{"author": "王禹偁", "period": "宋", "type": "诗", "title": "商山海棠", "paragraphs": ["錦里名雖盛，商山艷更繁。", "別疑天與態，不稱土生根。", "淺著紅蘭染，深于絳雪噴。", "待開先釀酒，怕落預呼魂。", "春裏無勍敵，花中是至尊。", "桂須辭月窟，桃合避仙源。", "浮動冠頻側，霓裳袖忽翻。", "望夫臨水石，窺客出牆垣。", "贈別難饒柳，忘憂肯讓萱。", "輕輕飛燕舞，脈脈息媯言。", "蕙陋虛侵徑，梨凡浪占園。", "論心留蝶宿，低面厭鶑喧。", "不忝神仙品，何辜造化恩。", "自期栽御苑，誰使擲山村。", "綺里荒祠畔，仙娥古洞門。", "烟愁思舊夢，雨泣怨新婚。", "畫恐明妃恨，移同卓氏奔。", "祇教三月見，不得四時存。", "繡被堆籠勢，臙脂浥淚痕。", "貳車春未去，應得伴芳罇。"]}