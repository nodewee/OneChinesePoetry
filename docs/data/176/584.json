{"author": "王禹偁", "period": "宋", "type": "诗", "title": "瑞蓮歌", "paragraphs": ["江城五月江雨晴，荷花到處紅交橫。", "宋家池上瑞蓮生，嫋嫋出叢抽一莖。", "莖端菡萏開兩朵，忽似娥皇將女英。", "九疑望斷蒼梧暮，低頭並照湘波清。", "花落蓮成碧於卵，瑟瑟塵輕熨人眼。", "蕭郎弄玉合巹時，一齊覆下瑠璃盞。", "草木效靈載圖史，守臣盡可聞天子。", "吾君有詔抑祥瑞，異獸珍禽不爲貴。", "瑞蓮無路達冕旒，也隨衆卉老池頭。", "吏民歸美賀郡守，敢貪天功爲己有。", "古來善政數杜詩，桑無附枝麥兩歧。", "瑞蓮信美産茲土，起予謾作閑歌辭。", "年年更願再熟稻，倉箱免使吾民饑。"]}