{"author": "王禹偁", "period": "宋", "type": "诗", "title": "酬贈田舍人", "paragraphs": ["君不見天上星辰拱環極，忽然隕地變成石。", "又不見雲中鷹隼橫高秋，有時搨翼化作鳩。", "人生進退甚類此，左遷右轉誰自由。", "憶昔逢君在鄒魯，翰林丈人東道主。", "一言得意便定交，數日論文暗相許。", "邇來倏忽十餘年，共上赤霄連步武。", "禁中更直承明廬，深喜蒹葭依玉樹。", "兩制惟君最清慎，筆力辭鋒有餘刃。", "方期夜直金鑾坡，誰知共理淮陽郡。", "官銜新換版曹郎，腰佩初懸列侯印。", "西垣三字班列閑，南面百城資望峻。", "且應盡意頒詔條，豈復迴頭顧文陣。", "下車果有謳謠生，賣刀買犢民歸耕。", "黄髮老農鼓腹唱，雪花雙鹿挾輈行。", "棠陰露濃滴朱紱，麥秋風冷吹紅旌。", "行春多暇吟情發，閑作長歌寄同列。", "歌中首寫明君語，指點神仙爲舊侶。", "嚴徐雖合在蓬瀛，邵杜已聞爲父母。", "重來便恐調金鉉，無復區區掌文翰。", "直如經歲未徵黄，道在何勞重嗟嘆。", "入則步蒼苔，詠紅藥，了事舍人孫處約。", "出則張皂蓋，擁朱輪，賢明太守召信臣。", "請君屈指數交友，似此宦名能幾人。", "逢時誰不欲行道，遇主我亦思庇民。", "功名富貴皆待命，出處語默聊衛身。", "一車甘雨方建隼，萬國淳風莫泣麟。", "他時宣室召賈誼，賢人事業當併伸。", "簷間忍見烏兔走，鑑裏星星將白首。", "休躭鈴閤家藏書，且酌郡齋官給酒。", "嬰兒稚女滿眼前，莫負時光笑開口。"]}