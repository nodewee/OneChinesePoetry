{"author": "王禹偁", "period": "宋", "type": "诗", "title": "睡", "paragraphs": ["此境一何醇，熙熙別得春。", "有聲皆俗格，無夢是天真。", "壁上登山屐，床頭漉酒巾。", "輕輕龜喘息，苒苒蝶精神。", "滯寂通禪理，無何等道人。", "曲肱高勝枕，藉草軟于茵。", "吟苦魂初瞑，盃酣味更珍。", "覺知身是幻，靜與死爲鄰。", "酷恨巢簷燕，生憎欵戶賓。", "功成歸展轉，先兆自嚬呻。", "不入榮名客，還宜放逐臣。", "東窗一丈日，且作自由身。"]}