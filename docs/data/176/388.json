{"author": "王禹偁", "period": "宋", "type": "诗", "title": "櫻桃", "paragraphs": ["鳳實落嶙峋，蟠根出俗塵。", "子多將盡夏，花晚不爭春。", "上苑空枝後，荒巖滿樹新。", "鳥含紅映嘴，猿飽漬流唇。", "溪寺初供佛，山齋已待賓。", "升筵參李柰，入市附樵薪。", "葉襯青舒槲，龍擎綠透筠。", "瀉盤能宛轉，就酒益甘辛。", "致養侔懷橘，投誠等獻芹。", "齒酸雖欲動，喉渴尚宜頻。", "溉水應無主，驅禽免廢人。", "栽培傷物性，髠接失天真。", "自笑羹梅忝，誰知社栗神。", "用堪登俎豆，生合委荆榛。", "差小同謙退，饒先似屈伸。", "叔孫如薦廟，朴野味彌純。"]}