{"author": "王禹偁", "period": "宋", "type": "诗", "title": "送寇諫議赴青州", "paragraphs": ["表海鎮崢嶸，樞臣輟禁庭。", "兩蕃申族帳，七縣造圖經。", "密勿君恩異，循良祖德馨。", "旌旗驅驛路，鼓角出郊坰。", "歸夢尋溫樹，行塵動福星。", "上儀三道判，排設十間廳。", "風靜衙門戟，霜寒郡閣鈴。", "看山樓號白，封社土分青。", "花好詩難惜，梨甘酒易醒。", "徵還都幾日，莫愛妓娉婷。"]}