{"author": "王禹偁", "period": "宋", "type": "诗", "title": "聽羅評事話太湖洞庭之景因賦十韻", "paragraphs": ["思純十日水鄉游，歸見同年說不休。", "湖闊盡疑吞澤國，洞深皆道徹宣州。", "杉松自宿千年鶴，橘柚堪輕萬戶侯。", "銷夏古灣長積雪，隔帆危柱幾經秋。", "離離魚網垂村巷，漠漠茶煙出寺樓。", "雲葉擁僧迎墨綬，浪花和鷺裹仙舟。", "傳書往事人難問，鍊藥池空水自流。", "明月峰高欺少室，桃花塢好似瀛洲。", "許渾有句君應笑，張祜無詩我不愁。", "直擬如今拋印去，雨蓑風艇狎羣鷗。"]}