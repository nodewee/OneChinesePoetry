{"author": "王禹偁", "period": "宋", "type": "诗", "title": "酬楊遂", "paragraphs": ["楊君江左士，文律何飄飄。", "人言未冠時，作賦凌洞簫。", "甲科中南國，通籍趨東朝。", "轗軻位不進，陶潜還折腰。", "宰邑向蜀道，龿蒲忽興妖。", "官小力不支，奔竄避槍刀。", "朝廷責守土，黜入縣佐僚。", "昨朝寫孤憤，遺我有客謠。", "伊予亦左遷，諷之心無憀。", "人生一世間，否泰安可逃。", "姑問道何如，未必論卑高。", "自古富貴者，撩亂如藜蒿。", "德業苟無取，未死名已消。", "豈期顔子淵，不朽在一瓢。", "推此任窮達，其樂方陶陶。", "達則爲鵾鵬，窮則爲鷦鷯。", "垂天與巢林，識分皆逍遥。"]}