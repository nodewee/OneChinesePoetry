{"author": "王禹偁", "period": "宋", "type": "诗", "title": "茶園十二韻", "paragraphs": ["勤王修歲貢，晚駕過郊原。", "蔽芾餘千本，青葱共一園。", "芽新撐老葉，土軟迸深根。", "舌小侔黄雀，毛獰摘綠猿。", "出蒸香更別，入焙火微溫。", "採近桐華節，生無穀雨痕。", "緘縢防遠道，進獻趁頭番。", "待破華胥夢，先經閶闔門。", "汲泉鳴玉甃，開宴壓瑶罇。", "茂育知天意，甄收荷主恩。", "沃心同直諫，苦口類嘉言。", "未復金鑾召，年年奉至尊。"]}