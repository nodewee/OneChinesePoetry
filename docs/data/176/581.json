{"author": "王禹偁", "period": "宋", "type": "诗", "title": "對酒吟", "paragraphs": ["勸君莫把青銅照，一瞬浮生何足道。", "麻姑又採東海桑，閬苑宮中養蠶老。", "任是唐虞與姬孔，蕭蕭寒草埋孤冢。", "我恐自古賢愚骨，疊過北邙高突兀。", "少年對酒且爲娛，幾日樽前垂白髮。", "安得滄溟盡爲酒，滔滔傾入愁人口。", "從他一醉千百年，六轡蒼龍任奔走。", "男兒得志升青雲，須教利澤施于民。", "窮來高枕卧白屋，蕙带藜羹還自足。", "功名富貴不由人，休學唐衢放聲哭。"]}