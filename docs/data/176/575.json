{"author": "王禹偁", "period": "宋", "type": "诗", "title": "和馮中允爐邊偶作", "paragraphs": ["誰爲東君掌青律，故將春日連人日。", "春日雨絲暖融融，人日雪花寒慄慄。", "雨雪寒暖苦不同，可比交情去就中。", "仲咸擁爐發歌詠，古風激破澆漓風。", "人情離合古來有，召公初亦疑周公。", "汾陽臨淮本讎隙，一旦分兵若親戚。", "四公翻覆人不譏，各各操心爲邦國。", "此外譸張多爲己，反掌背面如千里。", "張耳陳餘不忍言，魏其武安何足齒。", "我愛中庸君子心，心與人交淡如水。", "別有人間勢利徒，一去一就隨榮枯。", "西漢董賢方佞倖，孔光迎拜卑如奴。", "是時楊雄在東觀，投閣欲死無人扶。", "有唐力士夫人死，朝士執喪如喪妣。", "是時李白放江邊，憔悴無人供酒錢。", "小人之性何所似，真如蜂蝶并螻蟻。", "尋春逐臭苟朝昏，豈顧松篁與蘭茝。", "重君誓心一何極，澗底松兮陵上柏。", "澗松陵柏有朽時，我約君心無改易。"]}