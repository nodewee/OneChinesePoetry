{"author": "戚綸", "period": "宋", "type": "诗", "title": "送何水部蒙出牧袁州", "paragraphs": ["連翩作牧藹嘉聲，重疊光華是此行。", "畫隼前驅男子貴，錦衣當晝故鄉榮。", "虎溪駐目曾遊熟，采石維舟舊吏迎。", "來暮謳謠應載路，遲留桑梓肯忘情。", "郡樓擁翠峰巒合，井邑交光竹樹明。", "醇酎豈知千日醉，溫泉常見四時清。", "下車不問山河改，布政先期獄訟平。", "何日紫宸偏顧矚，聖君留意在編氓。"]}