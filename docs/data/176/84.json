{"author": "王禹偁", "period": "宋", "type": "诗", "title": "八絕詩 垂藤蓋", "paragraphs": ["古藤何樛蟠，低蔭庶子泉。", "童童若青蓋，挂在絕壁前。", "月穿波影碎，露滴岸聲圓。", "曉籠使君醉，夜覆溪僧禪。", "昔之好事者，爲作出偶然。", "人亡藤已朽，猶得聲名傳。", "我欲移青松，植向泉眼邊。", "既圖歲月久，復取節操全。", "所爲亦一時，所期或千年。", "庶吾不朽名，長與偃蓋懸。"]}