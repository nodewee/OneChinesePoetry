{"author": "王禹偁", "period": "宋", "type": "诗", "title": "送戚維戚綸之閬州亳州", "paragraphs": ["古人貴道德，豈以祿位拘。", "有道不在位，顔回舜之徒。", "無德殃且至，商受爲獨夫。", "以此固名節，富貴安足圖。", "睢陽戚先生，今世古之儒。", "終身不求仕，沒齒唯誦書。", "孝愛睦姻族，淳謹化里閭。", "文翁變蜀土，尚以德位俱。", "仲淹居汾水，專用素教敷。", "青青子衿輩，櫛比曳朝裾。", "盛德苟無報，吾道將焉如。", "鯉庭生二子，驪頷委雙珠。", "樸厚有父風，學業張皇謨。", "各登進士科，齊乘使者車。", "閬中佐郡政，亳社司搉酤。", "佐郡古半刺，可使惸嫠蘇。", "搉酤今權道，亦助軍國須。", "牽車驥雖屈，補履刃有餘。", "誰謂佐著作，在上積薪芻。", "誰謂光祿勳，其中混瓊琚。", "我亦何爲者，先上青雲衢。", "伐木空求友，拔茅未連茹。", "終待奮直筆，會當伏青蒲。", "請慎名與器，願分賢與愚。", "彙征補皇極，戮力張道樞。", "巨魚方喣沫，相忘在江湖。", "冥鴻當順風，接翼摩太虛。", "此志尚壹鬰，此別良悲吁。", "苦縣且密邇，劍關多崎嶇。", "于役勿爲歎，加飯聊自娛。", "尺素惠好音，無惜雙鯉魚。"]}