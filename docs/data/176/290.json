{"author": "王禹偁", "period": "宋", "type": "诗", "title": "寄題洛南秦供奉新樓", "paragraphs": ["多羨新樓上，公餘寫望閑。", "數峰迷華岳，一面是商山。", "棋暗幽雲過，簷喧宿鳥還。", "萬重蒼翠裏，百尺泬寥間。", "嵐破分樵逕，沙明認釣灣。", "望秦晴矗矗，清洛夜潺潺。", "平遠長安道，微茫函谷關。", "吟哦生古意，圖畫寄朝班。", "何日隨高步，乘秋豁病顔。", "銷憂吾祖事，會待共躋攀。"]}