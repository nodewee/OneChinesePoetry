{"author": "王禹偁", "period": "宋", "type": "诗", "title": "送筇杖與劉湛然道士", "paragraphs": ["有客遺竹杖，九節共一枝。", "鶴脰老更長，龍骨乾且奇。", "我問何所來，來從西南夷。", "因思漢武帝，求此民力疲。", "明明聖天子，德教加四維。", "蠻貊盡臣妾，縣道皆覊縻。", "僰僮與笮馬，入貢何纍纍。", "此竹日已賤，輕視如蒿藜。", "我年三十七，血氣未全衰。", "况在紫微垣，動爲簪笏覊。", "倚壁如長物，歲月無所施。", "寸心空愛惜，惜此來天涯。", "忽承明主詔，來謁太一祠。", "再見劉先生，氣貌清且羸。", "持此以爲贈，所謂得其宜。", "少助橘童力，好引花鹿隨。", "步月莫離手，看山聊搘頤。", "微物懶致書，故作筇竹詩。"]}