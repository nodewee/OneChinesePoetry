{"author": "王禹偁", "period": "宋", "type": "诗", "title": "贈採訪使閤門穆舍人", "paragraphs": ["經略十三州，東南帝不憂。", "二年辭玉砌，幾夜夢珠旒。", "旌旆雖遐適，江山是勝遊。", "風謠隨處採，民瘼盡心求。", "報國機鈐密，供吟景象幽。", "煮茶溪畔寺，望月海邊樓。", "步武思龍尾，琴書在鷁舟。", "聽泉調玉軫，拂石試銀鈎。", "古畫多收買，新詩寡和詶。", "酒醒聞瀑響，睡起見潮頭。", "奉使時將久，歸朝禮必優。", "一麾先出守，萬戶待封侯。", "遇主當宜貴，遺材亦合收。", "此身居下位，無路畫良籌。", "已悔田園廢，堪驚鬢髮秋。", "憑誰念寒苦，祇自擬歸休。", "僻甚陶元亮，貧過魯仲由。", "品題殊不濫，清濁肯同流。", "復命期三接，陳詩說四愁。", "薦雄如有便，還解殺身酬。"]}