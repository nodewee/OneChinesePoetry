{"author": "王禹偁", "period": "宋", "type": "诗", "title": "和朱嚴留別韻", "paragraphs": ["之子有文行，常流竊比難。", "授毫秋露下，開卷古風寒。", "場屋推盟主，聲詩立將壇。", "論儒輕五霸，議古嫉三桓。", "師仰唯韓愈，才名壓李觀。", "固窮多短褐，憂道即忘餐。", "見訪山圍郡，相逢菊滿欄。", "眼青憐造士，頭白愧郎官。", "罷舉層霄遠，監州勺水盤。", "貧厨兼味少，市醖數杯酸。", "舊業煩君勘，新題爲我刊。", "臨岐留雅什，天馬撼金鑾。"]}