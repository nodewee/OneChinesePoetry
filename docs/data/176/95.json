{"author": "王禹偁", "period": "宋", "type": "诗", "title": "甘菊冷淘", "paragraphs": ["經年厭粱肉，頗覺道氣渾。", "孟春奉齋戒，敕厨唯素飱。", "淮南地甚暖，甘菊生籬根。", "長芽觸土膏，小葉弄晴暾。", "采采忽盈把，洗去朝露痕。", "俸麵新且細，溲攝如玉墩。", "隨刀落銀鏤，煮投寒泉盆。", "雜此青青色，芳草敵蘭蓀。", "一舉無孑遺，空媿越盌存。", "解衣露其腹，稚子爲我捫。", "飽慚廣文鄭，饑謝魯山元。", "况吾草澤士，藜藿供朝昏。", "謬因事筆硯，名通金馬門。", "官供政事食，久直紫微垣。", "誰言謫滁上，吾族飽且溫。", "既無甘旨慶，焉用品味繁。", "子美重槐葉，直欲獻至尊。", "起予有遺韵，甫也可與言。"]}