{"author": "王禹偁", "period": "宋", "type": "诗", "title": "牡丹十六韻", "paragraphs": ["艷絕百花慚，花中合面南。", "賦詩情莫倦，中酒病先甘。", "國色渾無對，天香亦不堪。", "遮須施錦障，戴好上瑶簪。", "苞拆深擎露，枝拖翠出藍。", "半傾留粉蝶，微亞摘宜男。", "鄰妓臨粧妬，胡蜂得蕊貪。", "忽翻晴吹動，濃睡晚烟含。", "話別年經一，相逢月又三。", "遣吾撏白髮，爲爾換新衫。", "池館邀賓看，衙庭放吏參。", "仙娥喧道院，魔女逼禪庵。", "亂折窠難惜，分題韻更探。", "歌歡殊未厭，零落痛曾諳。", "穀雨供湯沐，黄鸝助笑談。", "顔生如見此，未免也醺酣。"]}