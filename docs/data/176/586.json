{"author": "王禹偁", "period": "宋", "type": "诗", "title": "還楊遂蜀中集", "paragraphs": ["上玄茫昧胡爲乎，施設吾道生吾徒。", "否多泰少是天意，生有述作死不虛。", "聖人憂患方演易，賢者窮愁始著書。", "盡令富貴陷逸樂，蠢蠢戢戢如鷄豬。", "泯然無物作時瑞，誰識鳳皇與騶虞。", "經史子集燦今古，粉繪帝道張皇謨。", "一言可采即不朽，名姓長與日月俱。", "乃知天心厚我輩，窮辱不足形悲吁。", "夫君擢秀在江左，國小而逼何區區。", "科名始得值兵火，金陵坐見成丘墟。", "歸朝纔得一贊善，黜降重爲縣大夫。", "彰明僻遠在蜀道，又遇妖賊攻成都。", "徒行抱印入隴氐，乞食夷落何崎嶇。", "歸來朝責作主簿，朱衣暗澹鬢毛疏。", "昨朝投我蜀中作，錚然一集如瓊琚。", "杜甫奔竄吟不輟，庾信悲哀情有餘。", "我逢聖代自多難，謾誇三入承明廬。", "近令編綴小畜集，謫官詩什何紛如。", "才名官職不兩立，真宰折刻分毫銖。", "郎官疏遠既未貴，縣吏禮數不足拘。", "相逢且說文章樂，爲君酌酒焚枯魚。"]}