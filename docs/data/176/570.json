{"author": "王禹偁", "period": "宋", "type": "诗", "title": "送姚著作之任宣城", "paragraphs": ["平生聞說宣城郡，水石幽奇人物俊。", "檻外澄江練不收，窗中遠岫眉初印。", "六朝繁盛至隋唐，才人名士遥相望。", "謝公向此憑熊軾，白傅曾爲鹿鳴客。", "江樓山寺多賦詩，往往題名在僧壁。", "皇家早歲平吳後，翰林賈公爲太守。", "至今清話玉堂中，夸詫江山不離口。", "吾君御極初選藝，東樞貳卿新擢第。", "解褐曾縻佐郡官，首得宣城爲歷試。", "紫微田郎次登科，東樞受代傳廳事。", "第三榜中第二人，今在烏臺爲察視。", "邇來通倅少名流，雲泉竹樹應包羞。", "今春忽命姚著作，學術縱橫才磊落。", "當年雄揖第三名，官路迍邅久漂泊。", "去歲獻文重召試，新恩始上芸香閣。", "未教修史未演綸，宣城奉使聊親民。", "且忻彩服得就養，莫歎朱衣未即真。", "舊遊應有交朋在，此去仍言婚宦新。", "下車布政民休休，高吟淺酌誰獻酬。", "夜深紅燭在何處，綺霞閣通疊嶂樓。", "公權書札燕許詞，未免山僧乞撰碑。", "撰碑書碑即三載，眼看徵詔在丹墀。", "却愁未盡江南興，閑坐蓬瀛揮玉柄。", "黄樞侍臣兩制官，待君同說宣城景。"]}