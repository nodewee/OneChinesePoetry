{"author": "王禹偁", "period": "宋", "type": "诗", "title": "戰城南", "paragraphs": ["邊城草樹春無花，秦骸漢骨埋黄沙。", "陣雲凝著不肯散，胡雛夜夜空吹笳。", "我聞秦築萬里城，疊屍壘土愁雲平。", "又聞漢發五道兵，祁連澤北誇橫行。", "破除璽綬因胡亥，始知禍起蕭牆內。", "耗蠹中原過太半，黄金買酎諸侯叛。", "直饒侵到木葉山，爭似垂衣施廟算。", "大漠由來生醜虜，見日設拜尊中土。", "自古控御全在仁，何必窮兵兼黷武。", "戰城南，年來春草何纖纖。", "窮荒近日恩信霑，寒巖凍岫青如藍。", "方知中國有聖人，塞垣自爾除妖氛。", "河湟父老何忻忻，受降城外重耕耘。"]}