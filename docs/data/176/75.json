{"author": "王禹偁", "period": "宋", "type": "诗", "title": "贈劉仲堪", "paragraphs": ["劉生頗少秀，爲學識根柢。", "丘軻有堂奧，試脚到階砌。", "楊墨恣荒榛，揮手欲芟薙。", "携文訪謫居，趣向非權勢。", "對挹雛鳳下，交言孤鶴唳。", "在璞認良玉，行當爲國器。", "彼茁見靈芽，佇可供王祭。", "豈止隨衆人，區區一枝桂。", "宜哉孫漢公，妻之以女弟。", "吾家兄之子，笄年未伉儷。", "恨不早相逢，取子爲佳壻。"]}