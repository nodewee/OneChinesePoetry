{"author": "王禹偁", "period": "宋", "type": "诗", "title": "東門送郎吏行寄承旨宋侍郎", "paragraphs": ["西門送僕射，鞍馬照路光。", "南門送貳卿，冠蓋遥相望。", "東門送郎吏，艤舟隋堤傍。", "郎吏誠隔品，同直白玉堂。", "丈人况知己，振拔在舉場。", "憐才惜我去，深勸離別觴。", "醉中不記事，烟水空茫茫。", "醒來聞鳴櫓，嘔軋摇斜陽。", "猶疑在禁中，殘漏寒丁當。", "迴望銀臺門，五雲遮帝鄉。", "聚散本如此，升沉庸何傷。", "丈人名位峻，只欠登巖廊。", "平居倦朝請，高論思退藏。", "圃田有別業，古木羅修篁。", "艸亭寒蕭蕭，池波碧泱泱。", "嘗云拂袖去，可以傲羲皇。", "丈人果能爾，識度非尋常。", "安車比疏廣，辟穀如張良。", "再拜願丈人，壽考仍康强。", "自念山野士，不解隨圓方。", "宦途多齟齬，身計頗悲凉。", "行將解簪笏，歸去事農桑。", "幸容操杖履，洒掃近丘牆。"]}