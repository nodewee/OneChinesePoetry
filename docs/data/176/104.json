{"author": "王禹偁", "period": "宋", "type": "诗", "title": "月波樓詠懷", "paragraphs": ["郡城無大小，雉堞皆有樓。", "其間著名者，不過十數州。", "吹簫事遼夐，仙跡難尋求。", "庾公在九江，締構何風流。", "謝守鎮宣城，疊嶂名有由。", "東陽敞八詠，吾聞沈隠侯。", "白雪架郢中，調高難和酬。", "黄鶴倚鄂渚，仙去事悠悠。", "贊皇謫滁上，作賦懷嵩丘。", "樓居出俗態，澤國多勝遊。", "好景不遇人，安得名存留。", "齊安古郡廢，移此清江頭。", "築城隨山勢，屈曲復環周。", "茲樓最軒豁，曠望西北陬。", "武昌地如掌，天末入雙眸。", "平遠無林木，一望同離婁。", "山形如八字，會合勢相勾。", "三國事既遠，六朝名亦休。", "近從唐末來，爭奪互仇讎。", "斯樓備矢石，此地控咽喉。", "終朝望烽燧，連歲事戈矛。", "可憐好詩景，牢落無人收。", "皇家統萬國，遠邇盡懷柔。", "三聖四十年，蕩蕩文德修。", "淮甸爲內地，黄岡壓上游。", "儒冠假郡印，踐更若公郵。", "況多辦職吏，誰肯恣吟謳。", "伊余何爲者，竊慕騷人儔。", "兩朝掌文翰，十年侍冕旒。", "去歲出西掖，謫居抱窮愁。", "日日江樓上，風物得冥搜。", "何人名月波，此義頗爲優。", "西南新桂魄，初上懸玉鈎。", "曉瀨清且淺，漂蕩影沉浮。", "三五金波滿，夜光如暗投。", "驪龍弄頷珠，晃朗照汀洲。", "澹臺拔寶劍，碎璧斬長虬。", "冰輪曉入地，推下赤金毬。", "闌干四五星，斜漢印清秋。", "誰家上元燈，兒戲刳𦸈𧁾。", "此景吟不出，謾使聲呦呦。", "千里畫圖闊，四時詩興幽。", "野花媚宮纈，芳草鋪碧紬。", "火雲照沙浦，暴雨傾瓦溝。", "白亂蘆花散，紅殷蓼穗稠。", "簷冰垂若綆，雪片大于鷗。", "江蘺煙漠漠，官柳雨颼颼。", "舟子斜盪槳，牧童倒騎牛。", "水獺有時戲，江豚頗能泅。", "山鳥奏竽籟，落霞展衾裯。", "魚網雪離離，酒旗風飂飂。", "旅懷雖自適，詩物奈相尤。", "右顧徐邈洞，精靈知在否。", "左瞰伍員廟，荒隙令人羞。", "樓中何所有，官醖湛蚍蜉。", "棋枰留客坐，琴調待僧抽。", "橘苞鄰藥鼎，詩筆間茶甌。", "平生性幽獨，寂寞誰獻酬。", "官常已三黜，懷抱罹百憂。", "凭欄憶王粲，望闕同子牟。", "自甘成潦倒，無復事聲猷。", "身世喻泡幻，衣冠如贅瘤。", "放意無何鄉，誰分親與仇。", "寓形朝籍中，毀譽任啁啾。", "君恩無路報，民瘼無術瘳。", "唯慚戀祿俸，未去耕田疇。", "題詩郡樓上，含毫思夷猶。", "功名非范蠡，何必泛扁舟。"]}