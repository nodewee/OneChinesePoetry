{"author": "趙湘", "period": "宋", "type": "诗", "title": "寄霅川刁殿丞十二韻", "paragraphs": ["柳渾曾吟郡，中間遇牧之。", "留連皆往日，寂寞偶多時。", "物象應無改，軒車自有期。", "憶山辭闕早，採藥上官遲。", "澤國閒堪賞，公堂靜好窺。", "掃苔紅葉過，臨水白蘋移。", "樹石秋供畫，汀洲曉入詩。", "謳謠漁父得，孤潔鷺鷥知。", "笛外風含酒，樓中月照棋。", "野田耕带雨，寒井汲和澌。", "城郭煙霞近，人家橘柚垂。", "會須尋此景，況與二公宜。"]}