{"author": "李白", "period": "唐", "type": "诗", "title": "鼓吹曲辭 將進酒", "paragraphs": ["君不見黃河之水天上來，奔流到海不復回。", "君不見高堂明鏡悲白髮，朝如青絲暮成雪。", "人生得意須盡歡，莫使金尊空對月。", "天生我材必有用，千金散盡還復來。", "烹羊宰牛且爲樂，會須一飲三百杯。", "岑夫子，丹丘生，將進酒，杯莫停。", "與君歌一曲，請君爲我側耳聽。", "鐘鼓饌玉不足貴，但願長醉不復醒。", "古來聖賢皆寂寞，惟有飲者留其名。", "陳王昔時宴平樂，斗酒十千恣歡謔。", "主人何爲言少錢，徑須酤取對君酌。", "五花馬，千金裘，呼兒將出換美酒，與爾同銷萬古愁。"]}