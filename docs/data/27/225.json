{"author": "明皇帝", "period": "唐", "type": "诗", "title": "巡省途次上黨舊宮賦", "paragraphs": ["三千初擊浪，九萬欲摶空。", "天地猶驚否，陰陽始遇蒙。", "存貞期歷試，佐貳佇昭融。", "多謝時康理，良慙實賴功。", "長懷問鼎氣，夙負拔山雄。", "不學劉琨舞，先歌漢祖風。", "英髦既包括，豪傑自牢籠。", "人事一朝異，謳歌四海同。", "如何昔朱邸，今此作離宮？雁沼澄瀾翠，猿巖落照紅。", "小山秋桂馥，長坂舊蘭叢。", "即是淹留處，乘歡樂未窮。"]}