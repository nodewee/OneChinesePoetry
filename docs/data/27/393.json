{"author": "韓王從善", "period": "唐", "type": "诗", "title": "薔薇詩一首十八韻呈東海侍郎徐鉉", "paragraphs": ["綠影覆幽池，芳菲四月時。", "管弦朝夕興，組繡百千枝。", "盛引牆看徧，高煩架屢移。", "露輕濡綵筆，蜂誤拂吟髭。", "日照玲瓏幔，風搖翡翠帷。", "早紅飄蘚地，狂蔓挂蛛絲。", "嫩刺牽衣細，新條窣草垂。", "晚香難暫捨，嬌態自相窺。", "深淺分前後，榮華互盛衰。", "尊前留客久，月下欲歸遲。", "何處繁臨砌？誰家密映籬。", "絳羅房燦爛，碧玉葉參差。", "分得殷勤種，開來遠近知。", "晶熒歌袖袂，柔弱舞腰支。", "膏麝誰將比，庭萱自合嗤。", "勻妝低水鑑，泣淚滴煙𩅰。", "畫擬憑梁廣，名宜亞楚姬。", "寄君十八韻，思拙媿新奇。"]}