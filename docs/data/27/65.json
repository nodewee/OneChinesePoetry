{"author": "太宗皇帝", "period": "唐", "type": "诗", "title": "執契靜三邊", "paragraphs": ["執契靜三邊，持衡臨萬姓。", "玉彩輝關燭，金華流日鏡。", "無爲宇宙清，有美璇璣正。", "皎佩星連景，飄衣雲結慶。", "戢武耀七德，昇文輝九功。", "煙波澄舊碧，塵火息前紅。", "霜野韜蓮劒，關城罷月弓。", "錢綴榆天合，新城柳塞空。", "花銷蔥嶺雪，縠盡流沙霧。", "秋駕轉兢懷，春冰彌軫慮。", "書絕龍庭羽，烽休鳳穴戍。", "衣宵寢二難，食旰餐三懼。", "翦暴興先廢，除兇存昔亡。", "圓蓋歸天壤，方輿入地荒。", "孔海池京邑，雙河沼帝鄉。", "循躬思勵己，撫俗媿時康。", "元首佇鹽梅，股肱惟輔弼。", "羽賢崆嶺四，翼聖襄城七。", "澆俗庶反淳，替文聊就質。", "已知隆至道，共歡區宇一。"]}