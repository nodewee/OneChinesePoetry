{"author": "太宗皇帝", "period": "唐", "type": "诗", "title": "登三臺言志", "paragraphs": ["未央初壯漢，阿房昔侈秦。", "在危猶騁麗，居奢遂役人。", "豈如家四海，日宇罄朝倫。", "扇天裁戶舊，砌地翦基新。", "引月擎宵桂，飄雲逼曙鱗。", "露除光炫玉，霜闕映雕銀。", "舞接花梁燕，歌迎鳥路塵。", "鏡池波太液，莊苑麗宜春。", "作異甘泉日，停非路寢辰。", "念勞慙逸己，居曠返勞神。", "所欣成大厦，宏材佇渭濱。"]}