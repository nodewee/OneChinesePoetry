{"author": "太宗皇帝", "period": "唐", "type": "诗", "title": "重幸武功", "paragraphs": ["代馬依朔吹，驚禽愁昔叢。", "況茲承眷德，懷舊感深衷。", "積善忻餘慶，暢武悅成功。", "垂衣天下治，端拱車書同。", "白水巡前跡，丹陵幸舊宮。", "列筵歡故老，高宴聚新豐。", "駐蹕撫田畯，回輿訪牧童。", "瑞氣縈丹闕，祥煙散碧空。", "孤嶼含霜白，遙山帶日紅。", "於焉歡擊筑，聊以詠南風。"]}