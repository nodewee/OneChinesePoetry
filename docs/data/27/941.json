{"author": "盧仝", "period": "唐", "type": "诗", "title": "鼓吹曲辭 有所思", "paragraphs": ["當時我醉美人家，美人顏色嬌如花。", "今日美人棄我去，青樓珠箔天之涯。", "天涯娟娟常娥月，三五二八盈又缺。", "翠眉蟬鬢生別離，一望不見心斷絕。", "心斷絕，幾千里，夢中醉臥巫山雲。", "覺來淚滴湘江水，湘江兩岸花木深。", "美人不見愁人心，含愁更奏綠綺琴，調高弦絕無知音。", "美人兮美人！不知爲暮雨兮爲朝雲。", "相思一夜梅花發，忽到窗前疑是君。"]}