{"author": "太宗皇帝", "period": "唐", "type": "诗", "title": "詠司馬彪續漢志", "paragraphs": ["二儀初創象，三才乃分位。", "非惟樹司牧，固亦垂文字。", "緜代更膺期，芳圖無輟記。", "炎漢承君道，英謨纂神器。", "潛龍既可躍，逵兔奚難致。", "前史殫妙詞，後昆沈雅思。", "書言揚盛跡，補闕興洪志。", "川谷猶舊途，郡國開新意。", "梅山未覺朽，穀水誰云異。", "車服隨名表，文物因時置。", "鳳戟翼康衢，鑾輿總柔轡。", "清濁必能澄，洪纖幸無棄。", "觀儀不失序，遵禮方由事。", "政宣竹律和，時平玉條備。", "文囿雕奇彩，藝門蘊深致。", "雲飛星共流，風揚月兼至。", "類禋遵令典，壇壝資良地。", "五勝竟無違，百司誠有庇。", "粵予承暇景，談叢引泉祕。", "討論窮義府，看覈披經笥。", "大辨良難仰，小學終先匱。", "聞道諒知榮，含毫孰忘媿。"]}