{"author": "太宗皇帝", "period": "唐", "type": "诗", "title": "春日望海", "paragraphs": ["披襟眺滄海，憑軾翫春芳。", "積流橫地紀，疎派引天潢。", "仙氣凝三嶺，和風扇八荒。", "拂潮雲布色，穿浪日舒光。", "照岸花分彩，迷雲雁斷行。", "懷卑運深廣，持滿守靈長。", "有形非易測，無源詎可量。", "洪濤經變野，翠島屢成桑。", "之罘思漢帝，碣石想秦皇。", "霓裳非本意，端拱且圖王。"]}