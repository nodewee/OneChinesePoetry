{"author": "李白", "period": "唐", "type": "诗", "title": "鼓吹曲辭 戰城南", "paragraphs": ["去年戰桑乾源，今年戰蔥河道。", "洗兵條支海上波，放馬天山雪中草。", "萬里長征戰，三軍盡衰老。", "匈奴以殺戮爲耕作，古來唯見白骨黃沙田。", "秦家築城備胡處，漢家還有烽火然。", "烽火然不息，征戰無已時。", "野戰格鬬死，敗馬號鳴向天悲。", "烏鳶啄人腸，銜飛上挂枯樹枝。", "士卒塗草莽，將軍空爾爲。", "乃知兵者是凶器，聖人不得已而用之。"]}