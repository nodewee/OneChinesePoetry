{"author": "明皇帝", "period": "唐", "type": "诗", "title": "遊興慶宮作", "paragraphs": ["代邸青門右，離宮紫陌陲。", "庭如過沛日，水若渡江時。", "綺觀連雞岫，朱樓接雁池。", "從來敦棣蕚，今此茂荆枝。", "萬葉傳餘慶，千年志不移。", "凭軒聊屬目，輕輦共追隨。", "務本方崇訓，相輝保羽儀。", "時康俗易漸，德薄政難施。", "鼓吹迎飛蓋，弦歌送羽巵。", "所希覃率土，孝弟一同規。"]}