{"author": "葛勝仲", "period": "宋", "type": "诗", "title": "工部兄新治小閣壘土爲火爐戲作勸召客", "paragraphs": ["簡許開尊殺青竹，俎有肥羜簋饛粟。", "招呼未聽洗醆聲，故復吟哦小詩促。", "能使将軍賞不貧，請召宗姓仍及身。", "擁爐便是入窟室，於粲灑掃情無文。", "我今愁如居廣柳，萬斛量之應更有。", "內典暫輟算海沙，羣經尤慵開户牖。", "政欲酣暢融心神，村郊魚鳥皆來親。", "不憂坐上無武子，羣從一一天麒麟。"]}