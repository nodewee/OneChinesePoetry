{"author": "葛勝仲", "period": "宋", "type": "诗", "title": "次韻道祖大水", "paragraphs": ["君不見綠槐蔭夏摇千門，移秧遍野繰盈盆。", "天公忽作彌月雨，憂歲上勤黄屋尊。", "我家茆廬劣容膝，隨水傾摧非瑞室。", "街衢生魚堪佐饔，簷霤垂龍欲穿石。", "仰天又見興油雲，乾雨誤點波連村。", "馬牛不辯固其理，鼃黽同處何容論。", "休歎棲苴接飛翼，林端會見賓紅日。", "木饑水毁儻時運，救灾行看恩洋溢。"]}