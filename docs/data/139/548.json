{"author": "葛勝仲", "period": "宋", "type": "诗", "title": "依韻和子有教授姪寄雪詩", "paragraphs": ["空中紛霏誰剪水，夜半天窗明蠟紙。", "天将奇寶借詞客，使酒驅詩難但已。", "紅爐活火然松明，閒施博局呼明瓊。", "區中無此清絕境，疑是縮地來蓬瀛。", "從來聞說三吳道，飄瞥郊原看最好。", "且願留爲不夜城，揮戈却日還穹昊。", "講郎才韻今可人，聞客欲至顔津津。", "急掃堦庭施木屑，跋馬去作陶家賓。"]}