{"author": "葛勝仲", "period": "宋", "type": "诗", "title": "次韻葉夢得遊西余山", "paragraphs": ["秋霖喜新霽，裹飯山中遊。", "遥指大夫橋，閒泛野人舟。", "追隨得勝客，雅趣同滄洲。", "山路已清絕，顥氣况蓐收。", "亂石蹲狠羊，蒼官聳髯虯。", "古寺亦何有，森森瀟洒侯。", "忘懷一笑粲，更以大白浮。", "翰林廊廟姿，席珍韞天球。", "如何問三徑，更復尋一丘。", "升高澀投足，陟險眩迴眸。", "洞庭四萬頃，旁占鐺脚州。", "中有東西山，千奴熟霜秋。", "孤亭快寫望，欲去更少休。", "菟裘便可卜，何必依先疇。", "徘徊共懷古，徂歲真如流。", "封侯昔此地，顧余乃諸劉。", "一朝失茅土，窘急須人周。", "雍門曲池嘆，事往将何求。", "雲木餘參錯，烟巖自深幽。", "人生行樂耳，慎勿曲如鈎。"]}