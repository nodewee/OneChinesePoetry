{"author": "葛勝仲", "period": "宋", "type": "诗", "title": "次韻章壻道祖倧山居", "paragraphs": ["我本丘壑人，負乘輙致寇。", "歸來臥湖海，夢斷三接晝。", "尚餘憂國心，带眼日驚痩。", "騰装居景山，飄飄雲出岫。", "門無長者轍，相見誰肯就。", "吾甥相國孫，款我裹糧糗。", "禅關有聖解，已語則無咎。", "兩庵同相攸，卜鄰殆天授。", "登盤無檳榔，客居必見宥。", "富貴應自知，不詢唐舉壽。"]}