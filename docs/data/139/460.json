{"author": "葛勝仲", "period": "宋", "type": "诗", "title": "披雲臺", "paragraphs": ["深公出東都，山色已清好。", "流行滄江上，快意時絕倒。", "洗盡眼界塵，招提迹如掃。", "衆挽来靈山，世故亦相惱。", "平生愛山心，不厭更幽討。", "捫蘿開細岑，脫履藉豐草。", "聊煩坡陀石，坐此突兀老。", "是身端如雲，去住殊未保。", "孤峰起孤烟，晴湖漾晴昊。", "賓主兩忘言，可爲知者道。"]}