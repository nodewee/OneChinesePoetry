{"author": "葛勝仲", "period": "宋", "type": "诗", "title": "記夢詩  其二", "paragraphs": ["元豐功成身退閒，鍾山小築掩松關。", "莘莘學子求卒業，說經閙若闤門間。", "木鐸兹文繄筆硯，紫綬垂腰眼巖電。", "似聞一日置心猿，道德功名無不辦。", "配食孔廟時烝祠，子生其後不識之。", "文章津源已默付，名爵豈待顔髪衰。", "向來李嶠夢雙筆，至今辭藻無倫匹。", "納鑑唾口難細論，謂言不信有如日。"]}