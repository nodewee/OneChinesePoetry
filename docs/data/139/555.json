{"author": "葛勝仲", "period": "宋", "type": "诗", "title": "諸人各見和復和一首", "paragraphs": ["我祖還笏歸樂天，不羡戴冕兼乘軒。", "掃門笑傲寄元趣，一龕相對惟金仙。", "辭藻翩翩能析理，字字清奇中商徴。", "響泉韻磬初不施，見色聞聲自真意。", "從來家學傳青箱，禄侈萬石今方将。", "此篇不愁暫飛去，天相斯文終不亡。", "孫曾秀傑今層出，餘慶仰承君子澤。", "莫言臨絕似獲麟，請看筆頭扛鼎力。"]}