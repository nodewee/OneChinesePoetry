{"author": "葛勝仲", "period": "宋", "type": "诗", "title": "補之見和復次韻二首  其二", "paragraphs": ["逸驥未遇虚王閑，鹽車垂耳猶間關。", "夢中一眄逢伯樂，遺以舊物戃恍間。", "斧柯山神護珍硯，採琢往往興雷電。", "欲求潛璞滿書簏，顧豈咄嗟便能辦。", "禱求苦用中牢祠，何如假卧輙得之。", "池塘句好有神助，文字格力何因衰。", "莫嗟筮仕困刀筆，聘材行即肩羣匹。", "速将妙語醉衰翁，鸂鶒飛灘知不日。"]}