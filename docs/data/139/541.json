{"author": "葛勝仲", "period": "宋", "type": "诗", "title": "送許師德", "paragraphs": ["訪我金溪船繫柳，一杯醑我真天酒。", "騰装欲赴清油幕，纔得伸眉俄振手。", "家聲文采照東南，洛師吳郡乃所監。", "羔纁繼辟不容避，聊脱黄帽穿征衫。", "元戎器業光鼎軸，百萬貔貅爲部曲。", "仰分憂顧新登壇，慎柬英僚佐推轂。", "平生韜略攄一朝，佇看烽静無氛妖。", "将軍三箭天山定，千羣塞馬嘶風驕。"]}