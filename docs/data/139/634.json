{"author": "葛勝仲", "period": "宋", "type": "诗", "title": "次韻逢叔喜雪", "paragraphs": ["始見穿簾隙，俄驚照屋山。", "春容先苑樹，夜色誤城關。", "砧積疑鋪練，盆消若盜環。", "酒醇懷泛蟻，詩敏過求鷴。", "滉漾迷珠澤，便娟掩玉顔。", "人饑氈共嚥，馬凍薦難慳。", "勢急因空亂，形移任地班。", "舞深爭巧黠，囀細弄幽閒。", "淮右提師入，山陰訪友還。", "江湖禽影斷，絃木未須彎。"]}