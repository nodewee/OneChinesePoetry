{"author": "許景衡", "period": "宋", "type": "诗", "title": "寄劉元禮", "paragraphs": ["東郡趨鋒召，西廱振羽儀。", "微言元自得，夫子更誰師。", "文物今爲盛，賢能衆不遺。", "秋風看鵰鶚，碧海盡蛟螭。", "妙選追前輩，高標照一時。", "綵衣供戯樂，絳帳欲歸遲。", "念昔羣居盛，論文非我私。", "艱難良自信，出處不無疑。", "騏驥方千里，鷦鷯但一枝。", "田園日牢落，浩蕩故山期。"]}