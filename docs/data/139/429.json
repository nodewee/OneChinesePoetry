{"author": "葛勝仲", "period": "宋", "type": "诗", "title": "次韻良器真意亭探韻", "paragraphs": ["我愛陶淵明，脫穎深天機。", "叢菊遶荒徑，五柳搖幽扉。", "生逢卯金興，典午勢已非。", "著書但甲子，歲晚頻歔欷。", "仕宦聊復爾，樽酒真焉依。", "南畝猶種秫，西山同採薇。", "浩歌歸去來，熹微恨晨暉。", "迷途往莫諫，今是庶可幾。", "蓄琴但取意，不施絃與徽。", "觀其四八目，賢喆在所希。", "出處固有意，夫豈輕行違。", "誰云憚束带，辭榮俄拂衣。", "念彼同産人，撫視因遄歸。", "平生共志趣，但有一翟妃。", "少陵罪責子，頗謂達道非。", "右丞鄙乞食，更以人我譏。", "乃知第一流，尚此知音稀。", "妙詩發天奥，流轉同衡璣。", "自謂處人境，喧無車馬騑。", "心與塵事遠，地偏堪遁肥。", "東籬秋色晚，悠然望翠微。", "真意不可辨，佳氣隨鳥飛。", "詩辭向千載，凛凛猶光輝。", "我生但睎驥，望之有等威。", "行懷斜川游，坐想栗里磯。", "九原不可作，築亭傍崔嵬。", "獨取詩句名，櫩宇殊飛翬。", "巖谷有杳靄，花卉無紛菲。", "修篁寒逼人，坐如霜雪飛。", "諸公賞清致，野服馳韉鞿。", "經丘復尋壑，不憚歷嶮崎。", "壺觴更命釂，藻翰各一揮。", "高談破滯論，妙處端解圍。", "食冷或屢暖，哦詩寧忍饑。", "褒假猥見及，責善非所祈。", "願以靖節語，佩之如絃韋。"]}