{"author": "葛勝仲", "period": "宋", "type": "诗", "title": "高君贄兼數職奔走疲甚以詩勞苦之", "paragraphs": ["曉鼓逢逢天未白，呼火攝衣干典客。", "青衫手板階石前，磬折擎拳若無骨。", "還将束矢聽情僞，更向團絲分枉直。", "糟漿逆鼻走兵厨，播糠眯目司平糴。", "翩翩輕轝行若飛，濯濯單紈汗如滌。", "趨局何曾過八塼，端居未暇移百甓。", "歸家往往犬迎吠，得肉時時鳥攫食。", "長材要自萬鵬程，初筮聊淹一雞肋。", "徑須黽勉弹其冠，未用低佪尤此幘。", "左馮舊事今復繼，敏手州人驚霹靂。"]}