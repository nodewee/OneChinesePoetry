{"author": "葛勝仲", "period": "宋", "type": "诗", "title": "中秋無月與伸仲飲書齋書呈伸仲", "paragraphs": ["我生不如意，十事常七八。", "窮巷屬中秋，乃有長者轍。", "相逢急呼酒，坐待盛滿月。", "那知天所閟，不吐冰輪潔。", "王孫神膚清，與月真莫逆。", "牛渚舫中人，武昌樓上客。", "千古明月句，腹中無一闕。", "我窮輙相累，昏燈照愁絕。", "窗蕉響疏雨，杯負琉璃滑。", "豈無仍圓夜，又恐間何闊。", "呼童歌嗚嗚，一笑助耳熱。"]}