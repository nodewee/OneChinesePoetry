{"author": "葛勝仲", "period": "宋", "type": "诗", "title": "寄題吳江王文孺解元臞庵", "paragraphs": ["臞庵散人築隱居，自稱山澤之臞儒。", "邀風貯月有亭觀，以道自廣何其臞。", "三江雪浪魚龍窟，千古浮天仍浴日。", "乍吞涯涘歸醉胸，時卷波瀾入吟筆。", "天儲此景非寒窘，經營傑觀規相凖。", "萬株蒼石雲斸根，十頃紅蕖波照影。", "異時璧沼摇毛錐，同門太半通金閨。", "一班一級何足道，賦歸有此知爲誰。", "境清恍與塵寰隔，彷彿天隨舊行迹。", "聞道朱黄近筆牀，定有叢書增笠澤。"]}