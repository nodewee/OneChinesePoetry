{"author": "葛勝仲", "period": "宋", "type": "诗", "title": "襄陽大悲院作", "paragraphs": ["善財叩補陀，大千一弹指。", "我行無神足，重趼二百里。", "中年逢百罹，所欠但一死。", "稽首聞薰王，覬以俗障洗。", "魚山彊讚述，文污梵書庋。", "自憐迷本聞，云何見大士。", "覺與所覺空，根脱不用耳。", "圓融聲度垣，變現月映水。", "臂目恒河沙，如幻本一理。", "以是見觀音，文殊亦如是。"]}