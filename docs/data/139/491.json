{"author": "葛勝仲", "period": "宋", "type": "诗", "title": "用宏見和復和一首", "paragraphs": ["荒鷄號将晨，不改風及雨。", "高賢兩投分，定交從臼杵。", "心期久彌堅，膠漆比孰愈。", "有初顧隙未，賣友起中古。", "五交有形状，孝標能訓詁。", "邈哉弹冠契，王陽知貢禹。", "乘權獻巧妍，失時輙輕侮。", "管鮑貧時交，此道棄如土。", "孟嘗唾其面，憤懣聊一吐。", "翟公書其門，薄夫常接武。", "蹇予不知量，拔士偏寒苦。", "見欺多校人，覈實失子羽。", "歸來蓬蒿園，弔影甘窮處。", "知舊棄如遺，那復見比數。", "誰知荆州丞，厚德能克舉。", "任安窮不去，平仲久更覩。", "詩文連慰藉，詞鋒設賓主。", "剡藤快展讀，如坐對談麈。", "惜哉華國文，乃以觀矇瞽。", "舂容寫河漢，寒窘笑三語。", "才凡特俎豆，德薄更藻斧。", "玉巵實無當，深恐累稱許。"]}