{"author": "葛勝仲", "period": "宋", "type": "诗", "title": "送鄧寧民罷瑕丘簿", "paragraphs": ["火雲燒晴空，大暑金石流。", "行人口生烟，千里無停輈。", "胡爲趣遵路，僚好挽莫留。", "自言爲升斗，往日辭親遊。", "兒嬉膝前歡，三載不可求。", "所得較所失，輕重真不侔。", "于茲滿秩歸，子職冀稍修。", "微官亦何樂，觸事有庶尤。", "米鹽聒雙耳，簿領昏兩眸。", "畏首復畏尾，人役不得休。", "豈無讀書暇，頃刻但少偷。", "幸此案上歷，數日獲到頭。", "白雲已在眼，喜色津津浮。", "我亦厭羈官，如苦南冠囚。", "羡子有行色，去若登崑丘。", "更書縱未下，投劾行當謀。"]}