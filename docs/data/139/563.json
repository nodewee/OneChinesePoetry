{"author": "葛勝仲", "period": "宋", "type": "诗", "title": "贈星洲僧了然", "paragraphs": ["禅林古有一宿覺，講席嘗聞一遍照。", "凡馬十駕及駿骨，況子秀穎顔齒少。", "星洲巖壑鎖煙雲，千柱浮空覺王廟。", "似聞焠掌作書淫，乍或横肱究心要。", "明窗淨几學參玄，二塗一得可前料。", "香浮牛首禮圓光，唄似魚山勝長嘯。", "聞熏大士豈忘言，機鋒嘿贊潮音妙。"]}