{"author": "葛勝仲", "period": "宋", "type": "诗", "title": "次韻李倅安上喜雪", "paragraphs": ["兔苑佳賓集，龍山上瑞臻。", "微飄方自弄，亂洒忽無垠。", "剪水層空墮，装春病枿新。", "繽翻投隙巧，歷亂點衣勻。", "急每隨風陣，高将擁日輪。", "階閒鋪六出，簷重壓千鈞。", "片落梅初謝，毬飄柳未顰。", "賞清疑不夜，驚晚誤司晨。", "朔漠寒沙起，湘吳美酎陳。", "地荒包委瑣，木朽蓋輪囷。", "舴艋尋幽客，蝸牛卧冷人。", "稍晴芳意動，散策共尋春。"]}