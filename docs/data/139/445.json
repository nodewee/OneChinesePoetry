{"author": "葛勝仲", "period": "宋", "type": "诗", "title": "再和示季明", "paragraphs": ["劍不用置履，柏非可爲舟。", "古來倜儻士，渠肯甘凡流。", "君材早邁往，華問馳交游。", "高文筆如掃，雋辨舌不留。", "白黑自了了，皮裏藏陽秋。", "擁卷得淵旨，奮辭祛繆悠。", "身雖不求人，政自人所求。", "恢恢有餘刃，所見無全牛。", "亨衢恐不免，位遇豈足憂。", "初官三語掾，審克裨藩侯。", "退公豐暇裕，問學日益羞。", "行爲孔獨誦，端以賈長頭。", "嗟余過立境，沒沒謝藴修。", "廣文一飯足，其他非所謀。", "勝境定時訪，良書亦可收。", "但恐與君别，無復往朋儔。"]}