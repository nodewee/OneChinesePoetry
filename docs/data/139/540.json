{"author": "葛勝仲", "period": "宋", "type": "诗", "title": "邑尉姜補之枉詩甚寵率爾酬和", "paragraphs": ["去年詔鎻春官闈，桓桓文陣如熊羆。", "激昂辭章爭自售，獵取豪俊幾無遺。", "五更榜帖亂人鬼，九衢姓字犇輪蹄。", "維時謬從宗伯後，喜子入彀名高垂。", "楓宸臚傳預供奉，杏苑開宴常追隨。", "那知巖邑大如斗，邂逅聯事同勞疲。", "民頑奊詬號難治，心怯畏縮将安施。", "幸蒙幹略整紛冗，間以文義相娯嬉。", "忘形未肯遽爾汝，執禮乃或論生師。", "固知風味去人遠，九牛何止爭毫釐。", "平生最喜我輩士，角巾野服同委蛇。", "爾來亭午已休吏，五百彌月閒鞭笞。", "城南桐竹富蕭瑟，城北溪漲清淪漪。", "頗願吾僚哀老子，遨遊使得時伸眉。"]}