{"author": "葛勝仲", "period": "宋", "type": "诗", "title": "衛卿弟和詩佳甚復和一首", "paragraphs": ["俗人雪句如翻水，陳言堪弔剡藤紙。", "子詩清如扇上讚，使我三歎不能已。", "妍姿與雪爭輕明，白戰不道飛瑶瓊。", "西神山畔芙蓉水，好招煙艇浮澄瀛。", "千巖不必山陰道，何處輕飄看不好。", "百觚判斷速呼客，莫待睍消還畀昊。", "天儲此景娯閒人，貯瓶潑茗甘流津。", "茅簷從此便歸隱，不待人呼祁孔賓。"]}