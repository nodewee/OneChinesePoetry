{"author": "葛勝仲", "period": "宋", "type": "诗", "title": "次韻鄭維心遊西余山", "paragraphs": ["雲巘瓌奇甲震州，不須幽境更旁捜。", "從來知是通侯國，此段方從勝客遊。", "閏歲春遲空水樹，雨時溪漲失沙洲。", "吾衰久矣欲何適，更爲前山一上樓。", "顧余峰好鏁雲烟，入寺窺臨信所傳。", "衣袒右肩從衲子，屐除前齒陟山巔。", "一杯相屬真宜釂，四者難并偶幸全。", "亭號弄雲誰作記，紫樞當日筆如椽。"]}