{"author": "葛勝仲", "period": "宋", "type": "诗", "title": "丁巳遊大雄寺有陳朝檜", "paragraphs": ["古殿藻井高，榱桷窮壮麗。", "黄金四佛榜，煌煌曼卿字。", "廷中檜異状，封植天嘉歲。", "直幹龜鶴年，樛枝龍蛇勢。", "陰森歷九朝，知閲幾興廢。", "石根青銅柯，孤高方得地。", "應笑凡草木，俛仰見癯瘁。", "緬懷陳季年，三閣事瓌異。", "後庭唱未闋，已作墮井計。", "獨此歲寒姿，與佛常閲世。", "寄謝青牛宫，勿輕大雄寺。"]}