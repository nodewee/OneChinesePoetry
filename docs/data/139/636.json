{"author": "葛勝仲", "period": "宋", "type": "诗", "title": "再和", "paragraphs": ["皚皚盈尺瑞，及此臘前臻。", "滉漾連三暮，縈盈遍九垠。", "青腰陰巧露，白帝羽儀新。", "坤軸埋藏厚，天潢瀉落勻。", "瑶林變園榭，縞带逐車輪。", "膏潤歸農畝，雕裁自化鈞。", "吟寒詩膽健，装冷嫵眉顰。", "點袖朝正日，侵鞾立仗晨。", "境同秋月淨，句鄙散鹽陳。", "白玉藏千室，黄雲卜萬囷。", "江臯迷宓女，姑射想神人。", "早晚晴光動，郊原探早春。"]}