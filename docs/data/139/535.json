{"author": "葛勝仲", "period": "宋", "type": "诗", "title": "次韻去非梅花", "paragraphs": ["造化小兒心戀嫪，偏向冰花施巧妙。", "冷禁霜带曉寒飄，清宜月綴微雲照。", "已與鳴鳩傳酒信，更乞遊蜂供蜜料。", "交情萬里寄春色，度曲五更吹怨調。", "半樹臨溪抵死香，一枝倚竹嫣然笑。", "寒姿疏影太幽獨，靜女貧姝真窈窕。", "世言嘉卉出靈山，我疑異種來圓嶠。", "肯挑俗子炫穠麗，只約騷人伴吟嘯。", "少陵牽興催衰白，廣平被惱回剛峭。", "徑須相過壽此花，市遠無肴只藜藋。"]}