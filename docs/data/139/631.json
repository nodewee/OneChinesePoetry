{"author": "葛勝仲", "period": "宋", "type": "诗", "title": "學正郭勉夫示詩次韻答之", "paragraphs": ["有道家聲遠，沉機足幹時。", "松生非培塿，檀伐待淪漪。", "虎脊卑凡乘，蛾眉疾衆姬。", "一鳴驚伍舉，千里器王珪。", "德令温温著，名香藹藹馳。", "披荘問同異，執禮判嫌疑。", "操尙傾涓子，才華進客兒。", "適齊非鼓瑟，逃楚笑吹箎。", "藝苑高三絕，書庠肅五儀。", "涌泉推敏思，翻水播英辭。", "計吏趨蘭省，諸生偃璧池。", "行殊師也過，論鄙釋之卑。", "默識扳安世，多方劣惠施。", "風標寒似玉，機警利如錐。", "高翥千齡鶴，前知五總龜。", "碎金珍謝傅，餘錦夢丘遲。", "謬學邯郸步，工施渾沌眉。", "文科将赫奕，榮路即威夷。", "器業今爲重，功勲士所期。", "他年青竹上，凜凛看名垂。"]}