{"author": "葛勝仲", "period": "宋", "type": "诗", "title": "次韻去非留别", "paragraphs": ["餘子碌碌不足數，太丘晚出吾所許。", "淹盤此境未金馬，邂逅相逢慰銅虎。", "與超宗語不知寒，從季遠遊那覺暑。", "祥琴臯月歘戒行，征馬譙門聊出祖。", "平生種學與績文，自信扶珪兼綴組。", "分無桃葉把歌扇，只有松枝當談麈。", "行装未辦纒頭帛，衣食何施擇木羽。", "從來文豹深隱霧，此去老蛟真得雨。", "長卿蜀肆初滌器，伯鸞吳廡曾舂杵。", "青雲直上不作難，那復笑人憂鄧禹。"]}