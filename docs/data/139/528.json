{"author": "葛勝仲", "period": "宋", "type": "诗", "title": "從人求鰒魚", "paragraphs": ["海邦邾莒固多品，此族稱珍乃其伯。", "瀋泉湘瀹付饔宰，薑桂煎調奉佳客。", "視書已覺明病眼，點酒偏能醒醉魄。", "君看憂憤不眠人，快啗取厭亦何擇。", "豈如吾曹飲文字，輿臺不復霑餘瀝。", "昔官餘杭飽下筯，兩載杯盤厭凡核。", "朅來瑕丘問鮭菜，樽俎遍索未云獲。", "願從褚公棄千萬，免使劉郎鞭二百。"]}