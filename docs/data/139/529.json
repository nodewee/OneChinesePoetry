{"author": "葛勝仲", "period": "宋", "type": "诗", "title": "刁馬河上書事呈提舉張聖用", "paragraphs": ["稻人掌稼存周書，蕩以溝洫蓄以瀦。", "爲田一夫顧尚爾，有大於此其亡諸。", "所以當時多善歲，黍稌高下無萊汙。", "史公引漳變舄鹵，鄭國注洛通廞淤。", "寂寞井地已不復，二子興利猶居居。", "常平新書出聖考，歲積羡入爲留儲。", "毫釐不以給公上，補助力役寬農夫。", "意謂舍此欲富國，不幾緣木求淵魚。", "猗歟吾皇始即阼，駿惠成憲追前摹。", "民田利病特經意，詔俾海縣交修予。", "芻言輿議滿青匭，論及刁馬尤勤渠。", "一勞暫費不足憚，要使長利相乘除。", "水衡銜命出護役，使節適野同伻圖。", "勸勤警惰詔賞罰，尺一徑下隨都俞。", "擇材分幹自不乏，猶如采芑從菑畬。", "薨薨畚插事疏鑿，坎坎鉦鼓催勤劬。", "伍符尺籍用兵法，保受圑結從州閭。", "施功塹中毎絕蚓，得肉道上時銜烏。", "河流廣深事股引，清波漲綠涵靈胥。", "勸農使者舊京兆，眉嫵曾畫閨房姝。", "魯邦都尉古循吏，謀視韓許直庸奴。", "經營土功費心畫，埤益王事成仙臞。", "清明不歸對花柳，獨冐埃壒馳軺車。", "香名巍巍鏤翠琰，績用藹藹飛皇都。", "横流不復灌旁郡，萬室按堵安田廬。", "陪京沃壤袤千里，旱乾水溢從今無。", "誰言釃渠百世利，政在起役三旬餘。", "荒功經始自勿亟，煩爾訖事歌驪駒。", "役夫雲翔指千萬，北返曹濮南青徐。", "願修厲禁比川澤，張官督察稱衡虞。"]}