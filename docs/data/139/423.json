{"author": "羅從彥", "period": "宋", "type": "诗", "title": "和張公敘別古風", "paragraphs": ["良工創新第，瀟灑侔洞府。", "經營未畢工，四面方興渚。", "蛟龍忽夜徙，空中震雷雨。", "親舊賀于門，主人迎孔戶。", "連喚鳳兒來，藏書幾多部。", "爲我張廣筵，酬賓酌以旅。", "人謂主公賢，敦朴嗤峻宇。", "規模出心匠，務卑由乃祖。", "欲圖久安逸，勿辭暫勞苦。", "忠孝闡門家，詩禮光族緒。", "居室云苟完，謙沖彌自處。", "玉石不分別，鶴雞謾爲侶。", "顧予局促輩，鄉評少推許。", "嘗遊莊嶽間，喜作齊人語。", "何幸天相之，幡然交鄒魯。", "早年欽大名，馳書聊以序。", "比來揖清風，談笑揮玉麈。", "見之名利盡，久侍豈無補。", "素志以深酬，青眼猶相與。", "默念湯盤頌，未爲傾肺腑。", "何當惠古風，錦繡施牋楮。", "妙曲誠寡和，取則憑柯斧。"]}