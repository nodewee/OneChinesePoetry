{"author": "葛勝仲", "period": "宋", "type": "诗", "title": "送同郡識上人遊圓覺問道慈受", "paragraphs": ["道人獨往韻，半生服行衣。", "專門施氏易，編脱屢絕韋。", "文詞粲藻火，片語不救饑。", "棄家學心法，感歎悟昨非。", "兩年飽三白，屏棄甘與肥。", "南行訪道師，芒屩常輕飛。", "側聞長者寺，塔廟俱巍巍。", "堂堂第一代，龍天共瞻依。", "騰装來見語，舍是将安歸。", "勉旃叩玄旨，心花發清輝。"]}