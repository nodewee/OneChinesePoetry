{"author": "葛勝仲", "period": "宋", "type": "诗", "title": "明日元舉赴召見别用前韻送行", "paragraphs": ["吾君急升平，元凱登二八。", "赤墀擁豪俊，青雲啟塗轍。", "巖居及川觀，號召無虗月。", "徴君筆瑞世，制行圭玉潔。", "向來端神羊，不畏龍麟逆。", "嶠南歸興動，只作數旬客。", "跡雖遁煙壑，名常藹雲闕。", "果膺尺一書，赴隴催装發。", "遂恐長烏府，席與羣工絕。", "眷言國步艱，敢惮泥塗滑。", "牛刀剸繁劇，鵬翅摩空闊。", "相期扶中興，何止得官熱。"]}