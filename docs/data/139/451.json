{"author": "葛勝仲", "period": "宋", "type": "诗", "title": "次去非韻簡元忠使君", "paragraphs": ["翻飛堕青冥，巖邑漫濡跡。", "脫無賢已交，久矣去移疾。", "興州天下士，奇節非碌碌。", "魁然索價高，未肯輕沽玉。", "居閒時過我，端若右尹夕。", "文詞天分工，沈詩更任筆。", "蟬連語入微，不覺聽更僕。", "舊交半廊廟，勲閥藏帝籙。", "毋寧一麾出，不屈數旬客。", "五十始過二，榮途尚努力。", "才資况加人，何止什與百。", "是事姑置之，秋日方在翼。", "鮮鮮黄金花，冷艷照墻屋。", "郊原沐時雨，枯槁蘇霑足。", "城南天息河，流水有令德。", "相攜共擊汰，泛此寒湜湜。"]}