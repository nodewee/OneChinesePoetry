{"author": "葛勝仲", "period": "宋", "type": "诗", "title": "道祖見和復賦一首", "paragraphs": ["人言不飲第一策，况我携貧來作客。", "破衣任笑頻見肘，斷鞋不辦時新屐。", "公材公望非丁潭，世人誰許瞻巖巖。", "豺狼滿道生理窄，立錐方卜南山南。", "十年丘壑幾成癖，澄懷坐想真歷歷。", "難希蒋詡開三徑，且學陳蕃事一室。", "時危花柳自村村，未害含飴仍弄孫。", "淡飯且安禅悦食，儲錢更買奇礓石。"]}