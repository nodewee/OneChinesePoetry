{"author": "葛勝仲", "period": "宋", "type": "诗", "title": "次韻去非謝前教授餉澤州瓦硯", "paragraphs": ["錫花蒸成一坏土，聯坳即墨元光舞。", "飛鴛餘韻照文房，吕翁心機同刻楮。", "高平沃壤真土膏，硯與龍尾爲朋曹。", "剛柔得中不坯甈，共推妙手能甄陶。", "郎官小樣知名久，何須對面供十手。", "講郎尚有千載人，要此編摩論臧否。", "請加什襲傳後昆，阿買不獨書八分。", "紗帷晝靜棐几滑，克肖鼻祖能綴文。"]}