{"author": "葛勝仲", "period": "宋", "type": "诗", "title": "試建溪新茶次元述韻", "paragraphs": ["舶舟初出建溪春，紅牋品題苞蒻葉。", "低昂輕重如美人，等衰銖較知難躐。", "格高玉雪瑩衷膓，品下膏油浮面頰。", "太丘胸中有涇渭，包裹携來充博帖。", "稍發下駟已驚眼，香味高奇光煒曄。", "不肯花前殺風景，憑花爲謝穿花蝶。", "更看正紫小方珪，價比連城真稱愜。", "病渴羌人洗煩滯，好睡兼旬便愁攝。", "異時風流貴公子，喜悦藏珍令口囁。", "莫辭七椀攪枯腸，有酒沽君夜燒蠟。"]}