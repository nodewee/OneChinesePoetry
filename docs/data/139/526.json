{"author": "葛勝仲", "period": "宋", "type": "诗", "title": "補之見和復次韻二首  其一", "paragraphs": ["仙曹無事身得閒，午睡絕惡呼當關。", "榻施籧篨獨展轉，夢覺不離周孔間。", "官出硯州初乏硯，過眼羅紋如過電。", "半生用一即墨侯，頗欲易之貧不辦。", "舊聞夢硯湘君祠，乃今神異真類之。", "秣陵真儒豈虚授，文字之祥昌不衰。", "擘牋亹亹稱名筆，正始微言欲儔匹。", "終當辭藻瑞朝廷，更請焚膏勤繼日。"]}