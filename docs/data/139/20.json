{"author": "韓維", "period": "宋", "type": "诗", "title": "和宋中散寄題景仁新池", "paragraphs": ["北顧興王府，東瞻象日畿。", "稻塍常借潤，黍尺詎能晞。", "鷺浴菖芽短，魚跳荇菜肥。", "樂亭初置酒，試舞旋裁衣。", "逸冀相從老，冥鴻自在飛。", "月游刳小艇，雨釣築新磯。", "栽插期春事，追游惜晚暉。", "氣同均我爾，道勝絕從違。", "安燕興棠棣，艱勤陋采薇。", "如何宋中散，留滯不成歸。"]}