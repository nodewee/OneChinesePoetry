{"author": "葛勝仲", "period": "宋", "type": "诗", "title": "諸人見和復次韻", "paragraphs": ["淵明事獨往，謀酒不謀國。", "引壺自酌罷，高卧幽窗北。", "孤松供盤桓，五柳伴幽寂。", "時赴中道邀，未覺體小劇。", "八旬棄縣令，忻若重負釋。", "安石登冶城，清談工剖擊。", "竹林事遊燕，百金費羣客。", "絲竹聊寫情，副此桮鐺癖。", "歲晚白雞夢，頽齡天不惜。", "二士俱好飲，世運屬艱棘。", "身今掃閒軒，紅蕖蔭魴鯽。", "遠挹環峰秀，下臨湍水激。", "得酒且盡歡，何人壽金石。", "不如更添燭，夜漏淹晷刻。", "醺酣便逃禅，酩酊非閼適。", "從教醉謬誤，黎明不能憶。"]}