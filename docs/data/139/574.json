{"author": "葛勝仲", "period": "宋", "type": "诗", "title": "初得庵基於青山用立方韻請道祖同賦", "paragraphs": ["身閒那贈繞朝策，來作菁山數旬客。", "結庵痛謝九流賓，輕重嫌人分履屐。", "才通箭道菖蒲潭，幼輿政合居山巖。", "鬭健更須升絕頂，接天巨浸浮東南。", "從來不辦王濟癖，石磴騎危甘脚歷。", "欲将土木化荆榛，坐嘆清風來入室。", "練裙葛帔居山村，共怪膏粱相國孫。", "祝雞爲鄰言不食，自此相從煮白石。"]}