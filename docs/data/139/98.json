{"author": "許景衡", "period": "宋", "type": "诗", "title": "王義夫召飯鼇山亭詩", "paragraphs": ["海上聞三島，人間占幾州。", "孤城臨鳥道，雄構壓鼇頭。", "縹緲層軒外，縈紆一徑幽。", "鳴琴常有暇，飛蓋許同遊。", "平野連天闊，洪河遶塞流。", "清風驅酷暑，畏日得新秋。", "麥破銀絲浄，茶烹玉蘂浮。", "官聯慙蹇淺，恩紀獨綢繆。", "牢落登高賦，驅馳爲食謀。", "從公時晤語，不復歎淹留。"]}