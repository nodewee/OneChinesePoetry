{"author": "葛勝仲", "period": "宋", "type": "诗", "title": "喜元舉歸", "paragraphs": ["溪東作舍已蓋茆，溪西築庵新立棟。", "水雲參錯出十里，妙寄方嗟無與共。", "忽聞故交還五嶺，聊喜居鄰依二仲。", "臺評早歲冠神羊，儒館文華推白鳯。", "詔除毎下輙避寵，才術小試已驚衆。", "炎荒雖云去國遠，皇華要是爲時用。", "故爲懷歸逐我輩，露章求免疲護送。", "自言嶠南官不惡，峻峰危嶝頻飛鞚。", "挽葛屢上羅浮顛，披雲亦到朱明洞。", "看山却憶家林好，夜夜幽棲來旅夢。", "而今歸隱寄天放，却憶修途真定痛。", "猿鶴相向爲家禽，松菊未荒憐手種。", "碧鮮脱籜高遶屋，白墮敷醪香出甕。", "從今莫厭數招尋，持鰲共費宫祠俸。"]}