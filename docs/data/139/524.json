{"author": "葛勝仲", "period": "宋", "type": "诗", "title": "記夢詩  其一", "paragraphs": ["頤堂晝卧清且閒，了無塵霿來相關。", "俄然正夢半山老，練裙葛帔泉石間。", "抵掌稱譚因餉硯，微凹浮墨光如電。", "自言繙經視草時，落紙雲烟皆倚辦。", "山頽梁壞空遺祠，覺讀其書寐見之。", "勉令勲德復藹藹，佳兆若此真非衰。", "少瑜昔夢青鏤筆，江淹重錦完成匹。", "明當辭藝驟驚人，千里從今期一日。"]}