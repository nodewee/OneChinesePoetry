{"author": "葛勝仲", "period": "宋", "type": "诗", "title": "先君忌飯僧悟空興之姪有詩和韻", "paragraphs": ["君不見毗耶居士人天英，化佛億萬文室盈。", "清晨香積一盂食，厭足一切緊法力。", "又不見手捉麈尾生公廬，說經妙藴幾無餘。", "豈惟緇素日會面，粉碎虚空雨花片。", "我生歸命海潮音，况復劬勞諱日臨。", "三孤遺像涕沾臆，建齋達觀趨禅閾。", "悟空誰是悟真空，門前灌木吟悲風。"]}