{"author": "葛勝仲", "period": "宋", "type": "诗", "title": "次韻范昌齡慶新居", "paragraphs": ["我家渺在澄江浦，泛宅來依白蘋渚。", "客居十載席爲門，上蓋茅茨下榛楚。", "邇來作舍倒歸貲，聊爲兒曹庇寒暑。", "千巖萬壑相嫵媚，似以身嘗爲地主。", "樓外煙霞邀吐句，堂中墳史供稽古。", "歲晚居身可否間，簪裳束閣饒安閒。", "深愧詞人相俎豆，鶴書應不愧鍾山。"]}