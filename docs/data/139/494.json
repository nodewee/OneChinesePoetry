{"author": "葛勝仲", "period": "宋", "type": "诗", "title": "七月一日招道祖劇飲", "paragraphs": ["長卿已倦遊，十年安澤國。", "越鳥巢欲南，鷓鴣飛懶北。", "會予亦蹭蹬，從子寄岑寂。", "有酒時相邀，歡飲終未劇。", "今當大火流，似聞姊喪釋。", "羽書靜追呼，樂禁通考擊。", "掃除北窗凉，招速東床客。", "暫勤車騎都，來輟春秋癖。", "白啖苦無賴，紅顔因暫惜。", "畦蔬擷菘韭，園果剥梨棘。", "金虀薦子鵝，銀條膾玄鯽。", "弓彎舞袖寬，珠貫歌聲激。", "景升陋三雅，淳于能一石。", "擬取醉轄投，慵持詩燭刻。", "浮生百年幻，且盡一朝適。", "莫待佐稽山，對案空相憶。"]}