{"author": "葛勝仲", "period": "宋", "type": "诗", "title": "次韻去非題紫邏洞", "paragraphs": ["一麾謬作東諸侯，邂逅兩玉陪遨遊。", "引泉疊山作竹洞，持以奉客充淹留。", "㶁㶁清流出潭底，辟疆萬箇那勝此。", "奇礓文六照幽亭，雅稱幼輿巖石裏。", "人所應無君盡無，哦詩擁卷窮晨晡。", "指物程形直題署，便欲相稱詩董狐。", "雲水相從樂復樂，汝陽太守自賓幕。", "不用飛章乞會稽，聳秀交流看巖壑。"]}