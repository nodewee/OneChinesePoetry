{"author": "葛勝仲", "period": "宋", "type": "诗", "title": "二十五日道祖滄浪亭落成召會", "paragraphs": ["東園延袤不論畝，樹梓成行俱楚楚。", "方池瀰漫漲漣漪，藕花清酣嬌欲語。", "臨流新築滄浪亭，斧斤斷手邀落成。", "蘇家風月舊無價，千金買得亭和名。", "穹廬飲馬吳江水，長洲萬井紅烟起。", "齊雲樓觀委寒灰，那有相家歌舞地。", "稽山别乘今豪英，肯将勝事頽家聲。", "青氊舊物今在眼，彷彿北牖仍東榮。", "把盞聊爲主人壽，亂離已往空搔首。", "請看前日閙巫毉，豈有閒情舉樽酒。", "朝來大火落南躔，已覺病骨蘇凉天。", "剩擣橙虀斫鱸鱠，全家醉倒秋風前。"]}