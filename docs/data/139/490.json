{"author": "葛勝仲", "period": "宋", "type": "诗", "title": "和韻答馬用宏朝散", "paragraphs": ["三吳汗漫遊，彌月沐風雨。", "歸來駭貧舍，忽有金剛杵。", "豈惟心疾失，頓覺頭風愈。", "句如冰壺清，格類瓦棺古。", "五言有奥境，此段得箋詁。", "吾衰久寂寂，笑人憂鄧禹。", "自貶豈不能，趨競虞姍侮。", "洞庭巖壑秀，信美真吾土。", "秋濤浮乾坤，日月互吞吐。", "中有七十山，招提稱踵武。", "歸命兩足尊，一洗俗諦苦。", "但喜經翻貝，那知檄馳羽。", "鐘魚走諸刹，袵席詎安處。", "洞天隔塵寰，仙境一二數。", "毛公金丹成，拔宅已輕舉。", "空餘朝斗壇，遺址猶可覩。", "法城有龍象，今作西山主。", "淨瓶逗真機，松枝代揮麈。", "示我第一義，金篦破昏瞽。", "清遊懷清標，所恨隔笑語。", "茅廬新塈塗，戶牖木僅斧。", "劇談佇公來，相望十里許。"]}