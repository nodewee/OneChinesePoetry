{"author": "葛勝仲", "period": "宋", "type": "诗", "title": "柏悦堂宴集晚移望嶽亭德升有詩復次韻", "paragraphs": ["陰森美章園，爽塏背塵陌。", "紛紛辟疆家，勝處此其伯。", "登危覧幽奇，寬敞盪喧窄。", "層層綠陰暗，中有孤花拆。", "三品玩伏虎，兩部當鳴蟈。", "主人延客眼，清映壺觴碧。", "茂宰工撥煩，恢恢奏刀騞。", "議郎兼語掾，闔府畏跼蹐。", "仇梅諸鉅公，燕笑歡一席。", "蹇予但空餐，營職無半策。", "文墨彊抽身，林池同息跡。", "金火爭伏見，執熱如焚炙。", "頗願百斛船，浮浮兩頭拍。", "嶽雲插晴空，移尊及未夕。", "清飈起四座，肅肅生羽翮。", "人生不謀歡，带眼計月瘠。", "誰能較榮槁，瑣尾論干澤。", "相從飲文字，一笑百憂釋。", "歌呼到爾汝，坐待霜月白。", "歸軒踏清影，光謝紗籠赫。"]}