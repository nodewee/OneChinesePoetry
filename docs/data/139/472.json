{"author": "葛勝仲", "period": "宋", "type": "诗", "title": "涉汝詩", "paragraphs": ["居官行兩周，出郭劣半里。", "名稱臨汝守，初未涉汝水。", "今朝破巨浪，萬頃寄一葦。", "源從天息山，此地乃其委。", "青嵩正北踴，紫邏復西峙。", "兩岸千萬峰，落影照清泚。", "下瀨劇迅速，舟輕如激矢。", "周南滯留恨，此假聊一洗。", "悵無周旋人，同載如郭李。", "似聞汝陰湖，揚塵清潁尾。", "醉翁漾舟處，無復碧染指。", "歲月供感概，人事有遷徙。", "兹水美洋洋，正堪行樂耳。"]}