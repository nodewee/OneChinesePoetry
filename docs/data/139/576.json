{"author": "葛勝仲", "period": "宋", "type": "诗", "title": "大暑新居納凉和小子韻", "paragraphs": ["至後金柔伏日三，旱氣焚宣勢如惔。", "火井湧沸烟生嵐，鶴髪遺老素未諳。", "我居瀕澤深眈眈，修廊飛廡賢僧庵。", "薰然好風來自南，如甘露門開瞿曇。", "如客懷冰吐清談，有亭自雨臨深潭。", "不假凉草生毵毵，天日炎赫反所貪。", "我窮儲無石與甔，枵然饑腹空婪酣。", "后皇矜憐百不堪，免使熟爛聊包涵。", "王城衮衮穿朝衫，跨馬揮汗流朱藍。", "獨逃靡盬侍魚泔，坐享逸樂捫心慚。"]}