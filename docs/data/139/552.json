{"author": "葛勝仲", "period": "宋", "type": "诗", "title": "明月峽", "paragraphs": ["李庇山記皮陸詩，紀述茶事真歷歷。", "枕流亭北池七里，萬仞插天雙石壁。", "懸崖倒掛天銀河，武敏尚存西楚迹。", "昔賢招尋多好事，例以姓字刊巖石。", "青瓊綠髓茶始生，報春鳥鳴山晝寂。", "茶民研膏柏黑粘，香焙鑿山深二尺。", "急程苞貢御簾開，宫娥進水傾寒碧。", "只今玉食歲不供，舊事獨有山英識。", "羈人水厄不厭數，耿耿不寐幾通昔。", "他日重來覓舊題，應嘆流年如矢激。"]}