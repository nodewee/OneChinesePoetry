{"author": "葛勝仲", "period": "宋", "type": "诗", "title": "衛卿弟賦詩見貽和答一首時有從軍之興", "paragraphs": ["我如老屋人多閲，骯髒如君真可悦。", "長塗未騁駒伏轅，窘步無堪鮒依轍。", "諸賢衮衮位華顯，獨子棲棲困巖穴。", "何妨虎子聊一探，况是龍泉未虞缺。", "前時羮稀客告去，爾日瓶空糧又絕。", "不緣閔已賦牢愁，獨爲傷時拭清血。", "燕頷食肉骨素奇，龍額封侯計非拙。", "勉旃矍鑠出據鞍，收卷毛錐從此决。"]}