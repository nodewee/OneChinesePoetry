{"author": "葛勝仲", "period": "宋", "type": "诗", "title": "己未次廣惠院", "paragraphs": ["下若水沄沄，佛寺古邑西。", "開帆但五里，不到将噬臍。", "懷古展清眺，崇閣聊攀躋。", "法生有鼻祖，樂此山與溪。", "自言孫子賢，兹地興王基。", "覇主受九錫，二紀承梁齊。", "空餘陽烏阜，石人卧荒蹊。", "綠滿天隨家，巖花伴幽棲。", "留傳杞菊堂，墨妙懸榱題。", "秀色有他嶺，招尋更杖藜。", "山林且放誕，邊城多鼓鼙。"]}