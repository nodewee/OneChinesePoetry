{"author": "葛勝仲", "period": "宋", "type": "诗", "title": "錢氏通惠泉", "paragraphs": ["山翁徹骨清，日飲一瓢水。", "天公隱其窮，殆将貽石髓。", "先敕西神君，一派疏清泚。", "初驚石罅出，盈科來未已。", "其瀦爲淵潭，其滙則沼沚。", "酌比九隴泉，餳味參差是。", "一甌紫筍春，牙頰留甘美。", "餘波共濯纓，濺沫邀洗耳。", "山中有異事，喜甚屐折齒。", "長安昊天觀，秦吳隔千里。", "妄云脉絡通，道人真疏矣。", "寄語贊黄公，未應停水遞。"]}