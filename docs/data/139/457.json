{"author": "葛勝仲", "period": "宋", "type": "诗", "title": "張周韓侍御遷居北市示詩次韻", "paragraphs": ["神羊厭峨冠，銅虎出分土。", "一區久未卜，薄遽歸無所。", "寓居得爽塏，衆口粗安堵。", "委懷榮槁外，長歌樂韶武。", "自言倦霜臺，筆端有蕭斧。", "毋寧乞小愒，松菊問衡宇。", "未看武當山，聊踏南梁鼓。", "浮生皆寄耳，莫作飄流苦。", "要津況虚位，掀騰在仰俯。", "政恐尺一来，均人隔綏撫。"]}