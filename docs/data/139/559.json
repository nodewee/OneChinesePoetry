{"author": "葛勝仲", "period": "宋", "type": "诗", "title": "楊泰初權縣丞數寄示詩文作詩紀謝", "paragraphs": ["關西家世東都相，褫褐十年今始壮。", "一官棲棲百僚底，衆製翹翹萬夫上。", "憶昔曲臺尸列卿，謬厠春闈慚哲匠。", "英俊下沉勢欲拔，文章横流期少障。", "榜中上第溷元結，堂下一言驚叔向。", "頻蒙古錦倒清篇，更枉長鬚問無恙。", "詳觀歎賞欲投筆，退恧粗疏堪覆醤。", "吾衰文意已蹉跎，鳯閣當求舍人樣。"]}