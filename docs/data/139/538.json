{"author": "葛勝仲", "period": "宋", "type": "诗", "title": "奉同李倅安上賦崔白沐猴杏花", "paragraphs": ["空山無人春風驕，撲撲晴杏開香苞。", "巖深谷峻無與賞，攀枝騰踏帷飛猱。", "大梁崔白舊所見，絹素落手因揮毫。", "巧爲紅艶狼籍勢，撲蔌幡灑歸蓬蒿。", "王孫惜花有深意，預憂雨横兼風豪。", "故來跳觸看零亂，妙思臨寫形無逃。", "貴人錦囊舊藏貯，文闈傳玩叢英髦。", "東平儒仙首留詠，詩價與畫相爭高。", "直云何用辨真假，徑須對此呼香醪。", "誰知真花却時暫，不如丹粉還堅牢。"]}