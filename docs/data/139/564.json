{"author": "葛勝仲", "period": "宋", "type": "诗", "title": "和陳簡齋韻", "paragraphs": ["馬鞭雖長不及腹，山林朝市兩角逐。", "華堂誰掛元吉麞，坐使朱門變林谷。", "龍章鳯姿自有種，山野頭顱未爲辱。", "長沙寫真得天趣，下眎馮尹皆奴僕。", "君不見青州劉幡得異草，能遣死麕骨再肉。", "又不見廣平射麕變浮屠，因罷校獵投金鏃。", "兩幅陵陂槲葉香，儔侣共樂春草長。", "昂頭妥尾無所畏，窘拘知勝觸藩羊。"]}