{"author": "葛勝仲", "period": "宋", "type": "诗", "title": "次韻王得之方池父子翫月", "paragraphs": ["先生夜不眠，愛月真癡絕。", "呼兒飲文字，桃黍聊一雪。", "清光入酒墮胸次，照見萬卷非涉躐。", "商容顥氣寒徹骨，况是冰輪圓不缺。", "中宵影倒萬頃池，上下金盤兩澄徹。", "廣寒靈媛多飛瓊，煙凝露曖收羣聲。", "魚冷跳波聞靜岸，鵲驚遶樹當前楹。", "辭直道山來膝上，郎君吟興紛縱横。", "詩成父子定知已，門有佳兒真寜馨。", "不須靈液玻璃盌，一夢瑶臺亦非遠。"]}