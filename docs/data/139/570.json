{"author": "葛勝仲", "period": "宋", "type": "诗", "title": "流杯", "paragraphs": ["美哉洋洋曲流水，碧可染衣清徹底。", "我傾山資結茅舍，兩載經營端爲此。", "春風上已一月前，小試禊事來水邊。", "胡床醉坐略少長，羽觴輕泛隨洄沿。", "道人護戒無酒欲，笑挹清波作醽醁。", "崖蜜相和代引滿，自言過免三十六。", "隨緣戲劇亦何嫌，勝遊從來支許兼。", "久知世味如嚼蠟，未應貪著中邊甜。"]}