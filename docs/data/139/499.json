{"author": "葛勝仲", "period": "宋", "type": "诗", "title": "立方和韻復和一首", "paragraphs": ["屬疾大廢食，始進一麥麻。", "客至闕均禮，呼兒辦瓜茶。", "冷落乏勝事，病苦将日加。", "兒曹解人意，爲潑閩嶺芽。", "山深生意足，香味冠百嘉。", "依稀仙掌露，彷彿石橋花。", "過盞謝新法，失杯戒憎蛇。", "甘我舌三寸，澆我書五車。", "餘瀝均學子，少長各有差。", "何須待鞠卺，此段固已佳。", "人生草頭露，迅晷堪驚嗟。", "適意貧亦樂，鍾鼎來何賖。", "今朝復何幸，濯暑分流霞。", "蘇息問蒼生，欲泛牽牛槎。"]}