{"author": "葛勝仲", "period": "宋", "type": "诗", "title": "朱偃吹笛", "paragraphs": ["李謨美梁州，獨孤生竊笑。", "聲既雜夷樂，疊復誤水調。", "區區許雲封，女子稱商肖。", "天寶小部樂，能使玉妃釂。", "論竹取雲夢，不老不可少。", "七月望一周，生伐以此料。", "韋郎衒名管，半曲裂數竅。", "風流渺無繼，是子差可教。", "安得君山翁，漁艇巴陵道。", "擫捻三五聲，萬籟發天妙。", "清音徹四山，猿鳥驚飛噭。", "大管藏合拱，直俟元君召。"]}