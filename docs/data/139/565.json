{"author": "葛勝仲", "period": "宋", "type": "诗", "title": "依韻和興之姪", "paragraphs": ["一真那有黑白業，佛槖枉用爲書篋。", "人人反照自圖成，說甚一花開五葉。", "了無結習便超脱，因有罣礙生怖懾。", "山鬼窟中求活計，玄關欲透知何劫。", "匝天遍地自心源，若解承當真要捷。", "樹林水鳥皆法音，露柱幡竿光煒燁。", "世上盲聾喑啞人，試問道師作麽接。"]}