{"author": "葛勝仲", "period": "宋", "type": "诗", "title": "妙凈院", "paragraphs": ["入門無行路，十頃漲方塘。", "藉葉受微雨，瑟瑟瀉滄浪。", "石梁一何偉，延袤百肘長。", "臨流兩華屋，東西蔚相望。", "雲堂始斷手，潤蒸松桂香。", "弛檐諧雲卧，何殊贊公房。", "夜步庭除月，心與空水凉。", "世人侈居第，規永庇蒸嘗。", "墓木未及拱，破鬻何披猖。", "何如施給園，千載綿寶坊。", "君看寺前村，至今俞氏昌。"]}