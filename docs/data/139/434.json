{"author": "葛勝仲", "period": "宋", "type": "诗", "title": "兖學叙舊呈子充", "paragraphs": ["羲和無停輪，年鬢日夜改。", "惟有金蘭心，歲晚依然在。", "頗憶四門舘，研席同諸生。", "聫名理朱穆，結駟留陽城。", "縞紵初定交，車裘容共敝。", "駿馬馳春風，休沐章臺市。", "年少未涉道，惟論場屋文。", "鼻息拂霄漢，心期勇風雲。", "春闈鎻儒仙，試席兩心競。", "閬仙時乞靈，孤懿肯移病。", "喜君先得桂，時我猶飄蓬。", "鳯凰黄鵠歎，振手國門東。", "離羣十周星，爲僚一都會。", "涵牛鼎烹鷄，邑小非材配。", "理縣不用譜，政如密與蒲。", "糗水代厨傳，木索閒庭除。", "肯憐冰子窮，夜凍午不粒。", "綈袍累故人，口腹煩安邑。", "更迂長者轍，来顧空宇中。", "坐令羈官興，不復嘆秋風。"]}