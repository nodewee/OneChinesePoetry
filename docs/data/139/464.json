{"author": "葛勝仲", "period": "宋", "type": "诗", "title": "癸巳次古浮山普慈寺", "paragraphs": ["老人百念冷，看山獨不足。", "未能尋地肺，聊復訪天目。", "路出古浮山，木杪飛華屋。", "松迷突兀殿，雲鎻窈窕谷。", "高閣藏複道，朱欄穿屈曲。", "羲和隱崑崙，借此休騶僕。", "小摘園中蔬，充我屬饜腹。", "緬懷峨豸翁，草廬親卜築。", "意恃金匕藥，終亦戢一木。", "不如學無生，妙諦祖身毒。"]}