{"author": "葛勝仲", "period": "宋", "type": "诗", "title": "十二月初四日遊吳山院", "paragraphs": ["穩坐踰年矣，渾消髀肉頑。", "兩兒挾籃轝，十里訪吳山。", "佛老聊施佞，官曹未畏瘝。", "煙林穿窈窈，巖溜揭潺潺。", "樓觀修篁外，招提翠麓間。", "嶝危愁憊力，潭凈怯衰顔。", "身縛何因脱，心紛得暫刪。", "歲窮嗟俛仰，境勝彊躋攀。", "臘出因休吏，晡歸及閉關。", "相将投此幘，永伴黑衣閒。"]}