{"author": "葛勝仲", "period": "宋", "type": "诗", "title": "乙未次普信院與首座惟表談道", "paragraphs": ["蓐食起紫陽，憩寺始亭午。", "清幽釋子居，山影落窗户。", "樓臺互相臨，雲石粲可覩。", "陰崖溜清泉，甘美過牛乳。", "山僧立勝事，争以筠筒股。", "表公久遊方，妙諦明佛祖。", "雖未衆拆床，已見屨滿户。", "相攜環翠堂，身覺度飛羽。", "登臨固已往，況乃真吾土。"]}