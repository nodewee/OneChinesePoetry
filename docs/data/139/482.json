{"author": "葛勝仲", "period": "宋", "type": "诗", "title": "乾明院作", "paragraphs": ["我欲乞襄陽，驅車峴山址。", "文弔杜征南，酒酹羊叔子。", "披榛訪二碑，事辭俱俊偉。", "高賢千載後，遺魄猶登此。", "一官推不去，事故違願始。", "不如造乾明，山名亦相似。", "交流千斛乳，未減漢江水。", "遐眺真不惡，悲傷未燭理。", "湮沒與垂名，趨死皆一軌。", "我與同遊人，痛飲共擇旨。", "生前一杯重，恨山無石髓。", "預憂名不傳，却笑鄒從事。"]}