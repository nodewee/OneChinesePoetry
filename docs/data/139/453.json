{"author": "葛勝仲", "period": "宋", "type": "诗", "title": "蒙左轄復次韻見寄復賦一首", "paragraphs": ["四海吳興公，嗜學屏塵霿。", "妙齡儀天朝，獻納言必中。", "軒軒雲鵬升，洋洋壑魚縱。", "內庭大手筆，傅班真伯仲。", "武庫富所藏，砥柱矻不動。", "骯髒妨居中，大觀俄歸鳯。", "歸来一丘壑，彈冠謝王貢。", "嶪峨懸霤山，窈窕琦玕洞。", "奇礓不待輦，桐竹已前種。", "神畀賈長頭，天扶孔獨誦。", "衡霍縮地来，林深聽幽哢。", "軒池攬風月，杖屨屏營從。", "山貲自足了，不待燒鉛汞。", "斯文未應喪，審象俄入夢。", "巖廊翊元化，告猷無日空。", "上游倚韜鈐，出聽秣陵訟。", "方將膾劉闢，行酒贏萬甕。", "急流自勇退，惟深閟神用。", "行藏亦何常，此道聖賢共。", "終爲巖野霖，且並苕溪葑。"]}