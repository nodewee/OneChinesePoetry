{"author": "葛勝仲", "period": "宋", "type": "诗", "title": "同道祖及子舍遊茶山歸因成", "paragraphs": ["寒窗送曙雞一鳴，尋山蓐食天初晴。", "水口溪窮爲停棹，步携東坦仍添丁。", "虎頭巖高山色好，竹輿遥睇眼爲青。", "花瀨濛濛勝紫氣，微花拂袵聞芳馨。", "岌峨懸臼與天接，脚力欲趁飛猱輕。", "此邦佳處遍尋陟，夫差所顧獨未經。", "兹遊野服穿不借，自勝五馬仍雙旌。", "憶昔貞元守修貢，木瓜堂廡輝山扃。", "兩邦歌舞競姝麗，穀雨不許遨頭醒。", "只今金沙雜榛莽，空照華髪垂星星。", "近澗喧豗泉㶁㶁，遠峰嬌膩雲英英。", "山僧意勤苞紫笋，傾蓋一笑無平生。", "息黥補劓有甘寝，夢覺起作遊山行。"]}