{"author": "葛勝仲", "period": "宋", "type": "诗", "title": "謝人惠筍", "paragraphs": ["籜龍初萌豹文點，味闕盤飱心正慊。", "二公好事爲髠鋤，一日分甘香掩冉。", "小靳全勝沈道虔，縱取何殊范元琰。", "趣令庖宰事燒煮，未怕旁人呵聚斂。", "白醪赤米最相稱，紫蓼綠葵當少貶。", "驗長須知韓老嗜，稱冤却笑盧仝儉。", "遥憐萌出盛家林，豈不懷歸畏官檢。", "願君繼餉走輿隸，莫遣煙篁拂崖广。"]}