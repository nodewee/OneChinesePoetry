{"author": "葛勝仲", "period": "宋", "type": "诗", "title": "盆池放魚呈曹文中", "paragraphs": ["小魚如針鋒，大魚如柳葉。", "舍之石斛中，潑潑逝鱗鬛。", "秋毫麩與籺，腹果意各愜。", "渺如在湖海，不歎杯水狹。", "笑之復自笑，邑小大邦攝。", "搖足已恐堕，一動不敢輙。", "廪人給五斗，饘粥周兒妾。", "雖然頗自適，攜杖園日涉。", "豈羡蟬冕窟，遷擢等常獵。", "漆園信知魚，非惟常夢蝶。"]}