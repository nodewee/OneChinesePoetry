{"author": "葛勝仲", "period": "宋", "type": "诗", "title": "立方闢小閣附火興之姪作詩勸會客次韻", "paragraphs": ["吾兒玄學師老懷，嚴持月六八關齋。", "新來五辛不入口，坐使妻歎生不諧。", "自言丈室淨名量，惟期禅侣來存訪。", "栗里豈獨尊常空，亦乏秦聲亂舂相。", "朝來天雨瑶花霏，句如連璧來交輝。", "鹿柈茶果亦易具，不爾恐致膏肓譏。", "幻界政應頻燕喜，酒盡爲謀當更起。", "趨庭爲爾復緩頰，一盃既空難但已。"]}