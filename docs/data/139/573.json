{"author": "葛勝仲", "period": "宋", "type": "诗", "title": "新池水涸股引于前溪辱道祖來觀", "paragraphs": ["吾廬新築薰風堂，其下方池手親掘。", "畚插初無鄰里相，垠隅那有波瀾闊。", "旱涸俄驚拆龜兆，灌輸未免翻龍骨。", "街南大浸卷滔滔，巷北小渠來汨汨。", "膠杯忽覺水痕漲，抱甕免嗟人力竭。", "已憐紅芰浹枯荄，更喜頳鱗救濡沫。", "幽居勝事快先睹，上客高軒爲輕出。", "蛟龍好在且泥蟠，他年豈復池中物。"]}