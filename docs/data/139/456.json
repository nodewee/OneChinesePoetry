{"author": "葛勝仲", "period": "宋", "type": "诗", "title": "寄友卿窄韻一首", "paragraphs": ["昔子遊魯中，飄然起幽棲。", "翛翛一書簏，長物無所攜。", "辛勤涉長道，足趼面目黧。", "自言寡聞識，走俗多沉迷。", "今不勇自奮，蹉跎將噬臍。", "類渇欲石髄，如矇想金篦。", "来簉胄子席，求言學端倪。", "嗟予淺聞道，太倉之一稊。", "松菊有荒徑，桃李無成蹊。", "胡能使糓似，每每頳顔低。", "晨昏不予舍，三歲改攝提。", "對案但苜蓿，有黍多無鷄。", "一笑爲流啜，甘若羊新刲。", "秋霜八九月，絺綌臨風凄。", "寧甘范叔寒，不求故人綈。", "夜窗經與史，短檠照栖栖。", "靡曼一不顧，端如金日磾。", "嘉子甚年少，老成同齒齯。", "照庭真玉樹，飣座稱佳梨。", "爲文頗挺拔，絕去翰墨畦。", "聲華出諸彦，籍籍喧青齊。", "遂收濟北薦，謂即辭蒿藜。", "如何尚齟齬，時命多乖暌。", "方今天子聖，隆學古與稽。", "美化浹遼夏，文星動婁奎。", "郡邑各黌宇，夏屋華榱題。", "師儒自廷授，望實多金閨。", "大烹極鼎味，豈復嗟鹽齏。", "月書季有考，升舍兹其梯。", "吾邦矧多士，擅富浙水西。", "文華燦星斗，光彩騰虹霓。", "似聞與二難，同起公堂躋。", "侃侃共輝映，乳酪兼酥醍。", "文高各揚邁，質美皆懸黎。", "生資固不凡，器用况已犀。", "先生力推引，同志無傾擠。", "亨塗可自致，如車資軏輗。", "明年抜寒俊，一封下芝泥。", "鄉校佇賓貢，跋馬登隋堤。", "談笑取通顯，豈直組與圭。"]}