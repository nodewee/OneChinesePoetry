{"author": "葛勝仲", "period": "宋", "type": "诗", "title": "遊峴山", "paragraphs": ["山隨宇宙結，千古真苒苒。", "登臨足攬勝，兹來余復忝。", "山椒聳太華，夷路謝躋險。", "溶溶鴨頭水，綠淨衣可染。", "漁師網槎頭，盡以紅鮮掩。", "金刀鱠縷飛，來佐華觴灔。", "前修俱鬼錄，勲閥謾琬琰。", "谷虚禽響答，月皎煙華斂。", "同登幸曠士，形迹孰拘檢。", "長嘯揖清流，一洗鄒湛諂。"]}