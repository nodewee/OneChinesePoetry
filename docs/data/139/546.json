{"author": "葛勝仲", "period": "宋", "type": "诗", "title": "送慶善之江陰", "paragraphs": ["南州地氣真火維，午暑勢若遭蒸炊。", "風亭水榭不救暍，如何泛役衝炎曦。", "四年遵路俱六月，叩門急義非君誰。", "小蓬暑行分不免，著書暫卷春秋帷。", "借船屢枉逸少字，質錢敢以班史辭。", "一麾尚與數人共，西江得水知何時。", "况復外事繼嬰擾，主孟頻歌烹伏雌。", "天其或者降大任，必先空乏其儲貲。", "老人索居寓澤國，蛙黽同處時迎毉。", "麥麴芎藭兩未效，政須健論扶衰疲。", "君今捨我那遽反，落寞何用伸吾眉。", "大恐尺一亟招選，徑從儳道趨天墀。"]}