{"author": "葛勝仲", "period": "宋", "type": "诗", "title": "走筆追記十二月九日潭頭之遊", "paragraphs": ["三益得豈易，一遊營亦難。", "地偏如避俗，春早自排寒。", "霖潦逢初霽，年華念欲单。", "搘笻卜遐眺，挈榼展清歡。", "茶塢千家密，梅林十里寬。", "幽尋窮窈窕，危陟遍巑岏。", "有地堪肥遁，幽人卜考槃。", "後前羅峻嶺，左右繞驚瀾。", "西望雙藤老，南瞻巨石盤。", "千章叢古木，九畹秀崇蘭。", "手板看蒼翠，軍持上激湍。", "醉鄉因蟻酎，水厄爲龍團。", "晚景雲低樹，歸途雨壓冠。", "明驚烽火逼，小艇起前灘。"]}