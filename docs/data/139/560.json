{"author": "葛勝仲", "period": "宋", "type": "诗", "title": "程良器嘉量解元許爲寫照作詩求之", "paragraphs": ["虎頭千古丹青傑，誰言黠中有癡絕。", "手揮五絃真勝詣，頰染三毫更超越。", "自言四體媸或妍，顧與妙處無相關。", "炯炯雙瞳點圓碧，筆下頓覺神明還。", "程郎言語妙天下，畫復通靈能變化。", "掃除俗骨畫如詩，摹寫天機詩似畫。", "竹齋溪嶼數相從，似蒙儃儃窺塵容。", "詆呵衆史露拙迹，疑有心畫藏胸中。", "寒鄉鼠目麞頭子，葛帔練裙謝龜紫。", "幼輿政自丘壑人，試爲寫傳巖石裏。"]}