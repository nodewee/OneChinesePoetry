{"author": "葛勝仲", "period": "宋", "type": "诗", "title": "次韻盧行之知原見贈", "paragraphs": ["元豐詩禮將，勲略傳萬口。", "長城國西陲，寄託十年久。", "折箠笞黠羌，游魂屢窮走。", "羊公緩裘带，李廣静刁斗。", "黑頭已青雲，日昃笑擊缶。", "陰功與忠諫，二俱宜有後。", "繩繩丈夫子，茂宰最稱首。", "不裁猶能裁，應有既盡有。", "丘墳三十車，習復不置手。", "尚友千載人，豈論骨已朽。", "芳蘭秀深林，嘉芑就菑畝。", "宜爲數旬客，顧作三日婦。", "行聞尺一來，內閣延枚叟。"]}