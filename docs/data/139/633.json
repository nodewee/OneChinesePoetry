{"author": "葛勝仲", "period": "宋", "type": "诗", "title": "中秋和韻", "paragraphs": ["凉夜清商半，層空素月初。", "騰清來洞戶，委照入蓂空廬。", "銀海亭亭上，金波煜煜舒。", "纖阿今夕御，少昊昔年墟。", "魄射澄瀾倒，光涵脱葉疏。", "階蓂生乍足，庭桂落堪鋤。", "東鄙人摛藻，西園客燕胥。", "未高尤瀲灔，當午更踟躇。", "氣挟金飈爽，光從玉宇攄。", "鑑圓疑傍架，輪正若依輿。", "影挂千林上，明同萬里餘。", "雲開無點綴，火退覺虚徐。", "滉漾吞星彩，晶熒遡日車。", "驚枝翻異鵲，減腦謝遊魚。", "田凈瓊初種，窗明雪未除。", "胡牀情戀嫪，小舫興勤渠。", "珠盛輝兹水，潮高壮尾閭。", "傾寒滌肝胃，揚彩媚衣裾。", "郡古休敲榜，官閒置簡書。", "萬家興釂鼓，愷樂旐維旟。"]}