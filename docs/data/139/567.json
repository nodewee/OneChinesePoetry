{"author": "葛勝仲", "period": "宋", "type": "诗", "title": "圓復師将遊四明用道祖韻作詩贈行", "paragraphs": ["禅宗不減宿一覺，文性還同照一遍。", "啞羊豈是一流人，漆瞳爛爛巖中電。", "機緣未遇閟金提，雲水光中挂衲衣。", "定回時起橐駞坐，秀句一吐胸中奇。", "過我郡齋那聽去，衮衮談玄侵日暮。", "西風吹面作新凉，騰装欲指鄞江路。", "一庵錢料山幽深，欲抛印綬聊招尋。", "倦遊歸來問無恙，東第飄然正角巾。"]}