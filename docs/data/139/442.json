{"author": "葛勝仲", "period": "宋", "type": "诗", "title": "次韻張宏道勸釋奠致齋", "paragraphs": ["齋居屏塵務，况復儒宫清。", "木落必糞本，祭菜敢不誠。", "瑚簋見三代，錯落羅兩楹。", "骨冷破夢境，虛窗坐黎明。", "祠官趣盥頮，珊然環佩聲。", "巍巍素王像，視若四海營。", "當時杏壇士，與享彯華纓。", "樂教属昭代，弟子陳歌笙。", "端如從陳蔡，琴舞紛縱横。", "元功流萬祀，德大遍諸生。"]}