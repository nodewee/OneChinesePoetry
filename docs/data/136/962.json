{"author": "白玉蟾", "period": "宋", "type": "诗", "title": "謁仙行贈萬書記", "paragraphs": ["嶰管飛葭方孟籥，青女仍前行夜惡。", "連日東風料峭寒，黄鸝聲斷梅花落。", "客來武夷訪靈蹤，八字洞門無鎖鑰。", "溪頭昨夜添新雨，桃片滿溪紅灼灼。", "蒼苔滿地空綠勻，芳草無言烟漠漠。", "搗藥聲乾丹井寒，虹橋一斷收霞幕。", "千古松風學鳳笙，向晚清客滿林壑。", "山光不動舊松竹，洞中慘慘悲猿鶴。", "機巖學館空無人，紫領丹丘久蕭索。", "霧暗平林虎長嘯，碧潭生花老龍躍。", "峭崖飛鳥不敢過，萬丈蒼瓊真峻削。", "山中金蟾不可尋，石邊且取黄芝嚼。", "我生逍遥事落魄，泉石烟霞得真樂。", "身披綠麻戴青蒻，橫擔碧藜躡芒屩。", "只愛山林厭城郭，却厭膏粱愛藜藿。", "冷眠石上入華胥，夢見太虛無斧鑿。", "朅來洞中未半餉，轉盼又覺經旬朔。", "今朝雲頭雨收脚，欲歸又被溪山縛。", "欲作此地三間茅，朝餐紅霞暮飲瀑。", "已有神仙分定緣，定知道外無乾坤。", "只愁天上多官府，九轉丹成未敢吞。"]}