{"author": "白玉蟾", "period": "宋", "type": "诗", "title": "題丹樞先生草庵", "paragraphs": ["數朵奇峰如削玉，一溪秋水生寒綠。", "幸有白雲深處茅，更兼明月壇前竹。", "誅茅伐竹結蘧廬，現成山水可樵漁。", "隨緣隨分山中住，收拾摩尼如意珠。", "草廬道人貧徹骨，一廬瀟洒空無物。", "身中有寶不求人，價大難酬不拈出。", "朝朝暮暮了身心，山自開花鳥自吟。", "未見桑田成海水，夕陽幾度鎖平林。", "住此草廬無別術，終日凝神惟兀兀。", "不是十洲三島仙，亦非閬苑蓬萊客。", "是箇逍遥無事人，廬中涵蓄一壺春。", "窗前明月千年影，枕上清風萬劫聲。", "廬內主人那箇是，古今占斷清閑地。", "忽然洗面摸得鼻，不飲不食亦不寐。", "廬空人去烟濛濛，白鶴呼雲滿碧空。", "一瞻元始天尊面，處處爲廬處處同。", "有箇草廬小復小，此是虛空那一竅。", "頂頭不掛一莖茅，萬象森羅爲拱斗。", "劫火洞然毫末盡，此廬不壞人如舊。"]}