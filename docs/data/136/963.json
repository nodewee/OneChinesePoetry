{"author": "白玉蟾", "period": "宋", "type": "诗", "title": "雲遊歌", "paragraphs": ["嘗記得洞庭一夜雨，無簑無笠處。", "偎傍茅簷待天明，村翁不許簷頭住。", "又記得武林七日雪，衣衫破又裂。", "不是白玉蟾，教他凍得皮迸血，只是寒徹骨。", "又記得江東夏熱時，路上石頭如火熱，教我何處歇。", "無扇可摇風，赤脚走不輟。", "又記得青城秋月夜，獨目松陰下，步虛一闋罷，口與心說話。", "寒煙漠漠萬籟靜，彼時到山方撮乍。", "又記得瀟湘些小風，吹轉華胥夢，銜山日正紅。", "一聲老鴉鳴，鴉鳴過耳尋無蹤。", "這些子歡喜，消息與誰通。", "又記得淮西兵馬起，枯骨排數里。", "欲餐又無糧，欲渴又無水。", "又記得一年到村落，瘟黄正作惡。", "人來請符水，無處堪摸索。", "神將也顯靈，亂把鬼神捉。", "又記得北邙山下行，古墓秋草生，紙錢雨未乾。", "白楊風瀟瀟，荒臺月盈盈。", "一夜鬼神哭不止，頼得度人一卷經。", "又記得通衢展手處，千家說慚愧，萬家說調數。", "倚門眼看鼻，頻頻道且過。", "滿面著盡笑，喝駡叫吾去。", "又記得入堂求掛搭，嫌我太藍縷。", "直堂與單位，知堂言不合。", "未得兩日間，街頭行得匝。", "復入悲田院，乞兒相混雜。", "又記得幾年霜天卧荒草，幾夜月明自絕倒。", "幾日淋漓雨，古廟之中獨自坐。", "受盡寒，忍盡饑，未見些子禪，未見些子道。", "賢哉翠虛翁，一見便憐我。", "說一句痛處針便住，教我行持片餉間骨毛寒。", "心花結成一粒紅，渠言只此是金丹。", "萬卷經，總是閑。", "道人千萬箇，豈識真常道。", "這些無蹺蹊，不用暗旗號。", "也是難，八十老翁咬鐵盤，也是易，一下新竹刀又利。", "說與君雲遊今幾春，蓬頭赤毿瑉，那肯教人識。"]}