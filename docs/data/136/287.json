{"author": "白玉蟾", "period": "宋", "type": "诗", "title": "道過成蹊菴偶成舊風一篇", "paragraphs": ["笑把青藜出武夷，不辭千里訪幽奇。", "吐吞風月一壺酒，拈弄溪山萬首詩。", "道過星河駭雙目，萬竈清煙纏華屋。", "老巖峭拔森翠屏，大江東去流蒼玉。", "樵人弛薪指似予，中有玉洞藏仙都。", "樓閣參差美輪奐，神仙隠顯知有無。", "夕陽掛樹暮山紫，行行到此欲脫屣。", "門前三徑綠苔深，浩蕩春風醉桃李。", "子然放步成蹊菴，其一仙翁樂笑談。", "蒼髯綠鬢兩眸碧，霞標芝宇清巖巖。", "青牛人去幾千載，源流尚有玄孫在。", "身裏蓬萊十二樓，杖頭雲水三千界。", "大隠從來只市廛，年來教法况蕭然。", "先生駐錫廬山下，混俗和光四十年。", "琅庭琛館五雲起，五湖四海來如蟻。", "天下三百六十洲，未見堂宇高於此。", "自非先生真棟梁，安能玄閫顔輝光。", "煙簑雨笠捘入門，琴佩劍履充其堂。", "先生何年創丹室，寶篆灰寒門牖密。", "明窗浄几一爐香，何人會此真消息。", "先生何日結草廬，讀盡丹臺紫府書。", "有時瞑目坐蒲團，閑即汲水澆園蔬。", "妙南老人畫真迹，一枝薜荔纏寒碧。", "莫問當年老沈翁，先生默契真端的。", "竹鎖菴邊煉藥臺，鷓鴣啼得百花開。", "歸去武夷向人說，也曾親詣同原來。", "先生此功與此德，不須語句碑諸石。", "銘在諸人肺腑間，聞者欲見不可得。", "斬新花竹舊煙霞，十洲三島共一家。", "有人問著長生事，默默無言指落花。", "璚山道人懶成趣，勉强搜索此數句。", "明朝鐵笛吹一聲，直入千山萬山去。"]}