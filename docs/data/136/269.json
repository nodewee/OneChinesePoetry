{"author": "白玉蟾", "period": "宋", "type": "诗", "title": "題浯溪", "paragraphs": ["芙蓉睡足西風冷，漁陽捲入來無影。", "不思夜火笑驪山，甘欲庭花唱宮井。", "馬嵬山下杜鵑聲，羅襪空淒花草馨。", "誰謂霓裳非有情，倚腔猶韻雨霖鈴。", "胡人先母而後父，此語悟君君不悟。", "天下何思復何慮，華清目送豬龍去。", "已矣去，知不知，悲莫悲於南內悲，危猶危似西狩危。", "伊人事定有所制，但得抱女成歔欷。", "元都水，顔太師，截祿山骨爲之字，瀝祿山血爲之辭。", "未千年事幾如此，風雨剝蝕蒼苔碑。", "禹啟乘雲去亦久，客舟空艤浯溪湄。"]}