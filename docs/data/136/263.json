{"author": "白玉蟾", "period": "宋", "type": "诗", "title": "山月軒", "paragraphs": ["老蟾飛上梧桐枝，蒼屏煙冷猿夜啼。", "瀲灧金盤掛寒巘，嬋娟玉鏡沉清溪。", "風前松竹盡起舞，姮娥徘徊不歸去。", "人在廣寒天在水，滿天星斗知何處。", "幽人爲我鳴瑶琴，山前月下千古心。", "不知明月幾圓缺，只有青山無古今。", "醉持玉盞吞金餠，塵世無人知此景。", "青山無言人酩酊，浩歌卧斷桂花影。"]}