{"author": "白玉蟾", "period": "宋", "type": "诗", "title": "聽趙琴士鳴弦", "paragraphs": ["我尋屏跡到猿啼，雲滿山前花滿溪。", "高峰壁立七十二，風生兩腋天可梯。", "煉師兩鬢東風黑，紺天不流月光白。", "簷牙咬雨昨已晴，松幄張空夜瑟瑟。", "興濃抱石玄以輕，得意七絃橫玉繩。", "膝頭指弄響玲玲，燦然奪目三十星。", "初如雨滴芭蕉夜，久坐梧桐猿嘯罷。", "宛然幽澗聽鳴泉，偶雜修篁戛清夏。", "先疑易水渡荆軻，已轉似勸無渡河。", "美人金帳別項籍，壯士鐵笛吹孟婆。", "不然雙雉兩南北，或者婦牽蘇武服。", "絃中何似湘妃怨，指下爲甚明妃哭。", "又非林下感蠨蛸，更匪胡笳叫晚秋。", "自然鴈聲下遥塞，忽覺蟬噪過南樓。", "君休彈終我畏聽，滿懷今古興亡病。", "蒼梧雲愁虞舜遠，鼎湖雲出軒轅冷。", "一聲一聲復一聲，不管世間銀髮生。", "彈盡天涯夕陽影，又向山中彈月明。", "胡長卿，去已久，韓飛瓊，無此手。", "玉帝聞未曾，人間空白首。", "柳花霏霏滿江城，城外海棠紅淚傾。", "恐君餘思更未已，爲我春晝聞晴鶑。"]}