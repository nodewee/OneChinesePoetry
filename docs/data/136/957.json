{"author": "白玉蟾", "period": "宋", "type": "诗", "title": "贈趙太虛畫竹石", "paragraphs": ["竹魂竹魄竹精神，飛落瀟湘淇水瀕。", "千竿萬竿競青翠，吹風飲露千來春。", "先生筆端自風雨，驚起竹魂無著處。", "一點水墨化成龍，龍孫飛去鵞溪住。", "先生把筆無逡巡，造物不敢私爲春。", "新梢勁節森寒玉，鸞鳳無處棲夢魂。", "晉人神仙如孫且，畫竹每每天作雨。", "唐人神仙如張臻，畫竹每每聞鴈鳴。", "先生自得入神手，一竿兩竿發於酒。", "當時大醉呼墨奴，一筆掃出竹千畝。", "酒力安能奪化工，先生煉就金丹紅。", "一粒陽光照肺腑，森羅萬象羅心胸。", "有時持出風竹葉，銀海不寒皆震懾。", "有時持出雪中枝，恍如凍碧欺漣漪。", "復能濡墨作石塊，天然峭拔古且怪。", "沙中伏虎草中犀，教人持向蓬萊賣。", "竹之清虛石堅硬，以此發明真性命。", "使人觀石及愛竹，知有真箇趙元靜。", "先生醉時常風顛，世人眼孔無神仙。", "我今珍藏數本畫，雲鶴來也公歸天。"]}