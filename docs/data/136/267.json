{"author": "白玉蟾", "period": "宋", "type": "诗", "title": "友人陳槱得楊補之三昧賞之以詩", "paragraphs": ["梅花不清是水清，最是一枝溪上橫。", "梅花不明是雪明，凍折老梢飄碎瓊。", "梅花不暗是雨暗，隔籬和雨粘珠糝。", "梅花不淡是煙淡，煙鎖江村煙慘慘。", "梅花不枯是霜枯，霜後不俗霜前粗。", "梅花不瘦是月瘦，月下徘徊孤影峭。", "梅花不寒是風寒，落英飛上玉闌干。", "梅花不濕是露濕，冷蘂含羞曉嗚唈。", "雪明偏見梅花魂，筆下六花堆爛銀。", "水清偏見梅花骨，筆下一溪寒浸月。", "煙淡偏見梅花情，筆下一片黄昏晴。", "雨晴偏見梅花貌，筆下娉婷向人笑。", "月瘦偏見梅花真，筆下蟾蜍弄早春。", "霜枯偏見梅花操，筆下飛霜送春耗。", "露濕偏見梅花奇，筆下冷蘂垂百琲。", "風寒偏見梅花意，筆下蕭騷奪雲氣。", "有人身心似梅花，寫出清淺與橫斜。", "補之若見亦驚嗟，機杼迥然別一家。", "繁處不繁簡處簡，雪迷曉色月迷晚。", "更得一些香氣浮，陽春總在君筆頭。"]}