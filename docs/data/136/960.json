{"author": "白玉蟾", "period": "宋", "type": "诗", "title": "贈城西謝知堂", "paragraphs": ["蓬萊山上神仙翁，道貌挺挺喬如松。", "雙眸炯炯黑於漆，臉邊隠隠如桃紅。", "有時仰天笑開口，撮起崑崙歸右手。", "忽然虛空跌落地，不覺滿腹藏星斗。", "有時驚起老龍號，一口汲盡滄浪波。", "打破混沌揣出骨，拈起芥子貯山河。", "偃月爐中煮天地，煎煉日魄并月髓。", "笑把葫蘆禁鬼神，杖頭挑起山和水。", "欒巴噀飯飛成蜂，左慈剪艾化爲龍。", "夏月梅花冬月電，似此伎倆問呂鍾。", "撮土爲香猶是假，水底麒麟取作酢。", "鬼神眼睛突出外，無根樹下騎鐵馬。", "工夫到處戲極時，拈弄造化如兒嬉。", "大蟲舌上翻筋斗，却笑金剛學畫眉。", "女皇要補西天竅，煉石不得羲皇笑。", "秦皇鑿山通四溟，漢帝掣之一長笑。", "先生手持沒底籃，出有入無猶不凡。", "携此道術問四海，洞賓今正覓同參。", "盞裏綿包或聚散，火裏遊鱼水裏鴈。", "黄鶴樓前大醉時，撐眼撮與鍾離看。", "水盆攪散五色沙，滿地寫出龍蛇花。", "自將一盞逡巡酒，敢向人前化作茶。", "笊籬裏面一條路，透入青霄雲外去。", "十字街頭開鋪席，翻手覆手成雲雨。", "如今天下覓無人，似君道術真入神。", "踏遍江湖今幾春，都來一箇雲水身。"]}