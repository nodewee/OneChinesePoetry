{"author": "白玉蟾", "period": "宋", "type": "诗", "title": "贈陶琴師", "paragraphs": ["一雨濯旱秋滴滴，西風吹破蒼苔色。", "松壇月冷夜三更，烏鵲無聲露華白。", "鼇宮飲散酒盃空，萬籟蕭騷天變黑。", "惠然爲我鼓長琴，聲裏胡笳十八拍。", "凄凄嗚嗚寒蟬鳴，黯然古澗泉琤琤。", "挑攏撚抹緩復急，遠聽近聽如猿聲。", "我生飄泊何雲萍，故國關山萬里程。", "君將三疊入吾耳，調中話出吾平生。", "曲罷空歌舞笙鶴，直欲騰身歸碧落。"]}