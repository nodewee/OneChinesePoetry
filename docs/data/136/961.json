{"author": "白玉蟾", "period": "宋", "type": "诗", "title": "胡東原香錦亭", "paragraphs": ["東皇剖破勾芒腹，錦心繡腸香馥鬰。", "絳都風雨僝僽春，花魂無主自精神。", "黄鸝初喚柳開眼，海棠枝上春煙暖。", "放出一點兩點紅，牆頭紅腮微笑風。", "東原去後花無主，春工亦懶施機杼。", "亭前忽遇詩酒仙，花亦噴出些龍涎。", "風催雨趲花不辨，滿庭芬芳生爛熳。", "牡丹吐火花欲然，日將錦綉鋪苔氈。", "詩狂夢與花神飲，酒醉不與花神寢。", "酒闌令我憶東原，花木雖在人惻然。", "此詩終不爲花作，惆悵東原此丘壑。", "而今賞花不見人，但見蜂蝶飛閑亭。"]}