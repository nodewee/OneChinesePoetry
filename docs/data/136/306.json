{"author": "白玉蟾", "period": "宋", "type": "诗", "title": "祈雨歌", "paragraphs": ["天地聾，日月瞽，人間亢旱不爲雨。", "山河憔悴草木枯，天上快活人訴苦。", "待吾騎鶴下扶桑，叱起倦龍與一斧。", "奎星以下亢陽神，縛以鐵札送酆府。", "驅雷公，役電母，須叟天地間，風雲自吞吐。", "㘞火老將擅神武，一滴天上金瓶水，滿空飛線若機杼。", "化作四天凉，掃却天下暑。", "有人饒舌告人主，未幾尋問行雨仙，人在長江一聲櫓。"]}