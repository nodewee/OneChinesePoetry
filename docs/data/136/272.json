{"author": "白玉蟾", "period": "宋", "type": "诗", "title": "一覽亭", "paragraphs": ["千山萬山聳寒碧，桃花李花正春色。", "客來登此一覽亭，東望長江渺無極。", "煙飛松塢曉蒼凝，雨過竹林晚翠滴。", "人家樓閣下參差，天宇雲霞上鬰密。", "平湖青草覆白沙，峭崖斷岸幾千尺。", "蘆荻叢中鷗鷺閑，來往漁舟三兩隻。", "柳陰濃淡夕陽斜，蘚巖石磴滿山赤。", "落鴉噪下枯樹枝，雞犬聲中半樵笛。", "疎籬小屋可容膝，目對青霄一太息。", "滿城車馬走紅塵，何人知享此幽寂。", "竹爐焚罷柏子香，甆杯傾瀉碧玉液。", "飲到如泥卧石鼓，醒來瀹茗自閑適。", "嘯詠太空歌一曲，風吼千林月華白。", "一覽亭前雙目明，詩成自覺天地窄。", "雲崖煙樹幾重重，三百六十真奇峯。", "我將持斧扣洞門，借問蟠桃幾時紅。", "流光瞬息付一電，萬事轉頭如去箭。", "南康有個陳參軍，心鏡如如成一片，自笑浮生若春燕。"]}