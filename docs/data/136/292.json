{"author": "白玉蟾", "period": "宋", "type": "诗", "title": "贈畫魚者", "paragraphs": ["昔日僧繇所畫魚，三十六鱗依翠蒲。", "徐高畫中多畫魚，鼓鱗揚鬣今爲圖。", "古人妙畫猶不朽，今人妙處古未有。", "郭丹青者冠古今，天下畫魚第一手。", "畫到妙處手應心，心匠巧甚機智深。", "紙上溶溶一溪水，放出鰷鱨二三尾。", "金鱗錦鬣紅玉鬐，圉圉洋洋戲波裏。", "小魚如針同隊行，噞喁水面隨風萍。", "擲頭掉尾浮沉勢，三聚二散游躍意。", "筆分濃淡計萬鱗，劃鬚點眼勻墨痕。", "狀如拋尺量波練，復似穿梭擲水紋。", "宛然鱍鱍巢青藻，漁翁未釣先吹火。", "壁上魚躍水不流，稚子睥睨敲針釣。", "君今畫到入神處，此畫一出聲尤著。", "魚雖無腸有活意，玉波浸荇澄寒渚。", "深恐後夜或雷雨，化作龍飛禹門去。"]}