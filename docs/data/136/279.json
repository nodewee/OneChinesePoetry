{"author": "白玉蟾", "period": "宋", "type": "诗", "title": "題歐陽氏山水後", "paragraphs": ["平沙斷岸幾千尺，樹色煙光渺無極。", "一葉扁舟歸去來，漁翁放棹倚蘆荻。", "八九山家雲水村，白蘋紅蓼數漁船。", "沙寒石瘦木葉落，一鈎淡月照黄昏。", "小橋跨水碧溪淺，蒼壁丹崖半苔蘚。", "樵子歸擔竹兩竿，落霞孤鶩天邊遠。", "千山萬山風色清，四柱茅亭立晚汀。", "花紅草綠山水靜，獨步亭前秋月明。", "山前一陣梧桐雨，落花驚斷山禽語。", "誰家樓閣隠青林，老僧歸寺立溪滸。", "一溪流水遶雲根，草舍茅庵常閉門。", "客來倚棹一回顧，直疑此是真桃源。", "洞門紫翠交相映，林幄山屏更清勝。", "何人作此無聲詩，展開如入溪山鏡。"]}