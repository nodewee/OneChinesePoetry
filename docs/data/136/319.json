{"author": "白玉蟾", "period": "宋", "type": "诗", "title": "仙巖行", "paragraphs": ["醉携七尺霜前行，雲錦山前灣幾曲。", "溪頭秋雨添寒綠，蛟龍冷浸一壺玉。", "蓼花錦岸紅欲流，稻田高下鋪棋局。", "碧巖聳出碧天半，鳥不敢飛縮雙足。", "古洞無人石酒酢，峭壁仙倉積天粟。", "老稍指顧猶驚呼，神刓鬼劃出崖谷。", "搗藥聲乾人已仙，萬丈丹井一泓泉。", "風擊古松飛翠蓋，日射蒼苔鑄綠錢。", "藤蘿拽樹擘輕煙，黄鶴一去今何年。", "天欲夕陽空鳴蟬，夜深嶺月向誰圓。", "古寺老屋留數椽，殘僧一二掩柴門。", "鐵像面壁蕭蕭然，瓦爐無火古殿前。", "寒鴉到窗簷息溜，暮雲衰草覺山瘦。", "楮衾不暖不成眠，虎聲入耳猿聲又。", "幾點疎星落梧桐，丹巒紫壑高相鬭。", "何當汗漫跨青牛，曉露泠泠白玉樓。"]}