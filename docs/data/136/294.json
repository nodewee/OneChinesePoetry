{"author": "白玉蟾", "period": "宋", "type": "诗", "title": "題諸葛繡香園", "paragraphs": ["碧桃枝上東風轉，一點陽和開柳眼。", "何人收拾羅浮春，藏在此園天不管。", "每歲東君召勾芒，玉壺淡淡晴煙暖。", "佳人有恨嫌花遲，王孫不來空草偃。", "南陽公子筆下詩，先遣一番風雨趲。", "底事鶑啼似駡春，山川失色花神赧。", "淺碧牡丹呈一枝，嫩紅芍藥開數本。", "小池水脈漲春波，古洞燒痕鋪翠巘。", "寒泉漱玉奪琴聲，舊竹移陰侵酒盞。", "如人畫出香錦圖，任與白雲自舒卷。", "海棠落地春閉門，杜鵑聲斷蜂蝶懶。", "秧針刺水盈南畝，老桑脫樹蠶方繭。", "其他苑囿皆春歸，酒酹花魂不可挽。", "此園春色無增損，主人不肯扃池館。", "荷花吐出十丈紅，芹秀泥融燕空卵。", "茉莉避席方夏闌，芙蓉彈冠已秋晚。", "面蘭琢句詩清新，賓菊開樽意蕭散。", "丹桂風中金屑飛，早梅雪裏璚香遠。", "曉來泣煙枝上猿，夜靜吠月花間犬。", "壺中景富人榮華，身外天寒苦日短。", "醉後焚香厭濁醪，詩成入口勝金臠。", "水晶簾捲翡翠屏，何必蓬萊和閬苑。", "諸郎青衿輩侃侃，一觴一詠心燕衎。", "紅袖佯醉倚莆萄，白丁不敢躡苔蘚。", "詩翁一字輕華衮，南來見此亦希罕。", "主人青眸終日阮，會將此詩刊翠琬。"]}