{"author": "白玉蟾", "period": "宋", "type": "诗", "title": "純陽會", "paragraphs": ["一點薰風舞綠槐，祝融衮火從南來。", "海棠落地蜂蝶去，池館無人蓮未開。", "溶溶一掬清和髓，純乾已作牝馬矣。", "岳瀆將此英雄氣，收來頓在葫蘆裏。", "階前十有四莢蓂，諫議夜來夢麒麟。", "披槲老翁自鼻笑，胞胎未兆天元春。", "洞賓弄巧翻成拙，蓬萊路上空明月。", "牆頭梅子枝上蠟，池畔榴花葉底血。", "生來挺挺其精神，所適性癖窮天真。", "驀然悟得鉛汞機，敢謂大道無楚秦。", "忽爾金丹成九轉，十月胎團人不問。", "撼動乾坤走鬼神，青雲白鶴方解悶。", "天下後世思真人，常與真人慶誕辰。", "櫻笋厨開正來日，釋氏亦欲制蠟人。", "不知故事自誰始，實是五代譙陵起。", "王詵建會集冠褐，飛來白鶴不知幾。", "次則蕭氏建宅仙，七閩萬戶生祥煙。", "一郡二郡漸風化，駸駸知省洞賓賢。", "城南城北走幾次，人亦不知回老是。", "但見老松作人語，先生携墨歸誰氏。", "太平寺裏作篇詩，又道摩鏡嫌人癡。", "岳陽市心一長嘯，鐵笛無聲今幾時。", "寶婺有人潘氏子，功名願足心肺喜。", "髫年崇奉迄今日，四海杖屨紛如蟻。", "萬指叢中見玉蟾，不作衣衫襤褸嫌。", "題詩祝君勵金石，晨香夕燭增肅嚴。", "妙通老人暗撫掌，何年熊羆入夢想。", "待渠崢嶸欲及笄，整頓衣鉢福無量。", "半千白鶴呼青雲，青雲深處瓊梅新。", "有人要問飛昇事，只看天邊日月輪。"]}