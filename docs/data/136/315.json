{"author": "白玉蟾", "period": "宋", "type": "诗", "title": "冥鴻辭", "paragraphs": ["夜來烏鵲棲寒楓，蒼天萬里煙霞濃。", "海神洶湧翻怒濤，風伯鼓舞吹冥鴻。", "霜翰不入矰繳內，星眼直射煙霄中。", "下嗤鳥雀戀籬落，俯視鷺鷗偎蘆叢。", "雲間矯首已萬里，天外鼓翅期四通。", "鐵爪裂破帝乙網，銀觜笑折由基弓。", "知音鯤鵬擊溟渤，嬌騃鸚鵡遭牢籠。", "數行縱橫灑天面，一聲嘹唳悲秋客。", "來時蹤跡度衡湘，昔者音信通鎬豐。", "豈念稻粱在一粒，如彼仕宦迷千鍾。", "橫飛直捎林壑表，自是挺出風煙雄。", "易水荆軻業已北，大滓蘇武勢須東。", "好同鷹鸇彈燕雀，滿地萍蕪毛血紅。"]}