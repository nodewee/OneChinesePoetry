{"author": "白玉蟾", "period": "宋", "type": "诗", "title": "大道歌", "paragraphs": ["烏飛金，兔走玉，三界一粒粟。", "山河大地幾年塵，陰陽顛倒入玄谷。", "人生石火電光中，數枚客鵲枝頭宿。", "桑田滄海春復秋，乾坤不放坎離休。", "九天高處風月冷，神仙肚裏無閑愁。", "世間學仙者，胸襟變清雅。", "丹經未讀望飛昇，指影談空相誑嚇。", "有時馳騁三寸舌，或在街頭佯做啞。", "正中恐有邪，真裏須辨假。", "若是清虛冷澹人，身外無物赤灑灑。", "都來聚氣與凝神，要鍊金丹賺幾人。", "引賊入家開寶藏，不知身外更藏身。", "身外有身身裏覓，沖虛和氣一壺春。", "生擒六賊手，活嚼三尸口。", "三尸六賊本來無，盡從心裏忙中有。", "玉帝非惟惜詔書，且要神氣相保守。", "此神此氣結真精，喚作純陽周九九。", "此時方曰聖胎圓，萬丈崖頭翻筋斗。", "鉛汞若糞土，龍虎如鷄狗。", "白金黑錫幾千般，水銀朱砂相鼓誘。", "白雪黄芽自無形，華池神水無泉溜。", "不解回頭一著子，衝風冒雨四方走。", "四方走，要尋師，尋得邪師指授時，迷迷相指可憐伊。", "大道不離方寸地，工夫細密有行持。", "非存思，非舉意，非是身中運精氣。", "一關要鎖百關牢，轉身一路真容易。", "無心之心無有形，無中養就嬰兒靈。", "學仙學到嬰兒處，月在寒潭靜處明。", "枯木生花却外香，海翁時與白鷗盟。", "片餉工夫容易做，大丹只是片時成。", "執著奇言並怪語，萬千譬喻今如許。", "生也由他死由他，只要自家做得主。", "空中雲，也可縛。", "水中月，也可捉。", "身心兩個字，是火也是藥。", "龜蛇烏兔總閑言，夫婦男女都颺却。", "君不見虛無生自然，自然生一氣。", "一氣結成物，氣足分天地。", "天地本無心，二氣自然是。", "萬物有榮枯，大數有終始。", "會得先天本自然，便是性命真根蒂。", "道德五千言，陰符三百字。", "形神與性命，身心與神氣。", "交媾成大寶，即是金丹理。", "世人多執著，權將有作歸無作。", "猛烈丈夫能領畧，試把此言閑處嚼。", "若他往古聖賢人，立教化人俱不錯。", "况能驀直逕路行，一條直上三清閣。", "三清閣下一團髓，晝夜瑶光光爍爍。", "雲谷道人仙中人，骨氣秀茂真磊落。", "年來多被紅塵縛，六十四年都是錯。", "刮開塵垢眼豁開，長嘯一聲歸去來。", "神仙伎倆無多子，只是人間一味呆，忽然也解到蓬萊。", "武夷散人與君說，見君真個神仙骨。", "我今也不鍊形神，或要放顛或放劣。", "寒時自有丹田火，饑時只喫瓊湖雪。", "前年仙師寄書歸，道我有名在金闕。", "閑名落世收不迴，而今心行尤其乖。", "那堪玉帝見憐我，詔我歸時未肯哉。"]}