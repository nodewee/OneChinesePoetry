{"author": "白玉蟾", "period": "宋", "type": "诗", "title": "觀魚歌", "paragraphs": ["君不見東海有鯉釣不上，馮夷翻江春浩蕩。", "漁者歸舟載月明，一聲雷震桃花浪。", "又不見北溟有鯤能吞舟，浪屋濤山相拍浮。", "忽朝擊水三千里，九萬扶摇吳葉秋。", "道人放浪游太乙，一泓寒玉浸春碧。", "十丈晴波何浄明，百尾巨魚自跳躑。", "錦鱗鐵鬣紅玉鬐，珠齒冰腮紫金脊。", "綠玻瓈裏飛璚梭，碧琉璃中擲金尺。", "吾疑漢室曾漏網，否則禹門曾點額。", "釣臺千古松風寒，渭水一竿霜月白。", "子産之意徒洋洋，庚氏之呼可策策。", "有時聽琴躍水心，有時認履伏池側。", "古人觀棠有何心，今朝鑑止輸閑客。", "群魚群魚聽我語，太乙真人在何許。", "尚埋頭角守污池，不展爪牙上星渚。", "種成紅杏不騎去，留向人間作霖雨。"]}