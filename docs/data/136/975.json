{"author": "白玉蟾", "period": "宋", "type": "诗", "title": "南岳九真歌題壽寧沖和閣", "paragraphs": ["笑携魏王大瓠落，往觀洞庭張帝樂。", "醉騎八風訪廣漠，九天之上無南岳。", "我尋九貢誚冥寞，亂雲深中湧樓閣。", "玉帝苦詔陳興明，雙童前吹紫鸞笙。", "尹君道全驂後塵，先殿後衛森火鈴。", "皓首惠度其姓陳，却立虹橋叫霜鷹。", "施友粲然索天笑，露冷松寒月華皎。", "無人爲呼張法要，萬山猿啼夜虎嘯。", "張復有若如珍少，煉得身形成鶴瘦。", "我今只憶徐靈期，嗽煉華池灌玉芝。", "天柱峯頭鳳鄧鬰，旦旦黄芽飼白龜。", "玉仙靈輿昔無期，想跨九鳳衣羽衣。", "香火在帝去已久，玉笥亦九門亦九。", "壇上仙翁何仙良，爲問渺茫再來否。", "朝粵暮梧儻可到，泠然來此同樓居。"]}