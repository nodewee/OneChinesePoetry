{"author": "白玉蟾", "period": "宋", "type": "诗", "title": "短歌行", "paragraphs": ["我適越，君適秦。", "舟掛越帆猶柳下，馬回秦首更江濱。", "江濱綠柳多煙顰，岸下碧水生風鱗。", "四海交游不易得，一州雲月聊相津。", "向來君亦何爲者，空自紅生滿袖塵。", "君行無遽行，感我思古人。", "詩禮謾撩頗牧笑，弓刀自取荀楊嗔。", "君不見趙璧生還燕圖死，輕肥關心不顧身。", "又不見鴻門舞罷已成陳，怒撞玉斗豈無因。", "夫誰擊笏血朱泚，或者明年貴買臣。", "題柱高司馬，棄繻壯終軍。", "君去幾時回，此別休愴神。", "百萬呼盧銀燭夜，十千買酒玉樓春。"]}