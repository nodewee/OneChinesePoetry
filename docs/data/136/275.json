{"author": "白玉蟾", "period": "宋", "type": "诗", "title": "飛仙吟送張道士", "paragraphs": ["夜騎玉鼇採明月，蘂殿瑶臺寒徹骨。", "三十六天不閉門，風吹琪花散飛雪。", "簫韶鳴處隊仗多，八萬霓裳歌一闋。", "紫皇宴罷駕方出，整衣端簡去朝謁。", "火鈴將軍呵一聲，左右萬真聳毛髮。", "奏云臣是雷霆卿，舊因罪去辭金闕。", "紅塵埋身平至耳，餐青飲綠守苦節。", "飛神登天來正渴，見帝有酒覓一啜。", "賜臣一醉放臣歸，歸去人間向人說。", "鳳凰閣下問歸途，瓊童玉女却問予。", "天上日長太清虛，人間還似此間無。", "摇頭不答徑拂袖，白雲眇眇迷清都。", "洞中猿鶴更相認，白石爛兮青松枯。"]}