{"author": "白玉蟾", "period": "宋", "type": "诗", "title": "贈蓬壺丁高士琴", "paragraphs": ["瓠巴騎鯨上天去，伯牙成連亦千古。", "淺世斷無鍾子期，弦中妙意爲誰舉。", "春風春雨滿瀟湘，人在蓬窗閉竹房。", "竹裏鵑啼喉舌冷，花間鶑宿夢魂香。", "客從漓沅下衡岳，滿懷詩愁無處著。", "請君拂去水晶塵，瀹茗一了撫然作。", "道人問予若爲情，伊絃凄兮余莫聽。", "一春十病九困酒，三月都無二日晴。", "俛首沉吟聲一曲，吟扭一罷撚撥續。", "初如雪泉嗽鳴玉，已轉忽如雨簌簌。", "於中亦有蠨蛸鳴，倏忽變作冷猿聲。", "始疑荆軻渡易水，乃是湘妃夜涕零。", "昔從撫斷南風了，羑里幽人始能曉。", "可嘆壇中苦杏花，山高水寒即聲杳。", "道人此意非人間，笑詠洞章鏘佩環。", "能令鳳舞下丹漢，雲裏大地垂頭看。", "世間鷄蟲互得失，只好牧羊坐花石。", "何爲兒女謾昵昵，候蟲時鳴徒戚戚。", "輸君朝朝在翠微，鶴已睡去人不知。", "笑思古今一俯仰，彈到千山月落時。", "君知否，梧桐枝上雙燕語，盡將萬事等風絮。", "琴中日月何翛閑，肯使事逐孤鴻度。"]}