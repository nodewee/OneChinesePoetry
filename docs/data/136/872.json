{"author": "白玉蟾", "period": "宋", "type": "诗", "title": "玉真瑞世頌", "paragraphs": ["西華王母，紫虛元君。", "咀嚼九日，偃仰三雲。", "毛竹秦娥，簫臺周女。", "夜騎天風，曉詣帝所。", "琪花開盛，鳳鳥歌雍。", "霞旌舞翠，煙幢麗空。", "金莖露飛，玉樹月淡。", "蒼苔丹墀，紅藥宋檻。", "北斗后德，陽春母儀。", "飈乘鶴驅，霓裳羽衣。", "懿淑靖都，恭柔慧閑。", "金玉淵海，瓊瑶丘山。", "聖學光明，寶翰芳美。", "四海歌謠，關雎麟趾。", "仙儀沖粹，道性熙怡。", "福祿來爲，葛藟螽斯。", "金鼎凝霜，玉爐煅月。", "芝田黄芽，桂館白雪。", "青鳥不至，翠蓬忘歸。", "玉真瑞世，吾教光輝。", "詳延方士，酬酢道要。", "營魄守雌，玄牝觀妙。", "廣寒兔老，衡嶽松青。", "至尊萬壽，永保坤寧。"]}