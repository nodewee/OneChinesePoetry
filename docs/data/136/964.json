{"author": "白玉蟾", "period": "宋", "type": "诗", "title": "快活歌  其一", "paragraphs": ["快活快活真快活，被我一時都掉脫。", "撒手浩歌歸去來，生薑胡椒果是辣。", "如今快活大快活，有時放顛或放劣。", "自家身裏有夫妻，說向時人須笑殺。", "向時快活小快活，無影樹子和根拔。", "男兒端的會懷胎，子母同形活潑潑。", "快活快活真快活，虛空粉碎秋毫末。", "輪迴生死幾千生，這回大死方今活。", "舊時窠臼潑生涯，于今凈盡都掉脫。", "元來爹爹只是爺，懵懵懂懂自瓜葛。", "近來髣髴辨西東，七七依前四十八。", "如龍養珠心不忘，如鷄抱卵氣不絕。", "又似寒蟬吸曉風，又如老蚌含秋月。", "一箇閑人天地間，大笑一聲天地闊。", "衣則四時惟一衲，飯則千家可一鉢。", "三家村裏弄風狂，十字街頭打鶻突。", "一夫一妻將六兒，或行或坐常兀兀。", "收來放去任縱橫，即是十方三世佛。", "有酒一杯復一杯，有歌一闋復一闋。", "日中了了飯三餐，飯後齁齁睡一歇。", "放下萬緣都掉脫，脫得自如方快活。", "用盡醒醒學得癡，此時化景登晨訣。", "時人不會翻筋斗，如饑喫鹽加得渴。", "偶然放浪到廬山，身在白蘋紅蓼間。", "一登天籟亭前望，黄鶴未歸春雨寒。", "心酸世上幾多人，不煉金液大還丹。", "忘形養氣乃金液，對景無心是大還。", "忘形化氣氣化神，斯乃大道透三關。", "絳宮炎炎偃月爐，靈臺寂寂大玄壇。", "朱砂乃是赤鳳血，水銀乃是黑龜肝。", "金鉛採歸入土釜，木汞飛走居泥丸。", "華池正在氣海內，神室正在黄庭間。", "散則眼耳鼻舌忙，聚則經絡榮衛閑。", "五臟六腑各有神，萬神朝元歸一靈。", "一靈是謂混元精，先天後天乾元亨。", "聖人採此爲藥材，聚之則有散則零。", "晝夜河車不暫停，默契大造同運行。", "人人本有一滴金，金精木液各半斤。", "二十八宿歸一爐，一水一火須調勻。", "一候剛兮一候柔，一爻武兮一爻文。", "心天節候定寒暑，性地分野分楚秦。", "一日八萬四千里，自有斗柄周天輪。", "人將蛻殻陰陽外，不可不煉水銀銀。", "但得黄婆來紫庭，金翁姹女即婚姻。", "青龍白虎繞金鼎，黄芽半夜一枝春。", "九曲江頭飛白雪，崑崙山巔騰紫雲。", "丁公默默守玉爐，交媾溫養成胎嬰。", "神水沃滅三尸火，慧劍掃除六賊兵。", "無中生有一刀圭，糞丸中有蜣蜋形。", "誠哉一得即永得，片餉中間可結成。", "忽然四大成虛白，不覺一靈升太清。", "縱使工夫汞見鉛，不知火候也徒然。", "大都要藉周天火，十月聖胎方始圓。", "雖結丹頭終耗失，要須火候始凝堅。", "動靜存亡宜沐浴，吉凶進退貴抽添。", "火力綿綿九轉後，藥物始可成胎仙。", "一時八刻一周天，十二時辰準一年。", "每自一陽交媾後，功夫煉到六純乾。", "精神來往如潮候，氣血盈虛似月魂。", "一轂從來三十幅，妙處都由前後弦。", "專氣致柔爲至仁，禮義智信融爲仁。", "真土歸位爲至真，水火金木俱渾全。", "精水神火與意土，煉使魂魄歸其根。", "先天一氣今常存，散在萬物與人身。", "花自春風鳥自啼，豈知造物天爲春。", "百姓日用而不知，氣入四肢徒凋殘。", "松竹虛心受氣足，凌霜傲雪長年青。", "况人元神本不死，此氣即是黄芽鉛。", "老松可少病可健，散者可聚促可延。", "心入虛無行火候，內景內象壺中天。", "須知一塵一蓬萊，與走一葉一偓佺。", "神即火兮氣即藥，心爲爐兮身爲田。", "自耕自種自烹煉，一日一粒如黍然。", "靈芝一生甘露降，龜蛇千古常相纏。", "一朝雷電撼山川，一之則日萬則煙。", "日中自有金烏飛，夜夜三更入廣寒。", "子子孫孫千百億，爐鼎鷄犬皆登天。", "大道三十有二傳，傳到天台有悟真。", "四傳復至白玉蟾，眼空四海嗟無人。", "偶遇太平興國宮，白髮道士其姓陳。", "半生立志學鉛汞，萬水千山徒苦辛。", "一朝邂逅廬山下，擺手笑出人間塵。", "翠閣對床風雨夜，授以丹法使還元。", "人生何似一杯酒，人生何似一盞燈。", "蓬萊方丈在何處，青雲白鶴欲歸去。", "快活快活真快活，爲君說此末後句。", "末後一句親分付，普爲天下學仙者，曉然指出蓬萊路。"]}