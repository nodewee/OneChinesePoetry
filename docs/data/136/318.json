{"author": "白玉蟾", "period": "宋", "type": "诗", "title": "端午述懷", "paragraphs": ["方瀛山上風颼颼，五月六月常如秋。", "松花落地鶴飛去，萬頃白雲空翠浮。", "夜半蟾蜍落丹井，琪林深鎖寒葉暝。", "滿天白露點蒼苔，蛙市一散萬籟靜。", "三樹兩樹啼斷猿，樹冷棲禽夜不眠。", "數點飛螢戀沙徑，山腰石潤悲寒泉。", "鍾聲隔斷華胥路，不知蝴蝶蜚何處。", "摩挲兩眼摺紙衾，人道今辰正端午。", "曉雨初霽梅子肥，龍孫脫籜新燕飛。", "山居蕭然無一物，摘薺搗麥充晨炊。", "憶著往年五月四，葛巾羽扇鸞溪市。", "龍艘破浪槳萬枝，鉦鼓聒天旗掣水。", "紙錢飛起屈原祠，行人往來如蟻移。", "桐花入鬢綵繫臂，家家禦疫折桃枝。", "庭前綠艾制綠虎，細切菖蒲斟綠醑。", "羹鵝鱠鯉辦華筵，冷浸水團包角黍。", "今年寂寞坐空山，山雨山風生曉寒。", "默菴令我休噫氣，作詩畧述山居意。", "安得兩腋生飛翰，與君飛上泬寥間，免使在世賦辛酸。"]}