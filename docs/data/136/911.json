{"author": "白玉蟾", "period": "宋", "type": "诗", "title": "贈知宮王南紀洞章歌", "paragraphs": ["黄道珠躔闕一點，方寸無人洞門掩。", "桑田未變海水減，琪樹開花綠苒苒。", "小有瑶章落龍虎，月壇香冷宮誰主。", "真人颺下神霄鸞，天騶慘慘歸紫府。", "千山萬山鎖青煙，三樹兩樹啼斷猿。", "風飛楊花三月寒，人在城門煙水村。", "生而神靈長威武，笑携一卷黄庭去。", "坐斷琳宮主㠭粥，星弁霞裙滿堂廡。", "四海橫香航燭人，肘行膝步來如雲。", "愛河翻波渺無際，花生鐵柱酆都春。", "把握陰陽一呼吸，長嘯一聲鬼神泣。", "仗劍喚雨輕撼環，化篆召雷略舉筆。", "當年檄赴內道場，黄麻紫墨星爭光。", "歸來百慶喜具舉，規模輪奐重鋪張。", "翻思龍漢元年事，撞破混元識行李。", "滿鼎鉛霜火燄飛，綠顔雪齒君知否。", "松竹瀟瀟生泠風，白鶴一去草廬空。"]}