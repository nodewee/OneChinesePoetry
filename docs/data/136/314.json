{"author": "白玉蟾", "period": "宋", "type": "诗", "title": "清勝軒夜話", "paragraphs": ["殘燈結花滿堂紅，酒興未已詩興濃。", "寒雲蠹星鎖翠空，一林幽竹夜呼風。", "逸士倚樓嘯玉龍，秋聲泣露落梧桐。", "把酒論文開心胸，黑甜相催話未終。", "香篆飛蛇穿簾櫳，鄰雞喚曉何處鍾。", "摩挲醉眼欄干東，茶鐺無火召玉童。", "三子芒鞋七尺筇，踏破前山綠幾重。"]}