{"author": "白玉蟾", "period": "宋", "type": "诗", "title": "琴歌", "paragraphs": ["月華飛下海棠枝，樓頭春風鼓角悲。", "玉杯吸乾漏聲轉，金劍舞罷花影移。", "蘂珠仙子笑移燭，喚起蒼潭老龍哭。", "一片高山流水心，三奏霓裳羽衣曲。", "初如古澗寒泉鳴，轉入哀猿凄切聲。", "吟猱撚抹無盡意，似語如愁不可聽。", "神霄宮中歸未得，天上此夕知何夕。", "瓊樓冷落琪花空，更作胡笳十八拍。", "君琴妙甚素所慳，知我知音爲我彈。", "瑶簪琅珮不易得，渺渺清飈吹廣寒。", "人間如夢只如此，三萬六千一彈指。", "蓬萊清淺欲桑田，君亦輟琴我隠幾。", "爲君歌此幾操琴，琴不在曲而在心。", "半顰如苦萬綠縷，一笑不博千黄金。", "我琴無徽亦無軫，瓠巴之外餘可哂。", "指下方爾春露晞，絃中陡覺和風緊。", "琴意高遠而飄飄，一奏令人萬慮消。", "淒涼孤月照梧桐，斷續夜雨鳴芭蕉。", "我琴是謂造化柄，時乎一彈混沌聽。", "見君曾是蘂珠人，欲君琴與造化並。", "昔在神霄莫見君，蘂珠殿上如曾聞。", "天上人間已如隔，極目靄靄春空雲。"]}