{"author": "白玉蟾", "period": "宋", "type": "诗", "title": "悲秋辭", "paragraphs": ["蟲聲樹聲各已變，吾知流年暗中換。", "晝烏夜兔忙如箭，秋光漸入蘆花岸。", "蘆花白兮蓼花紅，鴻鴈跧蹲滿荻叢。", "牡丹海棠如夢中，蓮藕香散池館空。", "人生歲月去如水，燕去鶑歸一彈指。", "星霜磨老道人心，滿目世人紛如蟻。", "感今慨昔令人愁，乃知宋玉非悲秋。", "江山紫翠餞漢唐，風物不復追商周。", "古人混混去不返，今人紛紛知何限。", "古人憐今今憐古，夕陽影裏雲影亂。", "此身飄飄如游塵，身體髮膚皆他人。", "尚餘方寸管喜怒，不敢漏泄天公嗔。", "向時歡娛成冷落，誰與感慨憐蕭索。", "定知悲喜聚散因，世間果無揚州鶴。", "所可悲者貧且孤，覽鏡自笑清而癯。", "安能十事九如意，定數豈復人能踰。", "秋風起兮秋水寒，秋心悲兮秋興酸。", "佳人一去不復還，顧影度此時光難。", "此心寥寥秋夜月，孤光散入寒光闊。", "夜深月落無人知，江上漁翁空網撒。", "不堪舉此向愁人，使人泣下肝腸裂。", "何人爲我調素琴，疊疊爲我寫孤襟。", "庶令鬼神伴伊泣，山空樹冷風蕭森。"]}