{"author": "白玉蟾", "period": "宋", "type": "诗", "title": "拙庵", "paragraphs": ["笑携藜杖倚寒松，現世神仙一拙翁。", "冠簡投關離玉闕，天人推出鎮琳宮。", "身居星弁霞裾上，心在煙都月府中。", "豈是摩挲令髮黑，不須服餌自顔紅。", "百年贏得十分訥，萬事算來俱是空。", "解織蜘蛛空結網，能言鸚鵡被樊籠。", "閑將世味閑中嚼，靜把天機靜處窮。", "學巧不如藏巧是，忘機不與用機同。", "虛空不語虛空廣，造化無聲造化公。", "六賊奈人閑不得，十魔見我懶相攻。", "凝神多得佯呆力，養氣無非守口功。", "欲雨只消呼瀣沆，要雷畧目召豐隆。", "人間若也不容住，學騎白鶴乘天風。"]}