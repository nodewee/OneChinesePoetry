{"author": "白玉蟾", "period": "宋", "type": "诗", "title": "可惜", "paragraphs": ["人間何似神霄府，我今面目蒙塵土。", "年來無夢到神霄，一度傷懷淚如雨。", "風前無奈倚欄干，雪裏不堪聞杜宇。", "此情欲訴有誰知，只有春風知我苦。", "竹籬斷兮茆簷頹，桃花落兮猿聲哀。", "白雲漠漠去無盡，青鳥杳杳何曾來。", "不愁我死故自惜，有此枯骨知誰埋。", "芳草連汀雨如織，春煙慘愁晝不開。", "可惜可惜復可惜，幽懷欲吐不可得。", "神霄有路平如掌，青雲可梯星可摘。", "可惜袖中一卷書，可惜手中一枝筆。", "南方有人無消息，對花對酒長相憶。"]}