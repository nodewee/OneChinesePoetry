{"author": "白玉蟾", "period": "宋", "type": "诗", "title": "題清勝軒", "paragraphs": ["滿林幽竹夜來風，南極一點飛寒空。", "玉爐異香繞琳宮，此間知有神仙翁。", "清勝軒中頗幽絕，白鬚道士持檀笏。", "眉毛掀起溪上雲，眼光爍破峯頭月。", "瓊房壁上掛瑶琴，把劍舞罷千古心。", "蓬萊一別醉吹笛，今日一見歌長吟。", "天祇呵道綠煙起，滿前王趙皆珠履。", "倦虬縮尾青蛇死，彈指傾倒天河水。", "砂篆一揮走神鬼，雷電霹靂動天地。", "信知妙用古所無，猶未收拾歸天衢。", "月冷風清白鶴唳，寶旛飛霞繞玉壺。", "武夷散人好詩酒，昔者見君今番又。"]}