{"author": "白玉蟾", "period": "宋", "type": "诗", "title": "快活歌  其二", "paragraphs": ["破衲雖破破復補，身中自有長生寶。", "拄杖奚用巖頭藤，草鞋不用田中藁。", "或狂走，或兀坐，或端立，或仰卧。", "時人但道我風顛，我本不顛誰識我。", "熱時只飲華池雪，寒時獨向丹中火。", "饑時愛喫黑龍肝，渴時貪吸青龍腦。", "絳宮新發牡丹花，靈臺初生薏苡草。", "却笑顔回不爲夭，又道彭鏗未是老。", "一盞中黄酒更甜，千篇內景詩尤好。", "沒絃琴兒不用彈，無腔曲子無人和。", "朝朝暮暮打憨癡，且無一點閑煩惱。", "尸解飛昇總是閑，死生生死無不可。", "隨緣且喫人間飯，不用繅蠶不種稻。", "寒霜凍雪未爲寒，朝饑暮餒禁得餓。", "天上想有仙官名，人間不愛真人號。", "跨虎金翁是鉛兄，乘龍姹女爲汞嫂。", "泥丸宮裏有黄婆，解把嬰兒自懷抱。", "神關氣關與心關，三關一簇都穿過。", "六賊心如火正焚，三尸膽似天來大。", "不動干戈只霎時，破除金剛自搜邏。", "一齊縛向火爐邊，碎爲微塵誰斬挫。", "而今且喜一粒紅，已覺丁公婚老媼。", "當初不信翠虛翁，豈到如今脫關鎖。", "葉苗正嫩採歸來，猛火煉之成紫磨。", "思量從前早是早，翠虛翁已難尋討。", "我今不見張平叔，便把悟真篇駡倒。", "從前何知古聖心，慈悲反起兒孫禍。", "世人若要煉金丹，只去身中求藥草。", "十月工夫慢慢行，只愁火候無人道。", "但知進退與抽添，七返九還都性燥。", "溪山魚鳥恁逍遥，風月林泉供笑傲。", "蓬頭垢衣天下行，三千功滿歸逢島。", "或居朝市或居山，或時呵呵自絕倒。", "雲滿千山何處尋，我在市廛誰識我。"]}