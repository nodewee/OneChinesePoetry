{"author": "白玉蟾", "period": "宋", "type": "诗", "title": "茶歌", "paragraphs": ["柳眼偷看梅花飛，百花頭上東風吹。", "壑源春到不知時，霹歷一聲驚曉枝。", "枝頭未敢展鎗旗，吐玉綴金先獻奇。", "雀舌含春不解語，只有曉露晨煙知。", "带露和煙摘歸去，蒸來細搗幾千杵。", "捏作月團三百片，火候調勻文與武。", "碾邊飛絮捲玉塵，磨下落珠散金縷。", "首山黄銅鑄小鐺，活火新泉自烹煮。", "蟹眼已沒魚眼浮，壵壵松聲送風雨。", "定州紅玉琢花甆，瑞雪滿甌浮白乳。", "綠雲入口生香風，滿口蘭芷香無窮。", "兩腋颼颼毛竅通，洗盡枯腸萬事空。", "君不見孟諫議，送茶驚起盧仝睡。", "又不見白居易，餽茶喚醒禹錫醉。", "陸羽作茶經，曹暉作茶銘。", "文正范公對茶笑，紗帽籠頭煎石銚。", "素虛見雨如丹砂，點作滿盞菖蒲花。", "東坡深得煎水法，酒闌往往覓一呷。", "趙州夢裏見南泉，愛結焚香瀹茗緣。", "吾儕烹茶有滋味，華池神水先調試。", "丹田一畝自栽培，金翁姹女採歸來。", "天爐地鼎依時節，煉作黄芽烹白雪。", "味如甘露勝醍醐，服之頓覺沉痾甦。", "身輕便欲登天衢，不知天上有茶無。"]}