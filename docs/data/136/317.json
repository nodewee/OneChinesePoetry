{"author": "白玉蟾", "period": "宋", "type": "诗", "title": "送珊上座歸育王", "paragraphs": ["一雙膝脛兩條鐵，一掬精神一團雪。", "早曾火燄上翻身，鴛幃不把丁香結。", "風吹香囊滿路香，知君也結欽山轍。", "忽然洗面摸得鼻，方知皮下各有血。", "急携柏子禮孤雲，後來足跡遍江浙。", "阿育王山倉廩空，百指張頤欲嚼舌。", "延壽堂中幾病僧，囊無挑藥寒徹骨。", "見君把箇無孔笛，吹起還鄉曲一闋。", "此來漳泉走一遭，龐翁猶在波旬滅。", "拄杖挑起空中雲，鉢盂漉上波心月。", "默隨春色歸故山，江路梅花先漏泄。", "遂邀君來香一爇，重把篇詩呈醜拙。", "此行拗折老藤條，選佛場中作英傑。", "君今三千里外行，不涉程途猶自別。", "恰似一壺冰，千古光瑩徹。"]}