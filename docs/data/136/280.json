{"author": "白玉蟾", "period": "宋", "type": "诗", "title": "永州花月樓", "paragraphs": ["春風夜飛招月檄，檄月司花月供職。", "月落千嬌百媚叢，諸花爲月妍爲容。", "樓東月照樓西皎，樓西月向樓東笑。", "月與花戲天中流，花與月浴江中浮。", "月皆不管春風怒，花爲月歌爲月舞。", "舞者媚綠歌嬌紅，爭憐妬寵驚春風。", "出有入無多變異，花竟不曉月之意。", "江花惱天天花愁，東樓月掩西樓羞。", "花亦自睡花自醉，月倦欲歸歸未至。", "却緣曉鍾呼月回，月回花醒花不知。"]}