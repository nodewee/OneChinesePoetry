{"author": "白玉蟾", "period": "宋", "type": "诗", "title": "贈郭承務蘆鴈", "paragraphs": ["畫士郭熙畫之冠，郭熙去後名未斷。", "其裔復有郭萬里，胸中丹青飽無限。", "爲誰作此蘆鴈圖，傑出南齊宇文煥。", "烟水瀟瀟風捲蘆，沙邊鴻鴈暮相呼。", "瀟瀟洞庭此秋景，世間此畫知有無。", "幻出棲鴈三四隻，八九葉蘆橫古磧。", "欲宿未宿嘹唳聲，漁舟泊岸山烟黑。", "秋風吹落梧葉黄，過鴈往往歸衡陽。", "橫空書字人不識，飛過有影沉滄浪。", "落霞浸水江村暮，數隻翱翔回古渡。", "引領舉喙啄荷花，飛越戍樓西畔去。", "雲寒月淡西塞秋，幾聲凄切惹人愁。", "岸頭飛共丹楓落，打團成陣訪沙鷗。", "似此景物似此意，君今畫之不難事。", "數幅鵝溪冰雪縑，須臾掃出蘆鴈市。", "世間豈無學畫者，未必有與君相似。", "我欲致之篋笥間，滿笥爽氣生秋寒。", "恐君此畫無人見，有畫鬭者誰敢戰。", "掛於幽軒素壁間，一日須看千百遍。"]}