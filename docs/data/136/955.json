{"author": "白玉蟾", "period": "宋", "type": "诗", "title": "題三清殿後壁", "paragraphs": ["些兒頑石些兒水，畫工撐眸幾睥睨。", "忽然心孔開一竅，呼吸掇來歸幅紙。", "白髮黄冠逞神通，手把武夷提得起。", "大槐宮中作螻蟻，醒來聞此心豁喜。", "芒鞋竹杖一彈指，三十六峯落眉尾。", "魏王豈是中秋死，玉骨猶存香迤邐。", "八百年來覓隻鶴，一舉直上三萬里。", "半杯澆濕曾孫齒，幔亭遺事落人耳。", "新村渡頭拽轉蓬，寒猿聲落青烟裏。", "老松今已幾年梢，毛竹于今復生米。", "巖上無人花自紅，幽鳥自鳴鳴自止。", "笑將鐵笛起清風，白雲飛過看無蹤。", "夜來月影掛梧桐，莓苔滿地綠容容。", "丹崖高處藥爐空，洞前雲深千萬重。", "我亦偶來還自去，一夜瀟瀟江上雨。", "飛廉怒作滿空雪，天柱峰前飛柳絮。"]}