{"author": "白玉蟾", "period": "宋", "type": "诗", "title": "雪窗聯句", "paragraphs": ["霜風寒襲人，梅香清透骨。", "莫色冥九峯，月華澹雙闕。", "青猿嘯蒼虬，紅螢粘綠髮。", "滕六欲飛花，巽二急催雪。", "爐烹獸炭紅，簾捲鴛羅纈。", "更燒古龍涎，滿斟清鳳血。", "堆盤老榛栗，託契舊瓜葛。", "笑揮白玉麈，共說丹砂訣。", "飄飄志欲仙，酣酣耳正熱。", "松鶴警清露，煙麋卧蒼樾。", "一鴈過天外，孤鵲遶木末。", "隠約銀漢星，微芒翠杉月。", "燭花凍不淚，火柿撥欲滅。", "回首顧壁影，開懷吐談屑。", "結習三生路，慷慨萬人傑。", "聚散如浮萍，死生猶幻沫。", "萬事一置之，四皓不渠劣。", "夜深尸泣鬼，歲晚霜摩鶻。", "泉涸水涯涘，雲渺天空闊。", "餓鼠齧枯藤，凍蠅棲瑣闥。", "觴詠興未闌，烘堂各粲發。"]}