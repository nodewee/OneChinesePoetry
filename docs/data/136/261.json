{"author": "白玉蟾", "period": "宋", "type": "诗", "title": "題仙槎寄呈王待制", "paragraphs": ["道人身世已盟鷗，便好乘雲御氣休。", "何足風波吾一點，盍思舟楫彼迷流。", "從教水擊三千里，別是煙飄十二樓。", "松以碧濤成夜吼，山爲翠浪接空浮。", "初非孔聖乘桴志，薄類梁僧渡葦謀。", "廬阜插篙空木末，武夷停櫂尚巖頭。", "爭如太乙真人葉，往盪須彌絕頂秋。", "昔者天孫失機石，我疑博望乃牽牛。", "却無滄海桑田事，底用浮家泛宅愁。", "箇裏且吹無孔笛，向人只下直針鈎。", "而今性水涵孤月，休遣禪河起一漚。", "逝者如斯曾不返，憑誰爲我問陽侯。"]}