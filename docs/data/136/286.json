{"author": "白玉蟾", "period": "宋", "type": "诗", "title": "聞鶴嘆", "paragraphs": ["霜翎雪羽臙脂頂，玄裳翠距白玉頸。", "何年乘風下太清，芝田煙暝瑶池冷。", "天臺山上玉京天，何似青天玉帝前。", "曉雲黯淡但欲唳，夜月凄凉那得眠。", "君不見東海蒼魚浮吞舟，一朝失却風濤秋，陸地螻蟻俱逆謀。", "又不見南山白虎嘯裂石，一朝不得山林力，平原狸兔起圖食。", "如彼茅圊蠅，不知天池翔大鵬。", "如彼布褌虱，不知白鸞舞空碧。", "世間炎凉相渭涇，是非寵辱無限情。", "彼鶴暫爾耳，自警聊自鳴。", "山靈更須勤愛護，忽然鼓翅翔四溟。", "上有崑臺琪花紅，下有蓬山芝草青。", "山頭知音復能幾，幾人得如華與丁。", "那堪九霄去，人世無此聲。"]}