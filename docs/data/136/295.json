{"author": "白玉蟾", "period": "宋", "type": "诗", "title": "丫頭巖", "paragraphs": ["君不見武夷九曲溪之東，三峯號爲玉女峯。", "當時嫁與大王峰，至今櫛雨而梳風。", "又不見廬山三疊江之湄，大姑小姑凡兩磯。", "小姑聘與彭郎磯，至今波眼而浪眉。", "湘夫人寂寞湘水濱，巫山女窈窕巫峽浦。", "亦有有情者，亦有無情者。", "鬼物託物以爲靈，俗子謂之山石精。", "吾來丫頭巖下坐，已覺此身本非我。", "朝雲暮雨或有之，年來心下已無火。", "兩峯相並各鬽崒，對人長是嬌媚色。", "過者見此如雙鬟，雲鬙霧鬢蒼苔髮。", "我來適值天方秋，孤懷暗抱不能愁。", "巖下行人幾回老，此巖依舊喚丫頭。"]}