{"author": "白玉蟾", "period": "宋", "type": "诗", "title": "必竟恁地歌", "paragraphs": ["我生不信有神仙，亦不知有大羅天。", "那堪見人說蓬萊，掩面却笑渠風顛。", "七返還丹多不實，往往將謂人虛傳。", "世傳神仙能飛昇，又道不死延萬年。", "肉既無翅必墜地，人無百歲安可延。", "滿眼且見生死俱，死生生死相循旋。", "翠虛真人與我言，他所見識大不然。", "恐人緣淺賦分薄，自無壽命歸黄泉。", "人身只有三般物，精神與氣常保全。", "其精不是交感精，廼是玉皇口中涎。", "其氣即非呼吸氣，乃知却是太素煙。", "其神即非思慮神，可與元始相比肩。", "我聞其言我亦怖，且怖且疑且擎拳。", "但知即日動止間，一物相處常團圓。", "此物根蒂乃精氣，精氣恐是身中填。", "豈知此精此神氣，根於父母未生前。", "三者未常相返離，結爲一塊太無邊。", "人之生死空自爾，此物湛寂何傷焉。", "吾將矍然以自思，老者必不虛其言。", "是我將有可愛業，渠必以此示言詮。", "開禧元年中秋夜，焚香跪地口相傳。", "朅爾行持三兩日，天地日月軟如綿。", "忽然嚼得虛空破，始知鍾呂皆參玄。", "吾之少年早留心，必不至此猶塵緣。", "且念八百與三千，雲鶴相將來翩翩。"]}