{"author": "白玉蟾", "period": "宋", "type": "诗", "title": "疊字招隠  其二", "paragraphs": ["逐逐且貪怎足。", "戀松楸，愛蓮菊。", "食玉衣錦，池酒林肉。", "甕埋地閣鍾，月瀉天窗瀑。", "鄭衛殆塞其聰，趙燕可盲其目。", "鏡盟釵詛謾交交，馬跡車塵何僕僕。", "名傷神兮寵辱若驚，事掣肘兮進退惟谷。", "一真妄兮故知空不空，觀徼妙兮常有欲無欲。", "吾將先天後天明月之珠，裁作左仙右仙賓雲之曲。"]}