{"author": "白玉蟾", "period": "宋", "type": "诗", "title": "畫中衆仙歌", "paragraphs": ["不興飲盡孫權酒，正欲畫屏筆脫手。", "一點凝墨狀生蠅，剔之不飛心始驚。", "獻之興來拈起筆，筆如解飛自鈎掣。", "戲染松烟作牸牛，脫似偃角眠沙丘。", "蕭賁深得鶴三昧，胸中不與造化礙。", "一幅素絹如片天，雪翎欲起凌蒼烟。", "僧繇醉後齁齁睡，睡起濡墨作石塊。", "擘山裂巖而拏雲，或如伏虎如露拳。", "愷之畫蘭藏玉笥，開而視之已飛去。", "安得翠葉成寒叢，四景常使飄春風。", "聞道南齊宇文煥，精筆妙墨掃蘆鴈。", "低頸吸水昂頸飛，髣象荷枯沙瘦時。", "唐有處士吳道元，丹青之餘多畫猿。", "狀出抱子落寒泉，又如彎弓遶樹奔。", "季成畫虎常作怒，鬼神不敢正眼覷。", "但見紙上生猙獰，開口解嘯風悲鳴。", "葉公好龍故學畫，不覺心孔開一罅。", "紙上筆畫方似龍，風鬐浪鬣來爭雄。", "韓幹畫馬得滋味，霜蹄巧作追風勢。", "可憐張口嘶無聲，只惜風稜瘦骨成。", "江頭細草爲誰綠，只有風煙相管束。", "阮瞻收拾草精神，筆端與草私爲春。", "畫魚古有康靈叔，擲頭擺尾萬鱗足。", "紅鱨紫鯉成隊行，躍碎琉璃跳上冰。", "仁老胸中有雪月，畫出梅花更清絕。", "魯直嗅之嫌無香，幻出江南煙水鄉。", "張臻虛心而學竹，風雨瀟瀟生錦軸。", "風枝雨幹欲化龍，不堪裁杖扶葛洪。", "錢覲畫松掃煙雨，松梢鶴立飛不去。", "凌風傲雪冷幾時，翠色不改常清奇。", "王維筆下多山水，千山萬水一彈指。", "萬頃玻瓈碧欲流，千層翡翠波上浮。", "有時畫出幾枯木，一片落霞間飛鶩。", "有時畫出古澗泉，浪花滾滾人不聞。", "有時花落鳥啼處，正是千林俵秋雨。", "有時日暮鴉鳴時，煙際鍾聲催月遲。", "有時移却瀟湘岸，移入洞庭彭蠡畔。", "有時掇過天台山，相對鴈蕩煙雨寒。", "古人去後無人學，學者往往得皮殻。", "鬼神却易狗馬難，匠世未能窺一班。", "見君丹青與水墨，筆下剜出心中畫。", "一發纔精百發精，留取後世不死名。"]}