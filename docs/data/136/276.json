{"author": "白玉蟾", "period": "宋", "type": "诗", "title": "詠雪于清虛堂火閣", "paragraphs": ["長空慘慘晝如夜，嚴風刮得雪片下。", "寒猿傍樹不敢聲，江梅羞開恐易謝。", "萬山無限落葉愁，處處凝煙纏草舍。", "枯槎凍僵不復活，飛廉截住陽春赦。", "餒虎呼雛入巖卧，過鳥如梭鑽樹罅。", "園林蕭索無一物，幾夜霜威煞無藉。", "欲雨不雨數點霰，雪意沉吟天似詐。", "滿空飛起楊花架，三日兩日凍不化。", "眼前幻出白玉樓，誰敢登陟空嗟訝。", "肌膚生粟鼻流水，前村新醅復增價。", "漁翁溪畔笑收網，魚亦不知鈎有麝。", "洗鐺簇火煎雪茶，垂簾疊足說清話。", "呼童鑿碎硯中冰，呵手團欒結詩社。", "詩成此景尚自爾，安得王維收入畫。"]}