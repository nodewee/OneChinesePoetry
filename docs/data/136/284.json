{"author": "白玉蟾", "period": "宋", "type": "诗", "title": "將進酒", "paragraphs": ["秋山蒼蒼秋雲黄，鴉浴咸池忽扶桑。", "一月二十九日醉，百年三萬六千場。", "嗟君千丈擎天手，而有萬卷懸河口。", "亂花飛絮心擾擾，不如中山千日酒。", "黄鑿落，赤叵羅。", "姑射真人注寶雪，廣寒仙子行金波。", "玉蛆初泛松花露，瓊螺再薦椒花雨。", "米大功名何足數，鴻毛利害奚自苦。", "醉則已，睡則休。", "水浩浩，天悠悠。", "君知否，昔在甲辰堯嗣位，迄今嘉定之辛巳。", "其中三千六百年，幾度寒楓逐逝川。"]}