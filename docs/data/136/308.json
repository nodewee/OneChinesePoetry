{"author": "白玉蟾", "period": "宋", "type": "诗", "title": "周唐輔仙居莊作", "paragraphs": ["黄鸝聲斷桃花飛，一雨三日溪水肥。", "龍孫破地蝴蝶懶，梅子如豆糝青枝。", "東風吹轉楊柳腰，村南村北杜鵑啼。", "稻針刺水鷗抱卵，雙燕商量春欲歸。", "蟾溪主人拆社甕，百杯醉我爛如泥。", "翠麓軒壁凝古墨，一闋松窗傷春詞。", "夜來飲到姮娥去，笙鶴響空人不知。", "露華煙華濕蒼蘚，朦朧沆瀣霑我衣，瀑布懸珠濺紫芝。", "山猿恐我呼杖屨，啼到日高丈二時。", "廬山山下一回首，只是此生長別離。"]}