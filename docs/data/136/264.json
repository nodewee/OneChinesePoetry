{"author": "白玉蟾", "period": "宋", "type": "诗", "title": "送談執權張南顯歸廣州", "paragraphs": ["七月送我東南道，八月送我西南道。", "西南江沙黄茫茫，東南海水白浩浩。", "海水飛作潮頭來，潮頭卷取潮舌回。", "江沙一望渺千里，千里亦此一江水。", "水外青山山外雲，雲邊蒼樹樹邊村。", "村有酒酤酤不得，小船寂寞愁黄昏。", "大丈夫，不拘此。", "無酒便如何，有酒亦樂只。", "爲問東南海水西南江，如何滔滔獨未降。", "豈不亦笑老先生，有如此水亦迷邦。", "君但歸，歸去好，人生有情爲情惱。", "明朝輕舟當徑度，不須回首端州路。"]}