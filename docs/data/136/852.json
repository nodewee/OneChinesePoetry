{"author": "白玉蟾", "period": "宋", "type": "诗", "title": "旴江舟中聯句", "paragraphs": ["倏忽僧千兔，尋常涸百蠡。", "眼光摩日月，足跡遍山河。", "赤壁聊化鶴，黄庭浪換鵝。", "秋聲歸欵乃，雲影映婆娑。", "夜後調焦尾，風前舞太阿。", "待藏班婕扇，却援魯陽戈。", "點爾言其志，虞兮奈若何。", "道緣寧擇地，世事總隨波。", "萬象由彈壓，千篇在切磋。", "酒徒從狎至，詩客聽相過。", "輟我芒不借，就伊金叵羅。", "峯巔餐地秀，霞外挹天和。", "拍手僛僛舞，忘形踏踏歌。", "力辭金殿客，高應玉皇科。", "八桂招六逸，九疑哀兩娥。", "清漪馴綠鴨，列阜拊眠駝。", "逸韻應無敵，清名到不毛。", "樵仙分我席，力士汙吾靴。", "風沈腰何束，霜潘鬢謾皤。", "懷丹醫病鶴，尋餌釣神鼇。", "爲問六國印，何如一漁簑。", "清飈茶腋爽，韶景醉顔酡。", "且噉藕如臂，從教晷似梭。", "推蓬延月桂，引襋翫煙蘿。", "君已人登泰，辭皆水導嶓。", "蘂官清縹緲，雲闕鬰嵳峩。", "未到桑田變，疑將銅狄摩。", "誰知天不管，敢謂世無魔。", "觴政驩無忤，騷壇今太苛。", "玄譚時膾炙，傑句肆吟哦。", "大道真溟滓，浮生但剎那。", "玉天還有詔，應是典風騷。"]}