{"author": "白玉蟾", "period": "宋", "type": "诗", "title": "燕巖行", "paragraphs": ["有客來從天竺峯，渡溪恰趁一篙風。", "秋風著力送行李，吹入燕巖松竹裏。", "松竹淒淒天作秋，空來空去空中浮。", "高巖萬丈聳空碧，仙翁騎鶴去無迹。", "丹爐不火草芊芊，數間巖屋掩寒煙。", "下有龍潭綠無底，瀑布懸崖千尺水。", "夜來月影滿空山，石鍾一響生秋寒。", "玉燕何年巖下舞，飛時化作滿天雨。", "盡言此巖多仙靈，白鶴點破一山青。", "煙霧罩山石常潤，莓苔滿地翠無盡。", "我欲誅茅此煉丹，奪取人間千歲閑。", "有箇高人陸巖主，抱琴對我彈中呂。", "勸我他年歸去來，此巖莫被煙雲埋。"]}