{"author": "白玉蟾", "period": "宋", "type": "诗", "title": "明堂禮成", "paragraphs": ["豐年有高廩，宗祀拜明堂。", "玉輅迎閶闔，銀蟾躍未央。", "虎賁森鹵簿，龍衮照旂常。", "寶幄燃紅炬，璇霄降紫皇。", "竹宮循漢古，茆屋法周荒。", "雲藹簫韶暖，風融黍稷香。", "典刑存鬰鬯，陟降奉珪璋。", "水取方諸氏，星沉析木鄉。", "金鷄懽舞蹈，翠鳳播琳瑯。", "何日當封禪，如今尚小康。"]}