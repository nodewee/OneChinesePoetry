{"author": "白玉蟾", "period": "宋", "type": "诗", "title": "琵琶行", "paragraphs": ["長江浩浩送千古，江流不斷魚龍舞。", "蘆花荻花愁暮雲，天風吹我客湓浦。", "移舟回首思故人，凄然一登琵琶亭。", "琵琶亭上秦天遠，琵琶亭下楚江橫。", "嗚呼我祖唐少傅，兜率天中已歸去。", "客來倚棹問漁翁，香山居士今何處。", "冰魂雪魄挽不回，濤山浪屋空崔嵬。", "檣烏驚起水鷗睡，遶船明月夜徘徊。", "謫官江左秋風慘，江上黄昏月黯黯。", "那堪送客聞琵琶，况對怨女不傷感。", "洛陽城外蝦撁陵，下有甲妓何娉婷。", "花落色衰婚舶客，獨守孤舟伴月明。", "手撫琵琶意嗚唈，挑攏撚抹緩復急。", "大絃哀哀小絃悲，孤舟嫠婦豈不泣。", "霓裳纔歇六么鳴，四絃盡作裂帛聲。", "碧落黄泉兩凄苦，幽愁暗恨不堪聽。", "凜如猿咽梧桐晚，款若鶑啼春晝暖。", "鵾絃轉處如胡笳，宮調彈時若羌管。", "江州司馬一斷腸，燈前老淚如雨滂。", "老婦低眉嬌滴滴，琵琶掩面羅衣香。", "初彈如珠後如縷，一聲兩聲落花雨。", "訴盡平生雲雨心，盡是春花秋月語。", "羅衣揾淚向人啼，妾是秦樓浪子妻。", "流落煙塵歸未得，青樓昔在洛陽西。", "今嫁商人豈妾意，一曲蕭騷夜無寐。", "秋風吹破居士心，琵琶聲聲墮珠淚。", "居士左遷鬰小邦，鼎鼐志願猶未降。", "聞其曲聲見其語，萬斛愁腸如秋江。", "江花江草廬山下，春江花朝秋月夜。", "江風颼颼江水寒，不見長安十年話。", "當時風月亦有情，爲伊翻作琵琶行。", "居士悲樂似此婦，此婦激發居士情。", "居士還朝此婦死，琵琶古聲今已矣。", "邦人江上建此亭，古往今來亭下水。", "柿葉翻紅楓葉黄，荒煙壓蓬月墮檣。", "星霜磨老香山句，香山骨冷今如霜。", "亭空江闊情何極，一思古人一歎息。", "兩岸黄蘆今畫樓，山水窟中安樂國。", "江國凄凉人自愁，香山一去三百秋。", "長江不管愁人恨，淚與江波還共流。", "九江風月嗟無主，孤月依然幾今古。", "江頭愁絕到三更，琵琶不作亦凄苦。", "我來適是九世孫，思賢懷古獨銷魂。", "悲風如舞琵琶調，哀鳥如歌琵琶絃。", "古人去去不復返，孤亭寂寂寒江遠。", "琵琶無聲萬艇橫，留得廬山遮醉眼。"]}