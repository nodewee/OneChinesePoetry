{"author": "白玉蟾", "period": "宋", "type": "诗", "title": "題劉心月", "paragraphs": ["汨羅江山水嗚唈，魚鼈不知老龍泣。", "徒棹龍舟何處尋，何不辦取屈原生前一枝楫。", "大吳江頭伍侯廟，夕陽滿樹聞啼鳥。", "行人過此焚紙錢，何不辦取子胥生前一杯酒。", "屈伍死後今寥寥，其名千古如一朝。", "江邊垂淚知幾人，冰魂雪魄不可招。", "哀哉道人劉心月，其身貧甚其性烈。", "少年雖落風塵中，末後猛省自擺脫。", "其心雖美其名腥，一旦死于武夷溪之濱。", "却將九曲溪中水，洗却千愁萬恨身。", "曹娥尋父尺赴水，死作婦女英靈鬼。", "柳翠蕭璚俱水亡，但見渺渺一溪水。", "汝何不自忍些憂，又却結憤滿心頭。", "冰肌玉膚落潭碧，黄昏風慘水空流。", "武夷溪九曲，無人垂釣水空綠。", "武夷三十六峯巒，無人結草惟空山。", "月明尋之不知處，尚自哀猿聲不住。", "那堪一夜瀟瀟雨，使人吟盡哀慘句。", "休休心月君亦賢，人生不死空百年。", "掀翻四大驚魚龍，踏破碧潭深處天。", "李白騎鯨去捉月，知章水底眠霜雪。", "古人猶自水中逝，皆得水化超生訣。", "吾與心月係渠師，來此慘慘烟正飛。", "天空水寒千山暗，酌水一酹心含悲。", "西風吹此兩行生鐵汁，去作笛中聲又急。"]}