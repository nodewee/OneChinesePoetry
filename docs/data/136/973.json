{"author": "白玉蟾", "period": "宋", "type": "诗", "title": "贈方壺高士", "paragraphs": ["蓬萊三山壓弱水，鳥飛不盡五雲起。", "紫麟曉舞丹丘雲，白鹿夜嚙黄芽蘂。", "浩浩神風碧無涯，長空粘水三千里。", "中有一洞名方壺，玉顔仙翁不知幾。", "上帝賜以英瓊瑶，縫芝緝槲佩蘭芷。", "戲吹雲和下朱塵，還煉五雲長不死。", "丹砂益駐長虹容，玉石弗礪愈白齒。", "醉飛罡步躡星辰，時把葫蘆梏鬼神。", "早曾探出天地根，寸田尺宅安崑崙。", "安知我即劉晨孫，不復更覓桃花源。", "或者即是劉戽身，豈復別尋會仙村。", "一閉目頃游六合，坐裏汗漫詣渾淪。", "何必裹糧圓嶠外，寧又遠泛閬風津。", "雲屏煙障只笑傲，煙猿露鶴與相親。", "君不見剛風浩氣截碧落，上嚴天關九屏惡，俯視萬方萬聚落。", "絲長歲月能幾時，米大功名安用爲。", "不將世界寄一粟，便請芥子納須彌。", "初從螺江問草屧，已判此身輕似葉。", "及其流湘過衡嶽，一笑江山闊如楪。", "如今坐斷煙霞窩，已誦東皇太乙歌。", "不作竹宮桂館夢，奈此四海黄冠何。", "夜來坐我酌桂醁，不敢起舞賓雲曲。", "何年踏踏去方壺，我欲騎風後相逐。"]}