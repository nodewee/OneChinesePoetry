{"author": "白玉蟾", "period": "宋", "type": "诗", "title": "禱雨有應寄鶴林", "paragraphs": ["魃燄爇天草木煩，請檄上清火鈴君。", "爲我挽斷黄河源，併與拽翻蒼海根。", "我亦弗信神龍頑，我亦弗疑神雷蠻。", "速須𣬬雨如傾盆，鶴林真人事奏函。", "白晝香篆昇天門，東井箕星訪白羊。", "豐隆急速追玄溟，宇宙肸蠁一彈指。", "郊外萬絲懸如繩，人疑袖手倦作霖。", "豈知此心冥太清，夙世已是神霄卿。"]}