{"author": "白玉蟾", "period": "宋", "type": "诗", "title": "疊字招隠  其一", "paragraphs": ["逐逐何時知足。", "來歸山，共種菊。", "有松爲酒，有藜當肉。", "亦有澗底芝，亦有巖上瀑。", "白日自覺如年，青山長是對目。", "閑雲與充封門人，清風爲作掃室僕。", "朝宴息乎長松之陰，夜偃仰乎冷翠之谷。", "我無涕唾津精氣血液，了絕喜怒哀樂愛惡欲。", "練空碧毓紫沖兮身如玉，乘氣御飛兮詠九霞之曲。"]}