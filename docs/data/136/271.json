{"author": "白玉蟾", "period": "宋", "type": "诗", "title": "贈陳高士琴歌", "paragraphs": ["昨夜西風起白蘋，從前湖海幾酸辛。", "感今懷古無限事，拄頰閑思一愴神。", "瓊窟先生鼓玉琴，一調一弄符我心。", "屈平宋玉不可挽，西風黄葉爲知音。", "初聞如風吹梧桐，次聽如雨鳴芭蕉。", "凄然如鴈聲遥遥，溫然如鶑暖夭夭。", "忽而轉調緩復急，海風吹起怒濤立。", "夜深星月墮蓬山，神官不管蛟龍泣。", "頓又換指清而和，牡丹芍藥香氣多。", "露橋月榭風雨夕，如此杜鵑愁奈何。", "浩浩長風送急雨，寂寞孤鴻落寒渚。", "昏昏月色老猿啼，藹藹風光新燕語。", "又如晴鶴唳蒼煙，倏似寒鴉噪晴川。", "良宵砌畔響秋蛩，清晝林間悲風蟬。", "我思此聲不堪比，使人欲悲復欲喜。", "五月葛亮渡瀘溪，九月荆軻過易水。", "此聲喜喜復哀哀，我志渺然在江淮。", "方且琵琶亭下坐，倏又鬰孤臺上回。", "琴聲展轉我心碎，我心多少平生事。", "絃中招我棲林泉，指下呼我入富貴。", "上界瑶池玉浪寒，鳳凰閣下羅千官。", "紫皇宴坐蒼琳宮，豈復知我猶人間。", "龜臺煙冷風蕭蕭，十萬彩女歌雲璈。", "自憐蹤跡今塵土，安得金妃復賜桃。", "青琅真人騎白鸞，日往日復玉京山。", "不念曾與同僚時，清都絳闕何時還。", "紫清夫人侍帝軒，朝朝嫣然妙華門。", "盍思人世此凄苦，金魚玉鴈憑誰傳。", "琪花開遍翠微臺，彩鳳舞徹賓雲仙。", "麒麟守住虎關嚴，獬豸時復森其前。", "不成終身只人世，吾身不翮心亦翅。", "粗且神霄覓一官，早作嘯風鞭霆計。", "此曲此曲君休彈，老眼無淚徒悲酸。", "自知逍遥時節近，與君一笑開懽顔。", "太華宮中多白蓮，以金爲花玉爲根。", "上有瓊甲金絲龜，夜吸珠露花間眠。", "紫琅殿深不可詰，時有火鈴飛出入。", "殿中仙君乘雲軿，三千玉娥傍侍立。", "此般景象猶未忘，所以思念時悲傷。", "聞君琴聲洗我心，自盍泰然發天光。", "我昔神霄西臺裏，雪肌玉膚冰霜齒。", "長歌一曲驚帝閽，解使八鸞舞神水。", "又嘗飛過廣寒宮，一見嫦娥瓊玉容。", "不敢稽首便行過，倏復呼我醉瑶鍾。", "水府左仙萼綠華，身居東華帝子家。", "時以瑶琴鳴五霞，一聲彈落瓊臺花。", "上元太真安長仙，日事玉皇上君前。", "玉龍嬌癡不肯舞，獨自奏帝鳴鸞絃。", "此聲遠矣吾不見，人間琴聲更多變。", "誰能以此清凈心，許多悲懽相練纏。", "瓊窟先生然我言，我是霆司筆墨仙。", "昔爲東華校籍吏，屢亦舞筆靈君前。", "失身墮世自嘆息，東華欲歸歸未得。", "翠娥掩淚香骨寒，長天遠水日相憶。", "君知否，吾將呼起大鵬駕瓊雲，手持百萬蒼鷹兵。", "前驅天丁後火鈴，飛罡躡紀下太清。", "又將東海捕金鯨，騎之去謁蟾蜍精。", "却持萬陣貔虎人，下來紅塵揚鼓鉦。", "更煩先生試一舉，爲我調中作金鼓。", "爲我喚起李太白，與我浩歌拍掌舞。", "君琴定是天上琴，天上曲調人間音。", "爲君醉中一狂歌，千巖萬壑白雲深。"]}