{"author": "白玉蟾", "period": "宋", "type": "诗", "title": "秋思", "paragraphs": ["蒼崖高處雲濛濛，雲氣深中有碧鴻。", "萬里青霄飛徑度，依然又掠西風去。", "此時桂花開未開，故人不來鴻鴈來。", "一瞬四方無覓處，不堪回首瀟湘路。", "我方拄頰吟夕煙，徘徊欲賦空茫然。", "故人有酒坐秋夕，似我兩地遐相憶。", "一寫此詩聊問秋，江楓岸柳替人愁。", "縱然對面亦如夢，幽情付在玉三弄。", "玉笛淒涼遠不聞，不念山中有白雲。"]}