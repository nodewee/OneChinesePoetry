{"author": "白玉蟾", "period": "宋", "type": "诗", "title": "贈周龐齋居士", "paragraphs": ["召公八十入爲相，太公八十出爲將。", "趙州八十方行脚，鍾離八十離塵劫。", "古者八十方施爲，何况百歲七十稀。", "居士而今七十七，黄髮皓齒修龐眉。", "漢時欒巴七十七，紅爐煉就一朱橘。", "晉鄭思遠七十七，方與葛洪一相識。", "我知居士神仙人，蓬萊路上空月明。", "人間宿留不肯歸，老松筋骨鶴精神。", "性海淡淡寒潭瑩，心天耿耿銀河靜。", "有一孟子耕書田，有一季子鏖筆陣。", "弄璋弄瓦遂箕裘，雙鳳飛鳴椿樹秋。", "壽山福海身優游，掇取酒船相拍浮。", "南極一點夜照耀，勸君遲赴玉皇詔。", "既到人間不住千百年，歸去空被老彭笑。"]}