{"author": "李彌遜", "period": "宋", "type": "诗", "title": "送王三十六機宜召赴行在", "paragraphs": ["烟昏海樹春，草木有秋色。", "登臨翻百憂，念子將遠適。", "子如楸柏桑，那有十圍杙。", "長年百僚底，許國心自赤。", "光明一朝去，櫪驥得暫釋。", "邊塵暗江水，此事未聞昔。", "咨詢勤袞衣，謀議困肉食。", "將軍縱失伍，戰士輕笑百。", "腥風鬰義氣，血污土花碧。", "機牙不先壞，百發恐未息。", "近聞管夷吾，御敵富長策。", "能持一鈎金，力轉萬鈞石。", "子行勿俟駕，當宁方側席。", "時危急良籌，如救火下積。", "置身倘有地，膚髪詎足惜。", "王綱有關紐，着處在一拍。", "言大終少成，圖多易生惑。", "向來宣對間，未必有可績。", "徐行要好步，遇險各努力。", "明年取金印，快我歌壌擊。"]}