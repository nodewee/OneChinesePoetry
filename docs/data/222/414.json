{"author": "洪皓", "period": "宋", "type": "诗", "title": "又和春日即事", "paragraphs": ["淹留逄地僻，將老惜韶光。", "齒與青春暮，愁隨白日長。", "尋芳無處問，對酒有時狂。", "漫學樊遲圃，空登子反牀。", "霏霏觀雪集，冉冉望雲翔。", "念母歌零雨，憂君誦履霜。", "繫書思雁足，看劍憶魚腸。", "駑馬先騏驥，鴟梟笑鳯凰。", "一身纒疾病，四載廢烝嘗。", "作箇頭風愈，陳琳檄在旁。"]}