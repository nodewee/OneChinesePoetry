{"author": "鄭剛中", "period": "宋", "type": "诗", "title": "道者寮成人爲書額擬成一詩", "paragraphs": ["寮額髙懸太守書，方盤炯炯連三珠。", "唐賢正筆久寥落，忽此相遇南海隅。", "是寮今雖茅草新，原是東鄰寒士居。", "士貧更在玉川上，三間破盡四壁無。", "我借得之稍營葺，灑掃共費十日餘。", "竹窗掛處青山入，水色坐照髪與膚。", "焚香下簾百念静，雖未得道道不殊。", "假道爲名亦道者，竊復慕道名豈虚。", "風流閑暇兩轓朱，筆含墨光能卷舒。", "醺酣爲我小飛動，到紙先有神鬼扶。", "我身漂零秋葉孤，短景日就桑榆枯。", "願憑大刻消百癘，呼吸瘴霧同醍醐。"]}