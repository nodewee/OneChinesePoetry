{"author": "晁公遡", "period": "宋", "type": "诗", "title": "寄宋嗣宗", "paragraphs": ["蜀江自嶓冢，流惡及丘原。", "寧止數斗泥，乃有千丈渾。", "帝選高才郎，遠來乘輶軒。", "悽然在川上，會思澄其源。", "重部今何如，想無風水昏。", "激濁使之清，未覺禹功尊。", "我戚閭丘生，短衣方服轅。", "得爲經途尉，可致薄夫敦。", "何須讀刑書，顧欲多平反。", "但令吏不污，信是民無冤。"]}