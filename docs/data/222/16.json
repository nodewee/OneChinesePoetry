{"author": "晁公遡", "period": "宋", "type": "诗", "title": "過陳行之飲", "paragraphs": ["陳郎見我江陽城，自起喚婦親庖烹。", "殷勤纖手爲袒割，始飲一盃和且平。", "一盃已盡催進酒，平頭奴子皆傳聲。", "幾州春色入此盎，陳郎調酒如調羹。", "我家東牀有孫子，亦得從容陪燕喜。", "門前有客不速來，笑說今朝動食指。", "陶然胸次吞渭涇，入口豈知醨與醇。", "從茲剩致百家酒，更可作意呼真真。"]}