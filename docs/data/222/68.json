{"author": "晁公遡", "period": "宋", "type": "诗", "title": "送譚廷碩司戶歸魚復", "paragraphs": ["平生惜芳辰，每負止酒詩。", "不量井楣缾，安得如鴟夷。", "果中麴糵毒，抱病悔可追。", "雖無腐腸憂，乃有摏喉危。", "晚聞倉曹掾，巾車欲東歸。", "此君吾畏友，議論可質疑。", "相從未云久，白首已可期。", "莫陪諸公後，往聽陽關詞。", "羸然卧空舍，不得一語離。", "心旌無終薄，日夕風中飛。", "戶外雨連晝，水聲已鳴溪。", "行雲候歸蓋，花塵漲春泥。", "人知鄉閭近，自忘車馬疲。", "似聞五畝宅，止居瀼東西。", "傾倒稷下學，歡呼里中兒。", "嗟予久去國，流落天一涯。", "因君返枌榆，慘然起遐思。", "不惟消魂苦，益增游子悲。"]}