{"author": "鄭剛中", "period": "宋", "type": "诗", "title": "癸酉中冬四日江行", "paragraphs": ["新寒蕩餘暑，小雨結離愁。", "行人向西去，江水自東流。", "我趁孤船歸，回腸車萬周。", "假寐槳聲中，清夢何悠悠。", "恍若傅兩翼，飄然得浮遊。", "仙風入山骨，佳氣遮林邱。", "塵外人物古，雲間樓殿幽。", "自念此何許，而容區中囚。", "旁有老人笑，謂予失初謀。", "貪前慕垂餌，遂爲香所鈎。", "今兹窮瘁身，抱病炎荒陬。", "終歲骨肉念，百年離合憂。", "俛默事迎送，嗟嗟亦良羞。", "予欲從之拜，江波拍船頭。", "危坐記惝恍，熏心省愆尤。", "玉玷容可磨，水跌那許收。"]}