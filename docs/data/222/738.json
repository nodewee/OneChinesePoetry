{"author": "李彌遜", "period": "宋", "type": "诗", "title": "承天寺", "paragraphs": ["宿雨洗蒼骨，峰巒發新秀。", "尋幽躡奇蹤，騰踏衆山囿。", "層林鎖巖隈，突兀見危構。", "空高望浮黎，靜聖逼靈鷲。", "我來風雨秋，白霧欲昏晝。", "但聞百川赴，鳴玉瀉寒竇。", "岳示閟嶫峨，路絕不得簉。", "扳緣仰脇息，坐右俯長溜。", "带露摘山芎，披榛覓仙酎。", "山光晚逾清，雲壑若相授。", "終期爛漫遊，陽烏欲回咮。", "更約十日留，曾子緩蹄輳。"]}