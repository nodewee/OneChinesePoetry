{"author": "晁公遡", "period": "宋", "type": "诗", "title": "寄太府丞王能甫", "paragraphs": ["君才雄萬夫，少也備文武。", "前年有疆事，假守在淮浦。", "小試三里城，已可因吾圉。", "諸公職獻納，見賢自當舉。", "雖聞對延英，尚屈丞太府。", "近往行芍陂，四顧多曠土。", "區區張全義，此老安足數。", "河南十八縣，髑髏相撐拄。", "猶能披荆棘，著手爲摩撫。", "朞年如承平，何但興百堵。", "封內我得爲，幸梁爲之主。", "況今天子聖，銳意思復古。", "若人果盡用，功利非小補。", "吾將以是卜，日望來告語。"]}