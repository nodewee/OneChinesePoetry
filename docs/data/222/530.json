{"author": "黄彥平", "period": "宋", "type": "诗", "title": "送徐稚山江西漕", "paragraphs": ["長江分東西，下流隔滄楚。", "方船漕紅粟，出節須調護。", "催科急星火，踏浪輕塵土。", "公私此一時，長短要相補。", "水生春岸闊，江淨桃花吐。", "餞宴那得頻，征帆會當舉。", "烟鬟小姑山，曉鏡女兒浦。", "雁雁破行飛，鴨鴨避人語。", "平生釣竿手，只合江湖去。", "因君偶别離，感我猶覊旅。"]}