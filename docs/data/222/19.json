{"author": "晁公遡", "period": "宋", "type": "诗", "title": "入硤行", "paragraphs": ["吾家文物如崔公，向來世學工彫龍。", "側理固嘗收會稽，陶泓不獨稱洪農。", "徂徠取煤如點漆，宣城束穎能藏鋒。", "焉知于今一禿翁，四寶委棄文房空。", "近時稍稍復尋訪，嗜好亦須隨土風。", "磁洞疏波鑿山骨，沙隴剔藪求毛宗。", "昌溪萬碓擣白楮，涪江千炬焚椅桐。", "不須更問在何記，已作僰叟從巴童。", "但看所有乃如此，亦足驗我良羈窮。", "君不見昔年平御史，初得巨璞三硤中。", "少陵酸寒真可笑，欲使起草明光宮。"]}