{"author": "晁公遡", "period": "宋", "type": "诗", "title": "郡人請開舊江口因往視之而作", "paragraphs": ["大江何時來，齧我千步隄。", "居人念水至，前年拆鷄棲。", "浸淫勢未已，老圃憂夏畦。", "青青五畝蔬，素沙黄卷泥。", "一朝失此利，豈飽鹽與薺。", "紛然向我言，有叟其齒齯。", "使君幸靜聽，衆論信可稽。", "去城今幾許，坐視埤堄低。", "願移象鼻東，復瀉蟇頤西。", "匯爲沸白潭，不入流丹溪。", "焉敢費使君，畚插各自携。", "茲事蓋體大，更當訪扶犁。", "晨興聊出郊，浮雲渰凄凄。", "徐行見開塞，指點了不迷。", "得使負郭民，朝涉無過臍。", "肯辭他日勞，遠汲江玻瓈。"]}