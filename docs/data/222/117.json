{"author": "鄭剛中", "period": "宋", "type": "诗", "title": "有客致木綿椅坐爲山齋之用", "paragraphs": ["桃歇冬花蕉葉乾，寒到廣東真是寒。", "山齋竹椅冷如水，欲以薦坐無蒲團。", "鄰翁未必藉華罽，顧此流落心所憐。", "臨溪汲水下藍碧，爲染吉貝包木綿。", "長針引線作方衲，軟暖厚薄無一偏。", "雖是凝塵少来客，瘦骨整衣身獨便。", "領君此意覺温甚，我亦虚坐其敢安。", "家世窮愁豈今日，廣文之老先無氈。"]}