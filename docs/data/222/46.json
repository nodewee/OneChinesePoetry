{"author": "晁公遡", "period": "宋", "type": "诗", "title": "師正二哥正三哥以詩賀雨次韻爲謝", "paragraphs": ["漢家用牧守，斗酒得西凉。", "聖朝蓋不然，事舉或言揚。", "顧我誤見收，分符來一方。", "深知舜門闢，遠見禹迹茫。", "春秋祀百神，芒芒降嘉觴。", "昨者爲旱禱，紫檀燭神光。", "高天忽飛雨，未徹金爐香。", "潤得三日霖，穫待九秋霜。", "敬歸慈姥泉，導以旂旐央。", "天功及帝力，與爾俱敢忘。"]}