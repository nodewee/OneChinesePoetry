{"author": "黄彥平", "period": "宋", "type": "诗", "title": "五峰竹", "paragraphs": ["此君抱節懷霜露，裁以廣寒修月斧。", "區區拔穎陋管城，落落中繩宜冊府。", "潛心幾絕西門佩，隸古親傳伏生語。", "後來頡頏追時好，客卿子墨先生楮。", "慈恩柿葉剡谿藤，俗嗜紛紛那足數。", "何人喜事翻新製，林下風流微近古。", "宣心寫面卻緘囊，百草千葩增媚嫵。", "青奴小忍供筆硯，晴窗示爾梅花賦。"]}