{"author": "晁公遡", "period": "宋", "type": "诗", "title": "今歲試士竟置酒起文堂延主司且作詩送之", "paragraphs": ["吾州俗近古，他邦那得如。", "飲食猶俎豆，傭販皆詩書。", "今年屬賓興，詔下喧里閭。", "白袍五千人，崛起塞路衢。", "入門坐試席，正冠曳長裾。", "談經慕康成，對策擬仲舒。", "吟詩必二雅，作賦規三都。", "傳聞選主司，考閲須鴻儒。", "果然提權衡，未嘗謬錙銖。", "得者固驚喜，失者亦歡呼。", "鄉黨爲歎息，是事蓋久無。", "老守蒙此聲，增重西南隅。", "何以爲子謝，舉觴挽行車。", "少留盡一醉，歸駕且勿驅。"]}