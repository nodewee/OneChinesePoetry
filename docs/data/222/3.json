{"author": "晁公遡", "period": "宋", "type": "诗", "title": "喜三十二弟來", "paragraphs": ["吾家全盛時，冠蓋靄雲屯。", "上車入華省，下車趨里門。", "宗族百餘人，圭璋疊璵璠。", "胡塵暗河洛，分散各南奔。", "豫章老風霜，寧有枝葉繁。", "識者猶愛重，和爲千歲根。", "聞汝居沈黎，鄉黨頗見尊。", "尚蒙五世澤，勿鄙三家村。", "當令化箕子，所在誦文元。", "念汝今遠來，白首共盤飧。", "會合良亦難，亂離忍復言。", "少留無遽歸，同姓可不敦。"]}