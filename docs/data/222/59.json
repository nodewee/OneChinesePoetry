{"author": "晁公遡", "period": "宋", "type": "诗", "title": "王才諒自行朝歸以進士題名示予愴然有感", "paragraphs": ["先朝賜第白玉京，五世不出長安城。", "每聞三歲射策罷，諸生盛服趨天庭。", "禁門漏盡開九重，闕角髣髴晨光紅。", "衣冠是日集殿下，金支翠旗色相射。", "空雷隠隠車轉轂，鳴梢一聲禁籞肅。", "須臾雲開飛六龍，皇帝親御蓬萊宮。", "宮槐滿庭白日長，侍臣玉立分兩廂。", "衆星煌煌拱北極，龍顔負扆天中央。", "羽林虎賁擁仗立，霜交陛戟摩秋光。", "天風徐來雉扇舉，遥識重瞳似文祖。", "臚傳初罷日當午，起拜君恩謝明主。", "日斜天門隨仗出，車馬聯翩動阡陌。", "金錢賜宴上林苑，千花萬草生顔色。", "少年得意凌青雲，路人歎息家人迎。", "昔爲兒童親見此，當時仰望如天人。", "豈知生世逢艱難，流離憂患尤可憐。", "乘輿巡狩在江表，亮陰三年猶不言。", "詔令蜀都別選士，西游彈鋏秋風前。", "决科偶中太常第，意氣豈復如當年。", "臨安太守今爲誰，玉字能刻玻璃碑。", "曲江題名豈料見，摩挲墨本心傷悲。", "楚山聯綿越山遠，夢魂不到明光殿。", "一官留滯未得歸，北闕何時眼中見。"]}