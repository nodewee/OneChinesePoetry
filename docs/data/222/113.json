{"author": "鄭剛中", "period": "宋", "type": "诗", "title": "小飲木樨花下", "paragraphs": ["東山有佳處，修竹臨滄浪。", "上下秀色中，木樨寄孤芳。", "玉露後叢菊，先作萬蕾黄。", "置之婆娑杪，金釘澹熒煌。", "或云仙人醉，披披綠羅裳。", "隨此小珮玦，散落天一方。", "我来便酌酒，是否那能詳。", "但怪秋山老，猶有幽意長。", "哦詩未得詩，已照明月光。", "樂哉徑酪酊，知在夫何鄉。", "豈非化蝴蝶，以夢棲其旁。", "明朝整冠坐，開卷書亦香。"]}