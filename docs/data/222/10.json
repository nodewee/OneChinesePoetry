{"author": "晁公遡", "period": "宋", "type": "诗", "title": "與李紹祖劉文潛飲酒", "paragraphs": ["劉子我所敬，未嘗言囁嚅。", "李子我所畏，氣豪才有餘。", "自昔得二子，重之比璠璵。", "喜今至是邦，乃與二子俱。", "劉子忽告行，具舟下東吳。", "念欲相挽留，佐我治文書。", "天台望其來，交章滿公車。", "李子復繼往，刺史親題輿。", "似云日延佇，正此州家須。", "二子古益友，終歲可與居。", "一朝捨我去，別淚濕襟裾。"]}