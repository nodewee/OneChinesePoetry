{"author": "李彌遜", "period": "宋", "type": "诗", "title": "虞仲通判以溪聲名軒約同賦", "paragraphs": ["山根出泉瀉鳴玉，上有蒼崖擎佛屋。", "無風水石自撞觸，不盡潮音發寒谷。", "宰官不是雲間陸，舊識南泉生處熟。", "當軒大榜與名目，平地重翻偃溪曲。", "曲中時轉三妙語，一一聲音談佛祖。", "喧豗噫視十方鼓，萬壑風雷送烟雨。", "此聲不屬聞中取，六鑿相攘竟誰主。", "後來紛紛何足數，五乳峰頭曾賺舉。", "山翁有耳百不聞，團蒲曲几窮朝暮。", "何時沿溪掬寒綠，掃葉煎茶睡初足。"]}