{"author": "洪皓", "period": "宋", "type": "诗", "title": "中秋", "paragraphs": ["舊時相識惟明月，三五而盈盈又缺。", "盈時常少缺常多，恰似人間足離别。", "我今一别已三年，中秋三見望舒圓。", "烏衣燕子尚得返，鴻雁正爾翔幽燕。", "此時蟋蟀猶在宇，聲聲悲吟正獨處。", "耿耿不寐夢難成，翩翩蝴蝶亦辭去。", "寒螿韻咽草木黄，金風惻惻奏清商。", "援琴擬操明月吹，調髙曲古轉凄凉。", "母曰嗟予久行役，寧知萬里爲羈客。", "烏鵲南飛飛不髙，願爲黄鵠無羽翼。", "瀟湘水闊影沉沉，鄂渚樓髙興又深。", "明年此際知何處，再覩嬋娟照客心。"]}