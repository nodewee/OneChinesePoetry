{"author": "黄彥平", "period": "宋", "type": "诗", "title": "趙丞相黄岡獨往亭", "paragraphs": ["士生涉道有深淺，時來行身隨近遠。", "飛雲邂逅作霖雨，雨足雲歸自舒卷。", "南陽躬耕心不悔，東山忽起顔猶腆。", "威行巾幗喜折屐，得倍古人謀蓋鮮。", "楊顒慟哭野王箏，歎息成言那及踐。", "關中丞相富丘壑，掩鼻功名聊不免。", "前年一戰靖江滸，今年再戰開淮甸。", "心期綠野園林勝，夢想黄岡松檜晚。", "淵明孤往欲問津，赤松從游非衆願。", "憑虚或喜凌雲賦，遠遊請續離騷傳。"]}