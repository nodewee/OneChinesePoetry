{"author": "李彌遜", "period": "宋", "type": "诗", "title": "春日奉陪子安諸公遊石門", "paragraphs": ["提壺喚新晴，病客春思攪。", "茶甌曲肱罷，聯屐事幽討。", "叩門探繁香，翠蔓花尚少。", "卻攜二三子，深行出飛鳥。", "羊腸走鳴泉，鳯尾搖寒篠。", "俯窺萬井烟，笻聲響林杪。", "湯休真解事，煮餅禪坊悄。", "杯盤生晚澗，落葉風自掃。", "眼明玉華陰，桃枝露紅小。", "更傾樽中餘，邀月下雲表。", "澄江靜可鑑，合嶂青未了。", "石梁接樓居，屋角掛參昴。", "誰知人間世，彷彿見三島。", "烟塵暗中原，懷抱鎮煎煼。", "一行瘴海頭，歲月不知老。", "金蘭有佳士，相見獨不早。", "青蒿得長松，頗亦慰枯槁。", "春風正顛狂，日日被花惱。", "懽來即相覓，真處在草草。", "身名兩姑置，有酒爲君倒。"]}