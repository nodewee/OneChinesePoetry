{"author": "李彌遜", "period": "宋", "type": "诗", "title": "君用承事載酒筠谿上分韻得竹字", "paragraphs": ["髙荷蓋水臨風曲，美人卻扇耀紅玉。", "溪翁愛之看不足，密竹陰中坐幽獨。", "南鄰新醅手自灑，貯以鴟夷轉山腹。", "折松掃雲謝羈束，近水亭臺晚香馥。", "峰巒中央帖寒玉，影落杯心臥山綠。", "長瓶縱横醆未覆，更遣長鬚隔簾贖。", "酒酣歌罷睡已熟，覺來星稀斗插屋。", "人間此景眼未觸，只欠桓伊弄霜竹。"]}