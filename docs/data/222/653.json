{"author": "楊友夔", "period": "宋", "type": "诗", "title": "題三高祠", "paragraphs": ["長橋度已盡，有亭枕江湄。", "常時閉其門，爲問居者誰。", "范蠡其明哲，功成學鴟夷。", "煙波五湖上，風月一西施。", "張翰輕紱冕，歸及鱸魚時。", "生前一杯足，何以身後爲。", "魯望棲甫里，有田常若饑。", "不應州縣辟，鬰此胸中奇。", "並爲吳越人，名與日月垂。", "相去二千載，今乃同一祠。", "壁間面如生，凜然人在茲。", "我本江海客，一焉起遐思。", "死者不可作，來者詎可期。", "手持一釣竿，浩歌孰從之。"]}