{"author": "晁公遡", "period": "宋", "type": "诗", "title": "送李仁甫被召", "paragraphs": ["天王覽萬事，日昃坐承明。", "甚思得奇才，指望中原平。", "小吏與計偕，大夫招以旌。", "結綬聯翩來，屢聞開邇英。", "少卑著三館，高者登九卿。", "朝廷非不用，功業竟何成。", "豈其有所懷，閉口且吞聲。", "豈其有所畏，捩手恐覆羹。", "吾傷風俗衰，視此天下衡。", "莫計事可否，但隨意重輕。", "雖復建良法，因茲無由行。", "念予卧龍底，二年飽躬耕。", "世故已熟觀，見君勿屏營。", "要陳治安策，剴切如賈生。", "願無似揚雄，詞賦稱西京。"]}