{"author": "李彌遜", "period": "宋", "type": "诗", "title": "客誦故人劉立道梅花詩有懷用其韻以寄之", "paragraphs": ["桑柘如錢柳如雪，南村北村欲蠶月。", "老翁飯飽摩腹行，白鷗自隨閑喚鉄。", "扳花正恨顔色亁，哦公七言毛骨寒。", "惜花不似愛詩苦，即遣愁海回狂瀾。", "公今爲郎尚黑髮，仕路不應嗟歇滅。", "江頭官閑來雁多，莫使故人書斷絕。", "春風步馬芳蘭臯，思如哀鴻獨求曹。", "幾時懷抱相對盡，桂漿酌斗供詩豪。"]}