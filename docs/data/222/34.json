{"author": "晁公遡", "period": "宋", "type": "诗", "title": "謝張待制赴飲", "paragraphs": ["我如沐猴冠，强佩刺史章。", "儻令入朝班，驚倒鴛鷺行。", "安敢延貴人，置酒登此堂。", "知公蓋超然，軒冕等粃糠。", "但逢臭味同，握手出肺腸。", "肯爲宣明面，貧賤乃遽忘。", "遠從三峽來，欲訪五畆桑。", "聞昨去郡時，送者傾城隍。", "皆言民疾苦，公見必慘傷。", "奏疏每建白，細書親貼黄。", "豈容廊廟具，而久滯一方。", "使民濟大川，行矣爲舟航。", "杖屨可少留，吉日辰甚良。", "歌公竹枝詞，舉我柏葉觴。", "勿辭飲之釂，不發寬饒狂。", "釀以老翁泉，中有班馬香。"]}