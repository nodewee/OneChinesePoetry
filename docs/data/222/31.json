{"author": "晁公遡", "period": "宋", "type": "诗", "title": "李仁甫和予如字韻詩再用韻寄之", "paragraphs": ["神州久陸沈，遂作蛇豕墟。", "諸公頗憤激，日上平邊書。", "覽書帝震怒，欲下雷霆誅。", "金城築三洲，戈船浮五湖。", "要令境土復，再似祖宗初。", "誰其爲民言，世獨無郇模。", "師克非在衆，正當戒不虞。", "討論惟甲兵，此豈戰所須。", "代思伊尹相，語憶皋陶都。", "皮亡毛安附，體肆心自舒。", "正宜詢褐父，難以訪綺襦。", "君今幸得用，出駕班輪車。", "爲民盍盡言，軒冕真塊蘇。", "區區但投劾，何貴於爲儒。", "春秋置桉上，開卷一軒渠。", "儻能遵伯禽，焉在獲僑如。"]}