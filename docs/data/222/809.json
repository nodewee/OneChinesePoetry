{"author": "李彌遜", "period": "宋", "type": "诗", "title": "次韻王才元陪季申樞密諸公遊東山之作", "paragraphs": ["游雲本無心，時爲晴山留。", "我曹等雲閑，亦作尋山遊。", "駕言出城闕，古寺聊相投。", "摩挲鑄金像，不知幾春秋。", "行行及佳境，真成上揚州。", "追隨况當人，華胄皆通侯。", "髙名邁姚宋，餘事卑曹劉。", "向來金鑾御，一一親垂旒。", "如何丘壑中，乃與猿鶴儔。", "寒威靳山秀，幽處不可求。", "清溪訪鹿跡，古澗窺龍頭。", "枯藤路斷磴，未上愁吳牛。", "人言昔仙去，疑是竹務猷。", "雲昏看山眼，欲展還復收。", "伊予巖穴走，南北萬里遒。", "烟霞入膏肓，瞑眩不可瘳。", "群公上界侣，解后天南陬。", "敢言同心臭，長抱躐等羞。", "心知造物戲，駑駘間驊騮。", "鶴書偶未下，愛日尚可偷。", "花風起群萌，枝上春欲流。", "更催小槽紅，一笑非人謀。"]}