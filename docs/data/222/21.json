{"author": "晁公遡", "period": "宋", "type": "诗", "title": "曾夔州座右山水圖", "paragraphs": ["華堂左右皆山川，登堂一見心茫然。", "松林忽在素壁上，几杖却對陰崖前。", "百年老樹橫高枝，正當太古陰雲垂。", "近前細看纔拱把，生氣凜凜如十圍。", "尚想昔年初下筆，指顧江山生咫尺。", "梁棟已受長風吹，衣裘若濺洪濤濕。", "回山倒海不作難，此意誰能傳筆端。", "李成骨朽道寧死，況復鄭虔楊契丹。", "吾知此圖未易逢，頗思摹寫置座中。", "鵝溪生綃不難致，只恐今世無良工。"]}