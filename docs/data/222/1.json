{"author": "晁公遡", "period": "宋", "type": "诗", "title": "郭中行自漢中寄近詩來奉簡一首", "paragraphs": ["憶始衿袂分，十載再相逢。", "於時客益州，俱在行李中。", "不暇語衮衮，至今恨匆匆。", "惟昨一麾守，其守百乘同。", "乃翁持使節，顧予屬提封。", "君歸問寢門，遣書託風通。", "冀君或少留，解綬將往從。", "翻然先我去，劃若高飛鴻。", "經行武都間，古來多英雄。", "前弔大耳兒，追懷隆準公。", "壞道想流馬，深山埋卧龍。", "試尋所築壇，榛荒草蒙茸。", "詠歌意有託，嗤點昔未工。", "才大當盛年，氣豪念勇功。", "老夫猶少陵，志墮身亦窮。", "獨思百丈潭，俯臨衰病容。"]}