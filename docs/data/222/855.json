{"author": "李彌遜", "period": "宋", "type": "诗", "title": "和表之清陰亭作", "paragraphs": ["西山朝來多爽氣，露沐風梳發新翠。", "洩雲無力占山腰，初日分光上山背。", "遠山蒼茫近山紫，四面鐘魚談佛事。", "人間那得山爲城，玉亰聯錦互相似。", "先生結廬待三顧，道合寧論入宫妒。", "肯爲閩山得得來，蠟屐深尋九霄路。", "詩成逸興横太清，平明更作支提行。", "會須佳處吞八九，歸去與君增眼明。"]}