{"author": "李彌遜", "period": "宋", "type": "诗", "title": "夏日邀客飲月下偶作", "paragraphs": ["晴空倒挂秋江平，仙人攜盤上青冥。", "珊瑚無根倚霄漢，影落夜水魚龍驚。", "流金焦土天六月，腹欲生茵頭生蝇。", "恍然坐我風露下，濯以三峽吞層冰。", "稍收瓜李入飣餖，凍酎照盌玻璃明。", "吳歈始作蛙蝇閙，巴管一洗鸞鳯清。", "孤光當天萬象出，斥去不御悲長檠。", "人生動如參與商，短鬚數挽驚飛霜。", "但願月明酒如江，與君急管催羽觴。", "酒酣拔劍起爲壽，劍光稜稜入牛斗，不放浮雲變蒼狗。"]}