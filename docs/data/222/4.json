{"author": "晁公遡", "period": "宋", "type": "诗", "title": "薛郎遠以頌爲壽句法崛奇讀之喜甚賦此爲謝", "paragraphs": ["家藏五世書，不減王銅川。", "仕宦雖陸沈，文章則蟬聯。", "女歸逢其良，辭來亦粲然。", "胸次龜負圖，筆端驥奔泉。", "生朝遠壽我，細字書滿牋。", "手追淇澳詩，句法兩漢前。", "念昔昌黎公，嘗賦猛虎篇。", "南紀通古學，已難與並傳。", "況墮牛李中，百代莫洗湔。", "開尊笑謂婦，舉酒屬青天。", "愈也殆我愧，庶幾太史遷。", "更看敞夫人，叅語東廂邊。"]}