{"author": "李彌遜", "period": "宋", "type": "诗", "title": "過魯公觀牡丹戲成小詩呈席上諸公", "paragraphs": ["昨日花間風送雨，淚臉凝愁暗無語。", "今日花間天色明，向人艷冶百媚生。", "雨中多思晴亦好，日日看花被花惱。", "人間絕色比者誰，漢宫飛燕開元妃。", "輕顰淺笑各有態，淡粧濃抹俱相宜。", "傳聞姚魏多黄紫，醉紅不似當筵枝。", "移樽洗醆苦不早，明日春光暗中老。", "西齊居士心已灰，也向花前狂欲倒。"]}