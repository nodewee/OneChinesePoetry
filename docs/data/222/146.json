{"author": "鄭剛中", "period": "宋", "type": "诗", "title": "良嗣壬申年来爲生朝壽作一詩答之", "paragraphs": ["惟吾始生朝，汝祖五十八。", "甫及賈誼少，祖易大夫簀。", "懷綳至不天，能有幾歲月。", "不得著斑衣，惨惨意常缺。", "吾如汝祖年，汝已雙髻茁。", "似我蒲伏歲，汝方事紳笏。", "我更得祖壽，尚有十年活。", "汝之事親日，加我一陪闊。", "其如父與子，灾福勢相軋。", "災勝福力微，萬罪如箭發。", "向非天地恩，誰肉兩軀骨。", "後效皆渺茫，前愆正磨刮。", "今茲各天涯，瘴水東西隔。", "汝作飛雲感，我類寸腸割。", "天之加汝者，如與復如奪。", "每見榴花紅，爲汝惜時節。", "手持祝生香，自向爐中熱。", "但願早團欒，盤餐共粗糲。", "將此離别數，造物爲除豁。", "小寬寒暑期，未作枯木折。"]}