{"author": "黄彥平", "period": "宋", "type": "诗", "title": "南部", "paragraphs": ["南部風流志，東山窈窕容。", "詩牋元襞彩，史筆近書彤。", "花月妖時見，閨房美間鍾。", "夢蘭宵有證，吞蘂露添濃。", "稍訝釵分髻，還憐鏡隱胸。", "吹簫儀彩鳯，遺策駐游龍。", "會是雲間墮，真成月下逢。", "光風開荳蔻，鈿履上芙蓉。", "湘岸傳虚瑟，昆廷學晚鐘。", "瓌姿隨月滿，綺思殢春慵。", "亂絮飛何遠，繁花影自重。", "紅裳明洛浦，白雨濕巫峰。", "織女期清漢，宜男結綠茸。", "丹書多避忌，銀葉竟怔忪。", "每遂西瑤宴，長防北斗舂。", "屏深金屈戌，珮響玉玲瓏。", "閱古柔情極，紬書逸興濃。", "燭還通德侍，研有雪兒供。"]}