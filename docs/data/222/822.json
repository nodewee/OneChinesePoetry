{"author": "李彌遜", "period": "宋", "type": "诗", "title": "丞廳後圃雙梅一枝發和似表弟韻", "paragraphs": ["漫游蹤跡成浮家，一身四海驚年華。", "不禁草木競時節，忽見霜幹排新花。", "曉雲生寒日未透，南枝半肥北枝痩。", "就中一枝最先發，浪蕊浮花敢居右。", "山翁涉世如狼胡，功名日遠霜凌鬚。", "與花同是江南客，一笑爲解東陽臞。", "吟哦遶樹正百匝，未放零落空殘株。", "春風雜花儘明媚，此君風味懸知無。", "雨中着子尚不惡，可堪老葉繙虫書。"]}