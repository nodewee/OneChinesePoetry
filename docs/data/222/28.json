{"author": "晁公遡", "period": "宋", "type": "诗", "title": "送杜時可歸太學", "paragraphs": ["宴安不可懷，百年能幾何。", "況今五學開，皆以禮爲羅。", "既書內舍籍，天門近嵯峨。", "云胡久不歸，滯留蜀江沱。", "要須勇一往，行即中十科。", "君婦定復賢，相敦戒蹉跎。", "暫別德曜桉，勿操子犯戈。", "會看此里閭，高車再來過。", "路人笑指點，駟馬金盤陀。", "遠遊那足悲，所得蓋已多。", "罷酒當就途，執杯聽我歌。", "司業乃父兄，養材如菁莪。"]}