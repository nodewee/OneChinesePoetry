{"author": "鄭剛中", "period": "宋", "type": "诗", "title": "冬至春不雨元夕後一日雨作邦人甚喜", "paragraphs": ["晴冬醸春温，氣候如濁酒。", "我雖六塵清，亦若醉一斗。", "朝来天風雲，髙葉聚良久。", "向晚等甘露，數點斷還有。", "迤邐萬瓦鳴，飄瀟近窗牖。", "鬰陶散襟懷，秀潤入花柳。", "出門聞笑語，蹈舞皆白叟。", "指予西江水，不可到南畝。", "十日田無秧，奈此家數口。", "乃知天地心，慈愛均父母。", "吾儕拙於言，額上但加手。", "人窮詩或工，肯爲作詩否。"]}