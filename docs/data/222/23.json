{"author": "晁公遡", "period": "宋", "type": "诗", "title": "送李檢法赴夔州任", "paragraphs": ["硤內如播州，曠絕誰與隣。", "君昔居其間，簿書良苦辛。", "捨之遂西游，五見岷峨春。", "屢爲帳下士，皆稱席上珍。", "昨聞乘軺使，去作觀國賓。", "雖歌馬離廄，肯效鷹著人。", "蹭蹬何所歸，復踏巴渝塵。", "手持太府書，仰推明主仁。", "約束狴犴吏，哀矜鱗介民。", "爲予語父老，今使子國新。"]}