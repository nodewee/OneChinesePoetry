{"author": "鄭剛中", "period": "宋", "type": "诗", "title": "出江  其二", "paragraphs": ["隨緣禽在籠，觀道蟻旋磨。", "忽此作江行，開窗得虚坐。", "回首城邑卑，極目天地大。", "千山雨後綠，瘴烟不敢涴。", "古木猿數枚，野渡僧一箇。", "蕉心黄漸肥，荔子紅欲破。", "浄練鋪其中，到底只容柂。", "烟消日乍出，四顧無所唾。", "隨行欠王維，筆墨願借過。", "收作小圖畫，素壁時横臥。"]}