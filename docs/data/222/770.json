{"author": "李彌遜", "period": "宋", "type": "诗", "title": "次韻陳蹈元種竹池上之什", "paragraphs": ["冶容多嫵媚，勁節自髙尚。", "絕知尤物美，寧似此君放。", "疏蕖望修竹，凛凛丈人行。", "雖然合九奏，未必遺一唱。", "移根拂雲姿，作伴滿月相。", "客來與周旋，一洗眼中瘴。", "烝哉太丘徒，風味晋人上。", "五言落凡目，失喜狂欲恙。", "渭川植千畝，玉井開十丈。", "幷吞羅心胸，出語還自狀。", "我窮海濱臥，局促隱霧瘴。", "遠公有佳招，子猷得真養。", "風庭散鳬鶩，倘許共清曠。", "茗盌煩屢移，早秫行可釀。"]}