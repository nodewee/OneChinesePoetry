{"author": "李彌遜", "period": "宋", "type": "诗", "title": "次韻葉觀文遊賢沙鳯池安國之作", "paragraphs": ["春雲覆老屋，孤僧正安禪。", "繽紛雨天花，云是千歲蓮。", "誰知天上相，來結林下緣。", "倘徉愛亭陰，灌木蒼虬然。", "古意弔鳯穴，祖風契漁船。", "豐隆亦解事，一掃千林烟。", "光風尙駘蕩，芳物俱蕃鮮。", "詩成喚阿買，平處凌羲軿。", "登臨賴陶寫，可但思平泉。", "郊原問農事，柔桑起蠶眠。"]}