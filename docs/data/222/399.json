{"author": "洪皓", "period": "宋", "type": "诗", "title": "次三月望日出遊", "paragraphs": ["無馬假犢車，豈必朱丹轂。", "駕言暫出遊，寫憂慰窮獨。", "尋芳不見花，宿莽埋槲樕。", "區區十里間，良友始追逐。", "晤語得正人，頗欣富方穀。", "書齋大蕭條，四面少林麓。", "欲作納凉亭，因兹出求木。", "履橋雖云安，欹柱恐顛覆。", "臨深念垂堂，徒行漫捫腹。", "道險能摧輪，畏聞聲轆轆。", "形骸久衰憊，搖几屢顰蹙。", "五方民雜居，瀕澤非廣谷。", "雞犬或相聞，要知是荒服。", "跋涉頻問津，引領主人屋。", "老稚俱迎門，擊鮮饋豚肉。", "日暮途修阻，還轅不辭速。", "吻燥藉醇醪，餬口資饘粥。", "翌日覩新詩，珠璣圓且熟。", "可追寶劍篇，髙誦素靈哭。"]}