{"author": "晁公遡", "period": "宋", "type": "诗", "title": "簡梁子輔", "paragraphs": ["比報趨魏闕，俄從三館游。", "此地非人間，清絕乃瀛洲。", "時應陪羣仙，記帝蓬萊丘。", "中有白玉京，五城十二樓。", "胡爲憑熊軾，復泝巴江流。", "觀者盡驚歎，怪子不少留。", "無寧薄蓬萊，顧欲守一州。", "自云見帝所，侍御皆和柔。", "始知未鍊形，難與洪崖儔。", "不如在下土，爲民除瘡疣。", "屬予持漢節，夙夜愧且憂。", "日聞民呻吟，蓋甚魚掛鈎。", "幸子爲之主，其病往必瘳。", "何由使有邦，人人得賢侯。"]}