{"author": "李彌遜", "period": "宋", "type": "诗", "title": "次韻葉觀文送杏花", "paragraphs": ["春風不與寒威爭，輕雷自轉驚群萌。", "紛紛桃李厭開謝，杏蕚一吐增雙明。", "吾儕小人不敢觸，走送夜閤浮香傾。", "平明七字爲題品，蠻觸不戰收降兵。", "哦詩正喜涵清冰，攀條已恨飛紅英。", "愛花不似愛詩苦，世上餘物俱無情。", "使君喚客有髙致，半道未許杯盤成。", "舁籃日月走臺皁，不用二字邀門生。", "長檠照席語傾座，一笑轉我蒼顔頳。", "更窮山水訪禪寂，欲去政恐譏兼幷。"]}