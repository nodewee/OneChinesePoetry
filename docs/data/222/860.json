{"author": "李彌遜", "period": "宋", "type": "诗", "title": "寄題向伯恭侍郎企疏堂", "paragraphs": ["太冲扶策招隱士，德璋移文謝逋客。", "欲分勝地髙世流，未辨賢愚相什百。", "薌林居士人中珍，胸中不點元規塵。", "平生絕口向阿堵，能使地上流錢神。", "紫荷曉直動天語，晝日駢蕃不如雨。", "急流乃作尺蠖盤，唾手功名何足取。", "歸來結屋清江干，十十五五窗巖巒。", "北窗岸幘夏日靜，夜雨對客春杯寒。", "漢廷宫傅計不早，篤老辭榮身已槁。", "那知黑髪踐亨衢，脱身紛紜事幽討。", "華堂未用標新目，兩翁政自晞髙躅。", "更從碧眼問入廛，卻訪赤松求辟穀。"]}