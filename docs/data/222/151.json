{"author": "鄭剛中", "period": "宋", "type": "诗", "title": "米盡", "paragraphs": ["米賤今年不論錢，雀鼠饜飫人留殘。", "青蚨不過百枚去，可得明珠一斗還。", "其如客寄已淹久，羞澀囊中無可看。", "今朝欲寫魯公帖，四顧門外將誰干。", "經營薄少置廚舍，呼童告使知艱難。", "從今且作淖糜計，雜以山芋供兩盤。", "嗟予是身亦老矣，造物未置饑與寒。", "何當甑炊七寸粳，飯香及處皆同餐。"]}