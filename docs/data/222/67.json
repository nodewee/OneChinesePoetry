{"author": "晁公遡", "period": "宋", "type": "诗", "title": "送宋秀實罷官歸將有東南之行", "paragraphs": ["遑遑魯東丘，結友得聃耳。", "兩家千歲後，尚復通爵里。", "況予與先世，相去百年邇。", "常恨會面難，此意恐遂已。", "豈期官紵溪，君爲幕下士。", "不但見典型，自喜聞正始。", "獨嗟瓦礫後，不遑蒹葭倚。", "遽聞北海薦，當爲東山起。", "春風洞庭波，九澤彌空水。", "掛帆下中流，千里一日爾。", "東南即王都，分野乃星紀。", "宮殿芙蓉旗，玉佩白雲委。", "麒麟翳鳳皇，侍輦叅劒履。", "當知帝所樂，顧非俗吏比。", "良圖宜早遂，力行無遽止。", "今朝離亭柳，顔色已可喜。", "欲君早著鞭，折贈當馬箠。"]}