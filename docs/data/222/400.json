{"author": "洪皓", "period": "宋", "type": "诗", "title": "次韻小亭", "paragraphs": ["豈敢效叔孫，所至館必葺。", "吾儕有闔廬，第欲避燥濕。", "舊居非爽塏，方暑詎可入。", "尚幸屋西偏，升墟下臨隰。", "揆日遂誅茅，土木頗難集。", "面南創小亭，聊紓九夏急。", "不妨種花蔬，未免抱甕汲。", "猶恐地勢卑，版築加一級。", "恍如到會稽，山川獲顧揖。", "雲雨出高峰，燕坐觀吐噏。", "我來已二年，苟活匪成邑。", "將命負何辜，胡爲久見執。", "除館至於三，塊然形獨立。", "今茲喜卜鄰，風猷朝暮挹。", "對酒有良朋，邀月飲無久。", "新齋跬步間，乘興袂宜襲。"]}