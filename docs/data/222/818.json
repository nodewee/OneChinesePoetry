{"author": "李彌遜", "period": "宋", "type": "诗", "title": "行路難", "paragraphs": ["江心蟠石蒼虬立，山激江流浪頭急。", "風昏月暗魚龍愁，電掣雲奔鬼神入。", "船頭星斗天爲低，夜潮生寒洲渚移。", "鳴舷鼓枻驚楚子，危檣遠纜號吴兒。", "篙師咄咄自相語，明發扁舟繫何許。", "半月行江十日風，寸步家山隔秦楚。", "黄衫年少金雕鞍，日髙華屋春夢殘。", "插花走馬咸陽道，世上空嗟行路難。"]}