{"author": "鄭剛中", "period": "宋", "type": "诗", "title": "清明前三日將晚風雹大作枕上賦此", "paragraphs": ["寒雲壓初曉，簷溜如飛瀑。", "驚雷下簷来，萬瓦鳴枯竹。", "長髯不敢臥，起視亂雙目。", "報言此何祥，衆寶歸我屋。", "細大同繭栗，照耀比燈燭。", "又如傾水晶，一掃可數斛。", "翁速共羅取，富者人所欲。", "長髯爾何癡，妄相堪捧腹。", "降雹注大雨，是豈誦不熟。", "都緣春風老，地遠孤花木。", "瘴裹荔枝林，東皇意寧足。", "騎龍作清明，雲間散珠玉。"]}