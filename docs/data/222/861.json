{"author": "李彌遜", "period": "宋", "type": "诗", "title": "送族甥遊學臨安", "paragraphs": ["薰風未放槐花黄，舉子技癢撩枯腸。", "短衾不眠中夜起，鷄鳴刷羽摩參商。", "山行未盡趁落日，夜榜欲去驚鳴榔。", "男兒胸中小天下，大笑鑿石分餘光。", "君今懷璧自荐達，筆端娓娓陳虞唐。", "明時三面網英俊，平地一日看騰驤。", "青錢淡墨何足慕，闊步直入鴛雛行。", "歸懸金印大如斗，里官負弩驅旗槍。", "向來絃歌久未効，即遣士氣俱軒昻。", "吾衰不能効犖确，尚能杖履攜壺漿。"]}