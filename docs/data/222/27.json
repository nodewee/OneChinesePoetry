{"author": "晁公遡", "period": "宋", "type": "诗", "title": "次韻楊光父見贈", "paragraphs": ["爲善惟不足，務德莫如滋。", "古人行此道，名與星斗垂。", "是邦禿鬢翁，實乃古醜夷。", "區區豈云難，長者能折枝。", "上尋聲光遠，下感風俗衰。", "老夫强解事，曲學安所施。", "不見南海濱，舉世誰保持。", "吾言那可用，鄉黨笑脫頤。", "但皆指喬木，故園今在茲。", "喬木誠茂美，歎息將何爲。"]}