{"author": "黄彥平", "period": "宋", "type": "诗", "title": "二妃廟", "paragraphs": ["舜生諸馮沒負夏，南游晚葬蒼梧野。", "九峰中隱土一坏，草樹蒼茫誰辨者。", "皇英不祔只孤墳，妃祠别占清湘原。", "略無石馬充故物，但有叢筠志淚痕。", "山川相遠終相望，衣冠來游環佩響。", "風急真成鶴羽飛，波寒不隔龍工往。", "鮫室何人相與居，月明警蹕萬靈趨。", "未論甄后拾翠羽，定見李白騎鯨魚。"]}