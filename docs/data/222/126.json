{"author": "鄭剛中", "period": "宋", "type": "诗", "title": "遊西山", "paragraphs": ["我来西江邊，兀坐閲寒暑。", "水外有嘉處，欲往興輙阻。", "昨朝主人閑，聫轡臨洲渚。", "開船入江雲，絕渡不須櫓。", "杖策徑登岸，騎從單可數。", "松杉生好風，導我綠陰舞。", "迎門野僧疏，對佛香爐古。", "峻上百級棧，竹屋亂撐拄。", "旁道得小徑，窈窕通深塢。", "石蘚布青錢，巖泉迸飛乳。", "幽蘭隱髙人，孤芳秀寒女。", "樹静忽啼猿，林密疑藏虎。", "春半果如秋，空翠元無雨。", "蒼崖隔桃花，不可至其所。", "但聽葉間禽，似與秦人語。", "不會武陵溪，端的在何許。", "徘徊聳心骨，感歎就尊俎。", "麴糵驅我醉，豈復更爾汝。", "一笑諧真懽，萬事落塵土。", "謂已脫囚拘，夭矯升洞府。", "顧兹懽與適，天暫慰孤旅。", "此身當有累，未是得輕舉。", "驪駒已載歌，蘭棹倚前浦。", "中流望林泉，隔岸聞簫鼓。", "上馬向柴扃，山際玉鈎吐。"]}