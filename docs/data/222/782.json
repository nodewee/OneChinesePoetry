{"author": "李彌遜", "period": "宋", "type": "诗", "title": "次韻劉寬夫題學士進此庵", "paragraphs": ["道人清净觀，夢幻閲諸有。", "成心自得師，論世方結友。", "默如彼上人，語合亡是叟。", "問焉一得三，疑者十居九。", "人情置冰炭，賦性甚杞柳。", "一波失源流，六鑿開戶牖。", "客塵不暫住，習氣既悠久。", "聞言雖轉頭，遇事還掣肘。", "志目或中眉，畫虎終類狗。", "我持測海心，來聽談天口。", "尚迷指端月，那辨日中斗。", "如抽一蠒絲，欲縳千牛首。", "勉賡進此歌，代斵恐傷手。"]}