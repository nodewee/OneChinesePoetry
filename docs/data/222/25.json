{"author": "晁公遡", "period": "宋", "type": "诗", "title": "謝王元才見惠峨嵋山菩薩石", "paragraphs": ["久聞光明山，下有太古雪。", "大冬劇嚴凝，厚地愈融結。", "崢嶸成層冰，千歲終不滅。", "野翁因斸荒，得此走城闕。", "初非人磨礲，真是天剞劂。", "形模如圭長，顔色逾玉潔。", "巨細皆晶熒，表裏俱洞澈。", "或疑普賢化，誰得昆吾切。", "太陽一照曜，神光時發越。", "誠宜置宴坐，相伴修白業。", "可配寒露壺，清泠濯明月。"]}