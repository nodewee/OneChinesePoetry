{"author": "黄彥平", "period": "宋", "type": "诗", "title": "驟雨宿香步", "paragraphs": ["阿香被召雷挾輈，飛廉受職雲承宇。", "冥官鬼伯俱奔走，東風作惡神靈雨。", "山長已自疲犖确，泥深况復愁沮洳。", "夜投古寺亟燎衣，燈燭熒煌湯湢具。", "移床避漏皆相似，欲往華胥仍齟齬。", "曲肱齁䶎初未遑，蓐食還須戒徒御。", "長年行役雖勞事，勝日登臨或相補。", "會到諸峰最上頭，俯看萬壑爭流處。"]}