{"author": "李彌遜", "period": "宋", "type": "诗", "title": "再和明復蹈元之什", "paragraphs": ["湓江散吏來萬里，借屋僧房冷如水。", "支頤一束儻會心，容膝數椽真傲世。", "大而無用澗底松，過者不顧道傍李。", "賣刀買犢愧老農，汲水埋盆作兒戲。", "畫墁求飽人共嗤，懷璧雖珍吾不以。", "宰公政明一善收，丞公聲同衆瑕棄。", "着酒時澆磊塊胸，傳歌爲洗淫哇耳。", "坐中冰雪回冬臞，句裏雲烟發春媚。", "我慚匪報正羞縮，君肯包荒過稱謂。", "葛藤更與話短長，菽麥安能辨非是。", "但聞古來說龎公，搬柴運水不談空。"]}