{"author": "李彌遜", "period": "宋", "type": "诗", "title": "送李仲和之泉南其子官所", "paragraphs": ["吾宗達士人所嗤，官居自視如雞棲。", "十年借屋作僧夢，魚鼓聲中長抱饑。", "撐腸但有黄卷語，壘磈盡掃胸中奇。", "一朝起就綵衣養，喜氣已覺生鬚眉。", "阿龍官清酷似父，五斗未足供朝糜。", "芝蘭正喜在階砌，詩禮自可娯庭闈。", "願言早試餐玉法，富貴似與長年期。", "我今衰白心更老，結習尚餘傷别離。", "薰風南浦欲分手，菡萏未折凌波姿。", "徑須痛飲破愁本，酒醆旋折長荷絲。"]}