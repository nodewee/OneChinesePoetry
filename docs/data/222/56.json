{"author": "晁公遡", "period": "宋", "type": "诗", "title": "贈張文饒", "paragraphs": ["乾坤五十策，巧歷莫能算。", "有如鈎其深，坐見太極判。", "文王所以王，此道乃一貫。", "即成靈臺附，豈畏羑里難。", "自從商瞿傳，訖至子雲贊。", "孰知幽明故，但樂文辭玩。", "遂令聖人情，亦同春秋散。", "堂堂張漢州，始屈諸侯泮。", "於時抱韋編，迨老識象彖。", "蓋將通晝夜，而況談治亂。", "昨初與我言，驚喜每竊歎。", "響應真無窮，圖畫皆可按。", "歸看所著書，略已思過半。", "屬今招弓旌，盍往執圭瓚。", "冰霜待春融，風雨催歲換。", "宜乘濤瀨平，快下赤澤岸。", "朝廷須君來，天下疑以斷。"]}