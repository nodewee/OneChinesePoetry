{"author": "洪皓", "period": "宋", "type": "诗", "title": "彦清打毬", "paragraphs": ["三伏擊毬暴氣和，汗馬良勞戞玉珂。", "殘形傷目未嘗慮，裸顛垢面服皮鞾。", "列騎駸駸有中下，王孫上駟金盤陀。", "矯如跳丸升碧漢，墜若流星落素波。", "分明較勝各馳逐，雷奔電掣肩相摩。", "天下固自有至樂，但知此樂無以過。", "有時雌雄久不决，載渇載饑日忽蹉。", "或勝或敗何所競，屈膝進酒方駢羅。", "擊鼓横笛歌且舞，觀者如堵環青娥。", "抑尊禮卑渾不顧，一時快意遑恤它。", "景雲貴戚尤好此，貞元方鎮亦同科。", "柳澤韓愈猶進諫，况乃名髙欲戢戈。", "莫言得之自馬上，連朝肄習恐傷多。", "韓柳二書戒馳騁，願寘左右日吟哦。", "留心經史修遠業，黑頭侍宴朱顔酡。"]}