{"author": "晁公遡", "period": "宋", "type": "诗", "title": "寄郭信可時假守忠州", "paragraphs": ["君家老阿舒，抗論王公前。", "盍不託清靜，著書如子玄。", "愛君識此意，坐脫世糾纏。", "不復眉炙狂，惟應口談天。", "近假刺史節，名高黄潁川。", "無爲渠自化，多事豈所便。", "只今鳴玉溪，百尺來飛泉。", "秋風木葉下，想見清潺湲。", "凉波納華月，洗此白璧圓。", "借問掾曹內，得無從事賢。", "賞音不易逢，勝景那可捐。", "願因東轅使，寄我南樓篇。"]}