{"author": "洪皓", "period": "宋", "type": "诗", "title": "小王仲冬望置酒學士賦詩次韻", "paragraphs": ["三冬適半成髙宴，初筵更速金閨彦。", "王氏三珠少愈奇，昔也聞名今見面。", "雖無絲竹侑清歌，賴有雪月争曳練。", "乃兄登朝立要路，黑頭入侍瑤泉殿。", "一時壯氣飲如虹，千仞威稜迅侔電。", "諫父休兵已可嘉，延儒敎子尤堪羡。", "學士例能憐麴糵，擬追乃祖存訓傳。", "折衝樽俎敗垂成，敷演佛乘超鍜鍊。", "都官驚坐肖孟公，一醉逃禪俄側弁。", "不妨草檄愈頭風，何用能文獲天硯。", "杞梓奇材當顯庸，圭璋重器且明薦。", "大夫醉墨稱三昧，鍾王歐禇欣一眄。", "下馬疲觀索靖碑，畫牛誤落桓溫扇。", "仲氏彎弧過鐵槍，驍勇臨機解乘便。", "酒行軍法慕朱虚，幼賭摴蒱慚奉倩。", "叔也居然賦常棣，且招師友嘗異饌。", "鶺鴒風緊思急難，堂堂筆陣曾酣戰。", "少年須折一枝桂，要職休辭五府掾。", "我來修好閱六年，薄命未許回哀眷。", "穆生初爲設醴留，臧堅豈受刑臣唁。", "三沐三薰聽所爲，一觴一詠情忘倦。", "强哦拙句若塼抛，枉尋長篇同玉衒。", "求成未結心如醉，况乃光陰疾於箭。", "天涯久旅漫思家，引領庭闈徒眷戀。"]}