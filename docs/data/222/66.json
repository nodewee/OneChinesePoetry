{"author": "晁公遡", "period": "宋", "type": "诗", "title": "涪川寄蒲舜美桐煙墨來試之良佳因成長句", "paragraphs": ["西風吹林秋日白，脩桐葉彫霣寒碧。", "霜餘結實鳳不至，野人取之出膏液。", "山中老翁頗喜事，買膏燃光歸照室。", "旋收輕煤下玉杵，陰房掩翳煙不出。", "澤麋解角麝薦香，嚴冬折膠天與力。", "律灰吹盡無裂文，外乾中堅介如石。", "故人憐我貧嗜書，遺我一丸欣有得。", "空堂無風塵亦靜，朝陽壓窗書繞壁。", "起臨墨池洗硯試，入手已怪光奪漆。", "蒼忙忽驚玄雲晦，罨靄頓失寒松色。", "徐嗟流落用失所，翰墨何由有勳績。", "從軍豪氣吾豈能，倚馬翩翩磨楯墨。", "傍人笑言君勿疑，著書固屬窮愁客。"]}