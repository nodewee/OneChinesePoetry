{"author": "李彌遜", "period": "宋", "type": "诗", "title": "題葉子寧林巢", "paragraphs": ["誰穿空翠開蜂房，尺欄寸徑一肘墻。", "主人官閑若避俗，北窗髙臥追羲皇。", "客來初騎果下馬，側身卻轉花邉廊。", "新成桃李礙倚杖，旋徹戶牖留飛觴。", "欲眠姑去甘晝寂，不醉無歸拚夜長。", "使君早有冲天志，略展風翰無地試。", "已知齊物觀世間，小卜一枝聊自戲。", "坐中香穗亂雲影，睡起花甘攪禪味。", "鷄蟲得失何足論，鵬鷃升沉了無意。", "昔人掩鼻恐不免，天與公才那可置。", "清霜萬里看横秋，莫作南柯始封計。"]}