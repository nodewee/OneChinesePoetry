{"author": "李彌遜", "period": "宋", "type": "诗", "title": "五松寺", "paragraphs": ["秋風吹客衣，去路倚天碧。", "躋扳一何苦，政坐愛山癖。", "人言五松下，曾是瞿曇宅。", "至今梧竹陰，列屋栖禪寂。", "塵纓得暫解，俗駕聊可息。", "怡顔巖間樹，洗耳泉上石。", "孤雲共還往，窈窕去無迹。", "道人粲可流，獨步少林席。", "客來了不言，碧眼照庭柏。", "希聲出鍾梵，妙意生牆壁。", "寒灰暗青燈，偶坐遂終夕。", "歸來人境空，缺月挂山額。"]}