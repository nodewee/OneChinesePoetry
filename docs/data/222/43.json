{"author": "晁公遡", "period": "宋", "type": "诗", "title": "四月十三日池上飲", "paragraphs": ["圓荷受白露，可愛池上凉。", "相將携筇來，羽衣颯飄揚。", "停觴待明月，少焉出西方。", "澄波照河漢，俯仰清茫茫。", "悠然望高天，邀月入我觴。", "肺肝聊一洗，吸此空中光。", "微風吹芙蕖，雜以草木香。", "豈復知有暑，踏冰挾飛霜。", "樂哉且勿歸，況乃夜未央。", "自疑非人間，今夕不可忘。"]}