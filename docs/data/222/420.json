{"author": "洪皓", "period": "宋", "type": "诗", "title": "小王親迎賦此贈行卒章聊遣鄙懷", "paragraphs": ["混同江水秀可掬，李氏太師女如玉。", "婦德婦功應夙成，施鞶施衽亦初熟。", "舜華美豔年踰筓，未遭良匹求名族。", "風流儒雅王家郎，燕食東牀坦其腹。", "納幣委禽六禮成，送車百兩皆丹轂。", "三星在天四月中，今夕何夕會花燭。", "綢繆謹始待如賓，伉儷要終貴和睦。", "且聞祁祁多娣媵，將見詵詵衆似續。", "我來乞盟閲八千，除館又經融火六。", "老母八十漫嗟予，男女有九賦采綠。", "固知我後恤不遑，人豈無情捐骨肉。", "萬里一身秪自憐，其誰髙義哀煢獨。", "况復惡疾屢纒綿，呼天恥作窮途哭。", "因子告行遂贈言，勿忘舊學膺天祿。"]}