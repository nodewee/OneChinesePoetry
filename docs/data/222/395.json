{"author": "洪皓", "period": "宋", "type": "诗", "title": "過窮頭嶺", "paragraphs": ["驅車陟峻阪，牛斃轍亦敗。", "羊腸雖云險，兹險最奇怪。", "千里無爨烟，四顧多障礙。", "烟草何茫茫，信是要荒外。", "平生嘗險阻，已負垂裳戒。", "今兹有此行，其又誰怨憝。", "上天實爲之，於我無可奈。", "死生安之命，靡靡詠行邁。", "致命爲見危，委質復何悔。", "我躬既不閲，我後恤不逮。"]}