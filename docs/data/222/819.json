{"author": "李彌遜", "period": "宋", "type": "诗", "title": "舍弟以詩貸粟邵叔暘次其韻", "paragraphs": ["於陵三咽不待糝，重義輕身誠果敢。", "首陽一死甘如飴，未覺此身真壈坎。", "丈夫有志窮益堅，肯爲猩唇賤昌歜。", "髙門下筯羅甘珍，大臠觜拌不供啖。", "吾儕朝飯不謀夕，惟有生芻緣我斬。", "富當學禮貧忌測，莫遺覊愁到顔色。", "兩公雖槁道則腴，每食空多信何益。", "縱令日興費萬錢，大似鵷鶵見鴟嚇。", "我今藜藿還苦併，尚喜剛腸柰燒炙。", "自營半飽固已勞，忍取畿人重三尺。", "去年避賊奔如流，百區不易金一鈎。", "縣官布德速置郵，奉行一律亡劣優。", "但知捜粟逃身尤，吁嗟富民思故侯。"]}