{"author": "李彌遜", "period": "宋", "type": "诗", "title": "次韻學士兄發毘陵之作", "paragraphs": ["頻年走離亂，忙苦落落景。", "浮家去復還，生理紛不整。", "有身著無處，遇事到輒屏。", "冥然如醉心，閲歲良未醒。", "披衣坐愁夜，月露共清永。", "緬懷顔段流，抱義心炯炯。", "臨危快先登，疾甚涉夷境。", "全生豈不樂，王事有綱領。", "嗟今肉食謀，捕賊如捕影。", "王師苦摧傷，敵騎困馳騁。", "朝廷信多賢，一死誰敢請。", "不知覆轍改，安敢傾夏拯。", "歸休及秋風，墓檟痛瞻省。", "念兹家國遙，有淚漲清潁。", "黄巾蔽行路，關戶晝猶警。", "何當收戈鋋，禁暴但制梃。", "林泉倘可卜，名字忌丹柄。"]}