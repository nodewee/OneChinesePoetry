{"author": "李彌遜", "period": "宋", "type": "诗", "title": "次韻王得之禮部夜直有作", "paragraphs": ["緱仙勇於詩，若醉得全者。", "百川供微吟，不復事杯斚。", "五車載胸中，萬卷生筆下。", "一一成丹青，遇物輒圖寫。", "昨朝紫宸班，裳珮雜魚雅。", "捷書來九天，爲遣雨師灑。", "公時青綾臥，逸思動秋野。", "霜風助凄清，露月供容冶。", "坐令續貂人，得語若乖寡。", "猶如策疲駑，倒步逐風馬。", "未施歷塊功，相望倚天社。"]}