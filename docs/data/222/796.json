{"author": "李彌遜", "period": "宋", "type": "诗", "title": "次韻葉觀文再賦遊靈源桃花二洞之作  其一", "paragraphs": ["雙旌耀林丘，小隊喧笳鼓。", "鞭鸞相招攜，拂石共容與。", "愛山晋羊祜，好士漢何武。", "胸中補天石，筆下修月斧。", "追遊愧後乘，遇景詫先覩。", "捫參或三嘆，探穴聊一俯。", "會意時目成，忘言但心許。", "徐行詎敢留，有語不得吐。", "真遊未易再，外物何足數。", "酒盡倘可繼，君歌爲君舞。"]}