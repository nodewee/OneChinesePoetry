{"author": "洪皓", "period": "宋", "type": "诗", "title": "彦清生日", "paragraphs": ["朔旦得天正，王孫慶始生。", "北溟鵬已化，東國鳳先鳴。", "卓爾神峰秀，昭然冰鑑清。", "謀謨曾啓沃，議論復縱横。", "棣棣威儀富，汪汪軌度宏。", "古今書並覽，遼漢字兼行。", "折獄嚴無訟，齊家肅有聲。", "從軍依玉斧，敎子勝金籝。", "築館勤延客，趨庭諍戢兵。", "坐桑觀政異，飛舄入朝輕。", "避亂迎文若，聞歌戲武城。", "妙齡聊製錦，彊仕且和羹。", "可謂田門相，寧譏尹世卿。", "青雲應速致，綠綬諒垂榮。", "正是頗勞止，何當早太平。", "七年淹伴讀，萬里阻求成。", "報主心雖切，思親骨亦驚。", "自嗟同陟屺，誰與共班荆。", "冬日凌晨至，祥星際曉明。", "老彭知易比，五福不難幷。"]}