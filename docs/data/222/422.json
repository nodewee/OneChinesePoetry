{"author": "洪皓", "period": "宋", "type": "诗", "title": "次彦深韻", "paragraphs": ["德星堂上排家宴，壎箎合奏延群彦。", "彦清好士虚左迎，遂拉友朋來會面。", "新禮將行要討論，舊章欲舉須淹練。", "乃公功業世無有，劍履應須尊上殿。", "冡嗣風流邁阿戎，眸子爛如巖下電。", "紗籠名姓鬼護持，閣畫形容人健羡。", "先幾頃獻萬言書，壯歲曾看百將傳。", "濟世雄圖任屈伸，窮途絺句殊精鍊。", "彦亨俊逸簉鮑昭，辭藻摛華如會弁。", "昇平方議戢干戈，粉澤豈宜焚筆硯。", "大慮終蒙王鳯招，奇謀靡仗無知薦。", "子適揮毫八體具，怒猊渇驥獲再眄。", "但當寶惜比蘭亭，未可捐去同秋扇。", "彦隆能挽兩石弓，丁字不識櫜鞬便。", "衝冠搖憶藺相如，衣繡莫誇江次倩。", "彦深和粹貴公子，醍醐味美夸珍饌。", "一善拳拳早服膺，射策君門嘗决戰。", "起家正可二千石，筮仕寧希百六掾。", "坐中我是江南客，萬里尋盟負恩眷。", "下齊弗免田横烹，奔楚漫勞吳子唁。", "藉酒破愁兹不勝，憑詩遣興何曾倦。", "匠巧旁觀秖汗顔，櫝藏待賈寧沽衒。", "可堪僵仆雪填門，無奈裂膚風勁箭。", "范叔綈袍也自寒，須賈故人空戀戀。"]}