{"author": "李彌遜", "period": "宋", "type": "诗", "title": "同天隱少章遊嵩少懷元明", "paragraphs": ["秦公我輩士，早踏翰墨場。", "萬言若投石，十年猶枯嚢。", "若欲泛江海，有親在高堂。", "牢落京華春，門無一壺漿。", "長鞭策瘦馬，送我古道旁。", "憐我值險艱，赤心寫摧傷。", "鏗鏘五字句，勢與鵰鶚翔。", "感此坐矯首，星星鬢成蒼。", "西風小搖落，雨洗烟嵐光。", "嶂曉露孤秀，野陰棲暗芳。", "更攜鮑謝流，履盡千巖霜。", "搜奇得幽深，訪古到渺茫。", "月落潭影空，清吟殊未央。", "緬懷紫芝宇，百憂繞迴腸。", "三嘆已晡食，十起中夜牀。", "雲埋長安日，魂夢不敢驤。", "茂苑富山水，結廬予所嘗。", "我欲放船下，卜鄰俯滄浪。", "耦耕種林田，共掃三徑荒。", "頭白青山裏，長歌樂歲觴。"]}