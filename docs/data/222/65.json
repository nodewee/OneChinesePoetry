{"author": "晁公遡", "period": "宋", "type": "诗", "title": "病中喜李仲霍王子載見過", "paragraphs": ["春風餞餘寒，山雨留暝色。", "杜門正卧病，俯仰空四壁。", "庭空鳥雀至，窗破風雨入。", "擁爐意無聊，胸次百憂集。", "肉消時撫髀，嘯罷空抱膝。", "戶外雲氣昏，春泥汚阡陌。", "清晨履聲喧，不見車馬迹。", "忽傳高軒過，未知當何適。", "僕夫走告予，有客來問疾。", "起迎屐齒折，頗覺心悅懌。", "沈痾脫去體，陽氣滿大宅。", "坐聞枚叟言，汗復淟然出。", "平身拙自衛，外邪屢見襲。", "昔嘗倦賓至，束带難自力。", "今者乃不然，惟恐歸騎急。", "向來謝交游，正乏君輩客。"]}