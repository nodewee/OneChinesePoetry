{"author": "李彌遜", "period": "宋", "type": "诗", "title": "東峰亭", "paragraphs": ["芒鞋着層丘，甘若臥華屋。", "了然非夢覺，似是前境熟。", "行行上青冥，下視八荒促。", "回溪綰文練，叠障環群玉。", "廚煙起城隅，遠借晴林綠。", "恍疑坐虚堂，淡墨寫縑幅。", "緬懷季與劉，靜躁等臧穀。", "身名千載後，巖影空遺躅。", "霜林木葉下，悲籟喧寒谷。", "我如凌風翰，不受世網束。", "蒲團白氈帳，清夜倘可卜。", "更隨孤月來，一洗昏衢目。"]}