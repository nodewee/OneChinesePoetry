{"author": "李彌遜", "period": "宋", "type": "诗", "title": "贈浮光王教授", "paragraphs": ["剝啄誰氏子，清晨過寒院。", "瞭然雙瞳光，偶坐肆雄辨。", "自言同川裔，世列金閨彦。", "聲名重青錢，文字妙黄絹。", "插架三萬軸，撐腸五千卷。", "八十朝明光，好語動天眷。", "遺芳落諸孫，往往嗜經傳。", "我獨甘悲辛，敢負籯金彥。", "藏刀十九年，收霸在一戰。", "猶紆從事衫，局促類秋燕。", "翻思訪梅福，不待買陽羨。", "鏗鏘七言贈，字字經鍛鍊。", "愛之忍去手，喁噞日千轉。", "黄鐘未雷鳴，羞比釡與甗。", "璠璵入磨琢，會作清廟獻。", "待價古或然，毁櫝聖所唁。", "明良羅雋英，不命速邦傳。", "胡爲有遐心，賸起林壑戀。", "青冥閶闔開，駃足謝媒援。", "願持北闕書，自效唐衢薦。"]}