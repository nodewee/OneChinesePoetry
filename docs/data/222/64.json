{"author": "晁公遡", "period": "宋", "type": "诗", "title": "與鮮于茶幹", "paragraphs": ["吾猶蠹書魚，豈能味斯文。", "但以性所嗜，頗與黄卷親。", "喜聞天下言，孝章有大名。", "苟得從其游，亦足慰此生。", "向來昌黎翁，始獲拜北平。", "停鸞與峙鵠，未見心已傾。", "朅來涪江上，適遇君遠行。", "我窮天所憐，特使見異人。", "令聞金石奏，暫破蟋蟀聲。", "相逢已定交，遽別寧忘情。", "謫仙不可見，空望江東雲。"]}