{"author": "李彌遜", "period": "宋", "type": "诗", "title": "次韻劉寬夫", "paragraphs": ["向來志功名，唯恐着鞭後。", "老來倦軒冕，待兔但知守。", "晨昏課朱墨，歲月計升斗。", "微官成底事，坐費白駒晝。", "晚從松竹遊，忘言到心友。", "十年成莫逆，百念付烏有。", "誰念愚溪愚，未種柳州柳。", "有如壓糠覈，責以出醇酎。", "蒼官與青士，賴爾對巵酒。", "不知我形穢，浪處珠玉右。", "劉侯妙雕琢，真是運斤手。", "鵬風若有待，豹霧恐難久。", "清池環小翠，一室僅十肘。", "胸中着雲夢，不數渭川畝。", "嗟予遠世心，大似與君偶。", "擬歌于蒍于，擊節和鳴玖。", "覓句了不工，青燈坐搔首。"]}