{"author": "黄彥平", "period": "宋", "type": "诗", "title": "題劉氏市隱亭", "paragraphs": ["雲合日景暮，鳥啼芳意休。", "閑芳閟佳境，倦客得深投。", "主人定何人，方技家者流。", "持廉不二價，博物要兼收。", "丹砂出勾漏，杜若來芳洲。", "盧橘上林夏，桂叢小山秋。", "魚蟲儻適用，剝啄無虚求。", "潛山仕途捷，隱居吾廬幽。", "喧寂若兩忘，容膝萬事周。", "佳名志華屋，他日或重遊。"]}