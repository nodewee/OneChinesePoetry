{"author": "洪皓", "period": "宋", "type": "诗", "title": "題張侍郎松菊堂", "paragraphs": ["松青抱正性，菊黄得正色。", "蔚在卉木間，厥異存簡策。", "流膏貫衆壤，千歲名虎魄。", "落英通鼻觀，服餌供楚客。", "安神制頺齡，坐使生羽翼。", "乃知獨也正，二物孰能測。", "淵明宇宙心，五斗詎可易。", "歸来薙三徑，去草甚蟊賊。", "嘉此松菊友，相視猶夙昔。", "浮雲世態薄，改變在頃刻。", "張公廊廟具，胸中有泉石。", "緬懷松與菊，晝夜忘寝食。", "築堂坐相對，論契過三益。", "可見達人心，紳笏等徽纆。", "功名倘入手，脱屣諒匪夕。", "此言吾不諛，爲我書堂壁。"]}