{"author": "李彌遜", "period": "宋", "type": "诗", "title": "青原臺與兄弟同賦", "paragraphs": ["髙臺瞰層碧，岫幌森筠幢。", "恍如青原人，覿面呼老龎。", "胡爲未免俗，儒冠學爲邦。", "曾無白雨手，但補百碎腔。", "平生愛山癖，至老成膏肓。", "窮探偶會意，夜半力欲扛。", "一存短豆戀，心境不得雙。", "坐曠燕巢幕，覽勝猿窺窗。", "故山如故人，未見心已降。", "脂車蠟兩屐，烟雲恣衝撞。", "竹根掃三徑，荷鍤懸酒缸。", "外物不可必，斯言有如江。"]}