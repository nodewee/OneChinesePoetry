{"author": "李彌遜", "period": "宋", "type": "诗", "title": "諸公送行分韻得驅字", "paragraphs": ["儒生自信一束書，持以遊世觸事迂。", "十步倒行一步立，公家不辨私家臞。", "壯無早計老更拙，宜去不去饑所驅。", "春風力回俗士駕，政恐猿鶴譏逃逋。", "燈前酌酒賴公等，一笑未徹還送予。", "飛接雙翼送好語，似欲挽我聯冠裾。", "那知物理有不可，欲置萬里笞黔驢。", "人言此雲無此雨，安用吻舌勞分疏。", "筠山如盤溪如愚，區有瓜芋水有魚。", "頡羹赤腳踏長鬚，醉步密竹交相扶。", "絕知君家一事無，肯爲老翁聊巾車。", "古人命駕成斯須，已催小槽壓真珠。"]}