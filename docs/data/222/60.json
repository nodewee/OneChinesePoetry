{"author": "晁公遡", "period": "宋", "type": "诗", "title": "樂溫道中", "paragraphs": ["路經新峯驛，薄暮聊解裝。", "頹垣生秋草，庭廡亦已荒。", "北風吹空林，崒崒葉隕廊。", "夜寒不能寐，起坐心彷徨。", "出看天欲明，疎星淡無光。", "征夫稍速駕，起拂車上霜。", "墟中始辨道，迢遞征途長。", "樹色共空濶，晨光尚蒼茫。", "雞鳴始知村，漸覺暾朝陽。", "青煙出林際，滯穗或在場。", "感茲田舍樂，慨然懷故鄉。", "黄金百鎰盡，失路徒悲傷。"]}