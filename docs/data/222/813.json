{"author": "李彌遜", "period": "宋", "type": "诗", "title": "題葉擇甫繡壁軒", "paragraphs": ["閩山固多奇，會意一峰足。", "豈徒快登臨，政欲伴幽獨。", "丈人隱禪關，窗戶閉秋綠。", "簷間絕壁起，秀色近可掬。", "丹黄與白紅，楓櫟間花木。", "微雲一過之，綉錦初脱軸。", "是翁貧不憂，朝飯罄儲粟。", "隻雞呼近社，笑傲杯中玉。", "酒酣自起舞，身外置榮辱。", "君家大児手，千障入縑幅。", "何妨寫顛崖，老樹傍髙屋。", "佗年明光歸，展玩長在目。"]}