{"author": "李彌遜", "period": "宋", "type": "诗", "title": "趙彦術於姑熟倅廳作寄傲軒請予爲詩寄之", "paragraphs": ["王孫是古豪而迂，五鼎不換一束書。", "江城别駕轅下駒，升斗未足回清臞。", "曉衙吏退誰與俱，傍砌燕雀來將雛。", "室中塵凝生白虛，竹色照座花連株。", "南窗曲肱凈籧篨，軒窗勇往羲皇初。", "淵明雖遠幾類拘，輕去彭澤思吾廬。", "人生泛如風中桴，況復蜕視千金軀。", "公家舍屋爲補苴，政成訟簡日有餘。", "斗酒近局聊相娯，三年官滿鵲棄居。", "後來好事猶今吾，至哉此樂陶不如。"]}