{"author": "晁公遡", "period": "宋", "type": "诗", "title": "楊承父與予同在別試所聊戲之奉簡", "paragraphs": ["近時文章衰，淺陋亦可憐。", "走趨王公門，書記爭翩翩。", "開讀令人慙，語吃意莫宣。", "今晨忽驚喜，贈我手一編。", "筆端吐虹霓，直上欲干天。", "樊南甲乙中，乃有猗那篇。", "如聽正始音，復回元祐年。", "借問安能爾，氣剛得其全。", "用爲良有司，吾實無間然。", "要知取士公，考閲外已傳。", "何由置漢朝，直柄遂當權。", "伏閣日論事，不減陽城賢。"]}