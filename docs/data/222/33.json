{"author": "晁公遡", "period": "宋", "type": "诗", "title": "寄洪雅令孫良臣", "paragraphs": ["志士居世間，要爲鶴鳴皋。", "誰能如羊豕，料揀充豢牢。", "吾邦孫卿子，閉門長蓬蒿。", "慨然請治劇，不憚簿領勞。", "地雖百乘小，名與九頂高。", "老翁喜相語，得見今官曹。", "令行有盜奔，冬煖無兒號。", "君豈求人知，知亦未易遭。", "大哉龍伯國，乃欲舉六鼇。", "區區畢吏部，竟日把兩螯。", "且當置是事，痛飲讀離騷。"]}