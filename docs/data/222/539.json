{"author": "黄彥平", "period": "宋", "type": "诗", "title": "送胡帥", "paragraphs": ["征南下車再寒暑，比屋罷民手摩撫。", "使渠安業不擾渠，恐負來時天上語。", "漢官題名當家譜，向來諸公孰爲伍。", "天下中庸有胡公，不畏彊禦陳仲舉。", "年時丞相雙旌舉，南浦飛雲作霖雨。", "文昌戎政念得人，誰令兩公歸接武。", "周宣中興藉方虎，秦王學士開天府。", "只今陛下更辛苦，要折遐衝付尊俎。", "忍饑種麥未蓋土，軍民嗸嗸兩難處。", "從容宫漏未遽移，亦及漁樵人物否。"]}