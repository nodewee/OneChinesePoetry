{"author": "楊友夔", "period": "宋", "type": "诗", "title": "吳孫王墓", "paragraphs": ["闔閭城南荒之丘，昔誰葬者孫豫州。", "久無過客爲下馬，時有牧童來放牛。", "居然珍寶出光怪，識者夜見蹤其由。", "玉環金碗到城市，土花不蝕餘千秋。", "州家廉問亟封守，賊曹掩骼窮姦偷。", "已知其中有可欲，亦恐未免無窮憂。", "當時義師奮四海，少日已無袁與劉。", "英雄異世凜如在，暴露無乃爲神羞。", "人生浮脆無可料，螻蟻烏鳶從所求。", "高陵勸爾一杯酒，自古南山能錮不。"]}