{"author": "洪皓", "period": "宋", "type": "诗", "title": "聚道齋", "paragraphs": ["古人以道寓諸器，今人謂器與道異。", "不知器存道亦存，制器尚象皆其類。", "張公榜齋爲聚道，古器仍居三代寶。", "鼎彛雕鏤出神怪，篆籕文章資探討。", "虬螭怒目肆攫拏，犀兕頓足紛交加。", "雲靁華蘤靡不有，巧妙肯使毫釐差。", "詞嚴義密見款識，傳之萬祀期不墜。", "仲淹著書非著論，侍郎獨識先公意。", "見說侍郎才更優，牙簽插架如鄴侯。", "從来器寶待人寶，此器此人今罕儔。"]}