{"author": "晁公遡", "period": "宋", "type": "诗", "title": "白宋瑞自益州和予池上詩來因用韻奉簡", "paragraphs": ["文宗愛夏日，殿閣生微凉。", "高帝思猛士，大風雲飛揚。", "五子歌洛汭，陶唐有冀方。", "誠懸未識此，古意墮淼茫。", "我欲起九原，釂以百罰觴。", "作詩豈徒然，日月要爭光。", "吾子堪校讐，行翻芸葉香。", "其師縉雲老，墓木已三霜。", "有懷不及展，往聽鑾聲央。", "子能償彼恨，下泉端不忘。"]}