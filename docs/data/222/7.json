{"author": "晁公遡", "period": "宋", "type": "诗", "title": "李仁甫除喪作詩問之", "paragraphs": ["閉門讀喪禮，荒庭蓬藋深。", "愁雲聚隴首，悲風吹棘心。", "隣里昨甚憂，哭踴恐不任。", "近除二月禫，初御五日琴。", "雖復瘦欒欒，衆語喜見今。", "諒其念遺體，保此軀千金。", "顧無瘍可沐，髮脫未勝簪。", "稍當理衣冠，結綬且正襟。", "渠家符璽郎，實冠翰墨林。", "世業乏潤色，詔書行訪尋。", "紬繹須史遷，校讎得劉歆。", "再編中興詩，更載庭燎箴。", "暇時侍君側，祈招誦愔愔。"]}