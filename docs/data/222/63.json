{"author": "晁公遡", "period": "宋", "type": "诗", "title": "送鮮于運使西歸", "paragraphs": ["飛鳥避漢節，朔風揚旆旌。", "光芒候躔次，始見入蜀星。", "父老喜公至，來臨此江濱。", "陽侯爲先驅，歸指唐安城。", "君恩解煩劇，劒履休殊庭。", "衆聞駟馬還，當爲故鄉榮。", "眷茲峽中郡，念昔德化深。", "民無暴歛困，士感銓衡平。", "自聞有行色，愁雲黯秋陰。", "已應江妃瑟，泠然作離聲。", "大江亦安流，不復洪濤驚。", "天水相與碧，雲山無限青。", "乃知盛德士，扶持有神明。", "但恨濟世具，遽起懷歸心。", "寧無北闕念，未忘東山情。", "君王正仄席，漏下開延英。", "如公藉甚久，名聞漢公卿。", "當賜宣室召，不但問鬼神。", "金印有斗大，錦衣無夜行。", "願言不俟駕，起焉慰蒼生。", "自嗟代舍客，蒯緱鬰悲音。", "久落糠粃後，日隨車馬塵。", "不意侍廣座，見謂非凡鱗。", "假之風雷勢，欲令化南溟。", "誤當一鶚薦，敢冀萬里程。", "獨念知己難，感激爰至今。", "時來或可勉，庶隔雲母屏。"]}