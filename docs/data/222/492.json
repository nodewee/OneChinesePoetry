{"author": "洪皓", "period": "宋", "type": "诗", "title": "戲用邁韻呈吳傅朋兼簡梁宏父向巨原", "paragraphs": ["憂患二毛侵，目睫亦毿毿。", "篇什棄置久，遑暇閱龍龕。", "吳侯主詩盟，欲從靳如驂。", "古風風格老，叙事若綺談。", "宦情既淡薄，世故應飽諳。", "置驛復鄭莊，好奇過岑參。", "優游聊卒歲，俛仰自無慚。", "近取忘年友，得一乃分三。", "梁向競爽姿，邁也恐不堪。", "輙持水中蒲，擬並浦上柟。", "諸公不鄙夷，細流納江潭。", "有酒必喚飲，分題許同探。", "向子忽話别，寒霜萬嶺含。", "千里足勿憚，一行心亦甘。", "青冥定特達，髙賢上所貪。", "江頭春色回，和氣已醺酣。", "伊鬰思陶寫，故人居巷南。"]}