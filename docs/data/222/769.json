{"author": "李彌遜", "period": "宋", "type": "诗", "title": "次韻連江陳丞閔雨", "paragraphs": ["春雨兩甲子，夏雨知復多。", "麰麥已受弊，波及秫與禾。", "禾秫尚有望，霖霪人告瘥。", "雲師挾風伯，斥去煩撝訶。", "后土不得乾，浸欲乖時和。", "山翁食病粟，一飽寧憂佗。", "軍儲涸鄰國，柰此黔赤何。", "誰爲四達聰，黜陟分兩科。", "陳謨坐臯夔，禦侮用牧頗。", "上當天公心，立致擊壤歌。"]}