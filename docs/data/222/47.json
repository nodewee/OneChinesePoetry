{"author": "晁公遡", "period": "宋", "type": "诗", "title": "復用韻謝湯子才賀雨", "paragraphs": ["亢陽乃爲災，正坐我德凉。", "有雲輒復散，南箕端𥳽揚。", "舊聞江都相，亦有請雨方。", "星符久未下，天意終眇茫。", "齋居省愆尤，客至不敢觴。", "敬開紫函書，要近青黎光。", "電鞭煩列缺，雷車呼阿香。", "古人精誠感，六月猶降霜。", "夜來僅一洗，高澤未渠央。", "何時來賀我，有約君勿忘。"]}