{"author": "李彌遜", "period": "宋", "type": "诗", "title": "淮陰遇風雨", "paragraphs": ["吾廬豈不好，白日苦易夕。", "如何芳歲闌，尚此千里役。", "乾坤一虚舟，浩蕩楚天碧。", "江山已在眼，道路修且隔。", "風雨怕不休，波浪蹴天擲。", "船頭困九牛，屢挽不進尺。", "人生造化間，有似風中翮。", "偶去還復來，胡爲事形迹。", "杜陵誅雲師，韓子詛風伯。", "我已兩忘言，引觴聊自適。"]}