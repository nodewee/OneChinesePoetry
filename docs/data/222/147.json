{"author": "鄭剛中", "period": "宋", "type": "诗", "title": "夜聞雨聲賦古風時趙使君祈雨之翌日也", "paragraphs": ["山齋道人夢魂清，夢中細響忽可聽。", "三峡流泉出幽隱，萬蠶食此春葉聲。", "又疑相如夜病渇，蠏眼亂沸石鼎鳴。", "呼童起視果安在，云是四簷甘雨傾。", "于時火流祗三日，田兆正作龜縱横。", "昨朝太守拜壇下，五龍奉命雲雷驚。", "小兒放散蜥蜴去，神鼓罷撃巫舞停。", "田翁翻溝出賸水，婦子田邊笑相迎。", "商量今歲多醸酒，是間指日當雲平。", "山齋一飽想無慮，摩腹臥看秋風生。"]}