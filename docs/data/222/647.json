{"author": "黎道華", "period": "宋", "type": "诗", "title": "金石臺遙碧堂", "paragraphs": ["三真駕鶴朝上清，金童前導雙霓旌。", "去如摶風不復返，至今霧雨愁青冥。", "空山樓觀纔煙靄，山根水作青羅带。", "道人綠髪映方瞳，呼吸嵐光餐沆瀣。", "瀛洲有路接蓬壺，欲往從之無飛車。", "白浪如山海風惡，此時目斷空愁予。", "何如散髪一堂上，水色山容相蕩漾。", "賦詩把酒弄清暉，酒人奇胸詩益壯。", "三真在天今幾秋，瑤林琪樹連瓊樓。", "會看雲鶴下塵世，金石巖前尋舊遊。"]}