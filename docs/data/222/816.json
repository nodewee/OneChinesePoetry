{"author": "李彌遜", "period": "宋", "type": "诗", "title": "寄題翠樊亭", "paragraphs": ["何郎愛山知貴目，不着芒鞋踏空谷。", "誅茅結竹凾丈間，坐揖崔嵬遶江綠。", "我亦尋幽不憚遠，半世一身隨轉轂。", "峰巒過眼已成夢，南北空嗟髀消肉。", "羨公登亭如歷塊，睥睨乾坤輕一芥。", "春繁嫵媚發奇姿，秋凈孤髙見真態。", "固知靜者自超詣，世上憧憧良足隘。", "智愚何止三十里，咫尺須論百千界。", "四時秀色供盤礴，筆下雲烟醉中落。", "雕鎪苦欲覷天巧，造物有靈應作惡。", "蓬萊方壺或上下，紛紛陵谷今非昨。", "倘令夸子與霄遁，胸中賴有藏山壑。"]}