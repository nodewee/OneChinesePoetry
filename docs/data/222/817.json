{"author": "李彌遜", "period": "宋", "type": "诗", "title": "贈别竹西王彦升居士", "paragraphs": ["參軍四壁生秋草，鬂毛不似心先老。", "終隨烟霞學巢由，一室安能事除掃。", "竹西舊說青雲客，詩思長留意無極。", "塵埃不見襄陽山，賴有斯人道消息。", "赤心照日青眼明，與君一見輸生平。", "君去摩天學孤鳯，我今飲海盤長鯨。", "雲車劙兮風馬休，呼兒乞取千金裘。", "明朝有句道不得，黄葉滿庭無限秋。"]}