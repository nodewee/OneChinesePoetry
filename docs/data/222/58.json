{"author": "晁公遡", "period": "宋", "type": "诗", "title": "單于行", "paragraphs": ["單于連年壓吳壁，道路當時多阻隔。", "長安宮殿麋鹿游，目見銅駝在荆棘。", "一龍渡江已升天，妖氛夜衝牛斗躔。", "胡兒臨江飲胡馬，倉皇捐棄珊瑚鞭。", "蒲萄宮中日復日，長庚食月單于泣。", "邊馬心思塞草秋，吹笳淚落旃裘濕。", "豈知反覆十五年，靈光再見猶巋然。", "落南遺民喜相語，日欲歸理桑麻田。", "平生思歸今得歸，未歸悽愴獨先悲。", "闔廬傷指越未報，灌孟陷敵夫空回。", "念昔結纓在何所，遥想荒郊迷隴畝。", "他時抱劒哭野中，深目而髯當語汝。"]}