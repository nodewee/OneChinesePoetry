{"author": "李彌遜", "period": "宋", "type": "诗", "title": "次韻葉觀文東禪開堂", "paragraphs": ["閩山多勝地，列屋栖髙禪。", "妙供積香苾，寶華散金蓮。", "往時入廛手，來見住世緣。", "遼遼百年後，慧炬無復然。", "我公具正眼，爲續旃檀烟。", "諸方坐老衲，具足世法船。", "少開迷雲昬，氛埃遂澄鮮。", "我來偶相值，杖履參髙軿。", "拈花起一笑，歸去跨林泉。", "從兹竹陰下，飽飯縱横眠。"]}