{"author": "晁公遡", "period": "宋", "type": "诗", "title": "謝曾子長分餉臨江軍黄雀", "paragraphs": ["遠游旅食荒山裏，竹鼠山鷄污刀几。", "鳴鞭走送來扣門，眼明忽見銜環子。", "江南今秋禾黍熟，場間啄穗驚不起。", "正緣一飽墮網羅，包裹頭顱行萬里。", "登盤始欣不負腹，下箸未及先染指。", "畧須沃酒助甘腴，更覺披綿愈豐美。", "使我轉憶江湖鄉，水珍海錯那可忘。", "十年不見尚能說，楚人未數鯉與魴。", "蛤蜊含漿自有味，蟹螯斫雪仍無腸。", "紅螺爲醤勝食肉，白𧍧作炙如截肪。", "江瑶石首最貴者，千金一枚誰得嘗。", "但願浮家老吳越，此生不願尚書郎。"]}