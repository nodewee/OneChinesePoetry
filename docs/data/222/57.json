{"author": "晁公遡", "period": "宋", "type": "诗", "title": "懷浙中兄弟", "paragraphs": ["昔游楚澤窺衡湘，飄然欲返川無梁。", "途窮問津西入蜀，十年一過如風狂。", "欲知滯留視草木，來時尺許今人長。", "石龜尚有懷海心，苟非達者寧無情。", "倦游于此豈不厭，況乃州縣徒勞人。", "官如敝屣端可捐，投劾徑去真欣然。", "只憂口紋有從理，一簪不著死道邊。", "近聞有客自吳至，試問龍化今何年。", "屬車南游今尚爾，翠華停停照江水。", "會稽久闕神禹朝，再喜吳兒識天子。", "徑山苕溪兩奇絕，鳳舞龍飛臨觀闕。", "宮中又起白玉城，丹樓如霞高嵽嵲。", "潮聲浩浩江風急，越水吳山動秋碧。", "霓旌玉弭有光輝，西湖蒲柳生顔色。", "氣象不與巴山同，年來聞此益欲東。", "但期生見翔鳳闕，豈敢望到明光宮。", "舉頭試望長安日，遥想烏衣淚霑臆。", "逢人寄書往問訊，流落猶爲帝城客。", "山川雖異風景同，勿作楚囚相對泣。"]}