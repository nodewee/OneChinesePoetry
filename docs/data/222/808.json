{"author": "李彌遜", "period": "宋", "type": "诗", "title": "再用王才元少師韻", "paragraphs": ["十年趁飛蓬，來作海邉夢。", "曾無竹馬迎，長辦柳車送。", "長鬚乞米收，驥子學詩誦。", "自公弭節歸，許我執鞭從。", "聽詩鬼神泣，看劍星辰動。", "歡留文字飲，靜憇苾芻供。", "辨疑每及爭，攻短不憚痛。", "捜奇至旁求，探賾或奇中。", "誰知烟霞姿，肯與塵土共。", "長風起青冥，逸思攪空洞。", "豈無酒百船，可待角三弄。", "不勞行炙人，一見散花衆。", "敢違江山招，寧受児女風。", "可但東山佳，西池有儀鳯。"]}