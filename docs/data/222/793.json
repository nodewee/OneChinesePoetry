{"author": "李彌遜", "period": "宋", "type": "诗", "title": "次韻葉觀文遊鼓山", "paragraphs": ["謝公憂民餘，妙語繼兩禪。", "兹遊瞰滄溟，宛在一葉蓮。", "木密虚可步，石立髙莫緣。", "從來看山眼，一洗俱茫然。", "蓬萊如有無，空翠蒙雲烟。", "卻疑浩蕩中，天津渺歸船。", "崎嶇訪幽勝，衆象爭相鮮。", "凌髙寓遠目，孤雲共軒軿。", "歸來擁寒衾，耳底酒鳴泉。", "覓句了不工，青燈暗孤眠。"]}