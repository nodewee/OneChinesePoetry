{"author": "李彌遜", "period": "宋", "type": "诗", "title": "送鄒德久還鄉在福唐作", "paragraphs": ["長松瑟瑟搖悲風，方床冷枕鳴秋蛩。", "短衾客子起孤悶，平明歸思如春鴻。", "我家君家各陽羨，夢寐不聽閩山鐘。", "自從敵馬飲江水，去住彼此隨飛蓬。", "那知萬里一樽酒，碧雲落日聊春容。", "野林秋淨山更遠，樓殿突兀藏丹楓。", "銀鈎玉筯光照座，髙歌大笑聲摩空。", "長亭著鞭莫太早，愁色正在登臨中。", "一身四海會面少，况我與子俱成翁。", "徑須留作千日醉，坐看春風舒小紅。"]}