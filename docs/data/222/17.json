{"author": "晁公遡", "period": "宋", "type": "诗", "title": "陳行之二年三至寧江嘗有遊吳之興而尚不果", "paragraphs": ["君如歷塊馬，萬里當霜蹄。", "今爲繞枝鵲，終夕未安棲。", "二年三見過，每至醉似泥。", "我貧觴豆薄，飯豆兼羹藜。", "汲碧雲雨硤，擷青風露畦。", "焉能效季倫，咄嗟辦䓑薺。", "君婦工烹調，刀几勞柔荑。", "昔嘗留我飯，鮮腴出中閨。", "慎勿笑粢糲，平生把鉏犁。", "朝來忽告別，復指巴渝西。", "借問王內史，何時游會稽。"]}