{"author": "鄭剛中", "period": "宋", "type": "诗", "title": "自訟", "paragraphs": ["我昔貧時冬少袴，四壁亦無惟有柱。", "自從腳蹈官職場，暖及奴胥妻子飫。", "線因針入敢忘針，入室古云當見妬。", "雲衢跌足泥淖寒，涕泣牛衣復如故。", "銜恩省咎到骨髓，萬罪一愚難自恕。", "山深坐覺困煙瘴，天闊日思沾雨露。", "性中不愛賓客詩，亦或未然工部句。", "文章誰謂不得力，陋儒豈是冠相誤。"]}