{"author": "鄭剛中", "period": "宋", "type": "诗", "title": "大暑竹下獨酌", "paragraphs": ["新竹日以密，竹葉日以繁。", "参差四窗外，小大皆琅玕。", "隆暑方盛氣，勢欲焚山樊。", "翛然此君子，不容至其間。", "清風如可人，亦復怡我顔。", "黄昏開竹杪，放入月一彎。", "綠陰隨合之，碎玉光斕斑。", "我舉大榼酒，欲與風月懽。", "清風不我留，月亦無一言。", "獨酌徑就醉，夢凉天地寬。"]}