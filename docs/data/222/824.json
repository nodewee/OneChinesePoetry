{"author": "李彌遜", "period": "宋", "type": "诗", "title": "春日同遊梅花坡分韻賦詩坡字", "paragraphs": ["春江曉鼓收更鼉，筍輿催上西城坡。", "嵩陽散人藍田吏，紫髯參軍三語羅。", "機雲兄弟更奇絕，杖藜雜沓行逶迤。", "孤芳冷蕊正明媚，卻笑桃李空繁多。", "卑枝横路靄香陣，遠樹山林揚素波。", "石腸冷淡老眼暗，對此不忍空樽犧。", "四賓袞袞飲翻河，扳花覆盞自起歌。", "語劇嗔眉動輕皺，酒薰笑臉生微渦。", "跳丸背我何太急，誰爲返旆追羲和。", "商量嫩蕊暫留住，後來載酒無蹉跎。"]}