{"author": "李彌遜", "period": "宋", "type": "诗", "title": "和張嵇仲秋日病中見示", "paragraphs": ["浮生一虚舟，流景半修夜。", "塵勞互牽挽，荏苒柏間麝。", "晚從農圃遊，徑欲老閑暇。", "二年古陵陽，邂逅穎川霸。", "薰然君子風，臥致此邦化。", "公庭散鳬騖，文字雜休假。", "江山助悽惋，句法妙曹謝。", "客來飲以醇，味語兼膾炙。", "長風起百圍，微日下三舍。", "高秋攪羈懷，遊子念歸駕。", "身名兩將隱，焉俟連城價。", "譬之草木姿，榮枯信冬夏。", "公材可支顛，乃復用苴罅。", "天其遣鯨鯢，慰我波濤下。", "忠良人樂推，正直神所迓。", "會看擊南溟，風雲生叱咤。"]}