{"author": "鄭剛中", "period": "宋", "type": "诗", "title": "正月十一夜燈開雙花", "paragraphs": ["鉛杯壓短檠，清膏沃虚草。", "炯炯孤焰瘦，吐此雙花好。", "誰爲夜氣温，暗助春風巧。", "碎翦朝霞紅，緣以金粟小。", "或云兩玉蟲，飛来抱釵杪。", "美人輕燎之，要看火中寶。", "我聞道家和，可以感穹昊。", "門闌將有喜，每事吉先兆。", "而我方朽衰，負戾落南嶠。", "胡爲今夕光，熠熠似相報。", "無乃天地慈，四海施洪造。", "陽和隨根性，溥爲脫枯槁。", "吾其得歸歟，頂戴君恩老。"]}