{"author": "鄭剛中", "period": "宋", "type": "诗", "title": "讒桃花", "paragraphs": ["手提銅壺汲漣漪，去年曾浸寒梅枝。", "今年汲水浸桃蕚，明玉之瘦紅粉肥。", "夭夭灼灼豈不佳，如酒透骨春頗宜。", "孰與山齋雪將飛，彼孤者芳抱清姿。", "幽香入我苦吟筆，此意似非桃所知。", "我今顛倒六鑿癡，對花下悟靈雲疑。", "何人道眼絕世態，試以公論分妍媸。", "東鄰有女厭綺縠，雷五不簪珠與璣。"]}