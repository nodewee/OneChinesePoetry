{"author": "李彌遜", "period": "宋", "type": "诗", "title": "次韻葉觀文再賦遊靈源桃花二洞之作  其二", "paragraphs": ["山行有底急，路轉乃爾長。", "輿肩憇清蔭，屐齒尋幽芳。", "突兀見古殿，委蛇度飛梁。", "餘紅點澗色，新絲浮巖光。", "人徑出鳥道，僧居儼蜂房。", "前山去未了，後騎低可望。", "逢人貴同氣，偶地忘殊方。", "徑催文字飲，稍近花草香。", "語味寫素隱，詩工發深藏。", "湛輩欣有得，折楊愧成章。"]}