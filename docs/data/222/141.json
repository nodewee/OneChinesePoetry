{"author": "鄭剛中", "period": "宋", "type": "诗", "title": "風俗", "paragraphs": ["民生各異俗，王制論不詭。", "惟兹封州郡，山之一谷爾。", "麥秋無青黄，霜冬有紅紫。", "嗜好既殊尚，言語亦相牴。", "問之彼不通，告我此勿理。", "駭去如鹿麋，團聚若蛇虺。", "已而忽超然，天下同一理。", "嶺南自嶺南，勿用嶺北比。", "况自江山情，雅故均鄰里。", "暮夜松桂間，受月如受水。", "根根抱虚明，葉葉萬塵洗。", "先生一杯酒，月到酒尊底。", "畫以寄吾鄉，吾鄉祗如此。"]}