{"author": "晁公遡", "period": "宋", "type": "诗", "title": "予長女歸叔尚偕往江津作詩送之", "paragraphs": ["薛郎吾嬌客，昨肯過彭濮。", "相從雖云久，一歲如轉燭。", "外堂忽有請，歸駕行當促。", "自稱先君子，嗣以病家督。", "焉能主烝嘗，我祭則受福。", "吾誠愛吾女，撫視長不足。", "人皆念其子，此事非我獨。", "敢欺泉下友，已拱宰上木。", "論情夫何遠，守墓亦所欲。", "老夫懷津鄉，山好田土沃。", "尋穿蜂窠硤，但種鴉鐵穀。", "先營五畝宅，仗爾今往卜。"]}