{"author": "王維", "period": "唐", "type": "诗", "title": "送友人歸山歌二首 一", "paragraphs": ["山寂寂兮無人，又蒼蒼兮多木。", "羣龍兮滿朝，君何爲兮空谷。", "文寡和兮思深，道難知兮行獨。", "悅石上兮流泉，與松間兮草屋。", "入雲中兮養雞，上山頭兮抱犢。", "神與棗兮如瓜，虎賣杏兮收穀。", "愧不才兮妨賢，嫌既老兮貪祿。", "誓解印兮相從，何詹尹兮何卜。"]}