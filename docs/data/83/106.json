{"author": "陸文圭", "period": "宋", "type": "诗", "title": "題張南山慶九十詩卷", "paragraphs": ["翁今百歲少十年，我少公年二十五。", "天與翁齡百二十，我已化作原頭土。", "延年賸得飲食樂，損壽多應作詩苦。", "梅開儻獲登公堂，一醉猶能戴花舞。", "兒孫拍手向我語，公漆點鬚貝齊齒。", "降原陟巘步如飛，飽飯何曾飲人乳。", "夢中猶記前朝事，二老相逢必歡喜。"]}