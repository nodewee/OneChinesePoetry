{"author": "陸文圭", "period": "宋", "type": "诗", "title": "送羅秋崖", "paragraphs": ["宰相昔起富春山，門生四海皆達官。", "牋書爭寶朵雲樣，題詩便隔紗籠看。", "知君相與有瓜葛，絕口不道人所難。", "何不跨鼇上金鑾，胡爲采芹坐江干。", "群鴞飛來爭野葚，三鱣不足供朝餐。", "人生榮悴何足歎，海水會使桑田乾。", "當軒下馬昔日盛，閉門羅雀今朝閒。", "群兒瑟縮手不熱，先生落魄氈猶寒。", "范陽城南丹旐歸，何人送者車班班。", "羊曇獨灑西州淚，孟嘗空感雍門彈。", "老樹春殘蝴蝶去，滄江歲晚白鷗還。", "北風吹雪被長巒，詩囊酒榼隨征鞍。", "請君讀詩飲美酒，歸日謝客牢閉關。", "世間萬事不須問，西湖柳色差可觀。"]}