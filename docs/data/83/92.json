{"author": "陸文圭", "period": "宋", "type": "诗", "title": "送徐舜輯", "paragraphs": ["彥霖父子魏公客，持國之兄招不得。", "豪華落盡漳水流，主人眠石扃醉白。", "天傾地坼古今愁，浣花窮殺老參謀。", "窗寒雪壓燈昏夜，門靜蟲吟葉落秋。", "平生故人渺江浦，誰往省之遣宗武。", "惜哉赤白兩洪崖，敢道交情棄如土。", "回舟蘋浦思依依，空憶桃花鱭鱠肥。", "竹西騎鶴不可去，西州萬里將安歸。", "南山之陽木已老，南山之陰木尤槁。", "不信春風吹不蘇，珍重歲寒宜自保。"]}