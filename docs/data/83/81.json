{"author": "陸文圭", "period": "宋", "type": "诗", "title": "送經之偕義齋兩舍人入燕併呈善之待制", "paragraphs": ["君馬三渡白溝河，溝水東流青草多。", "踞鞍顧盼聊試耳，伏櫪悲歌奈老何。", "古人千金重然諾，把臂况受生死託。", "肯先申白獨辭楚，且伴機雲雙入洛。", "道遠始知離別苦，地僻應思宦游樂。", "榮名日久當日厭，浮生花開又花落。", "平世應無戰國材，選賢何日到金臺。", "寄聲玉堂老仙伯，桂樹秋風歸去來。"]}