{"author": "陸文圭", "period": "宋", "type": "诗", "title": "贈鄭元明術士自言安晚之孫故詩及之", "paragraphs": ["梁灝八十有二歲，自從天福逮雍熙。", "中更乾德五星聚，晚賜龍頭拜玉墀。", "吾今之年灝相若，布衣落拓何能爲。", "吟詩獨與熊兒和，作賦那求狗監知。", "龍鍾久納少年侮，耿介尤爲諂子嗤。", "吾聞長沙趙彥仁，豫知鄭相秉化鈞。", "從容杯酒託二子，端嘉之際俱名臣。", "是時宋德已衰謝，扶顛江左尚有人。", "安晚之孫今爲庶，嗟我與子俱邅迍。", "不須諛我有許壽，且道何時脫子貧。", "清和四月天氣新，共買一醉拋青春。", "窮通壽夭俱莫問，蓋世英雄一窖塵，草間惟有石麒麟。"]}