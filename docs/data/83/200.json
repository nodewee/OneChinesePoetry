{"author": "陸文圭", "period": "宋", "type": "诗", "title": "送衛月山歸鄉", "paragraphs": ["臚傳居第一，科目艷當年。", "慷慨誅奸佞，從容秉政權。", "諸孫今白屋，舊物止青氈。", "幾見黄粱熟，何當鐵硯穿。", "書聲月廡下，燈影雨窗前。", "學者師王式，時人老伏虔。", "不令官濟濟，空負腹便便。", "桑葚鴞偏惡，桐花鳳可憐。", "縱無當食祿，猶有可耕田。", "卒卒纔傾蓋，依依願執鞭。", "二翁俱耄矣，一別重凄然。", "握手出門去，桂花香滿船。"]}