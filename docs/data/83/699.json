{"author": "鄭君老", "period": "宋", "type": "诗", "title": "哭妹貞娘節烈", "paragraphs": ["哀哉吾妹兮，生不逢時。", "痛哉吾妹兮，死此亂離。", "灰塵漲空兮，鐵騎南馳。", "旌旗蔽野兮，日色無輝。", "兇徒蜂起兮，濁亂民彝。", "恣行劫掠兮，四野傷悲。", "我妹遇茲兮，尚在閨闈。", "若逃患難兮，計無可爲。", "恐被污辱兮，决死無疑。", "一刀自刎兮，澌血淋漓。", "死仆於床兮，不變容儀。", "刀不落地兮，手尚堅持。", "英烈如生兮，人誰敢欺。", "嗟我獨生兮，於世何裨。", "汝危莫援兮，恨無窮期。", "悠悠我思兮，泣涕漣如。", "人皆有死兮，特出異宜。", "哀哉痛哉兮，噫嘻。", "獨存汝名兮，萬古無遺。"]}