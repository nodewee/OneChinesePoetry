{"author": "陸文圭", "period": "宋", "type": "诗", "title": "送吏員遷調松江", "paragraphs": ["吏員務選才具良，不問他邦與吾鄉。", "珠金出産已足貴，蘭桂移根亦自香。", "諸君此行良不惡，居家何如宦游樂。", "季鷹曾憶松江鱸，士龍空歎華亭鶴。", "昔人還鄉苦不早，今人離鄉涉遠道。", "漁舟泛澤青茫茫，客衣吹霜白皜皜。", "朱甍結構井邑富，畫戟清閑官府好。", "紛紛刀筆心自厭，落落功名身未老。", "要看入海運大鵬，不恨出山成小草。"]}