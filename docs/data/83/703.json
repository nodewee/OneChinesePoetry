{"author": "韓信同", "period": "宋", "type": "诗", "title": "蓬萊飛峰", "paragraphs": ["海上神山名自昔，來去隨潮無定迹。", "天人俯覽念虛浮，六鰲頂戴窮神力。", "群仙貝闕蕊珠宮，多種瑶芝瓊草碧。", "依然根著不堅牢，飛入石堂作南壁。", "螺紋蠣迹石龍存，雲氣隨潮時雨濕。", "仙風颯爽生羽翰，招納霓裳羽衣客。", "試登絕頂望五湖，高樓洞天纔咫尺。", "藥爐灰冷多登真，九轉丹成人未識。", "雲間鶴迹託來篇，王鄧真人久相憶。"]}