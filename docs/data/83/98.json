{"author": "陸文圭", "period": "宋", "type": "诗", "title": "題南夫四時佳致園亭", "paragraphs": ["桐川博士老文學，出處乃在可否間。", "舍東支徑劣百步，牆北危亭俯兩山。", "風花辭枝黏草碧，雨竹卸籜連苔斑。", "林臯紅葉白雁早，江國瓊英翠羽寒。", "一年天與四時景，百歲人無半日閒。", "擾擾鳴鐘戒晨起，昏昏秉燭愁夜闌。", "蜉蝣生死寄黄壤，烏兔飛走凋朱顔。", "主人自得靜中趣，物理常於動處觀。", "從容琴書寓真樂，邂逅樽前追清歡。", "良時佳友不易得，惡客未至門先關。"]}