{"author": "陸文圭", "period": "宋", "type": "诗", "title": "壬辰六月旦日記異", "paragraphs": ["六月朔旦昧爽天，我夢蝴蝶飛翻翻。", "一聲驚覺不可執，鏗然有物墮我前。", "陰風蕭蕭榻震動，褰帷一咤聲寂然。", "向空抹漆無所臯，堂上呼燈人自眠。", "一生學道心勿動，養氣未敢輕先賢。", "元忠昔日鬼移牀，廳廡之下凡三遷。", "稚圭卧內見匕首，金带忽置城頭邊。", "二公名德余不及，鬼賊揶揄空自憐。", "神姦無復照金鼎，偷兒何暇哀青氈。", "二端是否吁莫辨，一夕倉卒嗟何緣。", "吟哦未斷紙窗白，山寺風雨鳴鐘懸。", "起來搔首空四壁，濕薪竈婢愁炊烟。"]}