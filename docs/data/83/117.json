{"author": "陸文圭", "period": "宋", "type": "诗", "title": "栽桑", "paragraphs": ["細聽鄰婦低眉說，年年育蠶苦無葉。", "山童執筐入市賣，一稱百錢猶未愜。", "更兼春雨土窗寒，忍見蠶饑頭戢戢。", "買絲織絹輸官外，空借鄰機閒一月。", "阿姑卒歲無繻袴，小兒露骭風吹裂。", "今時縣官清且明，課民務本令必行。", "擔桑赬肩荷鋤去，青青布種環郊城。", "明年家養一百箔，巷響繰車楝花落。", "滿籠新絲白雪香，聽賽蠶官鼓聲樂。"]}