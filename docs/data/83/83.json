{"author": "陸文圭", "period": "宋", "type": "诗", "title": "送楊起之安豐錄判", "paragraphs": ["芍陂茫茫古邊城，雞犬相聞今樂土。", "交兵往事空流水，避亂居民尚遺堵。", "似聞此地歲豐穰，要得清官手摩拊。", "君才天馬足神駿，老大去年參選部。", "閩中實歷禆風憲，淮右先聲動官府。", "爭看祖道車騎衆，力疾登途霜月苦。", "牆東故人懶出門，濁酒黄花對誰舞。"]}