{"author": "陸文圭", "period": "宋", "type": "诗", "title": "送祝君晟之官昌化", "paragraphs": ["九里河梁昔携手，酒酣共折城南柳。", "春風六載忽吹過，浮雲萬事無不有。", "餘生閉戶忍寒餓，薄宦隨方困奔走。", "徑從蓮幕換青衫，猶勝兔園嘲白首。", "我床昨夜破却甕，君印何時大如斗。", "肯將車服耀故人，未覺來往煩佳友。", "從今出處可忘言，柳邊重飲城南酒。"]}