{"author": "韓信同", "period": "宋", "type": "诗", "title": "岳王墓", "paragraphs": ["妖星隳地芒角赤，龍劍悲吼風蕭瑟。", "中原王氣挽不回，將軍一死鴻毛擲。", "秦家小兒真戲劇，播弄造化摇樞極。", "指讎爲親忠且逆，隻手上遮天眼碧。", "九重茫茫隔天日，無由下燭臣愚直。", "臣愚萬死不足惜，國恥未湔猶憤激。", "古墳埋冤血空瀝，西風年年土花蝕。", "我恐精忠埋不得，白日英魂土中泣。", "請將衰骨斵苔痕，獻作吾皇補天石。"]}