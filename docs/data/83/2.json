{"author": "王維", "period": "唐", "type": "诗", "title": "登樓歌", "paragraphs": ["聊上君兮高樓，飛甍鱗次兮在下。", "俯十二兮通衢，綠槐參差兮車馬。", "却瞻兮龍首，前眺兮宜春。", "王畿鬱兮千里，山河壯兮咸秦。", "舍人下兮青宮，據胡牀兮書空。", "執戟疲於下位，老夫好隱兮牆東。", "亦幸有張伯英草聖兮龍騰蚪躍，擺長雲兮捩迴風。", "琥珀酒兮彫胡飯，君不御兮日將晚。", "秋風兮吹衣，夕鳥兮爭返。", "孤砧發兮東城，林薄暮兮蟬聲遠。", "時不可兮再得，君何爲兮偃蹇。"]}