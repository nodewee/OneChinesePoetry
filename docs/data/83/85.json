{"author": "陸文圭", "period": "宋", "type": "诗", "title": "奉餞子華教授北上時癸酉三月", "paragraphs": ["清明上巳三月中，一春天氣少沖融。", "曈曈初日翳復吐，黄塵漲起西北風。", "有客束書挾兩童，南來兩馬一馬驄。", "舉鞭蕭蕭易水東，博徒劍客時相逢。", "怪君體弱心甚雄，聲名壯健驚老翁。", "元英磨室渺無蹤，黄金誰爲隗築宮。", "茫茫宇宙今古同，天時人事安有終，江柳自綠山花紅。"]}