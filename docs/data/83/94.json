{"author": "陸文圭", "period": "宋", "type": "诗", "title": "送北禪釋天泉長老入燕", "paragraphs": ["金身夢覺白馬東，西來禪教各一宗。", "講師高據獅子座，緇素群集驚盲聾。", "天華咫尺飛墜地，夜燭神光滿室紅。", "遠師道林嗣宗風，專談義學離禪鋒。", "三葉五性總超詣，一枝擘與天泉翁。", "不泥筌蹄求解脫，不執文字迷本空。", "黄梅四月上盧龍，騎馿不下莫相逢。", "徐州麥飯足可飽，青州布衫誰與縫。", "盧溝橋邊石頭滑，飛錫徑入明光宮。", "手揮玉麈天顔喜，身被紅綃帝渥濃。", "回頭却笑虎丘石，夜半不憶寒山鐘。", "君不見懶殘昔住衡山峰，使者召之終不從，天寒垂涕石窟中。"]}