{"author": "陸文圭", "period": "宋", "type": "诗", "title": "送節之衡之兩舍人入燕", "paragraphs": ["龍駒鳳雛兩陸子，並駕秋風鞭騄駬。", "老眼一見失驚喜，定知乃翁元不死。", "生子真足慰人心，景升諸兒豚犬耳。", "滿朝譽翁不容口，世祿固應傳不朽。", "爲官豈計多得錢，取印終須大如斗。", "我是韓家十八郎，里中曾拜北平王。", "碧梧停鵠已飛去，玉雪娟娟今在傍。", "往事傷懷淚如水，矻矻窮年吾老矣。", "欲追霞佩小頡頏，手倦束書携不起。"]}