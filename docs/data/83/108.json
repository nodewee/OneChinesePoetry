{"author": "陸文圭", "period": "宋", "type": "诗", "title": "題登瀛圖", "paragraphs": ["世傳閻公學士圖，意象曠雅難形模。", "山僧臨本持索句，展卷復掩空長吁。", "秦王功高塞宇宙，搜攬豪雋供馳驅。", "內懷矛甲伺同氣，外示閒暇耽文儒。", "臨城開館構傑閣，坐見瀛海移西都。", "分番夕宿無厭倦，珍膳日給何豐腴。", "天光下照天策府，煌煌星象經天衢。", "房喬夜半進危計，平明一矢驚臨湖。", "群賢崛起輔貞觀，亦有淹滯如顔蘇。", "惜哉燕翼謀未善，祥麟接武容妖狐。", "殿階置笏怒未解，田舍收麥言何諛。", "策名書府真有靦，空與老姥扶天樞。", "貴人一代骨已朽，史筆千載心猶誅。", "閻公絕藝今亦無，長安落日明榛蕪。"]}