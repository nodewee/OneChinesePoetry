{"author": "陸文圭", "period": "宋", "type": "诗", "title": "題立齋不礙雲山亭", "paragraphs": ["英英山中雲，蒼蒼雲外山。", "雲山偃蹇若高士，不傍貴人門戶間。", "藕堂老人家四壁，詩句曾參浣花客。", "一亭半落平疇外，拾盡乾坤眼猶窄。", "樵歌斷處起寒青，鳥影明邊際空碧。", "玉鸞不入巫陽夢，滿榻凝塵室生白。", "昨宵礎潤卜雨來，岸巾欄角小徘徊。", "忽然一片黑模糊，失却萬丈青崔嵬。", "有風颯然起林薄，如覺天日徐徐開。", "推窗看山色如故，斷雲飄零不知處。"]}