{"author": "韓信同", "period": "宋", "type": "诗", "title": "棋盤仙迹", "paragraphs": ["唐山絕頂棋盤石，戲局流傳名自昔。", "殷勤細問白髪翁，云是仙人曾對奕。", "苔封石磴不敢移，竹引清風時拂拭。", "箇中黑白子不留，想是仙童爲收拾。", "又不聞樵採之人王子質，邂逅仙人執手談，贏輸未决藏機密。", "貪看柯爛不知時，少憩山中方七日。", "誰識囊中日月長，歸來塵世無相識。"]}