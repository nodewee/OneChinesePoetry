{"author": "陸文圭", "period": "宋", "type": "诗", "title": "題劉晦卿月樓圖并餞秋闈之行仍不犯月樓字", "paragraphs": ["君不見劉越石，晉陽鐵騎圍城急。", "一聲長嘯震山谷，拋弓散走群兒泣。", "又不見庾元規，武昌僚佐相追隨。", "坐據胡牀夜笑語，不知賓主竟爲誰。", "枕戈待旦成何事，終讓著鞭先士稚。", "況復西風塵污人，茂宏舉扇思還第。", "嗟嗟二子逢世亂，誤長清談空致患。", "爭如今夕倚闌人，一生飽喫升平飯。", "百城桴鼓夜不鳴，萬里山川秋愈明。", "黄鶴孤飛白鷗睡，捲簾露氣下三更。", "初聽笛聲何激烈，再聽書聲更清越。", "素娥密約無人知，今秋丹桂來先折。"]}