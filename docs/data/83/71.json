{"author": "陸文圭", "period": "宋", "type": "诗", "title": "贈道人周大方", "paragraphs": ["道家者流雙鳳仙，迂訪牆東老田叟。", "叟讀儒書五十年，一事不成今白首。", "道人過門何所求，期將汗漫東北游。", "青蛇三尺風雷吼，玄鶴一聲天地秋。", "吏商奔走日百里，區區嗜利與名耳。", "道眼視之海中漚，炎夏長途何必爾。", "吾師之師柱下史，紫氣曾驚關尹喜。", "當時剩却五千言，焉用老人詩一紙。"]}