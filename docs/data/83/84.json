{"author": "陸文圭", "period": "宋", "type": "诗", "title": "送黄子高常熟教授", "paragraphs": ["儒科一廢四十年，甲寅詔下初興賢。", "雞窗夜半同起舞，竟讓祖生先著鞭。", "去乘騄駬首燕路，歸騎赤鯉游琴川。", "川中疑有古文學，子游故里今依然。", "采芹思樂絃且歌，官况雖清奈冷何。", "省臺衮衮豈足羨，燕雀喧啾入網羅。", "殘春積雨困花柳，天氣昏昏如中酒。", "怕逢北客問新事，更恨東人奪佳友。", "暮年離別意鮮歡，追思得失空長歎。", "詩成寫寄掩關卧，夢逐飛絮黏征鞍。"]}