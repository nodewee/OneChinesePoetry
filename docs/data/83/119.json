{"author": "陸文圭", "period": "宋", "type": "诗", "title": "竹鶴窺棋雪字韻", "paragraphs": ["秦馬投鞭江可竭，別墅從容謀已决。", "蘭階小兒呼與棋，敵手不覺平時劣。", "青岡鶴唳走先聲，捷書上牀屐齒折。", "局中勝負俄今古，身後功名謾豪傑。", "何如山中靜相對，風度幽篁韻清絕。", "林深有客遇神機，柯爛無人傳妙訣。", "白頭老姥獨解事，化作仙禽欲饒舌。", "石枰落子忽驚飛，五月驪山啄殘雪。"]}