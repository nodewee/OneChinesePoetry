{"author": "陸文圭", "period": "宋", "type": "诗", "title": "壽王君明", "paragraphs": ["去年中秋月色高，吳山痛飲推文豪。", "今年依舊故鄉月，紛紛青紫誇兒曹。", "世間兒曹何足數，芙蓉仙人在江浦。", "握荃懷瑾遺世紛，黄卷日與聖賢伍。", "曾攀月桂臼邊枝，素娥夜半睡不知。", "覺來薄怒赬自持，與仙重約三秋期。", "一朝功成九霄去，小黠肯顧偷桃兒。", "城東白髪龍鍾叟，瓣香來祝仙人壽。", "長生辟穀未要學，千載與君期不朽。"]}