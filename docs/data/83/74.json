{"author": "陸文圭", "period": "宋", "type": "诗", "title": "贈張明德星士", "paragraphs": ["二曜五緯萬古懸，甘石之學今不傳。", "術家能以天占人，聖人乃以人占天。", "仁義禮智性所具，吉凶禍福命使然。", "命天俵賦定不易，性我受用修則全。", "經文二百有五字，明德乃在新民先。", "君從何處講此學，直遡建洛窺先賢。", "工夫潜深秋日靜，本真瑩靜霜月圓。", "市聲初散簾欲下，龜筴未收客下馬。", "一人妄計秩崇庳，一人猥算資高下。", "縱橫二位布逆順，錯落五行分制化。", "先生拊掌笑且答，二客相看面如赭。", "徐言至善同一初，非愚不足智有餘。", "萬物不齊氣雜揉，是心本明如太虛。", "不須詹尹就决疑，客如不信問子輿。"]}