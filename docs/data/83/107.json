{"author": "陸文圭", "period": "宋", "type": "诗", "title": "題王復初所藏子昂臨禊帖", "paragraphs": ["昭陵玉函出人間，開平經今四百年。", "永和遠距貞觀先，俯仰陳跡俱可憐。", "古人學書如學仙，筆鋒誰入玄之玄。", "水晶宮裏佳公子，風流翰墨皆天然。", "我評逸少非真逸，史載深謀并絕識。", "獨留繭紙博千金，似是藝成能掩德。", "名士由來贋逼真，書空咄咄彼何人。", "遺才流落稽山下，修竹娟娟萬古春。"]}