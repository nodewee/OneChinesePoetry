{"author": "張玉孃", "period": "宋", "type": "诗", "title": "瑶琴怨", "paragraphs": ["凉蟾吹浪羅衫濕，貪看無眠久延立。", "欲將高調寄瑶琴，一聲絃斷霜風急。", "鳳膠難煮令人傷，茫然背向西窗泣。", "寒機欲把相思織，織又不成心愈戚。", "掩淚含羞下階看，仰見牛女隔河漢。", "天河雖隔牛女情，一年一度能相見。", "獨此絃斷無續期，梧桐葉上不勝悲。", "抱琴曉對菱花鏡，重恨風從手上吹。"]}