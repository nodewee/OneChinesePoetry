{"author": "陸文圭", "period": "宋", "type": "诗", "title": "賦燒筍竹字韻", "paragraphs": ["先生朝槃厭苜蓿，筍味得全差勝肉。", "蒼頭掃地犀角出，赤燄騰烟龍尾禿。", "土膏漸竭外欲枯，火候微溫酒已熟。", "撥灰可惜衣殘錦，解籜猶憐膚躍玉。", "青青無日長兒孫，草草爲人供口腹。", "盧家丞相蒸葫蘆，石家無人煮豆粥。", "去毛留頂有何好，擣韭作虀空自速。", "不如野人工食淡，自辦行厨入修竹。", "句裏曾參玉版禪，胸中會著篔簹谷。", "主人不問不須嗔，昨夜西風響林屋。"]}