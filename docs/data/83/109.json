{"author": "陸文圭", "period": "宋", "type": "诗", "title": "跋明皇貴妃並馬圖", "paragraphs": ["聲殘玉笛梨花月，笑指驪泉浴香雪。", "宣來天駟玉花驄，醉僛金勒摇東風。", "阿環並轡微相顧，一點芳心倩鶑訴。", "五溪老奴侍鞍側，招摇先入華清路。", "行幸東西春復秋，那知憂樂兩相酬。", "朝元警蹕猶清道，胡馬長嘶出薊幽。", "猿聲霜冷巴山曉，錦襪遺香清渺渺。", "南內凄凉稀進御，海雲空闊蓬萊小。", "淚濕花容春雨餘，縱有丹青畫不如。"]}