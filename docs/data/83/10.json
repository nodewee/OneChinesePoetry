{"author": "王維", "period": "唐", "type": "诗", "title": "宋進馬哀詞", "paragraphs": ["背春涉夏兮，衆木藹以繁陰。", "連金華與玉堂兮，宮閣鬱其沈沈。", "百官並入兮，何語笑之啞啞。", "君獨靜嘿以傷心，草王言兮不得辭。", "我悲減思兮少時，僕夫命駕兮。", "出閶闔，歷通逵，陌上人兮如故。", "識不識兮往來，眼中不見兮吾兒。", "驂紫騮兮從青驪，低光垂彩兮。", "怳不知其所之，闢朱戶兮望華軒。", "意斯子兮候門，忽思瘞兮城南。", "心瞀亂兮重昏，仰訴天之不仁兮。", "家唯一身，身止一子。", "何胤嗣之不繁，就單尠而又死。", "將清白兮遺誰，問詩禮兮已矣。", "哀從中兮不可勝，豈暇料餘年兮復幾。", "日黯黯兮頹曄，鳥翩翩兮疾飛。", "邈窮天兮不返，疑有日兮來歸。", "靜言思兮永絕，復驚叫兮沾衣。", "客有弔之者曰：觀未始兮有物，同委蛻兮胡悲。", "且延陵兮未至，況西河兮不知。", "學無生兮庶可，幸能聽於吾師。"]}