{"author": "陸文圭", "period": "宋", "type": "诗", "title": "贈曹德玉子達卿父子同赴錫山館", "paragraphs": ["故籯無黄金，子弟政欲佳。", "芬芳聞數里，譬若蘭當階。", "念昔登高門，始見玉在懷。", "顧余齒髪盡，歎子頭角乖。", "妙齡探學海，浩博無津涯。", "翁季遥相望，燈雪分一齋。", "翳翳山陽木，春風幾時回。", "嫋嫋北堂萱，日暮意悠哉。", "游方非遠道，心動數歸來。"]}