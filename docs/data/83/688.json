{"author": "張玉孃", "period": "宋", "type": "诗", "title": "詠夏雨", "paragraphs": ["頭上雲俱黑，一片雨浪浪。", "慘澹隠高樹，霏微迷綠楊。", "冷冷添澗水，點點落危檣。", "簾捲山流翠，郊虛草自香。", "靜嫌聲間竹，醉愛爽凝觴。", "殿閣羅閒扇，池亭送嫩凉。", "荷珠圓復碎，蘭芷脆還芳。", "拂埃亂天際，度雲喧草堂。", "乘空曳輕練，向晚洗炎光。", "幽徑荒苔滑，短簷飛鳥忙。", "湛湛翻萍影，溶溶浸柳塘。", "無心留石洞，有夢惱襄王。", "暝色欺明月，高飆透薄裳。", "入更生闃寂，欹坐訝清商。", "潤氣清湘簟，徘徊怯繡牀。"]}