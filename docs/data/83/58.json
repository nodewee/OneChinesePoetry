{"author": "陸文圭", "period": "宋", "type": "诗", "title": "挽趙益之", "paragraphs": ["汝父昔吾友，汝翁昔我師。", "汝時侍親側，楚楚玉雪兒。", "稍長從吾游，學問乃大奇。", "風木不待養，垣室空遺基。", "成立汝有望，修短吾莫推。", "四世積善心，一門無龐眉。", "俯仰三十載，三喪路人悲。", "受氣各有終，勞生嗟奚爲。", "牆東荷鋤叟，夙受汝翁知。", "老懷念疇昔，不覺哀涕垂。", "欲誌殿中墓，健筆慚退之。"]}