{"author": "陸文圭", "period": "宋", "type": "诗", "title": "題萬戶府瑞麥圖", "paragraphs": ["河中之野木連理，文人作頌何所美。", "鯉湖之水蓮雙葩，史臣紀異不足誇。", "木葉饑來豈堪食，蓮花遠觀空有色。", "由來上瑞是豐年，芙蓉池外麥連天。", "一莖三穗攢秀穎，好事軍中萬口傳。", "閲武堂成政多暇，刀劍不如牛犢價。", "老農噉飯看昇平，奇祥異産從天下。", "香餌先收夏隴雲，雪匙可卜秋田稼。", "絕憐西蜀杜參謀，困饑空懷當世憂。", "崆峒麥熟無人穫，且問王師休未休。"]}