{"author": "陸文圭", "period": "宋", "type": "诗", "title": "題分宜謝草廬行卷", "paragraphs": ["袁曹官渡爭雌雄，荆州僑寄大耳翁。", "涕流髀肉消不盡，試與元直游隆中。", "隆中自有躬耕者，布衣抱膝茅簷下。", "從容一曲梁甫吟，不覺將軍三枉駕。", "室中屏人纔數語，跨荆包益成鼎峙。", "南陽陌上龍出雲，永安宮中魚得水。", "古今成敗真郵傳，英傑千年不一見。", "識拔端由品藻公，位置無嫌草茅賤。", "山中謝客江烟昏，誰携行卷到柴門。", "手披康樂草廬賦，知是蘭庭佳子孫。", "春塘柳禽成昨夢，炎興相業更誰論。", "洞庭三江風浪奔，鯨魚出沒相吐吞。", "何爲四方歸來些，山堂鶴怨能移文。"]}