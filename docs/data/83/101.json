{"author": "陸文圭", "period": "宋", "type": "诗", "title": "題程子充少監家藏二詩遺墨", "paragraphs": ["教子惟欲諂，嫁女惟欲官。", "床屏觸頭乃翁怒，文書銜袖媒姥謾。", "癡人一笑可絕倒，古訓相傳良獨難。", "大夫有愧程監察，上谷敢望元遺山。", "易簀微言尚典刑，出門別語重丁寧。", "子無橐裝與寶劍，女無綉褥與金屏。", "各贈驪珠五十六，藏在肺腑爲深銘。", "梓喬俯仰俱莫及，冰玉清潤尤相形。", "水衡使者直而溫，遺山宅相監察孫。", "禔身務學承先志，範世傳家示格言。", "正大去今八十年，流風遺俗猶有存。", "誰能題詩墓柏下，使兩仙翁起九原。"]}