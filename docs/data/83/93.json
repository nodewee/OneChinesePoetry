{"author": "陸文圭", "period": "宋", "type": "诗", "title": "送仲華葛兄", "paragraphs": ["蓉城諸葛何綿綿，一門青紫三百年。", "聞孫流落湘江上，手握美瑾懷香荃。", "夜行衣綉豈足榮，歸夢皛皛經山川。", "君家元有紫荆樹，一枝兩枝枯或妍。", "當暑歸來憩其下，俯仰陳迹心茫然。", "牆東野人頭雪白，乃翁坐上琴書客。", "鳳毛一見眼雙明，豚犬吾兒空自責。", "追思老少各時異，坐閲興衰疑世隔。", "江湖來往慎風波，他年重會銅駝陌。"]}