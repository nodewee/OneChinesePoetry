{"author": "陸文圭", "period": "宋", "type": "诗", "title": "送干壽道同知北上", "paragraphs": ["甲寅詔下興賢才，吳中多士轟春雷。", "門外鵠袍那可數，一人獨上黄金臺。", "宦途詰曲容不得，直向東海窺蓬萊。", "蓬萊水闊雲氣浮，眼看健翮摩天游。", "故鄉六載不歸去，老盡西風菊徑秋。", "歸來四壁亦不惡，人羨錦衣君不覺。", "館娃茂苑正凄凉，古汴黄河復漂泊。", "問鄉安在遲一見，承恩內直金華殿。", "從容薇閣演絲綸，花間應隔同年面。", "自恨山中老樗櫟，擁腫不堪逢匠石。", "枯梢無復起春風，一生空負吹噓力。"]}