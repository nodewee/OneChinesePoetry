{"author": "陸文圭", "period": "宋", "type": "诗", "title": "己卯題吳江長橋二首", "paragraphs": ["瓜步投鞭濕馬尾，吳江猶是衣带水。", "陽侯不敢駕風濤，神劍自斷長虹死。", "木罌夜半飛渡軍，縛筏驅丁命如蟻。", "波心兩龍忽跳出，一聲金鼓波神泣。", "興廢相望五六載，斜陽獨倚欄干立。", "酒酹波神叫不應，劍鋩冷浸秋蒲碧。", "江頭朱欄四千尺，一望初疑幾十里。", "左約江流右截湖，橋東出日橋西雨。", "漁歌答響遠相失，群雁旅泊迷葭葦。", "荒村獨木橫野渡，深厲纔能濕衣履。", "乘輿足受兩三人，猶當杠梁涉溱洧。", "書生眼力小如甕，一臯巨麗心驚喜。", "吁嗟人力不可到，毋乃神功役山鬼。", "憶昔燕兵下江浙，馬逸風騣卷灘尾。", "長驅水陸一時進，錢塘破竹從風靡。", "川流衰竭王氣盡，成敗反復固其理。", "汴師平南將彬美，南人死恨樊若水。", "采石浮橋一夕成，曉出降幡人姓李。"]}