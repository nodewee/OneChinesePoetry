{"author": "陸文圭", "period": "宋", "type": "诗", "title": "寄題俞氏草堂", "paragraphs": ["浣花老人溪上住，野梅官柳橋西路。", "碧雞坊外少人行，曉带春星自來去。", "荒基蘚合無尋處，峽川萬古流詩句。", "紫芝之孫居澄江，瓊茅結宇青竹窗。", "南牆夜深塔鈴語，古寺白鶴飛來雙。", "索我新吟寫君趣，開卷悠然起幽思。", "我嘗十年卜山居，經營未有瀼西地。", "風流縱似老參謀，資給應無賢錄事。", "願君分借半間雲，勝日當携茶具至。"]}