{"author": "陸文圭", "period": "宋", "type": "诗", "title": "送吳子長入京", "paragraphs": ["乙亥江城守宵遁，連營錦帳排鋒刃。", "丁男釋耒兒女啼，朱門一夕黄金盡。", "我時擁卒護鄉井，紵袍白馬君來省。", "石牀試劍人血腥，地爐傳酒牛炙冷。", "手揮談麈看落月，平明索飯出門別。", "虎林山頭却寄書，一字不問家何如。", "乾坤風雨旦復旦，家家昇平喫飽飯。", "君才筦庫久繁劇，我老詩書更憂患。", "肯將出處問猿鶴，自覺高低笑鵬鷃。", "浩蕩炎風扇區野，斜日征鞍古榆下。", "功名不復念遠道，富貴自覺顔色好。", "俯仰疇昔予何言，梅雨敲窗濕詩草。"]}