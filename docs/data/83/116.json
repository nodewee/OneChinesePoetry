{"author": "陸文圭", "period": "宋", "type": "诗", "title": "跋牧馬圖", "paragraphs": ["平原淺陂，水草甘美。", "枯梢吹風，日落塵起。", "物色祁連山前路，又似踰關渡隴水。", "一人解鞍枕欲睡，一人褶袴手仰指。", "一人持轡却回頭，萬馬攢蹄行復止。", "飲者嚙者各自然，馳者忽在立者前。", "駒而幼者隨壯者，浴者出沒晴波川。", "風騣雪尾不受鞭，並驅逐者如爭先。", "須臾兩騎獨殿後，戎笠持兵相格鬬。", "老羝挾乳自成群，牧羝人遠傍無救。", "何人丹青手摸寫，崿礴胸中有全馬。", "陸子作詩配駉野，千古傳流好事者。"]}