{"author": "韓信同", "period": "宋", "type": "诗", "title": "翠屏霽雪", "paragraphs": ["寒林靜對展翠屏，六花粧點風景清。", "四山簇簇瓊瑶樹，恍然照映芝蘭庭。", "寒生晴光色爍爍，含輝照耀銀海明。", "巉岩石化崑山玉，負暄猿猱出深谷。", "可憐不老山白頭，梅萼藏春暗香馥。", "紫陽留讖歌翠寒，中有玉人在其間。", "道傳前聖發未發，教開來學難亦難。", "豁然胸次冰雪釋，白照紅日上團團。"]}