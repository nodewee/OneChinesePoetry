{"author": "陸文圭", "period": "宋", "type": "诗", "title": "唐人洗馬圖", "paragraphs": ["君不見雀鼠谷抵介休壁，馬甲不解王不食。", "又不見泰山馬色別爲群，東封望之如錦雲。", "英雄角力多相值，嬖倖承恩思自媚。", "不辭汗血千里勞，驅死塵沙那得避。", "何如落日清水灣，驊騮獨步春草閒。", "圉人袒肩沒兩踝，控轡欲上未上間。", "靜觀物理坐歎息，玉花慘淡何人筆。", "少陵野老最善評，弟子曾入將軍室。"]}