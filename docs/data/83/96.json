{"author": "陸文圭", "period": "宋", "type": "诗", "title": "寧晉李照磨築室奉親名曰芝室索客賦之", "paragraphs": ["口誦嚴君口授書，手提慈姥手縫衣。", "寸草安能報春暉，遠志不敢回當歸。", "嗟兒客宦游有方，舅姑晨興婦在旁。", "手供鮭菜晡下堂，几席代汝親扶將。", "白雲英英趙州山，玉琴石榻窗戶閒。", "上池飲罷燕坐間，生香滿室光照顔。", "鍾英毓秀自乃翁，草木臭味將毋同。", "借鋤取箒面發紅，偕飲甘露薰祥風。"]}