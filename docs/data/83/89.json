{"author": "陸文圭", "period": "宋", "type": "诗", "title": "送吳君遠", "paragraphs": ["暨陽幕職無他奇，置薤一本水一盂。", "鐘鳴張燭起署事，坐看日落庭西隅。", "雁行鉗紙走却立，高懸明鏡分絲銖。", "長官堂上口嘯諾，時時隔舍聞歌呼。", "荒村人閒花自落，圜扉晝靜草欲蕪。", "褰帷使者上治狀，爲出清冰置玉壺。", "小兒踉蹡老翁怒，細問代者如君無。", "楚苔漬雨古驛寒，酒酣寫出陽關圖。", "君行上馬慎勿驅，梅水綠漲南興湖。"]}