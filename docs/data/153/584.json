{"author": "王炎", "period": "宋", "type": "诗", "title": "送謝安國歸清江", "paragraphs": ["軒冕喜而憂，山林靜而閒。", "寵辱皆妄事，請看槐夢安。", "世人悟此少，低頭縛微官。", "足跌尚欲趨，翼倦不肯還。", "謝公湖海士，著眼高塵寰。", "心如玉壺冰，當暑氣自寒。", "懷璧不願市，懶上青雲端。", "親朋勸之仕，晚出彈其冠。", "未令據槐廳，亦合登蓬山。", "造物拙用大，束带來侯藩。", "掉頭厭多事，袖手思故園。", "眉間已黄色，鏡裏猶朱顔。", "家住玉笥西，別有壺中天。", "千畝稻秫肥，三徑松菊繁。", "妙得詩酒趣，小作杖屨緣。", "鴻飛霄漢外，蟬蛻塵埃間。", "我方自窘束，仰屋坐長歎。", "欲仕苦無津，欲歸苦無田。", "野鹿念豐草，老驥困短轅。", "終當抱琴書，從公掩雲關。"]}