{"author": "王炎", "period": "宋", "type": "诗", "title": "和許尉小洞庭韻  其一", "paragraphs": ["古縣周遭臨水涯，中有勝地藏幽奇。", "向來墨綬不領略，付與漁樵輕棄遺。", "我乘蒼螭上其頂，憑高小築誅茅茨。", "未能隠去學魯山，且可尋幽如退之。", "炊烟百堵共一市，民氣稍稍春臺熙。", "至尊豈爲繭絲計，老令恨無桃李蹊。", "解衣一浣三年緇，微風碾碎青琉璃。", "魚龍悲嘯吹白浪，煙靄吐吞蒙翠微。", "湖中一點小君山，誰琢瑶琨圓中規。", "朱絃一曲舞馮夷，凌風駕我雙鳬飛。", "遠喚古仙笙鶴來，月寒共醉玉東西。", "天高可逐霞佩去，兒女牽衣吾未宜。", "一官傴僂百僚底，蒼髯欲雪將何爲。", "徘徊在此爲五斗，時亦諷誦淵明詞。", "茲亭信美非我有，夢遶故園還欲歸。"]}