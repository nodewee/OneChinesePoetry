{"author": "王炎", "period": "宋", "type": "诗", "title": "用元韻答徐尉", "paragraphs": ["于越亭亭羊角峰，下有團團桂樹叢。", "何人爲賦反招隠，虞羅亦罥碣石鴻。", "學詩妙處如學仙，功成換骨參喬松。", "肯來洗我箏笛耳，檿絲古曲彈南風。", "喜君到此極亹亹，惜君去此尤怱怱。", "百年莫作千歲調，試往一看楓橋楓。", "湘山幸有數斗酒，江蟹肥大霜橘紅。", "梅仙陶令連兩璧，得酒可澆丘壑胸。", "漁蓑風月笛三弄，虬龍起舞凌空濛。", "馮夷不得閟此境，湖山收入奚囊中。", "沙寒往事有銅鏃，波穩清時無水龍。", "人生所須得樂爾，嗟我愁絕逃虛空。", "已悲朽質悴蒲柳，豈解巧笑開芙蓉。", "青燈照牖似書舍，素琴挂壁疑僧宮。", "懸知堂上一杯水，難飲不邊千丈虹。", "大用自當擁金蓮，小用亦合登少蓬。", "騰身雲路五千里，定笑白鳬成老翁。"]}