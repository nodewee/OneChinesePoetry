{"author": "王炎", "period": "宋", "type": "诗", "title": "門有車馬客", "paragraphs": ["烏鵲遶屋鳴，有客停騑。", "問客何自來，君家寄家書。", "攝衣起迎客，開書多苦辭。", "蕣花不長好，玉顔亦易衰。", "水行有却流，人行無反期。", "置書拜謝客，豈不心懷歸。", "事君有明義，不得顧所私。", "作書附客返，路遠幸勿遺。", "上言重自愛，下言長相思。", "相思勿相怨，自古多別離。"]}