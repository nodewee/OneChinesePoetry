{"author": "王炎", "period": "宋", "type": "诗", "title": "題徐秘校達軒", "paragraphs": ["洙泗之學心爲宗，以心會理俱圓融。", "皎如日月猶有蝕，豈可講習無深功。", "仲祥家自有師友，箇中嘗指入門否。", "磨礲浸灌更覃思，道不外求皆我有。", "靈臺四闢如八窗，面面高明悉通透。", "此道周流無定名，此心微妙無定形。", "知隨物誘心失位，思而不達空營營。", "爲君再下一轉語，敬以攝心思乃精。"]}