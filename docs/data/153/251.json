{"author": "趙善括", "period": "宋", "type": "诗", "title": "和浙憲同諸公遊梅園  其一", "paragraphs": ["梓里德星聚，寶馬如雲屯。", "揚鞭東城去，趁此梅正繁。", "林烟引輕素，晻曖連遥村。", "須臾日色高，客情舒宴溫。", "露晞潤玉瀣，雪粲融朝暾。", "千林秀松竹，萬點鋪蘭蓀。", "開落犯春早，塵埃迷晝昏。", "埋沒顔色好，孤負眉宇軒。", "疏野空自適，何人共清尊。", "諸公盡豪雋，逸飲如鯨吞。", "對花相慰藉，悲歡俱勿論。", "吹噓頼椽筆，欲謝終忘言。"]}