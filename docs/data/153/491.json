{"author": "王炎", "period": "宋", "type": "诗", "title": "留獻之初得孫", "paragraphs": ["藍田美玉驪龍珠，天馬之駒丹鳳雛。", "平生眼底未曾見，物以希有爲珍奇。", "世間尺子乏英骨，㹠犬雖多安用爲。", "留侯豐下宜有後，更積陰德栽培之。", "大兒嶄然露頭角，胸中篋笥羅詩書。", "文章機杼有家法，睥睨雲漢思高飛。", "小兒學語解揖客，眼如點漆膚凝脂。", "家庭有此萬金産，何憂門戶無光輝。", "乃翁昨日坐堂上，津津黄氣溢兩眉。", "女奴走報子舍喜，紫蘭玉樹生孫枝。", "不須老釋親抱送，此真天上麒麟兒。", "我來欲與湯餠客，對翁壽以金屈巵。", "看渠一歲能識字，八歲落筆驅文辭。", "三衢之留世冠冕，公侯衮衮當無疑。", "他年我未鬚髮白，已見此子摩天衢。"]}