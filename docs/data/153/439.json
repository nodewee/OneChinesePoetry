{"author": "王炎", "period": "宋", "type": "诗", "title": "送張飾之", "paragraphs": ["俗子問寒溫，吾儕相爾汝。", "二年坐窮山，蛛網懸一麈。", "剝啄誰扣關，欲語不敢吐。", "有客騎鯨魚，迎之倒雙屣。", "家聲本光融，人物亦英偉。", "胸次蟠江湖，筆端走風雨。", "贈我瓊瑶章，白虹貫囊褚。", "我如穿鼻犢，涉世多齟齬。", "君如側翅鷹，雲路未軒翥。", "杯酒接慇懃，縱談傾肺腑。", "百圍飽雪霜，士要嘗艱阻。", "傅說起胥靡，夷吾出囚虜。", "淮陰有寄食，新豐有逆旅。", "饑饉必豐年，乘除乃天理。", "豪傑就功名，但問歲寒爾。", "相對一掀髯，窮通忘慍喜。"]}