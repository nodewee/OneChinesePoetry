{"author": "王炎", "period": "宋", "type": "诗", "title": "勸農道場山", "paragraphs": ["練日遵詔條，行春勸耕事。", "擁旆有傳呼，據鞍小馳騖。", "兒童競聚觀，父老歡來詣。", "松徑度坡陀，蓮宮得清閟。", "此行非遨遊，所職在撫字。", "示之淺易語，諭以丁寧意。", "扶杖既言歸，解衣聊少憇。", "山中無俗情，物外有幽趣。", "僧閒衆所羨，農困吾甚愧。", "不敢飽登臨，肩輿下山去。"]}