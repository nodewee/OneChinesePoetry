{"author": "王炎", "period": "宋", "type": "诗", "title": "過浯溪讀中興碑", "paragraphs": ["日光玉潔元子辭，銀鈎鐵畫顔公書。", "百金不憚買墨本，摩挲石刻今見之。", "猗那清廟久不作，其末變爲王黍離。", "春秋一經事多貶，魯頌四篇文無譏。", "漁陽鼙鼓入潼華，公卿徒步從六飛。", "朔方天子扶九廟，京師父老迎千麾。", "紫袍再拜謁道左，上皇萬里旋鑾輿。", "牝雞鳴晨有悍婦，孽狐嘷夜有老奴。", "扶桑杲杲未翳蝕，但歌大業吾何疵。", "首章義正語未婉，前輩不辨來者疑。", "正須細讀史克頌，未用苦說涪翁詩。", "許張勁節震金石，李郭壯武如虎貔。", "斷崖蒼石有時泐，諸公萬古聲烈垂。", "天憐倦客有所恨，雨濕江寒催解維。", "神州北望三嘆息，翰墨是非何議爲。"]}