{"author": "王炎", "period": "宋", "type": "诗", "title": "用元韻答汪廣文", "paragraphs": ["十丈花開玉井峰，藤蘿亦附灌木叢。", "可憐浮食不根著，南北羈旅如燕鴻。", "倦飛欲返返未得，夢魂時遶三徑松。", "故人相見發孤笑，執熱一濯清穆風。", "小傾家釀歌驪駒，有懷未吐行怱怱。", "山寒不開北枝梅，地遠誰樹南荆楓。", "欲談此意無爲領，撥灰消盡麒麟紅。", "未免隨俗且折腰，薄以今古澆其胸。", "六經之澤溉萬世，譬如畦稻宵露濛。", "陳言有味可涵泳，環堵差勝朝市中。", "退之一賦吾未許，二禽雅意豈願籠。", "乘軒執珪何有哉，日光熠熠塵飛空。", "由來賢達多下位，高原不解生芙蓉。", "龍魚仙伯妙此理，垂雲小憇來儒宮。", "洞庭湘山入詩句，借與光彩勝赮虹。", "百聞不及一見面，獨對霜月搔飛蓬。", "清光何事亦多闕，試爲問之修月翁。"]}