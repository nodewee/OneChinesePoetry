{"author": "王炎", "period": "宋", "type": "诗", "title": "明妃曲", "paragraphs": ["掖庭國色世所稀，不意君王初未知。", "欲行未行始驚惋，畫史乃以妍爲媸。", "約言已定不可悔，氈車萬里隨單于。", "天生胡漢族類異，古無漢女爲胡姬。", "高皇兵敗白登下，歸遣帝子稱閼氏。", "欲平兩國恃一女，烏乎此計何其疎。", "至今和親踵故事，延壽欺君何罪爲。", "此生失意甘遠去，此心戀舊終懷歸。", "胡天慘淡氣候別，風沙四面吹穹廬。", "琵琶曲盡望漢月，塞鴈年年南向飛。"]}