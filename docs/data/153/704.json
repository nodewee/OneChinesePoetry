{"author": "王炎", "period": "宋", "type": "诗", "title": "用元韻寄周推蕭法", "paragraphs": ["隔岸好山羅數峰，遶簷脩竹添深叢。", "雲溪有此兔一窟，將雛德曜隨梁鴻。", "一饑難忍出謀食，志鬰不伸成怪松。", "彼美湓城二君子，昔未識面先聞風。", "一如龍媒氣深穩，不騖捷徑行怱怱。", "管城之外別用志，懶哦五字吳江楓。", "動中養定自有道，鬚豈不白顔甚紅。", "一如鵷雛出丹山，律呂節奏藏於胸。", "即之肅肅又盎盎，意在寥廓觀鴻濛。", "蹣跚勃窣我何者，亦許附在交游中。", "少時浪迹鹿在藪，垂老能言鸚入籠。", "心官鄙吝如膩垢，見此水鏡一洗空。", "霏霏伏雨濕楊柳，滴滴寒露凋芙蓉。", "日月逝矣足可惜，夢魂不入槐安宮。", "破觥暖浪侵浮蟻，小鼎生烟明宛虹。", "爲公更作商聲歌，朔風慘淡吹葭蓬。", "精金美玉有定價，嘆息鉅眼無坡翁。"]}