{"author": "趙善括", "period": "宋", "type": "诗", "title": "和伍解元喜祈雨有感", "paragraphs": ["癡龍偃蹇玩歲月，深居白雲抱幽石。", "有時江海肆貪殘，坐視天焦地皮拆。", "分疆守職各有方，止沸詎可揚其湯。", "曰暘而暘雨而雨，何待酹酒焚爐香。", "不謂神心有城府，必需精禱方降雨。", "刑鵝割牲厭口腹，緇衣黄冠誦章句。", "上天有意生斯人，假爾羣祀江之濱。", "弄權推怨吝所施，帝怒碎戮猶微塵。", "吁嗟癡龍今已矣，異日憂深目前喜。", "勿將風雨希民求，歲歲豐穰盡天賜。", "我家亦有二頃田，膏澤霈然長有年。", "神心儻不悖天意，與民共賦噫嘻篇。"]}