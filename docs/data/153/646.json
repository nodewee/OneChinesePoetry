{"author": "王炎", "period": "宋", "type": "诗", "title": "林寶文生日", "paragraphs": ["乾健運元氣，斗杓默回旋。", "千歲生一聖，半千生一賢。", "間世有異稟，天意非徒然。", "皇極在人心，俗學無自得。", "天意興斯文，公獨抱深識。", "微言發緒餘，河漢浩無極。", "士氣久不振，罷軟無剛風。", "天意眷吾君，公獨奮精忠。", "雷霆不能驚，正色攖神龍。", "膏澤不下流，閭閻有憔悴。", "天意佑斯民，公獨藴慈惠。", "春風小披拂，萬物回生意。", "既賦以全德，必益以壽祺。", "其顔如渥丹，天意可測知。", "再拜上黄堂，一洗玉屈巵。", "戩穀既鼎來，何以致祝辭。", "在外守麟符，十連蒙寵綏。", "在內調金鉉，四海無憂虞。", "邦人丐公留，天子遄公歸。", "臞儒願控鶴，雲路從先驅。"]}