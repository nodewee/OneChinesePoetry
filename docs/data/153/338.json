{"author": "王炎", "period": "宋", "type": "诗", "title": "白頭吟", "paragraphs": ["青絲織作雙鴛鴦，紫絲繡成雙鳳凰。", "在家不敢窺屏著，心願出門逐夫壻。", "琴中解道人心事，不辭半夜將身去。", "君親滌器妾當壚，豈料賦成天上知。", "臨邛舊事不記省，千金多買青蛾眉。", "嫁時衣裳今尚在，妾貌未衰君意改。", "當時去家恨太遲，今日思家翻自悔。", "玉環既斷不復連，青銅既破不復圓。", "古來佳人多薄命，不見鸞膠能續絃。", "但願新人同燕婉，桃花長春月長滿。"]}