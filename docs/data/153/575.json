{"author": "王炎", "period": "宋", "type": "诗", "title": "秋旱得雨", "paragraphs": ["下田出龜兆，高田半黄埃。", "禾穗槁欲死，益以蟊賊災。", "鉦鼓競禱祈，民病神所哀。", "劃空走笑電，隠地鳴怒雷。", "雲將爲前驅，頗送甘雨來。", "老穉喜欲狂，稍覺生意回。", "雞豚賽秋社，屈指篘新醅。", "米價免翔貴，我亦懷抱開。", "凉聲遶松梢，披襟可徘徊。", "執熱汗如雨，得此亦快哉。", "短歌當甿謠，因以侑一杯。"]}