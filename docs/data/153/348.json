{"author": "王炎", "period": "宋", "type": "诗", "title": "夏日雨過", "paragraphs": ["雲潤日杲杲，渠澀泉泠泠。", "羣山曉過雨，一沐千髻青。", "岸巾納微凉，庭戶留餘清。", "喬木俯佳色，野卉含幽馨。", "昔來挽枯條，今來見欣榮。", "榮枯亦何有，對此難爲情。", "長年心事多，撫髀只自驚。", "冰炭交中腸，吾生安得寧。", "好風吹我裳，頗覺耳目醒。", "暇日可少憇，安用心營營。", "高卧綠陰底，玄蟬相對鳴。"]}