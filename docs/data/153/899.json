{"author": "王炎", "period": "宋", "type": "诗", "title": "題徐商叟所藏李伯時四天王圖", "paragraphs": ["龍眠有巧手，幻出汗血駒。", "老衲或戒之，回向心地初。", "遂畫白衣仙，蘄與梵釋俱。", "北方四天王，亦附瞿曇居。", "雜以馬龍像，宿習終未除。", "四王名字異，且復形狀殊。", "信者謂其有，疑者意其無。", "蕩蕩天門高，誰能凌空虛。", "何以信不疑，取諸貝葉書。", "子不語怪神，從釋恐畔儒。", "語之且不可，筆之其可乎。", "因畫議及此，於公意何如。"]}