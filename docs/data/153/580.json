{"author": "王炎", "period": "宋", "type": "诗", "title": "送李侍郎歸衡州二首  其一", "paragraphs": ["繫纜南風直，轉柂北風微。", "輕雲載雨來，凉意生綌絺。", "江神真解事，穩送六幅蒲。", "篷窗卧胡床，鷗鷺相追隨。", "落帆衡陽岸，新舊迎公歸。", "兒童競挽袂，父老前捋鬚。", "明時有勇退，晚歲善自頤。", "稍添數髭白，不改兩頰朱。", "松菊對主人，亦自清而腴。", "門外無車馬，室中但琴書。", "青鞋時出遊，不用藜杖扶。", "翛然萬物表，意得樂有餘。", "乃知上要津，不若還幽居。"]}