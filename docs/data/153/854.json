{"author": "王炎", "period": "宋", "type": "诗", "title": "送吳司令知金州", "paragraphs": ["曩時異姓新安王，中興功烈書旗常。", "邊兵不敢窺蜀塞，至今恃此爲金湯。", "我生久恨在王後，幸識王孫人物秀。", "立朝日淺即西還，自詭一州宜試守。", "媯墟北望臨咸陽，往事令人多感傷。", "清時乘障姑緩带，試問澆瓜兼採桑。", "湖上花光濃似酒，紫微惜別同携手。", "一杯爲壽謝不能，千里關山漫回首。", "春秋鼎盛握虎符，此行善保千金軀。", "籌邊熟慮得全策，歸來却獻平戎書。"]}