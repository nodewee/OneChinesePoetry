{"author": "王炎", "period": "宋", "type": "诗", "title": "謝黄子山賀得孫", "paragraphs": ["侵尋及頹齡，憂患催霜鬚。", "是身如老木，枯枿生孫枝。", "自念非逸少，屈指無七之。", "日願穀豐下，今見鳳有兒。", "安得壽喬松，及渠成立時。", "追念十年事，欣戚更乘除。", "瓜葛自延蔓，葭莩相因依。", "頼此一雛生，兩家釋猜疑。", "飛鵲遶屋鳴，織翠來華裾。", "相視一粲然，英詞出瓊琚。", "醴甘不醉人，湯餠浮銀絲。", "只欠解語花，遏雲歌此詞。", "知公本惜飲，嘗試覆一巵。", "因之酹梅塘，騎鵠何時歸。"]}