{"author": "趙善括", "period": "宋", "type": "诗", "title": "送外舅杜侍御使陝西", "paragraphs": ["建隆以來論人物，得士與古相低昂。", "人才歷數仁祖世，後生嵬瑣無復望。", "老成寂寞典刑在，杜公玉立映班行。", "少時學問聖賢說，松柏歲寒觀老節。", "得官烏府不須臾，正色空聞動帷闥。", "鑠金衆口未必然，天與石城慰蕭屑。", "王師頃縛山西酋，朝廷却懷西顧憂。", "凉州旄鉞何足恃，岐隴須公勤傳郵。", "平生經國有雅意，乘流得坎惟所植。", "作官施設要近民，金馬嚴徐等兒戲。", "詔書寬大人樂生，吏民安業政令行。", "金城那可無粟守，堯舜與民寧並耕。", "茶鹽資國何必古，俗儒狥民不知務。", "精神折衝在本疆，要以雍容待倉遽。", "知無不爲公自期，豈弟君子神所私。", "秦山渭水照車馬，屬城列縣觀威儀。", "此行屬任良不惡，金魚新佩明光墀。", "誰言直諫居同少，淮南盜鑄煩撫綏。", "時平王度式金玉，歲晚汲公還見思。"]}