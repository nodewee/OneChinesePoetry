{"author": "王炎", "period": "宋", "type": "诗", "title": "太平道中遇流民", "paragraphs": ["丁男負荷力已疲，弱妻稚子顔色悲。", "親戚墳墓誰忍棄，嗟爾豈願爲流移。", "春蠶成繭穀成穗，輸入豪家無孑遺。", "豐年凜凜不自保，凶年菜色將何如。", "但憂銜恨委溝壑，豈暇懷土安室廬。", "故鄉既已不可居，他鄉爲客將誰依。", "黄雞啄黍白酒熟，去家未久吾懷歸。", "農桑不事得溫飽，見爾令人顔忸怩。"]}