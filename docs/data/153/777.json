{"author": "王炎", "period": "宋", "type": "诗", "title": "題童壽卿博雅堂", "paragraphs": ["會道莫如約，要識胸中真。", "講學亦貴博，不廢紙上陳。", "王充與李邕，世豈無若人。", "中秘未許見，市肆何所聞。", "童君家多書，乃爲我輩慮。", "安用蓬萊山，萬卷皆聚此。", "又復附益之，秦碑及周鼓。", "剡溪來楮生，歙穴會石友。", "持此分雅俗，清渭映濁涇。", "不賄屋自潤，無爵身亦榮。", "好事時相過，不憚倒屣迎。", "揮麈言有味，寂如無市聲。", "孰如漢中郎，孰似楚左史。", "孰能誦亡書，孰解作奇字。", "是中猶淵海，隨取即隨有。", "或問賈幾何，還可商度否。", "掀髯笑謝客，吾非鬻書叟。"]}