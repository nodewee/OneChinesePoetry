{"author": "王炎", "period": "宋", "type": "诗", "title": "張德夫園亭八咏 兼遠", "paragraphs": ["若人胸次中，自有萬人敵。", "胡不籌前箸，時清偃金革。", "婆娑林壑間，亦自適其適。", "憑高著胡床，千里獻物色。", "稻疇碁局方，指數皆歷歷。", "海山疑有無，雲樹半明沒。", "高懷安在哉，流目送鴻翼。", "冷笑蟻垤卑，偪仄復偪仄。", "淋漓呼酒徒，揮洒延墨客。", "不記訾家洲，休賦雲夢澤。", "何當從公游，汗漫揮八極。"]}