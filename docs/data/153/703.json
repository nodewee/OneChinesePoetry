{"author": "王炎", "period": "宋", "type": "诗", "title": "題巴陵宰鄧器先北窗", "paragraphs": ["權利炙手熱，爭道俱著鞭。", "雞鳴已盥櫛，日莫未息肩。", "中宵一假寐，夢想游鈞天。", "達人袖手觀，方寸常超然。", "冰壺不受暑，凜凜含清寒。", "消摇北窗下，俯仰宇宙寬。", "千詩句有眼，一曲琴無絃。", "開尊對白墮，拂榻飽黑甜。", "功名不挂念，氣定神自閒。", "淵明亦一出，未倦飛已還。", "我常疑若人，本不欲閉關。", "漫仕今墨綬，閲世垂蒼顔。", "卷舒各有時，隠顯皆足賢。", "先正文昌丞，玉立四近班。", "風流被後昆，世以忠孝傳。", "丹扆新日月，黄圖舊山川。", "故家喬木高，義氣許國堅。", "前賢經濟心，不在軒冕間。", "才猷時所須，何得無裏言。", "高枕恐未穩，鳴珂終小騫。", "煌煌漢元侯，事業光青編。"]}