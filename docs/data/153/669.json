{"author": "王炎", "period": "宋", "type": "诗", "title": "次韻韓毅伯謝人惠茶", "paragraphs": ["一線金沙泉脈來，官焙初香春未雷。", "雲龍小餠到天上，露芽濯濯千巖隈。", "縑緗空滿石渠閣，鴻漸經成方有託。", "喚作酪奴真薄夫，雪乳雲腴何可無。", "哦詩舌本費澆灌，畏遭水厄徒拘拘。", "豈知佩印乘軒客，醉飽犠尊羊鼎側。", "要試江山第一泉，紫鳳盤旋蒼璧圓。", "書生品味惟三九，性自嗜茶如嗜酒。"]}