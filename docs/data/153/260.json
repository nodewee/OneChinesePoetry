{"author": "趙善括", "period": "宋", "type": "诗", "title": "謝葛守詩軸", "paragraphs": ["君不見靈椿一株傳義方，僖儀接武躋金堂。", "又不見老蘇獨步爲文主，軾轍聯芳入瓊府。", "始知盛德天所親，于門棨戟高拂雲。", "又知碩才世所貴，鯉庭詩禮超凡羣。", "司成藴蓄何如厚，萬頃淵源海波秀。", "劉郎少俊首辱和，揚善推賢宜有後。", "司成問學何如深，六經表裏金玉音。", "王氏拘攣了無取，雄文傑句由諸心。", "廬陵昔歲曾分教，甲子一周夢驚覺。", "賢郎賜得銅虎符，今日重遊想前效。", "黌堂咳唾遺明珠，翠琰刊成惠陋儒。", "請爲野史進青瑣，要繼皇朝竇與蘇。"]}