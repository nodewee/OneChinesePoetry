{"author": "王炎", "period": "宋", "type": "诗", "title": "喜晴行呈陳宰", "paragraphs": ["秋盡黄雲漲南畝，修我囷倉築場圃。", "不堪雨脚如懸麻，坐見禾頭欲生耳。", "令君意與神明通，爐熏未斷來天風。", "吹開六出花數點，轉盼杲杲扶桑紅。", "日下鳥烏聲亦樂，村北村南爭刈穫。", "白酒香浮老瓦盆，樵歌緩扣烏犍角。", "有客携家來受廛，豐登未見如今年。", "老農扶杖笑相語，只恐雙鳬朝日邊。"]}