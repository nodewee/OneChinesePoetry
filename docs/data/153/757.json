{"author": "王炎", "period": "宋", "type": "诗", "title": "陳宰生日", "paragraphs": ["花枝點綴深淺紅，溪山二月春融融。", "琴堂清曉氣葱鬰，躡鳬此日來仙翁。", "姓名已久書絳闕，骨相元自居紗籠。", "君王厚下爲保障，郎宿垂光臨一同。", "兩行吏立薄冰上，四境人行明鏡中。", "三年妙手巧製錦，藉甚治聲聞九重。", "桃李陰邊共歌舞，勸君飲盡玻璃鍾。", "著鞭由此登要路，推轂豈必由諸公。", "未教曳履侍文石，亦合峩豸乘花驄。", "中堂朱紱映綵服，瑶池無日無春風。", "摩挲銅狄閲人世，何止他年方兩瞳。"]}