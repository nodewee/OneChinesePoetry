{"author": "趙善括", "period": "宋", "type": "诗", "title": "上王右司三十韻", "paragraphs": ["丱角從親後，摳衣拱座隅。", "辭章窺雅制，翰墨景良模。", "零露哀先德，青雲激壯圖。", "暌違十五載，流落二三孤。", "蹇澀憑鄉薦，崎嶇達上都。", "芝眉重晤對，桂籍偶叨踰。", "勞苦溫言重，開明鄙性迂。", "一雷初綰綬，千里遇分符。", "琴浦催科拙，澄江德政殊。", "美瓜滋灌水，良醖寄兵厨。", "社雁驚飛楚，邊鴻不到吳。", "色辭思益遠，憂患痛多虞。", "風樹親難待，林泉誓與俱。", "啼號真有累，韁鎖復相拘。", "華節來臨鎮，荒城獲走趨。", "二天蒙芘覆，半載幸馳驅。", "郡政慚轓蓋，民歌愧袴襦。", "深期展四體，寧復顧微軀。", "厚意平生在，高風振古無。", "親依方款密，聚散忽須臾。", "鷁首浮仙路，烏臺接禁塗。", "苕溪雖近甸，宣室頼嘉謨。", "德盛應難外，民思覬少蘇。", "甘泉躋法從，膏澤下寰區。", "自歎如巢幕，人憐數守株。", "寸心隨履舄，隻影在江湖。", "鳥倦一枝穩，龍須大手屠。", "閑情驗蕉鹿，浩思憶蓴鱸。", "已困三眠繭，還窮五技鼯。", "楓宸清問處，回首念疎愚。"]}