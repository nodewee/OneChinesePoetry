{"author": "王炎", "period": "宋", "type": "诗", "title": "夜半聞雨再用前韻", "paragraphs": ["轆轤百尺汲無水，映日四山雲不起。", "朱轓浪說勸農桑，衣食何從可甘美。", "禱而得雨不苦旱，竊疑此殆偶然爾。", "夜半潺潺簷溜鳴，孤枕夢回心失喜。", "兒童挽犢婦餉饁，襏襫耕夫亦勤止。", "鼠跡印我榻上書，蛛絲罥我壁間麈。", "抖擻胸中三斗塵，强欲吟哦無好語。", "請公酌酒更揮毫，快寫珠璣歌喜雨。"]}