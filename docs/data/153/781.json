{"author": "王炎", "period": "宋", "type": "诗", "title": "送許士龍秘校", "paragraphs": ["南山霧豹隠，北海風鵬飛。", "顯晦不在人，屈伸各有時。", "之子後來秀，躡屩飄長裾。", "俗眼變青白，論士相目皮。", "父執謝艮齋，片言借吹噓。", "聞君方遠游，行李將何如。", "食梅不免酸，彈鋏不免悲。", "易盡床頭金，難浣衣上緇。", "白髮倚門望，豈宜去庭闈。", "林烏能反哺，人亦稱其慈。", "勿徒走踆踆，而更歸遲遲。", "志定學始進，身臞道方肥。", "譬如汲深井，脩綆斯得之。", "持此爲親榮，玉潤山含輝。", "苦言當贈策，申以南陔詩。"]}