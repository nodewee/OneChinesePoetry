{"author": "王炎", "period": "宋", "type": "诗", "title": "鱅溪行", "paragraphs": ["小溪一曲山四合，溪邊楊柳藏門闌。", "當時玉人在花下，對花窈窕矜紅顔。", "一雙白璧不可聘，許我結佩乘青鸞。", "我時年少氣方銳，自負落筆翻波瀾。", "謂趁春風上霄漢，可以終老同清歡。", "不知辛苦得一第，始見崎嶇行路難。", "有如萍草無根蒂，二紀流落江湖間。", "莫年通籍入金馬，虎豹嗔人窺九關。", "天邊失脚身墮地，春風破浪扁舟還。", "雲軿未幾舍我去，空委玉骨埋青山。", "重來溪上事皆變，惆悵齊眉難再見。", "王母麻姑安在哉，過眼百年皆露電。", "老身長子恩義深，不爲向來花映面。", "花枝一謝明年開，玉人一去何時回。", "人今不見花亦盡，至此終日空徘徊。", "百川寧有西流水，萬古滔滔同一軌。", "不堪回首細繹思，臨沒之言猶在耳。", "蜀鄉有鳳空求凰，秦樹無烏共將子。", "年來年去春復冬，此生有盡情無窮。", "一泓清淚灑不斷，四山蕭颯來悲風。", "惟有老人老更健，年過九十如霜松。", "尊則吾母舅，親又吾婦翁。", "收淚相勞問，停車少從容。", "悲思無益不自禁，暫時借酒澆心胸。", "明年强健再省覲，尊前更酌真珠紅。"]}