{"author": "趙善括", "period": "宋", "type": "诗", "title": "紀遊", "paragraphs": ["幾重濃雲潑黑墨，數點疏雨飛的皪。", "桃花李花紅更白，不覺東風掃蹤跡。", "深山綠暗新樹密，懸崖倒掛春空碧。", "泉聲瀉出萬霹靂，長虹飛過三百尺。", "蹇馿倒騎回語客，目端春事俱可識。", "茅舍敲門傾琥珀，古寺擊鼓非玉食。", "我今已飽天工力，風吹浮雲露白日。", "崎嶮不復厭登陟，高處更窮低處逼。", "下瞰羣峰五頑石，回首一笑天地窄。", "興來策杖遶山側，竇深巖遠不可側。", "相思澗邊酌寒滴，一抹暝煙壯山色。", "尋真不見空回憶，使我傷今復傷昔。", "道人山房遍幽歷，醉裏疑從仙籍謫。", "鈞天廣樂夢中得，更問騰空好消息。"]}