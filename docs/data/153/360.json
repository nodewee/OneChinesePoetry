{"author": "王炎", "period": "宋", "type": "诗", "title": "遊硯山", "paragraphs": ["他山石徒多，器寶匿幽僻。", "産璞芙蓉坑，金聲而玉德。", "岡巒外鈎聯，地勢中斷隔。", "曲塢八九家，路入羊豕迹。", "澗水抱石根，石骨多紺碧。", "北山上攙天，南山勢蟠伏。", "硯工二百指，日鑿崔嵬腹。", "篝燈礪斧斤，深入逾百尺。", "我行冒風雨，周覽不知夕。", "夜宿茅茨下，青燈照岑寂。", "酒闌呼匠氏，訪之語纖悉。", "冰蠶吐銀絲，鮫人織霧縠。", "巧手琢磨之，價直黄金鎰。", "斷巖半傾欹，舊穴久湮塞。", "旁求得他材，飲水不受墨。", "堅滑已支庶，粗燥乃臧獲。", "信知天壤間，尤物神所惜。", "罕見固爲貴，有亦未易識。", "珉玉混一區，語盡三嘆息。", "摩挲蒼蘚崖，此言可鎸刻。"]}