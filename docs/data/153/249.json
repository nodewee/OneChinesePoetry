{"author": "趙善括", "period": "宋", "type": "诗", "title": "和羅倅竹園唱和之什", "paragraphs": ["平生抱迂疏，舉世無兩箇。", "每爲饑所驅，奔走不可奈。", "嘗聞伯夷風，粗爾立頑懦。", "初試巖邑宰，再作侯藩佐。", "一麾來江湖，不容暖席坐。", "流行遇坎止，留落寓江左。", "軻毀遭臧倉，孔厄類陽貨。", "從來宦情薄，况已心力惰。", "二兒可應門，肯堂復肯播。", "東湖五畝宅，喜賦歸來些。", "林亭足遐觀，竹齋宜醉卧。", "自謂景物幽，絕唱無人和。", "朅來憩水濱，光淥靜無涴。", "一見羅夫子，道眼俱看破。", "始知蠛蠓飛，未識天壤大。", "萬竿旌旗林，五車牛馬馱。", "羨君如籍咸，媿我非白賀。", "續貂慙斐然，君恕毋督過。"]}