{"author": "王炎", "period": "宋", "type": "诗", "title": "題徐參議所藏唐人浴兒圖", "paragraphs": ["右相嘗慚呼畫師，技癢仍復拈毛錐。", "逼真誰作此贋本，亦有妙意生妍姿。", "中庭燕坐必主婦，綠雲高髻香羅衣。", "嫣然嬪妾左右侍，前浴能言丹鳳雛。", "娉婷及筓女公子，素腕擁項相携扶。", "兩兩爲朋四髫齔，乳盧隨逐相諧嬉。", "掌中看珠二少艾，捧顋却立鴉鬟奴。", "屏間擁膝袖玉笋，疑是夢闌顰翠眉。", "側身背面按箏者，冰肌綽約不自持。", "床前跪起各姝麗，爲兒理髮抆涕洟。", "有犬斕斑受摩撫，與人習熟無猜疑。", "梳粧淡薄服製古，如見永徽貞觀時。", "若非侯家及主第，人物無此美且都。", "荆釵布襦小家婦，生子不如山下麑。"]}