{"author": "王炎", "period": "宋", "type": "诗", "title": "和李提幹携詩相訪", "paragraphs": ["古來論人物，西蜀名士多。", "李侯有醖藉，自愛如隨和。", "不肯扣朱門，漫刺獨我過。", "筆端金石鳴，音節如九歌。", "小拂榻上塵，揮麈傾懸河。", "歲月易晼晚，功名忌蹉跎。", "西風向摇落，如此羈旅何。", "倦游且西還，萬里行江沱。", "士誠有所挾，光彩終不磨。", "翰墨更著鞭，淵雲可同科。"]}