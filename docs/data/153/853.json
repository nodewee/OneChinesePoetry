{"author": "王炎", "period": "宋", "type": "诗", "title": "郊祀慶成詩", "paragraphs": ["燕翼傳丕緒，龍飛襲慶基。", "萬年新景命，三歲始親祠。", "脩己崇仁儉，承顔洽孝慈。", "和平調玉燭，靜謐偃鋒旗。", "九廟歆禋享，三宮集壽祺。", "馨香端可薦，降鑒本無私。", "寶律迎長至，觚壇蕆上儀。", "貢金來牧伯，執玉列丞疑。", "祼鬯清宮後，燔蕭太室時。", "青城收宿靄，黄道煥晴曦。", "六驥鑾輿穩，千牛彩仗移。", "聲文蒐舊典，誓戒儆前期。", "陟配尊皇祖，靈承合大示。", "陶匏浮泛齊，繭栗用騂犧。", "皦繹圜鍾奏，忱恂祝冊辭。", "夜分風籟靜，天近斗杓垂。", "聖意彌寅畏，臣心盡肅祗。", "欽柴靈下墮，拜胙福來綏。", "樂與民同慶，寧顓已受釐。", "榮光浮翠輦，歡抃擁彤墀。", "日騎屯方罷，雲韶樂共隨。", "一聲傳入蹕，萬目望華芝。", "丹鳳端門聳，金雞渙號施。", "厖恩沾動植，協氣暢華夷。", "星拱班徐退，天容喜可知。", "乾符宜永握，瑞牒遂停披。", "嵩嶽聲洋溢，鈎鈐色陸離。", "永承長樂養，恭奉未央巵。", "錫羨均家國，儲祥衍本支。", "函生蒙帝力，擊壤共春熙。"]}