{"author": "王炎", "period": "宋", "type": "诗", "title": "招魏倅項教授小飲", "paragraphs": ["菖葉青青初出水，布穀聲中耕事起。", "去年蝗旱傷農收，今年日望歲豐美。", "聞道郊原麥浪平，但慮飛蝗遺孽耳。", "甚欲往來阡陌間，稍與田家共憂喜。", "老大心情畏忌多，攬轡未行還自止。", "假日公庭吏牘稀，祇可清談共揮麈。", "小園春色亦自都，醉日杏桃嬌欲語。", "舉杯相屬謝東風，莫待枝頭落紅雨。"]}