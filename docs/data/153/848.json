{"author": "王炎", "period": "宋", "type": "诗", "title": "次韻分寧胡宰贈行", "paragraphs": ["別駕無才堪展驥，解印來歸私自喜。", "意欲息肩猶未能，政坐文窮巧爲祟。", "鳬仙傾蓋如舊知，冰玉清言心可洗。", "況逢父老誇長官，撫字有恩淪骨髓。", "俶裝暫去桃李陰，遽勤飲餞枉車騎。", "自憐孤冷仍數奇，諸公薦口頗難啟。", "溪上只今梅未花，歸時春燕定成壘。", "妙語吹噓恐過情，甚慚綠綺奏山水。", "君才過我蓋十倍，乃容蹇足陪驪駬。", "異鄉爲客更別離，寒日纁黄催短晷。", "平生惜飲亦徑醉，放歌不記南山鯉。"]}