{"author": "王炎", "period": "宋", "type": "诗", "title": "和許尉小洞庭韻  其二", "paragraphs": ["少時耕釣爲生涯，早知臭腐空神奇。", "一丘一壑有佳處，人棄我取如拾遺。", "晚將數雛就斗食，非願厚祿多如茨。", "山林習氣今尚在，前身疑是王獻之。", "君王垂拱似虞夏，朝野多暇時雍熙。", "公庭日晡鳬鶩散，屐齒小穿山徑蹊。", "隠仙一見即首肯，百鍾索酒傾琉璃。", "湖山亦爲開畫笥，烟霏空翠俱熹微。", "幼輿風度極灑灑，計然策畫徒規規。", "蒼松奮鬣倚風嘯，候鴈張羽粘天飛。", "君山洞庭日在眼，不復引領巴丘西。", "急呼泓穎共著語，境勝頗與詩相宜。", "詩成却憶梅子真，烏用一官黄綬爲。", "江頭誰是吹笛叟，爲公度此瓊瑶詞。", "喚起羣龍出平湖，屬渠扶柂從東歸。"]}