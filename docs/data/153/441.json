{"author": "王炎", "period": "宋", "type": "诗", "title": "題周功甫總領石溪三亭 雪亭", "paragraphs": ["竹窗環佩聲瓏玲，開窗不見山眉青。", "玉妃翦水墮花片，龜手入袖膚粟生。", "紫茵錦幕燎爐熾，不知酒面寒欲冰。", "春葱百指酌暖玉，似勝煮茗松風鳴。", "亭中主人笑無語，雪景佳處未易評。", "詩成呵筆筆隨凍，冥搜有味銀海明。", "天風浩浩吹鶴氅，欲跨白霓凌太清。", "負暄曝背者誰子，此亭可望不可登。"]}