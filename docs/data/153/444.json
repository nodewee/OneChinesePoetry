{"author": "王炎", "period": "宋", "type": "诗", "title": "黄一翁自郡城回", "paragraphs": ["千金一璧傾秦都，此璞未剖衆所疑。", "朱絲度曲有山水，袖手不鼓無人知。", "黄香裋褐走江漢，失脚未上青雲衢。", "此客胸中有佳處，笑人論士相目皮。", "敂關謁我即辭去，赤霄孔翠不可呼。", "江城邂逅共杯酒，麈尾清風生綌絺。", "步行觸熱兩足繭，別後略無雙鯉魚。", "楚山摇落歲又晚，花信首回南北枝。", "青燈抽穗出金粟，喜見間關行李歸。", "粲然爲我啟貝齒，知我不見如調饑。", "揮毫妙入斲輪手，倒囊盡出驪龍珠。", "朱朱白白顔色好，春風爛漫催花時。", "肯留花底共醉倒，爲君春酒滿眼酤。", "褦襶推之不肯去，忍使故人天一涯。", "摩挲老眼望寥廓，願見秋鶚凌風飛。"]}