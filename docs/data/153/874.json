{"author": "王炎", "period": "宋", "type": "诗", "title": "送黄尚書帥蜀", "paragraphs": ["六蜚駐蹕臨東吳，益州遠在西南隅。", "君王右顧入念慮，選用名德分麟符。", "文章政事俱第一，袖手未肯持鈞樞。", "清獻之清過於水，忠定之信孚豚魚。", "二賢寂寂未有繼，蜀人惟恐公來遲。", "泝江萬里飛鷁首，祝公善保千金軀。", "髮須未見一絲白，歸來便可居丞疑。", "清時緩带鎮方面，問民疾苦勤褰帷。", "頗聞今蜀與昔異，昔日民肥今已臞。", "願言細意護根本，要令可與同安危。", "更須推轂拔人物，勿念折箠笞羌夷。", "想見明年初下車，錦官城裏花正都。", "四郊按堵但耕鑿，春風蕩漾隨旄麾。", "遨頭一笑父老賀，九重不用憂坤維。"]}