{"author": "王炎", "period": "宋", "type": "诗", "title": "題咸寧江宰德先清遠堂", "paragraphs": ["築屋俯平湖，百頃風漪漣。", "湖底行白雲，湖外橫青山。", "仙官踏兩鳬，游戲來人間。", "清都在天上，欲去懶著鞭。", "百里可盤薄，苦無敲朴喧。", "試出持蟹手，爲民奏鳴絃。", "潘郎兒輩爾，栽花作春妍。", "淵明未甚高，料理種秫田。", "捲箔坐繩床，香吐一縷烟。", "白鳥入空濛，飛鴻度雲邊。", "箇裏不著愁，心與物共閒。", "漁榔勸客飲，玉色亦粲然。", "目極意不盡，老蟾生莫天。"]}