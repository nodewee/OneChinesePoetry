{"author": "王炎", "period": "宋", "type": "诗", "title": "臘中得雪快晴成古風呈堯章銛老", "paragraphs": ["蒼頭熟睡喚不應，光射紙窗疑月明。", "更籌可數夜方半，杙上一雞先誤鳴。", "曉起飛花堆戶外，幻出人間無色界。", "九街車馬不知寒，蹴蹋銀杯翻縞带。", "杲杲日升東海東，須臾光彩蒸霞紅。", "不憂桂玉頓增價，人在沖融和氣中。", "貝闕珠宮五雲際，遥知天上龍顔喜。", "麥畦白白覆青青，農事來年定豐美。"]}