{"author": "王炎", "period": "宋", "type": "诗", "title": "和謝安國求硯", "paragraphs": ["靈均葬魚腹，賈傅問服臆。", "挽我來訪古，窮鬼信有力。", "敢恨客氈寒，私喜無吏責。", "稍稍集韋布，時時論文墨。", "濯纓湘水清，拄笏湘山碧。", "陶泓耐久朋，笑我玄尚白。", "今代謝叔源，人物居第一。", "詩來招石友，願費黄金鎰。", "冰絲固希有，霧縠亦罕得。", "何以報明珠，更覺意羞澀。", "回首歙溪上，寂寞子雲宅。", "當求玉堂樣，特來獻詞伯。", "胸中五色絲，一用可華國。", "視草須若人，携之上文石。"]}