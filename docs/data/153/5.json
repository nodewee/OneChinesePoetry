{"author": "劉攽", "period": "宋", "type": "诗", "title": "橄欖", "paragraphs": ["南珍富奇異，疇昔頗窮覽。", "夷荒無書傳，從古陋鉛槧。", "苞封走中土，天序異離坎。", "有香已變衰，有色多黯謭。", "今君此堂上，珍物惟橄欖。", "青膚鏤瓊瑩，翠顆森菡萏。", "若爲幽人貞，久見君子淡。", "甘懷彼包羞，日新此剛敢。", "清泉薦芳茗，臭味獨潛感。", "澡雪清煩酲，滌除瑩玄覽。", "靈均採時菊，西伯嗜昌歜。", "廟鼎實調梅，壯士仍嘗膽。", "由來超俗好，諸絕不言慘。", "殷勤謝凡口，薤白空三噉。"]}