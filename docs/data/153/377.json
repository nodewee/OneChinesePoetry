{"author": "王炎", "period": "宋", "type": "诗", "title": "大水行", "paragraphs": ["屯雲墨色日將暮，晦明揮霍雨如注。", "水聲夜半摇匡床，平旦出門吁可畏。", "盤渦溔瀁吞邊旁，悍流洶湧行中央。", "日中雨復綆縻下，溝塍水躍皆渾黄。", "黑風拗怒雷擊地，浪頭起立三丈强。", "杈枒老木根株拔，崚嶒古屋椽桷裂。", "快馬萬蹄迸突而憑凌，靈鼉百面澒洞而砯砰。", "銳兵鏖戰城柵倒，猛虎嘷吼崖谷崩。", "旁觀氣奪目力眩，瀕流上下俱不寧。", "升高辟害叫舟楫，篙工倚柂不敢行。", "寂寥向晚頗衰落，斷霞返照回新晴。", "鳥飛不盡天界闊，蒼烟淡淡山青青。", "銜杯引滿幸無恙，收召魂魄猶屏營。", "往年秋水沈半壁，闔門九死得一生。", "今日思之痛方定，一見洪波心震驚。", "吾聞山挾河回衝底柱，峽束江盤投灧澦。", "魚龍百怪家其中，風濤暴橫無終窮。", "小溪常時清且淺，漪漣不動平於板。", "淺津可涉深可梁，一旦沸騰能漭茫。", "傳聞潰渱山裂破，黑蛟夜出作奇禍。", "抉崖走石勢力粗，十家六七無室廬。", "百年枯塚尚漂泊，變生倉卒人爲魚。", "君不見去年四月不雨至七月，澗谿一綫皆斷絕。", "川居人曾死於暍，山居人今死於溺。", "下田黄塵曾蓬勃，高田白沙今障沒。", "嗚呼災害何其頻，勦民之命誰肯任。", "勦民之命誰肯任，蒼天蒼天實照臨。"]}