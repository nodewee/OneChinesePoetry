{"author": "王炎", "period": "宋", "type": "诗", "title": "粧樓怨", "paragraphs": ["長安甲第凝丹碧，門外如雲珠履客。", "主人對客懶將迎，別有洞天雙國色。", "簾幃不動春風香，乃翁但醉流霞觴。", "綠絲垂地細君惜，從今可老溫柔鄉。", "歡樂短，憂恨長，鳳飛何在遺其凰。", "不言不笑念恩怨，明月無情窺象牀。", "春暖花枝啼曉露，此身今是花無主。", "可憐高塚卧麒麟，不許畫樓棲燕子。"]}