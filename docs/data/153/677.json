{"author": "王炎", "period": "宋", "type": "诗", "title": "次韻韓毅伯擬別", "paragraphs": ["江頭三老風檣急，詩叟欲行還却立。", "剛腸不解兒女悲，肯爲別離襟袖濕。", "翰墨場中空白眉，宦游不遂休奔馳。", "平生訥室有秘訣，持以贈君君可歸。", "靜而無譁氣方定，清而寡慾心自正。", "耳根毀譽等風波，眼界枯榮俱泡影。", "得此還家雖退藏，被褐懷玉中含光。", "踏破青鞋行萬里，猛省昨非今近是。", "但看污瀆有靈龜，莫道蹄涔無尺鯉。"]}