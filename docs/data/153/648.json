{"author": "王炎", "period": "宋", "type": "诗", "title": "送王右司移江西憲", "paragraphs": ["日邊好音來，繡斧移軺車。", "九重寄視聽，四牡煩詢咨。", "才德難兩全，有即時所須。", "平生經綸學，豐蓄乃嗇施。", "底柱閲頹波，去就難招麾。", "湘濱督飛輓，未曾費符移。", "舉鞭有流錢，民瘠亦自肥。", "攬轡不可留，父老結去思。", "星臺照芹水，寒士增光輝。", "心旌遶門闌，意往身縶維。", "叱馭豈憚行，願言謹馳驅。", "遥知章貢上，喜色生里閭。", "舊聞珥筆風，家有城旦書。", "公行將直指，淑問如臯蘇。", "桁楊無幽枉，雨露皆沾濡。", "東望尺五天，入覲聊假途。", "善類望主盟，至尊渴謀謨。", "正須畫麒麟，未用思蓴鱸。"]}