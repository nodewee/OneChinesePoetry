{"author": "王炎", "period": "宋", "type": "诗", "title": "鳴水洞辭", "paragraphs": ["艾之西兮汨之原，山石劃斷兮穹巔而嶄巖。", "瀑流下注兮，其上絕而爲亹。", "有蛟有龍兮，伏而不怒。", "雷鳴崖下兮，窮年風雨。", "誰斧鑿此雲根兮，遺予以罍洗。", "松有樛枝兮，屋之深深。", "苔蘚斑斕兮，織繢以爲茵。", "觴酒于上兮聽潺湲。", "西峰銜日半規兮，徘徊猶未忍旋。", "予欲縆朱絲兮，節清音而度曲。", "招玄鶴使舞兮，醉予醽醁。", "有玉韞櫝兮幽人之軸，秋蘭之珮兮芙蓉之服。", "瘦石寒泉兮矢其弗告，四墉無隙兮巘崿青青。", "白雲漠漠兮截洞口以爲扃，輪鞅莫來兮無傷我清。", "不執券而兼并兮莫予與爭。"]}