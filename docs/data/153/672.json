{"author": "王炎", "period": "宋", "type": "诗", "title": "再用元韻因簡縣庠諸先輩", "paragraphs": ["書生卯飯動及午，薑糝菜絲煩自煮。", "異時甘脆屋渠渠，出自空腸千卷書。", "竹間杵臼相敲擊，茶不療饑何苦喫。", "泉新火活費裁排，呼奴更挈銅瓶來。", "蜀客見之心逐逐，暫借紙窗休繭足。", "歸歟家在淮湖邊，草魁可買無青錢。", "不辦雲腴供粥飲，空有束詩如束筍。", "青箬小分鷹爪香，江上拏舟當遠引。"]}