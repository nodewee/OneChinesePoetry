{"author": "王炎", "period": "宋", "type": "诗", "title": "遠別離", "paragraphs": ["靜女不下堂，游子志四方。", "五花驕馬金絡腦，出門僕從生輝光。", "草青沙軟濕春霧，玉蹄聯翩踏花去。", "樓頭明月闕又圓，西風一夕生庭樹。", "明璫綴以木難珠，錦衣繫以貂襜褕。", "青眉玉頰爲誰好，天闊飛鴻無素書。", "今年花落容華在，明年花發容華改。", "離鸞別鵠不自憐，人生難得長少年。"]}