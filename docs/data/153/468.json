{"author": "王炎", "period": "宋", "type": "诗", "title": "用前韻答黄一翁二首  其一", "paragraphs": ["縕袍敵狐裘，晚飯可當肉。", "諱窮竟未免，豈不愛儲蓄。", "嗜利顙有泚，恐愧王承福。", "財固禍之媒，越鄉忌懷玉。", "君看座右器，已滿即傾覆。", "聖賢用功處，清心而寡欲。", "於世淡無求，乃能實其腹。", "誰令入青衫，失策混流俗。", "黄子振鷺姿，筆力扛百斛。", "笑人龜手藥，欲售先聚族。", "知予頗清苦，應物未圓熟。", "游宦不能巧，俯首立矮屋。", "鍛鍊知精金，祁寒見松竹。", "自立不堅定，庸行徒聖讀。", "誰謂漆園高，俯首欲丐粟。", "窮作扣角歌，老厭淄川牧。", "古道寖斲喪，時人方逐逐。", "有田南山南，可辦一盂粥。", "請賡歸去來，世路早收足。"]}