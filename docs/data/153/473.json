{"author": "王炎", "period": "宋", "type": "诗", "title": "沿檄如蒲圻訊民之食菜事魔者作詩憫之", "paragraphs": ["三代日方中，爲民破重昏。", "既蝕復光融，孔孟道益尊。", "古禮今則亡，陳編意猶存。", "飲燕用觥籌，薦享羞羔豚。", "瞿曇何爲者，髠首徒實繁。", "不飲非畏義，不殺非知仁。", "舉世昏不悟，跣足行荆榛。", "胎禍産妖幻，與佛岐又分。", "俗愚有罣誤，吏議多深文。", "怒言必溢惡，疑似恐不根。", "黔首亦何罪，可憫不可嗔。", "大道若返古，怪說難眩民。", "帝居虎豹守，此語誰扣閽。"]}