{"author": "王炎", "period": "宋", "type": "诗", "title": "生朝無以自慰作留貧薦一杯", "paragraphs": ["私居飯半菽，官舍食無肉。", "何乃太清生，囊無一錢蓄。", "人言骨相寒，有智不如福。", "貧者輕於葉，富者重如玉。", "輕重信然否，世情手翻覆。", "相彼守錢虜，無厭溪壑欲。", "口不談古今，枵然瓠壺腹。", "渠固笑我癯，我亦笑渠俗。", "珊瑚數十株，胡椒八百斛。", "冥冥鬼瞰室，一跌赤其族。", "未若貧而安，高枕睡常熟。", "我我雲溪陽，欹側數椽屋。", "屋後蒔菘韭，屋前種梅竹。", "室中四立壁，但有書可讀。", "世故驅我來，營此升斗粟。", "仕不上青雲，何如返耕牧。", "頗怪草玄翁，乃謂貧可逐。", "卒歲一布裘，終朝一饘粥。", "此外何所求，吾生無不足。"]}