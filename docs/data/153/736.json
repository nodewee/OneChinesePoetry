{"author": "王炎", "period": "宋", "type": "诗", "title": "用元韻答詹望之", "paragraphs": ["隨牒久浮食，弛擔來卜居。", "鷦鷯一枝足，不羨飛天池。", "盥濯朱墨手，拂蠹理故書。", "識字非子雲，下帷慚仲舒。", "第喜宦情薄，未解歸思紆。", "對境有喧寂，即理無成虧。", "動以靜爲根，輪柅常相須。", "捷徑易傾覆，夷途固逶遲。", "巷南有廛隠，白玉不受緇。", "熟視眉睫間，容色常穆如。", "伯仲吹箎塤，北堂奉期頤。", "時亦踏街塵，意馬不外馳。", "見我床頭易，信我殊不癡。", "喜言雖溢美，老眼眩色絲。", "相期到妙處，不止奚囊詩。"]}