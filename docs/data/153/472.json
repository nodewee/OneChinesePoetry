{"author": "王炎", "period": "宋", "type": "诗", "title": "喜雨歌", "paragraphs": ["去年夏旱田原枯，龍骨取水禾不蘇。", "張頤待哺神所憫，吏既禱之甘雨隨。", "東阡西陌喜相賀，化我磽确成膏腴。", "炊粳釀黍作秋社，翁媼醉飽兒孫嬉。", "今年種藝方入土，梅天宜雨還不雨。", "高仰之田龜兆開，污邪亦半無流水。", "帝從人欲不待祈，豐隆擊鼓羣龍趨。", "山南山北起雲霧，雨脚急來如綆縻。", "富家安坐有紅粟，田家作苦惟饘粥。", "丁壯力耕兒飯牛，旱時得雨勝珠玉。"]}