{"author": "王炎", "period": "宋", "type": "诗", "title": "梟羹", "paragraphs": ["日轉槐陰宮漏遲，蘭湯新浴生凉颸。", "四方清晏上燕衎，千官鳴玉趨丹墀。", "鸞刀象箸薦多品，豈無炙鵠兼蒸鳬。", "射聲彈弋不虛發，獨取鳴梟供膳夫。", "卵翼深恩作奇禍，有此大罪宜翦夷。", "臣工拜手謝君賜，惟忠與孝終無虞。", "高皇盛德號寬大，惡不可赦彭黥菹。", "惜哉雲夢信先縛，功蓋一世人所疑。", "賜之屬鏤前事失，淫刑以逞誰無辜。", "留侯辟穀以智免，酇侯縲紲幾身危。", "君不見避人不出畏矰繳，商雒深山鸞鳳飛。"]}