{"author": "王炎", "period": "宋", "type": "诗", "title": "題韋同年聚遠閤", "paragraphs": ["塵蒙萬家市，中有壺公天。", "翬飛倚空翠，吞納無中邊。", "江遠益淵回，山遠益清妍。", "雲霞之斂散，竹樹之芊綿。", "羽鱗之翔泳，舟車之往還。", "物色四面來，輸入簷楹間。", "境遠心亦遠，意將隘人寰。", "我嘗觀洞庭，水與天相連。", "流光浮玉鏡，萬象皆包涵。", "又嘗登天柱，衆丘如髻鬟。", "孤鴻滅沒處，寓目行中原。", "蓬轉墮江城，此身縛微官。", "今代韋表微，懶著進取鞭。", "尚記千佛名，亦許時扣關。", "自疑脫凡骨，揖此樓居仙。", "江山開畫笥，使我思悠然。", "是中有真趣，可得不可傳。", "客至勿揮麈，但與浮觥船。"]}