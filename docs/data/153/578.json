{"author": "王炎", "period": "宋", "type": "诗", "title": "到城南園瞻南軒先生遺像", "paragraphs": ["入門荷香凈，步屧柳陰濕。", "欲寫情鬰陶，翻引興蕭瑟。", "瞻望堂中人，玉色而山立。", "六學妙經綸，未試百之一。", "身存天下望，身沒海內惜。", "此道付誰傳，丹青但陳迹。", "樓邊好山近，竹底凉風入。", "兩鶴韻亦高，導我轉湖側。", "獨游何太清，滯念亦可釋。", "門關莫返鎖，願言日散策。"]}