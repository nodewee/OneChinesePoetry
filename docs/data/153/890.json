{"author": "王炎", "period": "宋", "type": "诗", "title": "用元韻答李郎中", "paragraphs": ["何人喚得滕六應，遺我通宵銀海明。", "起來無以助清興，銅瓶煮茗松風鳴。", "恍疑拔脚塵寰外，玉田萬頃無疆界。", "蒼官青士亦改容，高下瑶林相映带。", "騎鯨人在日華東，曉踏天街無軟紅。", "雪車冰柱堪著語，何止爭雄郊島中。", "翩翩鶴氅凌風際，得句摇毫心自喜。", "從渠春笋捧金荷，醉倒氍毹貪睡美。"]}