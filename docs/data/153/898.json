{"author": "王炎", "period": "宋", "type": "诗", "title": "送朱大卿歸龍舒", "paragraphs": ["觚稜挂曉日，浮鷁違都城。", "今代朱伯厚，勇去投簪纓。", "津津眉睫間，不見離別情。", "問之何能爾，內重外物輕。", "聲利誘一世，漏盡猶夜行。", "豈不厭逐逐，無由息營營。", "若人著眼高，不受世網攖。", "奮身許國久，艱險亦飽更。", "乘傳上蠶叢，擁旄到龍廷。", "中朝豹尾班，詎可欠老成。", "一旦念丘園，拂衣即遐征。", "君相雖貪賢，欲留終不能。", "班以內閣奧，秩之閒館清。", "皖山插天翠，淮水到海平。", "婆娑山水間，可築半隠亭。", "雞豚入新社，鷗鷺尋舊盟。", "收身謝危機，至此全脩名。", "嗟我爲糊口，偃蹇侵頹齡。", "仰羨冥鴻高，俯慙曉猿驚。", "青山不負約，行矣謀歸耕。"]}