{"author": "王炎", "period": "宋", "type": "诗", "title": "呂待制所居八詠 半隠", "paragraphs": ["舉世競寵利，嗜進無肯休。", "山林槁項輩，又乏經濟謀。", "朅來半隠寮，再拜瞻呂侯。", "袖手辭富貴，結廬清且幽。", "我從爲兒時，久矣聞風流。", "父老數時賢，若人真少儔。", "已覆金甌名，姑作綠野遊。", "四海望霖雨，爭欲挽之留。", "向來釣璜老，一出扶宗周。", "廊廟方側席，公肯幡然不。"]}