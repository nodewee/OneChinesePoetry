{"author": "王炎", "period": "宋", "type": "诗", "title": "用元韻答楊大著李校書", "paragraphs": ["蓬萊雲氣依海鰲，中有詩仙流品高。", "子雲抄書自點勘，方瞳炯炯分纖毫。", "仲元公退便燕坐，日涉藝圃當遊遨。", "烏衣裔孫不解此，但摘青蕊斟官醪。", "壯年落筆無好語，況復衰颯垂霜毛。", "二豪拔足立塵表，下視流俗徒滔滔。", "詞鋒健鬭取一快，往復險韻不憚勞。", "旁觀微之敵白傅，自分司馬優枚臯。", "倡而不和當受罰，丐公酌酒羞二螯。"]}