{"author": "釋道生", "period": "宋", "type": "诗", "title": "偈頌二十二首  其二二", "paragraphs": ["弋陽溪上諸檀越，勇猛精進難比況。", "年年歲歲入山來，總是如來親眷屬。", "如來法身等虛空，隨彼願心而顯發。", "譬如月輪出霄漢，照耀一切衆生前。", "衆生性水無有邊，我此一月能普現。", "水靜而清現全體，月非取水而遽來。", "水動而濁無定光，月非捨水而遽去。", "水有清濁有動靜，月無取捨無去來。", "於無取捨去來中，不見清濁動靜相。", "既無清濁動靜相，一一含攝無有餘。", "我心佛心衆生心，心佛衆生本平等。", "佛子當作如是觀，即獲世間諸利益。"]}