{"author": "王炎", "period": "宋", "type": "诗", "title": "用前韻答黄一翁二首  其二", "paragraphs": ["豆羹采藜藿，鼎食厭粱肉。", "士欲齊得喪，胸次要涵蓄。", "我晚頗聞道，寧有慧無福。", "外物皆浮雲，此道等珠玉。", "閲事如閲棋，已過安用覆。", "回光照諸妄，稍稍淡無欲。", "與君共玄談，一笑時捧腹。", "更以詩留貧，此語頗驚俗。", "細看苜蓿盤，豈減檳榔斛。", "見金不見人，渠輩非吾族。", "君獨臭味同，吾固知之熟。", "平生求益友，今日並牆屋。", "不肯兄事錢，寧以君呼竹。", "力學追古人，經史費抄讀。", "我方病少瘳，擁衲膚有粟。", "百念漸灰冷，有牛不須牧。", "君如汗血駒，墮地必馳逐。", "甘爲走踆踆，耻作雌粥粥。", "有玉未嘗獻，豈憂終刖足。"]}