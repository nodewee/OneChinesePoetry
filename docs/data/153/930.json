{"author": "王炎", "period": "宋", "type": "诗", "title": "送石宰", "paragraphs": ["溪頭雪後梅花發，飛鳬東去朝雙闕。", "涉溪父老肩相摩，再拜路旁皆惜別。", "問侯何以能得民，胸中仁氣如陽春。", "攀轅徒切侯不住，金馬石渠須若人。", "雲溪野叟久閉戶，時枉高軒肯相顧。", "何不臨分把一杯，天寒懶出無他故。", "別離羞作兒女悲，此行穩上青雲衢。", "相思要得知健否，寄我平安雙鯉魚。"]}