{"author": "王炎", "period": "宋", "type": "诗", "title": "謝江潭諸公", "paragraphs": ["相逢一解頤，款曲吐肺腑。", "主人愛敬客，童孺亦呼舞。", "擊鮮倒家釀，花枝照樽俎。", "善謔時絕倒，惜飲亦徑醉。", "十年一會面，此身幾寒暑。", "不見即相念，臨分無可語。", "翰墨要陶練，飲食謹調護。", "行役今何時，天寒歲將莫。", "故鄉松梓荒，他鄉寓兒女。", "豈不念之深，祇覺丹心苦。", "天機馬出塞，人事狙賦芧。", "都門桂玉地，久客憚羈旅。", "東風染春紅，歸程涉溪滸。", "經過不厭數，弛擔更少住。", "禮簡情乃真，惟宜具雞黍。"]}