{"author": "王炎", "period": "宋", "type": "诗", "title": "懷忠堂辭", "paragraphs": ["跂逸駕兮前修，佩武符兮典州。", "迹已陳兮德新，可敬而慕兮幾春復秋。", "意其存兮閟千萬年之原，謂其逝兮乃在浮羅之顛。", "奮忠精兮取義，貫羲娥兮爛然。", "隘塵寰兮上征，揮八極兮爲仙。", "黄鵠脫驂兮素虯停駟，幾弭節兮念遺民而來顧。", "高弁蒼蒼兮清苕瀰瀰，公來遊兮湖山增美。", "遊觀罷兮來歸。", "有蒲與荷兮清泠之池，魚鳥懷生兮欣欣焉。", "其有依銀鈎蠆尾兮，燦翠珉而陸離。", "絃琴兮擊鼓，羞羔豚兮酌醑。", "跪起以薦兮願公燕喜。", "公燕喜兮吾民樂康。", "却災沴兮蠲除不祥。", "雲來兮萬祀，烝嘗兮不忘。"]}