{"author": "王炎", "period": "宋", "type": "诗", "title": "題蒼玉軒", "paragraphs": ["羽客家何在，翠微有仙躅。", "誰謂絳闕遠，功行要純熟。", "小築開壺天，燕坐媚幽獨。", "室中閲丹經，簷外養脩竹。", "竹清不受塵，人清不受俗。", "意甚珍惜之，命名以蒼玉。", "此玉可種不可餐，檀欒秀色青於藍。", "琅玕碧樹未足貴，直節虛心同歲寒。", "風前歷歷戛球磬，雪裏珊珊鳴珮環。", "他年化作蒼龍去，紫霄直上追鸞驂。"]}