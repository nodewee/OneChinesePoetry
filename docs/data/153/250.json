{"author": "趙善括", "period": "宋", "type": "诗", "title": "清明後一日泛湖遊園聯句", "paragraphs": ["清明過一日，甲子喜新霽。", "理櫂汎平湖，吹風掃微曀。", "巧剪翠縠紋，忽展畫屏勢。", "千里入寸眸，萬物猶一贅。", "寄傲天地闊，放意江山麗。", "指點村市井，蕩漾漁家計。", "小泊楊柳堤，徐行蘭蕙砌。", "滿月射堵牆，乘風嚲雲髻。", "彩舟簫鼓喧，花亭翠紅蔽。", "石龍潄寒玉，竹鳳摇清篲。", "閙花如有言，閑草遠無際。", "梅豆點微酸，櫻珠綴纖脆。", "荇带牽風長，鷗雪點波細。", "怪山疊青巒，仙巖排綠桂。", "親友宴樽俎，泉石爽襟袂。", "曲徑濃香浮，深院幽人憩。", "日暖蜂蝶喧，沙軟鴛鴦儷。", "春秀猶未晚，懽遊端可繼。", "歸舠泝洄洑，嘉圃芘林翳。", "景勝詩愈豪，酒闌情未替。", "解帆竚別墅，尋芳適佳第。", "畫樓月初挂，朱欄春可繫。", "燒燭照紅粧，墮簪空綠鬄。", "笑歌誠有餘，金貂尚能貰。", "醉墨寫欹斜，錦囊收短製。"]}