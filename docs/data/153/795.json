{"author": "王炎", "period": "宋", "type": "诗", "title": "壬子春羅端長贈別", "paragraphs": ["憶昔始相識，公歸自中都。", "時方擢上第，綠髮青衫紆。", "論交兄弟間，意氣和笙竽。", "瓌文得要攬，快語相爲娛。", "一別間何闊，流年走暘烏。", "高情自浩浩，風骨乃仙癯。", "顧我蒲柳姿，雪霜凝鬢鬚。", "回思鴻鴈行，淚落衣袖濡。", "相逢慰棲遲，此道評精粗。", "稔聞充素藴，諸老推通儒。", "又知治劇縣，民瘼刪繁須。", "清才爲世用，洗目亨天衢。", "監州尚小試，稱屈非超踰。", "敂門喜重來，新詩遺明珠。", "傾倒念有陳，草具陪觴壺。", "自愧學不講，議論無根株。", "殷勤謝雅貺，披索中腸枯。", "壯志已愴悢，俗情厭崎嶇。", "正須心所欣，日與鎸迂愚。", "奈何復作遠，攬袂還躊躇。", "公猶寄異邦，同是江南區。", "但慮懷與安，久客非良圖。", "終當念墳墓，速歸三徑蕪。", "昨言亦云然，歲寒勿盟渝。"]}