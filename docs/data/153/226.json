{"author": "釋道生", "period": "宋", "type": "诗", "title": "偈頌二十二首  其二○", "paragraphs": ["我佛生辰四月八，地涌金蓮隨步發。", "天上天下獨稱尊，微妙真機俱漏泄。", "雪山成道度衆生，四十九年無剩說。", "滔滔苦海架舟航，杳杳昏衢懸日月。", "文仲宣義濟陽公，曾向靈山蒙起莂。", "示現人間長者身，日用機輪活鱍鱍。", "一壽二富三康寧，總是前生修種得。", "今生福上更增修，果報來生愈超越。", "六門晝夜放毫光，萬罪紅爐飛片雪。", "安然端坐白牛車，金鎖玄關盡透脫。", "殊勝功德利無邊，宜爾子孫皆顯達。", "自知作佛更無疑，何必當來問彌勒。", "龜峰末後爲全提，鐵卵生兒樹上飛。"]}