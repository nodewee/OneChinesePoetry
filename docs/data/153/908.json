{"author": "王炎", "period": "宋", "type": "诗", "title": "送陳華文出守當塗同僚餞別分韻得立字", "paragraphs": ["今代陳仲弓，人門兩難及。", "長離五色羽，覽輝早翔集。", "功名雖鼎來，未肯心汲汲。", "自請牧一州，小民要安輯。", "維時春將半，桃李露華濕。", "慈顔御輕軒，綵服隨坐立。", "行行即下車，嘯諾解苛急。", "凝香宴賓從，仁氣散臯隰。", "政恐席未暖，追鋒已催入。", "塗轍可通行，青雲如陟級。"]}