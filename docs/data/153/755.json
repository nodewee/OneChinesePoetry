{"author": "王炎", "period": "宋", "type": "诗", "title": "和祝聖予送行韻", "paragraphs": ["少年困裋褐，妄意取圭組。", "徒爲出岫雲，不作潤物雨。", "三年葭葦叢，鳬舄墮江滸。", "憂患鬢先凋，驚呼髀空撫。", "過期釋重負，揆日趨在所。", "投簪誠未能，束擔亦良苦。", "漢庭士冀北，不可一二數。", "顧我最平凡，辱君誤推許。", "皇明照百工，天高日亭午。", "海嶽雖兼受，涓埃諒無補。", "汲汲爲身謀，人生幾寒暑。", "軒冕既儻來，金璧又難貯。", "試看轅下駒，何如黄鵠舉。", "莫待婚嫁了，徑爲松菊主。", "大隠在城市，高人戀衡宇。", "相期數過從，脩綆同汲古。"]}