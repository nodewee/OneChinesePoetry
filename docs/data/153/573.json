{"author": "王炎", "period": "宋", "type": "诗", "title": "賀吳繼仲母氏生日", "paragraphs": ["青都仙子玉鍊顔，五雲深處乘青鸞。", "桃花欲實王母老，桂花半落嫦娥寒。", "芝英瓊蘂薄滋味，絳霄倒景窺人間。", "風微水麝香可掬，雨定海榴紅欲燃。", "中州風物亦自好，翩然萬里來雲軿。", "潭潭院落春不老，別有日月藏壺天。", "狻猊不動烟縷直，吹笙伐鼓開賓筵。", "九重紫誥照環佩，兩兒綠綬扶金船。", "南山可平海可竭，高堂歡樂無窮年。"]}