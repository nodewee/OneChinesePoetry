{"author": "王炎", "period": "宋", "type": "诗", "title": "除日出江上迓趙憲", "paragraphs": ["江風獵獵吹客衣，水生鱗甲舟行遲。", "今年江上春信早，剩有梅花開北枝。", "問之今日是何日，三百六旬當歲除。", "翩翩鷗鷺定笑我，欲得一飽甘奔馳。", "二星移次照鶉尾，繡衣持斧生光輝。", "摐金伐鼓聲震動，鷁首破浪開黄旗。", "三宮萬壽帝出震，周家磐石先諸姬。", "外分符節用肺腑，丞相與國同安危。", "書生白頭不解事，佐一小壘將何爲。", "少年側目望雲漢，欲與鸞鳳俱翻飛。", "草黄驥病絡頭老，自笑意行身不隨。", "人生虎鼠在用舍，未用以此相瑕疵。", "兒曹婚嫁雖未了，此心久與青山期。", "天無老眼不可問，哦詩莫作商聲悲。"]}