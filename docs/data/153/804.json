{"author": "王炎", "period": "宋", "type": "诗", "title": "題清江常宰道院", "paragraphs": ["古人牧民如赤子，今人臨民用笞箠。", "孰知官府本無事，獨恨庸人擾之耳。", "臨邛有客腰銅章，三年爲吏先慈祥。", "老農共說長官好，桑柘陰中民小康。", "公庭閒暇鴈鶩散，燕坐胡床清晝長。", "撥煩何自文書省，治道由來貴清靜。", "不須柱下五千言，洙泗六經無猛政。"]}