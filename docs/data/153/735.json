{"author": "王炎", "period": "宋", "type": "诗", "title": "新晴出溪上因訪王伯明詹望之", "paragraphs": ["萍轉滯巖邑，簡出而深居。", "兒輩不自量，妄意游璧池。", "日占烏鵲喜，不寄黄犬書。", "積雨蒸溽暑，客思鬰不舒。", "新晴一散策，消摇滌煩紆。", "意行入幽徑，籬落相蔽虧。", "竹萌茁鳳尾，瓜蔓纏龍鬚。", "物化日夜流，嗟我方棲遲。", "莫受憂患煎，素髮無再緇。", "扣門謁二友，清坐俱久如。", "莊語間善謔，相視一解頤。", "靜窺勢利場，疾足爭驅馳。", "自念甘斂退，非黠仍非癡。", "茗乳泛輕雪，爐熏駐游絲。", "且勿談世事，揮犀聊說詩。"]}