{"author": "劉攽", "period": "宋", "type": "诗", "title": "荔枝  其一", "paragraphs": ["南州積炎德，嘉樹凌冬綠。", "薰風海上來，丹荔逾夏熟。", "煌煌錦繡林，亭亭翡翠屋。", "鵲頭爛晨霞，天酒瑩寒玉。", "流聲感中華，採掇如不足。", "開元百馬死，漢堠五里促。", "君王玉食間，此薦知不辱。", "迨今糟粕餘，猶足驚凡目。", "憶初成上林，四方會奇木。", "使臣得安榴，天馬來首蓿。", "拔芽自幽遐，托地幸滲漉。", "我欲咎真宰，喟茲限荒服。", "將非名實雄，百果爲羞縮。", "區區化工意，聊爾存衆族。"]}