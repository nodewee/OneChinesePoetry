{"author": "王炎", "period": "宋", "type": "诗", "title": "用前韻酬魏倅", "paragraphs": ["手把一麾來霅水，身似痿人方暫起。", "此行本爲貧所驅，非戀吳中風土美。", "浩蕩煙波隔白鷗，間關道路勞黄耳。", "幸而別駕有詩流，相逢眉睫津津喜。", "我今白首君黑頭，莫訝鐘鳴不知止。", "每因揖客愁下榻，豈暇談玄頻捉麈。", "忙裏偷閒花下飲，更約廣文同笑語。", "把酒消憂憂更來，見說東臯今渴雨。"]}