{"author": "王炎", "period": "宋", "type": "诗", "title": "和王文州梅花韻", "paragraphs": ["何處東風發春早，先傍梅花試天巧。", "新陽一點破雪霜，春意將回可前料。", "天公乞我人日晴，新年屈指將浹旬。", "老懷不似少時好，對花默默仍循循。", "坐看流年如許急，嘆息浮生駒過隙。", "與花相見忍相負，洗杯一醉樽中碧。", "起來索笑巡疎簷，愛渠清絕無中邊。", "君侯肯爲花吐句，麝媒洒落生雲烟。", "花開花謝莫深問，物有榮枯付天命。", "聞道隴頭天正寒，驛使不來無遠信。", "可憐桃李品格低，誰似玉肌蒙縞衣。", "爲花著語只如此，更請健筆無停飛。"]}