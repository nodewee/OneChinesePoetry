{"author": "王炎", "period": "宋", "type": "诗", "title": "次韻韓毅伯趣諸先輩送茶", "paragraphs": ["脫腕符移日旁午，魚眼浮香須一煮。", "客來捧腹共軒渠，暫時撥置官文書。", "喜客恨無鮮可擊，滿盂脫粟饑時喫。", "睡魔不待巧擠排，雪花小啜清風來。", "人生何苦浪馳逐，但得所求心自足。", "意在春風曉露邊，愛惜一旗輕萬錢。", "碾破雲龍還不飲，灧灧金荷扶玉筍。", "渠方醉魄甘沉迷，我自詩情要勾引。"]}