{"author": "王炎", "period": "宋", "type": "诗", "title": "次韻答簡簿", "paragraphs": ["少日牛衣嘗熟眠，老來駝褐不護寒。", "欲呵龜手拈禿筆，怯看冰柱懸疎簷。", "東風不解著梅柳，翻作六出欺春妍。", "春回臘盡亦何好，但爲浮生添一年。", "負郭有人如石笋，雪裏哦詩自烹茗。", "胸中盎盎有天和，戶外蕭蕭尚冰冷。", "日炊脫粟不自憐，却念野廬無爨烟。", "此憂未知可解否，準擬爲君浮酒船。", "酒酣傾瀉珠百斛，定覺揮毫轉神速。", "聞道諸公雙眼青，豈終遺此豐年玉。", "倦游別駕老更貧，自謀慚似龜藏六。", "詩來謂我清而臞，我方忍慾將忍饑。", "短蓑歸釣寒江雪，紛紛世事休嗟吁。"]}