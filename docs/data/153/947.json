{"author": "王炎", "period": "宋", "type": "诗", "title": "紙被行", "paragraphs": ["瑶姬不觸麒麟紅，金壺瀲灧琥珀濃。", "狐裘公子喜夜永，杯行暖玉煩春葱。", "簷頭雪花大如掌，洞房但覺春融融。", "豈知有客方貪睡，漏盡更闌不能寐。", "花紅玉白不相隨，頼有楮生爲伴侶。", "生家住處近麻姑，亦能幻出冰肌膚。", "絕嫌墨客蠅頭污，懶入官黄藏蠹魚。", "寧隨人意任舒卷，雖則軟美非脂韋。", "風姨霜女皆退舍，稍覺和氣生氍毹。", "梅花破雪催寒去，春回人向花前醉。", "女郎霧縠試輕衫，至此失時因坐廢。", "綠槐影底夏日長，人間只要一味涼。", "青奴元自不嫵媚，居然負恃能專房。", "秋風一夜來消息，又却見渠先棄擲。", "冬來復挽楮生歸，屬付蒼頭輕拂拭。", "用則鋪張舍則藏，喜慍未嘗形玉色。", "世事乘除無不然，安用動心三嘆息。"]}