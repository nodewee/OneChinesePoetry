{"author": "趙善括", "period": "宋", "type": "诗", "title": "和邦承所贈中隠古風", "paragraphs": ["少年麋鹿姿，待價非結綠。", "東湖嗜紅芰，西山茹黄獨。", "雖無負郭田，僅有環堵屋。", "稍知親簡編，豈意分符竹。", "不作梁甫吟，徒歌采薇曲。", "軒冕本無心，泉石慕幽躅。", "疏才偶計偕，微名玷宦牘。", "擾客書掣肘，蹈險車脫軸。", "爲米一折腰，獻玉三刖足。", "人情冰復炭，世路岸爲谷。", "奔走三十年，塵埃幾千斛。", "歸訪舊園林，要識真面目。", "敝廬他人居，故友半鬼錄。", "誅茅傾客囊，千日笑神速。", "堂成屢留醉，夜闌更秉燭。", "冬霜孤松秀，春霖萬花霂。", "薰風自生凉，秋雲不待族。", "魚鳥樂欣欣，柴荆紛樕樕。", "曳杖時往還，拊缶誰拘束。", "敲門聞剝啄，開緘佩謙牧。", "初讀少陵詩，再對淵明菊。", "試聽句擲金，坐想人如玉。", "搜腸嗣高吟，深愧窘邊幅。"]}