{"author": "王炎", "period": "宋", "type": "诗", "title": "張德夫園亭八咏 梅隠", "paragraphs": ["聞君家有十畝園，竹踰萬箇花亦繁。", "門楣大字扁梅隠，要與梅兄同歲寒。", "問君小隠亦何好，脚踏風波身易老。", "花雖不語解笑人，似隠又非何草草。", "破雪暗香先得春，青州從事如春溫。", "女奴洗玉歌一曲，對花舉酒成三人。", "飲酣拔劍氣方怒，汴洛神臯難北顧。", "手提萬騎屬櫜鞬，未可爲梅空隠去。"]}