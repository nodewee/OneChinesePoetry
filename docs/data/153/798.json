{"author": "王炎", "period": "宋", "type": "诗", "title": "冬雪行", "paragraphs": ["擁衾展轉夜不眠，細數更籌知苦寒。", "角聲未動紙窗白，兒曹報我雪滿簷。", "玉妃剪水出天巧，飛花萬點爭清妍。", "朱門貴人對之笑，初見一白來豐年。", "金甖玉爵雜蔬笋，飲罷敲冰煮新茗。", "繡幃中有紅麒麟，輕暖勝春尚嫌冷。", "窮巷小家真可憐，典衣糴米無炊烟。", "江頭津吏日來報，往往上流無米船。", "縣官要糴十萬斛，天上符移星火速。", "去年秋旱糶陳腐，今年秋熟米如玉。", "且願扶桑枝上紅，日轂東來却滕六。", "今年冬雪民已臞，明年春雪民更饑。", "九關有路虎豹守，欲語不敢空長吁。"]}