{"author": "王炎", "period": "宋", "type": "诗", "title": "覓李尉白犬", "paragraphs": ["長安少年好狗馬，日日遨遊五陵下。", "八尺騰驤行地龍，突過無前追疾風。", "一箭穿空兩鵰墮，尚挾白羽腰騂弓。", "回鞭更踏南山路，射殺山中白額虎。", "却解重環四尺獒，快逐豐狐搜狡兔。", "獵罷歸來喚歌舞，釃酒割鮮供笑語。", "窮巷書生那有此，毛穎陶泓守環堵。", "老來無力跨蹇馿，少日青鞋只徒步。", "何况平生非獵師，何須有犬如韓盧。", "青氈舊物猶在室，吹燈未滅憂穿窬。", "似聞黄耳雲來孫，豐顱拳尾雪不如。", "從公覓取扞門戶，主人高枕偷兒避。"]}