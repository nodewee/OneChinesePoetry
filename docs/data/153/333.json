{"author": "王炎", "period": "宋", "type": "诗", "title": "太廟瑞芝頌", "paragraphs": ["宋紹天命，列聖重光。", "丕緒舄奕，施于無疆。", "少海日升，慶元五祀。", "淵默面南，格于天地。", "於穆清廟，玉芝呈瑞。", "蔓蔓其華，麗于丹楹。", "匪根斯殖，匪葩斯榮。", "和氣融液，不春而生。", "其瑞維何，祖宗咸喜。", "神孫致孝，孺慕無已。", "有開必先，産祥隤祉。", "其孝維何，神明可通。", "問安寢門，四輔翼從。", "洗爵爲壽，雍雍在宮。", "莫大之慶，朝野攸同。", "賚爾高年，曰予錫類。", "頒爵輔臣，曰汝予助。", "三宮豈樂，萬姓歌舞。", "維我高廟，中興集勳。", "神器所傳，藝祖之孫。", "重華之斷，壽康之仁。", "凝神沖漠，不俟倦勤。", "羣黎屬望，天啟元子。", "四聖揖遜，千古顓美。", "主鬯匪易，秉心肅莊。", "以奉重闈，媚於慈皇。", "崇德尚賢，心膂股肱。", "盡擯浮僞，慈皇是承。", "酬酢萬微，未明當依。", "不蔽不疑，慈皇是以。", "民附于仁，天鑒厥誠。", "對越在上，祖宗之靈。", "貺以瑞物，胙其德馨。", "昔在紹興，芝嘗再茁。", "仁皇英皇，二祖之室。", "曾孫篤之，克肖其德。", "受是珍符，寵綏四國。", "曷以祝之，萬壽無極。", "又曷申之，子孫千億。", "有德有瑞，隠顯合符。", "自今以始，史將婁書。", "皇德日新，勿替厥初。"]}