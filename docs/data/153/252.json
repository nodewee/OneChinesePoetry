{"author": "趙善括", "period": "宋", "type": "诗", "title": "和浙憲同諸公遊梅園  其二", "paragraphs": ["庭除大槐安，人世甚蟻屯。", "俯仰穹壤間，樂少憂且繁。", "何如置悲歡，訪梅東城村。", "羣賢負瑰奇，即之和氣溫。", "峭寒著春衣，輕烟翳晨暾。", "簪花愧華髮，席地依香蓀。", "誰許嫁東風，留香坐曉昏。", "密塢橫清溪，我欲創幽軒。", "所願花長開，日日同一尊。", "靜對影亦好，清味蕊可吞。", "此心無厭時，何物堪比論。", "哦詩愧續貂，勿以人廢言。"]}