{"author": "王炎", "period": "宋", "type": "诗", "title": "薄薄酒", "paragraphs": ["薄酒可成禮，何必飲上尊。", "醜婦可成室，何必求麗人。", "人生有欲皆求得，誰能有得終無失。", "多藏未免誨穿窬，厚味亦能生疢疾。", "青鞋緩步可當車，不用駟馬黄金覊。", "茅簷之下庇風雨，不用丹碧文榱題。", "縕袍布衾亦自暖，不用狐裘蒙錦衣。", "菜羹脫粟亦自飽，不用五鼎羞鮮肥。", "月盈不償闕，物盛必有衰。", "逐客可相亦可夷，餓隸爲王又爲菹。", "欲從意滿神所忌，吉凶反覆相乘除。", "吾聞猩猩駡人非不智，以醉就禽猶惜屨。", "黿鼉窟穴深更深，卒爲人得由貪餌。", "古來達識照其幾，外物視之雙弊屣。", "於陵辭聘寧灌畦，禦寇辭粟寧忍饑。", "逃榮無辱二疏去，今是昨非陶令歸。", "請君莫嫌薄酒薄，瓦甕匏尊任斟酌。", "請君莫嫌醜婦醜，荆釵布襦與偕老。", "天寬地大得自由，如此足矣何多求。"]}