{"author": "王炎", "period": "宋", "type": "诗", "title": "用前韻答李提幹", "paragraphs": ["交游不厭廣，益友未必多。", "晚乃識斯人，心肅而氣和。", "薄言臭味同，屢枉高軒過。", "手携綠綺琴，絃以白雪歌。", "別易會合難，預愁隔關河。", "老我無所營，豈復憂蹉跎。", "才高位猶下，君意將如何。", "有玉不願獻，誰能涕滂沱。", "自可薦藻藉，政須工琢磨。", "何以贈君行，聖門睎四科。"]}