{"author": "王炎", "period": "宋", "type": "诗", "title": "用元韻答鄧宰兼簡華容孟宰", "paragraphs": ["我行六六黄山峰，山中瑶草多芳叢。", "浮丘笑我無此骨，倏然飛去如孤鴻。", "隨流逐轉水上萍，失地更屈澗底松。", "絕憐拄笏頻看山，未免舉扇一障風。", "長沙三歲坐兀兀，洞庭千里來怱怱。", "擁衾時作故鄉夢，寒鴉無數啼丹楓。", "繭絲未辦竟何補，强飯空耗桃花紅。", "巴丘健令工製錦，况有奎壁星羅胸。", "明月璀璨堆我前，老眼照開春霧濛。", "西寄華容雙鯉魚，欲挽淵明來社中。", "頗聞餘事戲毛穎，亦舞玄蛟蒙碧籠。", "心雖入俗不受塵，出岫白雲行太空。", "蒹葭四澤風露冷，有此美德如芙蓉。", "尋幽或訪墨山寺，弔古可賦章華宮。", "何時再揖兩鳬仙，共喚麴生行偃虹。", "無邊湖水似少海，一點君山疑小蓬。", "城南老樹無恙否，煩渠試爲呼回翁。"]}