{"author": "王炎", "period": "宋", "type": "诗", "title": "送李侍郎歸衡州二首  其二", "paragraphs": ["道重物自輕，心清內無慾。", "未定胸中見，難行天下獨。", "冠蓋上青雲，著鞭競馳逐。", "南山有德人，一笑遺寵辱。", "巋然殿諸老，足以鎮浮俗。", "一出上禁林，再出擁牙纛。", "本無圭組累，歸去便野服。", "譬如山中雲，潤澤滋草木。", "未雨出巖岫，已雨反幽谷。", "明月共樽罍，清風滿松竹。", "問誰從之游，韋編能熟讀。", "人生了婚嫁，意願何時足。", "儻肯割半山，誅茅從卜築。"]}