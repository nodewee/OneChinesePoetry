{"author": "王炎", "period": "宋", "type": "诗", "title": "過幕阜山", "paragraphs": ["昔聞幕阜古洞天，偶馳瘦馬行山前。", "諸峰却立一峰出，蒼龍墮地走復蟠。", "誰燒丹竈汲丹井，絕頂萬丈巢飛仙。", "捫蘿攀磴敢憚險，欲往未有一日閒。", "仙翁見我定拍手，笑我詰曲來人間。", "雨淋日炙行路難，何如鸞鶴游雲端。", "人生不比金石堅，向來青鬢今蒼顔。", "百年富貴草頭露，何乃自苦縻一官。", "雖無道骨可不死，亦欲早挂頭上冠。", "南山之南北山北，築屋翠微高枕眠。"]}