{"author": "胡宿", "period": "宋", "type": "诗", "title": "怨詩楚調示龐主簿及鄧治中", "paragraphs": ["我生豈不辰，貧賤亦偶然。", "讀書飯脫粟，差可樂餘年。", "藝麻室南端，種桑屋東偏。", "弱婦事紡績，丁男長力田。", "瓶儲苟不乏，安用三百廛。", "老翁飽食罷，日晏尚高眠。", "豈知天地間，陵谷有變遷。", "獨恨生苦晚，不在羲皇前。", "嘗聞父老言，醉鄉隔烽烟。", "安得盈觴酒，時復中聖賢。"]}