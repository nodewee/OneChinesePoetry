{"author": "謝絳", "period": "宋", "type": "诗", "title": "答梅聖俞問隱", "paragraphs": ["聖俞一幅書，間我小隱居。", "小隱詎有異，築室數畝餘。", "巖壑不峻崒，田園非美腴。", "所欲近丘墓，歲時來掃除。", "先人夢讀史，尊道本聖徒。", "絕筆于此詩，子孫無忽諸。", "刻石置中堂，且使過者趨。", "題牓爲服訓，義取銘盤盂。", "後嶺雙松亭，徑術何逶迂。", "下臨富春渚，萬象生有無。", "東偏作草舍，可以施琴壺。", "門前碧塘水，萬本栽荷蕖。", "風來觸香氣，長著人衣裾。", "澄水泱泱流，黍稻可勿枯。", "柔桑及美果，種廣莫記株。", "澗草不識名，野禽多異呼。", "坐此易歲晏，自與人世疏。", "在昔東陵侯，瓜壠猶親鋤。", "楊惲謝九列，種豆南山隅。", "余嘗有此志，來者安敢誣。", "誅茅實張本，解組當後圖。", "是時考槃賦，從我者騅歟。", "近來傅越石，趣尚若不殊。", "儻聞丘樊往，不顧升斗儲。", "如君美才具，日月升雲衢。", "安敢預招挽，粗自陳其愚。"]}