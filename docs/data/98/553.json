{"author": "石延年", "period": "宋", "type": "诗", "title": "曹太尉西征", "paragraphs": ["仁者雖無敵，王師尚有征。", "獨乘金廏馬，都領鐡林兵。", "肅氣關河暮，屯煙部落晴。", "旗光秋燒合，甲色夜江横。", "士喜擊中鼓，虜疑聞後鉦。", "無私乃時雨，不殺是天聲。", "濯濯前誰拒，堂堂彼自傾。", "寒踰博望塞，春宴隗囂城。", "外使戎心伏，旁資帝道平。", "公還如畫像，爲贊學班生。"]}