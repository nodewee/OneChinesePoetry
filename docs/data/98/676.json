{"author": "謝伯初", "period": "宋", "type": "诗", "title": "寄歐陽永叔謫夷陵", "paragraphs": ["江流無險似瞿塘，滿峽猿聲斷旅腸。", "萬里可堪入謫宦，經年應合鬢成霜。", "長官衫色江波綠，學士文華蜀錦張。", "異域化爲儒雅俗，遠民爭識校讎郎。", "才如夢得多爲累，情似安仁久悼亡。", "下國難留金馬客，新詩傳與竹枝娘。", "典辭懸待修青史，諫草當來集皂囊。", "莫謂明時暫遷謫，便將纓足濯滄浪。"]}