{"author": "孫復", "period": "宋", "type": "诗", "title": "中秋夜不見月", "paragraphs": ["長記去年中秋玩月出草堂，冰輪直可鑑毫芒。", "是時家釀又新熟，呼童開席羅清觴。", "纖埃不起零露下，對此陶陶樂未央。", "自顧時逢堯舜世，上下清明無穢荒。", "吁嗟今夕何不幸，正逢屏翳恣猖狂。", "浮雲左右爭擁蔽，愛而不見涕沾裳。", "嫦娥無語縮頭何處坐，胡不開口走訴上帝旁。", "立召飛廉舉其職，驅除擁蔽揚清光。", "瑩然高照遙天外，免教萬國如瞽空倀倀。"]}