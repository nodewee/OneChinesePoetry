{"author": "范仲淹", "period": "宋", "type": "诗", "title": "和運使舍人觀潮  其二", "paragraphs": ["把酒問東溟，潮從何代生。", "寧非天吐納，長逐月虧盈。", "暴怒中秋勢，雄豪半夜聲。", "堂堂雲陣合，屹屹雪山行。", "海面雷霆聚，江心瀑布横。", "巨防連地震，羣檝望風迎。", "踊若蛟龍鬭，奔如雨雹驚。", "來知千古信，迴見百川平。", "破浪功難敵，驅山力可并。", "伍胥神不泯，憑此發威名。"]}