{"author": "范仲淹", "period": "宋", "type": "诗", "title": "劍聯句", "paragraphs": ["聖人作神兵，以定天下厄。", "蚩尤發靈機，干將構雄績。", "槖籥天地開，鑪治陰陽闢。", "南帝輸火精，西皇降金液。", "炎炎崑岡熒，洶洶洪河擘。", "雷霆助意氣，日月淪精魄。", "神氣不在大，錯落就三尺。", "直淬靈溪泉，横磨太行石。", "雄雌威並立，晝夜光相射。", "提攜風雲生，指顧烟霞寂。", "堅剛正人心，耿介志士跡。", "初疑成夏鼎，魑魅世所適。", "又若引吳刀，犀象謂無隔。", "截波虬尾滑，脱浪鯨牙直。", "頑冰挂陰霤，皓月乘孤隙。", "河角起彗氣，雲罅露秋碧。", "曉鐔星斗爛，夜匣飛龍宅。", "舞酣霰雪回，彈俊球琳擊。", "鮮摇霅水光，膩刮湘山色。", "青蛟渴雨瘦，素虺蟠霜瘠。", "清音鏘以鳴，寒姿堅且澤。", "鬼類喪影響，佞黨摧肝腸。", "一旦會神武，四海屠兇逆。", "周王奉天討，商郊千里赤。", "楚子揚軍聲，秦師萬首白。", "祥輝冠吳楚，殺氣横燕易。", "與君斬鼇足，八極停震虩。", "與君刜鵬翼，三辰增煥赫。", "莫使化猿翁，辱我爲幻惑。", "莫使暴虎人，屈我執仇敵。", "尊嚴俟冠冕，左右舞干戚。", "功成不可留，延平空霹靂。"]}