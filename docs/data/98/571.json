{"author": "石延年", "period": "宋", "type": "诗", "title": "籌筆驛", "paragraphs": ["漢室虧皇象，乾坤未即寜。", "奸臣與逆子，搖嶽復翻溟。", "權表分江域，曹袁鬬夏垌。", "虎奔咸逐逐，龍卧獨冥冥。", "從衆非無術，欺孤乃不經。", "惟思恢正道，直起復炎靈。", "管樂韜方略，關徐駭觀聽。", "一言俄逆至，三顧已忘形。", "南既清蠻土，東期赤魏庭。", "出師功自著，治國志誰銘。", "歷劫兵如水，臨秦策若瓴。", "舉聲將潰虜，横勢欲逾涇。", "仲達恥巾幗，辛毗嚴壁扃。", "可煩親細務，遽見墮長星。", "戰地悲陵谷，來賢賞德刑。", "意中流水遠，愁外舊山青。", "想像音徽在，侵尋毛骨醒。", "遲留慕英氣，沉歎撫青萍。"]}