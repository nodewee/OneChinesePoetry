{"author": "晏殊", "period": "宋", "type": "诗", "title": "過華夫書屋", "paragraphs": ["西齋輝赫亘山隅，嘉致清風世莫如。", "鄉黨名流依絳帳，煙蘿幽境似仙居。", "趨庭子弟皆攀桂，彈鋏賓朋總食魚。", "汗簡傳經亞鄒魯，粉牌留詠盡嚴徐。", "杯盤互動先生饌，門巷應停長者車。", "墳籍豈惟精四部，絃歌常見習三餘。", "玳簪珠履延豪士，縹帙牙籤刊賜書。", "碧沼暮涼浮菡萏，紗窗秋靜漏蟾蜍。", "閑庭瀟灑移泉石，華表崢嶸冠里閭。", "我恨羈遊在芸閣，不陪諸彥曳長裾。"]}