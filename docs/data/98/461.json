{"author": "滕宗諒", "period": "宋", "type": "诗", "title": "白雲樓", "paragraphs": ["白雲樓危壓晴霓，樓下波光數毛髪。", "雕甍刻桷出煙霞，萬瓦參差鵬翼截。", "蘭汀蕙浦入平蕪，天遠孤帆望中滅。", "屈平宋玉情不盡，千古依然在風月。", "漂零坐想十年舊，歲月飛馳爭列缺。", "青雲交友夢魂斷，白首漁樵誠契闊。", "安居環堵袁安老，泣抱荆珍卞和刖。", "折楊雖俚亦知名，猶欲樓中賡白雪。"]}