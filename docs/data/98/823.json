{"author": "胡宿", "period": "宋", "type": "诗", "title": "彭山贈貫之", "paragraphs": ["彭山隔重湖，落日見孤塔。", "揚舲入空曠，煙樹散鵝鴨。", "山中老臞仙，萬頃纖芥納。", "乘風落珠唾，暝色遠相答。", "平生爾汝分，磁鐵契已狎。", "萬緣一笑空，箇處無剩法。", "方舟過谷隠，風雨寒霎霎。", "黎明带星歸，尚及齋鼓踏。", "臨岐戒後會，梅熟新秧插。", "期我散縑楮，莫忘鷗盟歃。"]}