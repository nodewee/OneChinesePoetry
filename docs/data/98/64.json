{"author": "范仲淹", "period": "宋", "type": "诗", "title": "獻百花洲圖上陳州晏相公", "paragraphs": ["穰下勝遊少，此洲聊入詩。", "百花争窈窕，一水自漣漪。", "潔白憐翹鷺，優游羡戲龜。", "闌干紅屈曲，亭宇碧參差。", "倒影澄波底，横煙落照時。", "月明魚競躍，春静柳閑垂。", "萬竹排霜仗，千荷卷翠旗。", "菊分潭上近，梅比漢南遲。", "岸鵲依人喜，汀鷗不我疑。", "綵絲穿石節，羅襪踏青期。", "素髪頻來醉，滄浪減去思。", "步隨芳草遠，歌逐畫船移。", "繪寫求真賞，緘藏獻已知。", "相君那肯愛，家有鳯皇池。"]}