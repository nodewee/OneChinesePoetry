{"author": "王益", "period": "宋", "type": "诗", "title": "新繁縣東湖瑞蓮歌", "paragraphs": ["火雲爍盡天幕腥，水光弄碧涼無聲。", "荷華千柄拂煙際，傑然秀幹駢雙英。", "天敕少昊偏滋榮，宵零仙露饒金莖。", "嫋嫋飄風起天末，綠華璫珮來琤琤。", "觥觴式宴資擊賞，何人掞藻飛筆精。", "越國亭亭八百里，木蘭泛詠稱明媚。", "爭如錦水派繁江，孤根擢翠葩分膩。", "紫清合曜流霞暉，楚臺無夢朝雲飛。", "韓虢佳人新侍寵，溫泉宮裏賜霞衣。", "赫赫曦陽在東井，珍房萃作皇家慶。", "流火初晨復毓靈，連璧更疑唐傑盛。", "眇觀熙政接元和，嘉穀重榮田野歌。", "高宗昔慶劉仁表，五色卿雲世甚少。", "我今取喻進德流，優哉祥蓮出池沼。", "草萊泥滓俱棄捐，致君事業殊商皓。", "歸作臯夔稷卨臣，同心一德翊華勳。"]}