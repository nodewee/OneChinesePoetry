{"author": "孫復", "period": "宋", "type": "诗", "title": "論學", "paragraphs": ["冥觀天地何云爲，茫茫萬物爭蕃滋。", "羽毛鱗介各異趣，披攘攫搏紛相隨。", "人亦其間一物爾，餓食渴飲無休時。", "苟非道義充其腹，何異鳥獸安鬚眉。", "人生在學勤始至，不勤求至無由期。", "孟軻荀卿揚雄氏，當時未必皆生知。", "因其鑽仰久不已，遂入聖域爭先馳。", "既學便當窮遠大，勿事聲病淫哇辭。", "斯文下衰吁已久，勉思駕說扶顛危。", "擊喑敺聾明大道，身與姬孔爲藩籬。", "是非豐顇若不學，慎無空使精神疲。"]}