{"author": "范仲淹", "period": "宋", "type": "诗", "title": "送陳瓌秀才遊金陵", "paragraphs": ["君有江南行，爲君歌以喜。", "龍盤山萬曲，練静江千里。", "江山不可空，台星照吳中。", "古來王謝地，今有周召風。", "而間楊與鄭，萬丈光相映。", "煌煌聚宰府，金陵一何盛。", "此去知已賢，雅客情無邊。", "白雲起江樹，明月逐江船。", "雲月共徘徊，優哉如游仙。", "歸來笑春風，白日登青天。"]}