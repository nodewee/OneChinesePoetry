{"author": "范仲淹", "period": "宋", "type": "诗", "title": "送徐登山人", "paragraphs": ["重君愛詩書，孜孜不知老。", "白髮末理生，惟談聖人道。", "愛君妙山水，所得是神氣。", "尺素寫林巒，邈有千里意。", "今日江南行，孤雲無繋程。", "直指九華峰，去掃先君塋。", "却來華陽川，與我溪上盟。", "行歌紫芝秀，坐嘯清風生。", "鍊真變金骨，飄飄朝玉京。", "結成物外遊，忘此天下情。"]}