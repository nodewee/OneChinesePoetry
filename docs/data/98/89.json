{"author": "范仲淹", "period": "宋", "type": "诗", "title": "酬和黄太博", "paragraphs": ["古籍東南美，蔚蔚幙中議。", "懿行希聖賢，尚文粲游賜。", "伊余髮已禿，偶繼立朝士。", "何以宣王政，甘爲時所棄。", "酌以廣州泉，不易伯夷志。", "直哉心如絃，安慮道邊斃。", "竊嘗力於古，秉筆庶幾至。", "孰爲末聞達，聊以道幽秘。", "夫君鏘以名，尤爲世之器。", "贈我百餘言，升堂出而示。", "土木朽且陋，黼黻謬增賁。", "毌鹽煩刻畫，返朴吾所愧。", "華勛愛士心，蓬壺延才地。", "何人薦於子，當彼得言位。", "吐以胸中奇，落落金玉繼。", "九虚高可游，凌厲垂天翅。", "吾將退而隐，尚得榮其視。"]}