{"author": "孫復", "period": "宋", "type": "诗", "title": "中秋歌", "paragraphs": ["明月一歲中，影圓十二回。", "如何今夕裏，爭賞羅樽罍。", "既愛盈盈色，更上高高臺。", "人心莫如此，試爲君言哉。", "月者水之精，秋者金之氣。", "金水性相生，五行分其事。", "則知天地間，相感各以類。", "水得金還盛，月因秋更清。", "氣類使之然，人誰不有情。", "可憐別夜色，一一皆銷聲。", "自昔詩家流，吟皆不到此。", "徒能狀光彩，豈解原終始。", "冥搜詎有得，燥吻真何以。", "請看退翁歌，其的能中矣。"]}