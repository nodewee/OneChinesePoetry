{"author": "范仲淹", "period": "宋", "type": "诗", "title": "滕子京以真籙相示因以贈之", "paragraphs": ["泰山采芝人，吏隱清淮濱。", "金函祕寶籙，奉之如高真。", "謂子有仙志，興言一相示。", "叩頭鳴天鼔，玉書粲然異。", "白雲引輕素，朱絲聞靈篇。", "題云天寶歲，傳於任鳳仙。", "兵火換九州，于兹三百年。", "非有靈物持，此書安得全。", "綠字起龍蛇，丹文掛星斗。", "六甲當奉行，百神迺奔走。", "密密天上語，忽忽人間有。", "與君置青山，解冠松桂間。", "服此上淸籙，上淸庶可攀。", "無爲塵土中，草草凋朱顔。"]}