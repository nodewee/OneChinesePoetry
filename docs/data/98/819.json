{"author": "胡宿", "period": "宋", "type": "诗", "title": "寄題齋館", "paragraphs": ["東南有仙人，玉案經近侍。", "爲愛飛來峰，翻然下平地。", "白雲相與栖，絳雪居嘗餌。", "日作冷泉游，時尋徑山醉。", "徑山有五峰，參差標紫翠。", "西山玉芝巖，縹緲多雲氣。", "巖間名勝僧，除館待公至。", "施樹得楩楠，開軒對松桂。", "啼鳥傍簷楹，鳴泉落階砌。", "蘚徑闊三條，籃輿時一詣。", "汲井試茶腴，援琴和松吹。", "榮啟老來歌，華胥午間睡。", "追隨支許遊，嘯詠羲皇治。", "武林賢主人，官儀斗樞貴。", "同是老成人，俱懷方外志。", "流水與斷墁，神交復心契。", "數幅伻山圖，三伏挂廳事。", "長謠紫芝曲，遠寄青霞意。", "他年羾赤霄，定挹浮丘袂。"]}