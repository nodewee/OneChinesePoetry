{"author": "胡宿", "period": "宋", "type": "诗", "title": "謝御書飛白扇子歌", "paragraphs": ["聖皇多才復多藝，包犧徒云造書契。", "坦然制作侔日星，煥有文章賁天地。", "太宗飛白入于神，玉堂四字標奇勢。", "寶跗一學造其精，聖祖神孫知善繼。", "萬幾餘力表全能，三紀體仁成至治。", "金壺貯墨奉嚴禋絃，往年大揭明堂門。", "素龍鱗角儼欲舉，白鳳翅翼行將翻。", "八會遼邈不可見，六書細碎何足論。", "仁慈原廟多珍榜，河漢黼黻輝朝昏。", "天公常敕六丁護，在在處處祥煙屯。", "邇英叨籍侍清切，浴蘭每歲逢佳節。", "鮫人海底織冰綃，宮工天上裁紈雪。", "彌綸寶箑已珍華，泛灑神毫益精絕。", "紛如薄霧翳靈芝，淡若輕雲拂初日。", "免令常侍登御牀，就降王人頒睿札。", "玉璽封題光姓名，孤臣拜手歡且榮。", "暘炎扇暍昭慈眷，夙夜安民彰聖情。", "九門纔傳妙墨出，三殿已覺薰風生。", "標章有愧參鴻碩，視草無能裨聖明。", "短歌莫盡形容美，微志聊依頌嘆聲。"]}