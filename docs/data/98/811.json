{"author": "胡宿", "period": "宋", "type": "诗", "title": "讀僧長吉詩", "paragraphs": ["生民類能言，茲文特淵邈。", "精韞在希微，幽通資寫託。", "狀物無遁形，舒情有至樂。", "自非妙解機，誰抽神奧籥。", "大士棲綠巖，門前即台嶽。", "翠屏何峨峨，千仞拂寥廓。", "芝朮被諸峰，煙霞興衆壑。", "中安仁智居，旁研華竺學。", "觀法識非空，了心無少著。", "人境既相於，神明信超若。", "作詩三百篇，平淡猶古樂。", "于言雖未忘，在理已能覺。", "天質自然美，亦如和氏璞。", "貯之古錦囊，訪我杼山郭。", "杼山空崔嵬，然公久寂寞。", "中間三百年，寂寞無人作。", "何意正始音，緒餘在清角。", "山旁夏欲休，林英春稍落。", "吟登蒼卞餘，歸夢華頂數。", "駕言整巾瓶，仍前侶猿鶴。", "誰言雲無心，還依故山泊。", "顧予禽鹿姿，繆此縻人爵。", "居常眩韶音，幾駭頓金絡。", "比將親椒蘭，端欲甘藜藿。", "緬懷凈名庵，終尋香火約。"]}