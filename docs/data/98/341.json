{"author": "晏殊", "period": "宋", "type": "诗", "title": "丙寅中秋詠月", "paragraphs": ["玉籥秋初半，冰輪歲有期。", "苦吟含翰久，清宴下樓遲。", "雁怯波光動，蛩愁葉影危。", "烘簾頻卷押，溫酎旋凝澌。", "皎外蟾生滴，寒中桂有枝。", "星文藏熠燿，露彩見華滋。", "苑靜疏螢濕，巢空驚鶴移。", "漸穿鳴瑟幌，偏鑒讀書帷。", "濛谷徒催曉，纖阿莫放虧。", "陳王收妙舞，疑待仲宣辭。"]}