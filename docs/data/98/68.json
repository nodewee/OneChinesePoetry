{"author": "范仲淹", "period": "宋", "type": "诗", "title": "和運使舍人觀潮  其一", "paragraphs": ["何處潮偏盛，錢唐無與儔。", "誰能問天意，獨此見濤頭。", "海浦吞來盡，江城打欲浮。", "勢雄驅島嶼，聲怒戰貔貅。", "萬疊雲纔起，千尋練不收。", "長風方破浪，一氣自横秋。", "高岸驚先裂，羣源怯倒流。", "騰凌大鯤化，浩蕩六鼇遊。", "北客觀猶懼，吳兒弄弗憂。", "子胥忠義者，無覆巨川舟。"]}