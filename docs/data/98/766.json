{"author": "梅摯", "period": "宋", "type": "诗", "title": "和王益新繁縣東湖瑞蓮歌", "paragraphs": ["東湖七月湖水平，鱗波暗織簫籟聲。", "中有植蓮一萬本，紅漪相照摛繁英。", "地靈氣粹不我測，雙葩倏如同一莖。", "黄姑織女渡銀漢，蜺旗鳳葆羅空青。", "又認英皇立湘渚，翠華不返凝怨慕。", "五十哀弦頓曉聲，駢首低昂泣珠露。", "是時主人集宴喜，湖光侵筵霞脚膩。", "朋簪峨峨盡才子，椽筆交輝雲藻麗。", "酒酣倚欄惜紅暉，炳素徘徊縈不飛。", "魏宮甄后晝方寢，彷彿有人持玉衣。", "此邑古來無異政，室家瘡痏何由慶。", "三年鼠竊例皆然，以薪救火火彌盛。", "自公柅車政克和，載途鼓腹騰謳歌。", "歌公用心日皎皎，不獨于今古應少。", "因感珍芳兩兩開，玉貫珠聯當縣沼。", "況我與公高適道，芝歌肯迹商山皓。", "嘉謀嘉猷思入陳，願將此類歸華勳。"]}