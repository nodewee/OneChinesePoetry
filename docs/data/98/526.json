{"author": "胡瑗", "period": "宋", "type": "诗", "title": "石壁", "paragraphs": ["李白好溪山，浩蕩旌川遊。", "題詩汪氏壁，聲動桃花洲。", "英辭逸無繼，爾來三百秋。", "汪公亦蕃衍，宗支冠南州。", "其間新建居，林泉最清幽。", "竹聲滿道院，山光入書樓。", "仙氣既飄飄，儒風亦悠悠。", "子孫多俊異，詞行咸精修。", "我來至石壁，賞之不能休。", "酣味碧溪水，苦飲黄金甌。", "因羨汪君居，復思汪君投。", "遇景清興發，浩與天雲浮。", "斐章異繡段，灑翰非銀鈎。", "庶與謫仙詩，千古同風流。"]}