{"author": "晏殊", "period": "宋", "type": "诗", "title": "巢父井", "paragraphs": ["稟生值堯年，率性在龐厚。", "安巢一枝上，豈曰鶉居陋。", "潁波人洗耳，曾不污牛口。", "諒茲耕耒暇，鑿飲隈林藪。", "含飴鼓其腹，帝力予何有。", "遂令千載外，此地存遺甃。", "泓然逼喬木，宛若棲嵵舊。", "鄉人揭題榜，行旅諧瞻覯。", "我來觀古蹟，愕立徘徊久。", "凄其望清風，不獲見師友。", "願言𣂏一勺，拭面洗心垢。", "翹勤慕高躅，感慨陳卮酒。", "思齊胡可望，庶以寬容瞀。", "夙駕恨長途，憑高重回首。"]}