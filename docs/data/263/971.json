{"author": "强至", "period": "宋", "type": "诗", "title": "予初春被病中夏少間勉入省局偶成二十二韵", "paragraphs": ["東風吹春來，移疾聊少休。", "寒熱戰予軀，漸如錯春秋。", "侵尋日以劇，謁告牒屢投。", "性命吾自安，所負空食羞。", "交親每問訊，愛者或見憂。", "伏枕數晦朔，忽忽月四周。", "有叟肆囁嚅，咄哉我何尤。", "騰口狀予疾，張大實頗浮。", "背憎詋休咎，唯恐予疾瘳。", "寧獨冀術勝，仍欲悅予仇。", "叟乎汝何愚，天命非爾謀。", "生死籍素定，理莫移恩讎。", "身世如寄客，日月速置郵。", "引照盍自儆，霜雪滿汝頭。", "胡然不如止，脅肩諂貴游。", "干進苟朝暮，利吻銛戈矛。", "予今偶不死，官意滋悠悠。", "却來坐省局，心迹逾林丘。", "北扉對新篁，陰薄幹已脩。", "薰風送瀟灑，不博千戶侯。", "富貴功名間，有待終無求。", "鸞鳳志寥廓，燕雀徒啾啾。"]}