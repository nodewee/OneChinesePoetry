{"author": "鄭獬", "period": "宋", "type": "诗", "title": "寄題明州太守錢君倚衆樂亭", "paragraphs": ["使君何所樂，樂在南湖濱。", "有亭若孤鯨，覆以青玉鱗。", "四面擁荷花，花氣摇紅雲。", "使君來遊携芳樽，兩邊佳客坐翠裀。", "鄞江鮮魚甲如銀，玉盤千里紫絲蓴。", "金壺行酒雙美人，小履輕裙不動塵。", "壯年行樂須及辰，高談大笑留青春。", "遊人來看使君遊，芙蓉爲檝木蘭舟。", "橫簫短笛悲晚景，畫簾繡幕翻中流。", "貪歡尋勝意不盡，相招却渡白蘋洲。", "日落使君扶醉歸，遊人散後水煙霏。", "紫鱗跳復戲，白鳥落還飛。", "豈獨樂斯民，魚鳥亦忘機。", "使君今作螭頭臣，遊人依舊歲時新。", "空餘華榜照湖水，更作佳篇誇北人。"]}