{"author": "鄭獬", "period": "宋", "type": "诗", "title": "奉使過居庸關  其一", "paragraphs": ["鐵山五十里，𤡑獸不能逾。", "兩壁如夾城，行人貫衆魚。", "巨關隔元氣，寒暑南北殊。", "一夫扼其鍵，萬馬不能趨。", "石氏窺三川，荒唐誰與謨。", "不能仗大義，割地事匈奴。", "封樹未拱把，敵騎已長驅。", "後嗣竟銜璧，白衣拜穹廬。", "自此失天險，一柱折坤輿。", "世宗有英氣，手撼崑崙墟。", "關南下六城，卧病歸東都。", "太祖得天下，僭竊即爲誅。", "右顧取蜀漢，左顧平荆吳。", "欲藏百萬縑，萬里購頭顱。", "可用一赤組，坐使縛單于。", "奇策秘九地，白日忽。"]}