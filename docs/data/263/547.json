{"author": "鄭獬", "period": "宋", "type": "诗", "title": "荆江大雪", "paragraphs": ["長鯨戲浪噴滄海，北風吹乾成雪花。", "漫空傾下不暫住，三日不見金老鴉。", "天工鬥巧變物境，玉作荆州十萬家。", "須臾堆地厚一尺，直疑天漏亡由遮。", "白頭老柏最崛强，壓折鐵幹紛鬖髿。", "竹屋夜倒不知數，但聞走下雷霆車。", "南方瘴土本炎熱，經臘猶生碧草芽。", "忽遭大雪固可怪，凍兒赤立徒悲嗟。", "青錢滿把不酬價，斗粟重於黄金沙。", "此時刺史頗自愧，起望霽景殊無涯。", "有民不能爲撫養，安用黄堂坐兩衙。"]}