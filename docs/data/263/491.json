{"author": "鄭獬", "period": "宋", "type": "诗", "title": "回次媯川大寒", "paragraphs": ["地風如狂兕，來自黑山旁。", "坤維欲傾動，冷日青無光。", "飛沙擊我面，積雪沾我裳。", "豈無玉壺酒，飲之冰滿腸。", "鳥獸不留迹，我行安可當。", "雲中本漢土，幾年非我疆。", "元氣遂隳裂，老陰獨盛强。", "東日拂滄海，此地埋寒霜。", "况在窮臘後，墮指乃爲常。", "安得天子澤，浩蕩漸窮荒。", "掃去妖氛俗，沐以楚蘭湯。", "東風十萬家，畫樓春日長。", "草踏錦靴緣，花入羅衣香。", "行人卷雙袖，長歌歸故鄉。"]}