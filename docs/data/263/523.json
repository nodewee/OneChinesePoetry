{"author": "鄭獬", "period": "宋", "type": "诗", "title": "勉陳石二生", "paragraphs": ["精金埋深山，鑿土不難得。", "大貝貯滄海，破浪亦能識。", "山趨猛虎穴，海入長蛟室。", "必意往取之，投軀不少惜。", "仁義藏遺書，堯孔聖人迹。", "不觀不知道，觸塗暗於漆。", "上無猛虎畏，下無長蛟逼。", "污辱不及身，燦燦嵬山璧。", "金貝豈飽腹，盜窺恐易失。", "纍纍畜滿家，僅能一身佚。", "孰謂遺書貧，猗頓莫能易。", "其源固不貲，可爲天下澤。", "二子齒甚少，蚤莫宜加力。", "剖剝見光鋩，拄天一千尺。", "勿逐籬下雛，自跨鳳凰翼。", "雄聲落衆耳，白日飛霹靂。", "偏親况在堂，雪縷初垂白。", "淚眼望榮歸，一書千萬億。", "夜燈綻寒衣，秋風吹素壁。", "胡爲不奮飛，跳躍在泥磧。", "北闕挂賢科，將相嘗曾歷。", "五犗垂巨鉤，往往長鯨食。", "學飽遂騫翔，青雲無物隔。", "右顧玉堂人，左揖金鼎客。", "廣庭羅鼓鐘，朱門畫幡戟。", "歲時獻親壽，腰金光照席。", "慈顔春雲披，此樂直無敵。", "是爲烈丈夫，後世稱盛德。", "榮辱固在人，孰云非我職。"]}