{"author": "鄭獬", "period": "宋", "type": "诗", "title": "代人上明龍圖", "paragraphs": ["凶徒盜覆甘陵城，白日堂堂梟呼鳴。", "生靈十萬陷死地，長刀大戟交縱橫。", "留都丞相統河北，雷霆四馳諸侯兵。", "鐵林合圍三十里，甲光如水魚鱗明。", "風霜曠野苦暴露，未得鼠子腥吾烹。", "天子憫惻覽群議，冠蓋滿朝賢公卿。", "安得破賊如裴度，開封大尹宜其行。", "公拜稽首出就駕，畫旆獵獵蟠虬獰。", "沛然德澤隨車來，一煦萬物皆發生。", "士卒奮怒爭以死，遂窮巢穴誅根萌。", "平賊之功無與讓，當見大軸歸老成。", "夔皋拱列帝舜坐，願補日月歌太平。"]}