{"author": "强至", "period": "宋", "type": "诗", "title": "通判國博中齋詩", "paragraphs": ["天下以中爲大本，天地得中能自生。", "古之聖賢一用中，政刑禮樂萬事平。", "於戲後世中道喪，政分寬猛刑重輕。", "禮非儉陋則奢僭，樂不專一須鏘鏗。", "其間萬事亦頗僻，或過不及誰與繩。", "今公奮然力追救，大署中字爲齋名。", "謂中之迹不可見，粲焉其道存六經。", "尚書洪範有皇極，春秋王道爲權衡。", "在易之爻貴二五，于詩無邪義甚明。", "子思著篇究根柢，王通命說垂儀刑。", "夜探群書味中理，雞鳴而作還奉行。", "出處語默皆時中，措諸萬事無側傾。", "有時賓至相與樂，咏歌亦作中和聲。", "檐前竹樹有中色，四序不改長青青。", "公今一州貳守政，千里猶變中庸甿。", "異時朝廷贊天子，擴之四海中道成。", "至得攝齊升公齋，一聽中論退服膺。"]}