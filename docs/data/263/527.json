{"author": "鄭獬", "period": "宋", "type": "诗", "title": "答吳伯固", "paragraphs": ["伯固讀我詩，掉頭吟不休。", "明日踵我門，作詩還相投。", "初讀頗怪駭，如錄萬鬼囚。", "筆墨又勁絕，湧紙花光流。", "想其揮掃時，天匠無雕鎪。", "倒下百篋珠，滑走不可收。", "嗟余文字拙，瑕纇多瘡疣。", "乃如醜老婦，見此明鏡羞。", "美言反見誦，倫擬非其儔。", "扶樹腐木茂，使之凌崑丘。", "又欲唱其宮，使我商以謳。", "相搏如風雷，直與郊愈侔。", "子趨則甚易，於我寧得不。", "力敵氣遂作，聲應律乃酬。", "譬如楚漢翁，畫地爭鴻溝。", "我才非子對，何足當戈矛。", "幸子時見過，高吟消百憂。"]}