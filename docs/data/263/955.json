{"author": "强至", "period": "宋", "type": "诗", "title": "送吳令常甫之武平", "paragraphs": ["朝廷重一邑，悼昔容備員。", "自嚴薦舉法，頗號近得賢。", "仕者既擇地，主恩那罄宣。", "遐封暨惡壤，十必九棄捐。", "武平杳何所，閩裔天南偏。", "林密毒虺藏，吐瘴蟠長煙。", "冬候氣亦暖，里俗衣不綿。", "舊令昨請代，闕榜張三銓。", "無人議一往，常甫獨不然。", "丈夫志四海，豈安廬室邊。", "畏避屬衰怯，我今幸壯年。", "所寄有民社，勇去無山川。", "吳天破新臘，雪片衝離筵。", "闔坐勸別杯，情厚禱亦虔。", "藥餌慎勿疏，善保食與眠。", "柂牙起驚濤，餞車散江壖。", "吏民前塗奔，爭迎上瀧船。", "到脩府中謁，首低小侯前。", "主人知才名，應以塵土憐。", "下車轉春首，訟未臨婚田。", "遠人喜新君，有訴恐不先。", "據案掃滯務，一决如流泉。", "呼兒伴兒戲，邑事樂靜便。", "地寬人物稀，林實雜海鮮。", "荔子委樹旁，毛魚不論錢。", "飲食信云美，那肯事宴筵。", "政休寧閑齋，空腸味陳編。", "他人保無過，歲滿猶自遷。", "矧君資性好，進業補未全。", "材長老松幹，氣强直弩弦。", "坐養青雲資，歸著要路鞭。", "君家新蔡後，清節能世傳。", "豈必因賞格，薦狀期聯翩。", "鄙人忝末契，相識由童顛。", "憂懷自足感，况復別緒纏。", "君其慰我私，北鴻附新篇。"]}