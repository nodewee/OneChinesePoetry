{"author": "鄭獬", "period": "宋", "type": "诗", "title": "題關彥長孤山四照閣", "paragraphs": ["湖山天下之絕境，群山繞湖千百重。", "碧笋四插明鏡外，此閣正落明鏡中。", "綠波一穗掃沙尾，擁門盡是紅芙蓉。", "清香斷處接蒼靄，綠蘿攀樹登高峰。", "當軒不置窗與檻，湖光山翠還相通。", "側耳似聞天上語，接手便欲翻長空。", "忽疑躍入畫屏上，但覺毛髮生清風。", "光景動蕩失天地，直與顥氣爭雌雄。", "君何容易得此處，著意鑱鑿由天公。", "西湖雖然多佳境，遊人到此景遂窮。", "昔日郎官退居此，足踏藤履手携筇。", "時陪金壺宴親舊，船飛兩楫如歸鴻。", "溪魚鮮白玉膏脆，林果紅熟燕脂濃。", "揮弄清泉倚蒼石，當時即是神仙翁。", "又况諸子盡奮發，綠袍照爛時相從。", "我來登覽但嘆息，有家不得居江東。", "至今此景常入夢，尚有清氣留心胸。", "屢蒙書尾追拙唱，强臨紙札誠難工。", "湖山有靈必見笑，便與棄擲無留蹤。", "直須收拾買鄰舍，兄乎異日能相容。"]}