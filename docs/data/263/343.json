{"author": "王安石", "period": "宋", "type": "诗", "title": "胡氏逢原堂", "paragraphs": ["我愛銅官好，君實家其間。", "山水相縈萃，花卉矜春妍。", "有鳴林間禽，有躍池中鮮。", "葉山何嗟峨，秀峙東南偏。", "峰巒日在望，遠色涵雲邊。", "賓客此遴集，觴飲常留連。", "君家世儒雅，子弟清風傳。", "前日闢書堂，名之曰逢原。", "有志在古道，馳情慕高賢。", "深哉堂名意，推此宜勉𣃼。", "木茂貴培本，流長思養源。", "左右無不宜，願獻小詩篇。"]}