{"author": "强至", "period": "宋", "type": "诗", "title": "幕中偶書", "paragraphs": ["劉侯驅車東，幕府賓客稀。", "憑几獨蕭然，真與萬事違。", "巢燕無世情，閑堂時一歸。", "東風忽怒號，輒來撼窗扉。", "攪我靜中趣，聒聒無停威。", "塵沙亦侵人，猶喜勢力微。", "日暮風稍息，出戶聊振衣。", "行吟視庭木，枝空但花飛。", "幽思感晚春，浩歌送斜暉。", "翟公大書門，怨激恐已非。", "俗物喜去眼，杜子吾庶幾。"]}