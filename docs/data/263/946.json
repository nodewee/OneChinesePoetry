{"author": "强至", "period": "宋", "type": "诗", "title": "野園移植小松", "paragraphs": ["平生歲寒心，頗好歲寒色。", "一松如人長，慘淡窮山側。", "樵兒日過之，有意斧斤得。", "予心異爾意，野圃爲移植。", "醉聽疏聲眠，吟到細陰息。", "落落巖澗姿，相對永朝夕。", "如言千載後，其長可千尺。", "人生雖百年，相期眇無極。", "且結無情游，汝固予何易。", "豈待百年外，人松兩殊迹。", "人爲松下土，松化土上石。", "我生始逾壯，足以伴寒碧。"]}