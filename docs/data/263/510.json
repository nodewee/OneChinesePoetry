{"author": "鄭獬", "period": "宋", "type": "诗", "title": "送呂稚卿郎中奉使江西", "paragraphs": ["赤蛟卧淺水，頭角不可藏。", "天公果見之，叱起南山傍。", "吳侯蓄奇才，投刃誰能當。", "百吏如群鴉，簿領埋屋梁。", "據案即時决，眸子愈精光。", "不試巨鰲足，包裹百鍊鋼。", "如何若漫浪，華省亦爲郎。", "日署百十字，支頤對脩篁。", "酒醒晚意悶，睡美春味長。", "閒甚却索寞，相遇必壺觴。", "平子亦疏放，爾我兩相忘。", "昨日鳳凰下，詔書五色行。", "特賜黄金魚，付以十州强。", "江山亦畏威，指顧隨低昂。", "乃知飛龍廄，放出真乘黄。", "一秣一萬里，爭路看騰驤。", "此行况秋色，碧江襟袖凉。", "啄黍黄雀肥，鰣魚如截肪。", "願加數匕飯，以慰長相望。"]}