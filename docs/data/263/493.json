{"author": "鄭獬", "period": "宋", "type": "诗", "title": "迫晚風雪出省咏張公達紅梅之句", "paragraphs": ["雪花障路飛，飄濕紅杏韉。", "歸馬碧蹄疾，踏破白玉田。", "攬轡獨長想，物境真可憐。", "朝紱未掛身，豪逸倚少年。", "結客上高樓，珠箔遮碧天。", "燒酒紫煙沸，割炙白膏鮮。", "美人挪素手，笑弄琵琶絃。", "醉眼生亂雲，不省到家眠。", "俊遊或如失，倒指還摻然。", "薄莫出華省，下馬燈已燃。", "强笑破老顔，寄恨揮華箋。", "翫世張公子，嗜酒真神仙。", "拋擲咏紅梅，負伊清樽前。", "再讀再三嘆，心斷空悁悁。", "起予如繭絲，織愁成短篇。"]}