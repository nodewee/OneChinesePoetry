{"author": "鄭獬", "period": "宋", "type": "诗", "title": "酬隨子直十五兄", "paragraphs": ["通州窮並大海涯，厥壤不毛坤德虧。", "床下矍索穴蟛蜞，我初來居常吟悲。", "見君顔采方伸眉，眸子清徹鬢垂頤。", "中懷洞然無由歧，鎸鑱文字干有司。", "古書細鈔指生胝，弟姪鳬雁行纍纍。", "脫衣易粟飴其饑，慈祥孝友鄉里推。", "前者天子親饗祠，黄紙赦書疾風馳。", "挂羅山林網逸遺，守臣奉詔敢言遲。", "外臺使者爭薦之，野廬供餼禮所宜。", "白袍大袖何紛披，來居太學森蘭芝。", "世俗譏議喜瑕疵，蒼蠅往來工讒詞。", "椎鑿璞玉生瘡痍，猛虎不如牆下貍。", "聽者雖明豈無疑，紫薇群公文章師。", "發以鉅策健筆隨，鋪紙吐論語亦奇。", "綴名紙末何其卑，藻火爲裳誠倒施。", "赤驥不得黄金羈，編之下櫪耳羸垂。", "令我包羞心鬰伊，一舸東入長淮湄。", "勿言顯發遂無期，青衫猶足慰妻兒。", "海陵得君七字詩，重謝解謗稱相知。", "我雖有言如鈍錐，說之不入何能爲。", "願子加餐善自持，高山峨峨寸土基。", "前塗如壁不可窺，榮落窮通各有時。"]}