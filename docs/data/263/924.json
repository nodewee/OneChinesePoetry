{"author": "强至", "period": "宋", "type": "诗", "title": "聞杭饑", "paragraphs": ["客從吾鄉來，告我歲大歉。", "百金易斗粟，富者頭屢撼。", "餓殍相枕藉，億口盡虛頷。", "客言尚未竟，予淚已成點。", "避席駭相問，予衷不能掩。", "位卑俸給薄，用度抑難減。", "是以之官日，盡室來未敢。", "予行弟獨留，居常動予慊。", "歲凶吾産薄，慮其苦粗淡。", "所以聞客言，私懷輒興感。", "客遽前止予，君言固足貶。", "善自憂家爲，微俸誠亦忝。", "上有天子明，封章日可剡。", "先陳劭耕稼，次述抑聚斂。", "澄汰兵籍冗，惇尚土木儉。", "坐俠四海富，寧患食不糝。", "胡爲所謀狹，而復自戚慘。", "再拜起謝客，予言愧塵玷。"]}