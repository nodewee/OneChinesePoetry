{"author": "鄭獬", "period": "宋", "type": "诗", "title": "送岷山楊道士遊廬山", "paragraphs": ["獨鶴志萬里，不肯安故林。", "排翮下岷山，浩蕩窮幽尋。", "初來識京師，魏闕鬰蕭森。", "講書勤萬乘，賜服照華簪。", "群公作詩贈，却轉清淮潯。", "振策寄靈隠，採芝宿孤岑。", "明月落西湖，澒洞萬頃金。", "遂斷浙江潮，噴薄白日陰。", "芙蓉滿越國，耶溪秋水深。", "欲追二老迹，赤城窈嶔崟。", "海月入長嘯，山風吹醉襟。", "回橈姑孰溪，相逢慰予心。", "綠髮頎而長，蕭灑見球琳。", "共飛秋浦帆，飄若雲間禽。", "捨我入廬阜，煙蘿極登臨。", "瀑布瀉天來，飛雪寒涔涔。", "手攀青桂枝，側聽白猿吟。", "倚石讀周易，臨流揮素琴。", "於此可忘老，身世隨浮沉。", "若見荆州客，爲傳金玉音。"]}