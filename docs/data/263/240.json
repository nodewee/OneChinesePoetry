{"author": "王安石", "period": "宋", "type": "诗", "title": "潭州新學詩", "paragraphs": ["有嘉新學，潭守所作。", "守者誰歟，仲庶氏吳。", "振養矜寡，衣之褰襦。", "黔首鼓歌，吏靜不求。", "乃相廟序，生師所廬。", "上漏旁穿，燥濕不除。", "曰嘻遷哉，迫阨卑污。", "當其壞時，適可以謀。", "營地慮工，伐楩楠櫧。", "撤故就新，爲此渠渠。", "潭人來止，相語而喜。", "我知視成，無豫經始。", "公升在堂，從者如水。", "公曰誨汝，潭之士子。", "古之讀書，凡以爲己。", "躬行孝悌，由義而仕。", "神聽汝助，況於閭里。", "無實而荂，非聖自是。", "雖大得意，吾猶汝耻。", "士下其手，公言無尤。", "請詩我歌，以遠公休。"]}