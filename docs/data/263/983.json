{"author": "强至", "period": "宋", "type": "诗", "title": "依韵和李評文思", "paragraphs": ["我心烱烱君應識，萬事都慵獨吟癖。", "二年客眼看京華，可見無媒進無益。", "勢門所喜在佞豪，直語空拳無一懌。", "愛君挺拔生貴家，不學庸兒醉朱碧。", "兩提試筆賦翰林，落落金聲天上擲。", "改丞殿省頭不回，直把群經重研摭。", "相逢憐我猶滯濡，四十金閨未通籍。", "勢門宜不容此身，頼有君家好投迹。", "書齋延坐開新編，光焰文章追祖白。", "更邀詩社同襟期，脫略形骸一疏戚。", "公侯必復君勿遲，志士由來輕尺璧。"]}