{"author": "强至", "period": "宋", "type": "诗", "title": "次劉才邵送魏彥成韵", "paragraphs": ["國朝廣仁恩，法令去煩苛。", "三官貴持平，除用不輕可。", "矯矯魏詳刑，儒術富而夥。", "餘事及刑書，議論不偏頗。", "能令舞文吏，無計得掀簸。", "計其所平反，陰功已堆垛。", "神方介以福，豐穫報勤播。", "當即趨要塗，鳴玉清以儺。", "誰云出處間，此事難預揣。", "秋風鄉思動，請郡向江左。", "猶冀款襟顔，已聞將轉舵。", "想見桐州民，延首候來舸。", "置酒樂佳辰，剩插黄花朵。"]}