{"author": "鄭獬", "period": "宋", "type": "诗", "title": "程丞相生日", "paragraphs": ["大昴光芒正，荆河氣象渾。", "始知真相出，遂見本朝尊。", "漢地汝陽國，程侯司馬孫。", "精剛得金氣，深厚體乾元。", "申甫生周嶽，皋夔拱舜軒。", "山河歸妙算，社稷繫昌言。", "九鼎群生重，洪鑪一氣奔。", "群雛忌鵰鶚，衆草失蘭蓀。", "慷慨提千騎，扶摇下九閽。", "秦關春草短，洼水暮雲屯。", "詩必曹劉敵，兵須衛霍論。", "談餘珠委積，筆落鳳騰騫。", "秀髮煙霞外，丹心金石存。", "未歸真宰柄，猶倚大師藩。", "日月回龍角，星辰會紫垣。", "氣凌金節潤，風入繡旗翻。", "歌管傾南國，簪裾拜慶門。", "飛黄下天廄，縹酒賜堯樽。", "固有神靈護，應知福祿蕃。", "蟠桃三結實，未見老雲根。"]}