{"author": "强至", "period": "宋", "type": "诗", "title": "入山謁怡然上人因成短篇皆書即時事", "paragraphs": ["行穿六松陰，鳥語逢人寂。", "林僧洗山缽，正了寒堂食。", "揖我喜滿顔，吟窗半軒闢。", "鳳凰不無情，天外送佳色。", "春風動花雨，枝上或涓滴。", "羨師得安住，我亦有閑適。", "出門懶鞍馬，把袂步幽石。", "石盡浮泥深，恰恰露雙屐。", "臨別心徘徊，野店更一息。"]}