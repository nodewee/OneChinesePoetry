{"author": "强至", "period": "宋", "type": "诗", "title": "結交行", "paragraphs": ["貴友高車照簪組，富友黄金輕糞土。", "二友方論富貴交，以漆傾膠入心腑。", "一朝金盡囊無餘，門前不見簪組車。", "貴人今車底似昔，早失黄金舊時客。", "由來結交要勢均，一輕一重難爲人。", "滔滔世上耳餘輩，寂寥管鮑今埃塵。", "交情以勢不以義，今日雖同明日異。", "君子結交自有持，賤貧富貴不我移。"]}