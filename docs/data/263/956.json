{"author": "强至", "period": "宋", "type": "诗", "title": "曾元恕累日不相見以詩垂寄依韵和答", "paragraphs": ["丈夫收功名，要在少壯時。", "今予四十强，才短良時遺。", "俯首入掾曹，所託真一枝。", "動靜繫他人，何異馬受縻。", "事業乖聖賢，饑寒愧妻兒。", "浩歌望青雲，致身分已遲。", "江湖久去眼，終日懷釣絲。", "元恕知我深，愛惡非衆隨。", "憐我事冗宦，役役猶兒嬉。", "十日不一見，敢以奔走辭。", "與子結永好，交情保無移。", "相從文酒歡，晚歲滄洲期。"]}