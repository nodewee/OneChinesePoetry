{"author": "鄭獬", "period": "宋", "type": "诗", "title": "湖上遇雨", "paragraphs": ["老龍怒相搏，快雨忽噴灑。", "天公白羽箭，竦竦射萬瓦。", "電眼窺人屋，狂雷震欲下。", "直疑惡溪山，掃除重造化。", "頃之蒼雲裂，天光出縫罅。", "變怪忽寂寥，乾坤似新畫。", "秀靄翠堪包，清風健可跨。", "林影走群龍，溪聲回萬馬。", "更無一塵飛，清光熨平野。", "沙路浄無泥，侵凉宜早駕。", "高堂應念歸，屈指期到舍。"]}