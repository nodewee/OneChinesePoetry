{"author": "鄭獬", "period": "宋", "type": "诗", "title": "雷震", "paragraphs": ["四月老陽盡，蟄雷方發聲。", "七月連大雨，碾天三日鳴。", "夜或發狂震，卧者皆起驚。", "奔電曄然作，忽如烈火明。", "高樹大百尺，霹倒燒其根。", "往往光曜中，時見怪物形。", "飛雹大如指，萬弩相奔傾。", "椎擊鳥雀群，掩地交縱橫。", "雷者主號令，爲天之常經。", "奮豫既過時，及此何匉訇。", "無乃號令失，安得四時平。", "春秋書震電，推之在五行。", "天道儻可信，使我心不寧。"]}