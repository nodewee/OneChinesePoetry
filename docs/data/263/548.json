{"author": "鄭獬", "period": "宋", "type": "诗", "title": "和仲巽荆州大雪", "paragraphs": ["黑雲撲下一天雪，開簾正見花飄颻。", "淥樽覆案不能飲，緬懷白髮同心交。", "拈毫竄紙聊自戲，不覺大語驚連鼇。", "呼兒謄本寄之去，豈敢有意夸雄豪。", "諺稱拋磚引鳴玉，遂蒙老手來相嘲。", "且言本出將家子，慣看飛雲連沙起。", "常騎快馬臂蒼鷹，走屠赤豹裂青兕。", "燕山崛岉鬰天起，玉關石壁俱天壘。", "昔纓漢冠爲漢民，今埋胡沙作胡鬼。", "欲携熊虎十萬師，獨以一箒掃群螘。", "左鈐休屠批谷蠡，直出龍沙五千里。", "嗚呼君言豈不偉，單于聞之須怖死。", "莫羞茜袖雙鬢華，盤屈肺肝生嘆嗟。", "君不見東海老翁含兩齒，投竿起載文壬車。", "又不見荆州長史年七十，手提九鼎還唐家。", "窮通變化不可測，蟠蛟寧久藏泥沙。", "况君著意經營久，奇策崢嶸爛星斗。", "殿前即日拜將軍，縛取單于不引手。", "我實讀書枉用心，伊皋功名竟何有。", "待君金甲破敵歸，且作長歌傾賀酒。"]}