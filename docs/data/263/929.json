{"author": "强至", "period": "宋", "type": "诗", "title": "携印謁新守宿至德上方翌日馬上追書十四韵", "paragraphs": ["携符拜州守，半舍度微徑。", "有僧謁道傍，云我迓邑令。", "因徐指叢林，佛宇頗嚴浄。", "願驅大夫馬，一宿憩征鐙。", "我生嗜煙蘿，聞此愜幽興。", "乃留驗僧言，金碧果暉映。", "捨策游上方，塵襟覺疏瑩。", "山氣亂朝暮，谷響答鐘磬。", "清風中宵來，雲歛月垂鏡。", "微吟不知旦，坐席若初定。", "遂行登修塗，回首謝巖磴。", "咨予秉微尚，碌碌奚足競。", "一月兩移府，未暇救民病。", "徒爲章服裹，折腰損真性。"]}