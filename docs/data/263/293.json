{"author": "王安石", "period": "宋", "type": "诗", "title": "梁王吹臺", "paragraphs": ["繁臺繁姓人，埋滅爲蒿蓬。", "況乃漢驕子，魂遊誰肯逢。", "緬思當盛時，警蹕在虛空。", "蛾眉倚高寒，環珮吹玲瓏。", "大梁千萬家，回首雲濛濛。", "仰不見王處，雲間指青紅。", "賓客有司馬，鄒枚避其鋒。", "灑筆飛鳥上，爲王賦雌雄。", "惜今此不傳，楚辭擅無窮。", "空餘一丘土，千載播悲風。"]}