{"author": "强至", "period": "宋", "type": "诗", "title": "題婺源胡氏翛然堂", "paragraphs": ["歙山碧參差，歙水綠演漾。", "之子山水間，築室傲天壤。", "山空鳥飛鳴，水凈魚下上。", "觀魚悟至樂，聽鳥悅幽響。", "一樽泯悲歡，萬事齊俯仰。", "人境兩翛然，無復塵區想。", "故人石渠英，緣以命堂榜。", "作詩羨高懷，中服非外奬。", "嗟今急名人，疾足投世網。", "心撓迹固喧，求得道已枉。", "茲理曾莫知，所趨岐已兩。", "予亦慕子徒，泉石久思往。", "何當伴琴觴，一鼓東南槳。"]}