{"author": "鄭獬", "period": "宋", "type": "诗", "title": "送蔡同年守四明", "paragraphs": ["尚書蔡公在廊廟，器業文章第一人。", "繡墩賜坐議大政，天子稱之社稷臣。", "渥洼遺種出驥子，纔生七日超其群。", "蔚如長松倚絕壁，灑落不雜人間塵。", "東風共醉杏花下，滄波浩蕩天地春。", "近者諸公薦御史，宰相未識真麒麟。", "却借朱袍下南國，畫船醉眠官不嗔。", "吾徒對酒共嘆息，破車快犢誠難馴。", "陳蕃高才雖少對，辟書聊慰汝南民。", "溪山見君亦須喜，飛雲遮路迎車輪。", "朱雲風采久寂寞，豈宜遠處滄海濱。"]}