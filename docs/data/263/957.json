{"author": "强至", "period": "宋", "type": "诗", "title": "走筆成一篇答徐君先輩見寄", "paragraphs": ["定交初何年，昔齒會稽學。", "君壯我尚少，道復先我覺。", "子時于衆人，百鳥一鸑鷟。", "學官程諸生，題品或義卓。", "衆方縮手顧，君筆已一捉。", "落紙千餘言，渾如玉出璞。", "辭場或鼓行，無敢犯鋒矟。", "有時談遺經，聖賢在口角。", "憤疾異說妄，摘抉三傳駮。", "語氣清不休，旱天冽雷雹。", "南北俄乖張，同時去師幄。", "未幾會京國，君羽正濯濯。", "以文試有司，好古拙雕琢。", "一失太常第，聞子繼屯剝。", "翠鎩累在毛，龜剔釁由殻。", "古人亦憂患，千載名愈卓。", "予雖綴小官，夙志負山嶽。", "簿領但戕性，祿粟不周啄。", "再命作陋邑，舉動尤齷齪。", "旋巢子何所，距我幸非邈。", "寄詩冬爲期，當遂笑一握。", "待將得喪理，同付尊酒濁。"]}