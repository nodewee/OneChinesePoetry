{"author": "王安石", "period": "宋", "type": "诗", "title": "胡笳十八拍十八首  其九", "paragraphs": ["柳絮已將春去遠，攀條弄芳畏晼晚。", "憂患衆兮歡樂鮮，一去可憐終不返。", "日夕思歸不得歸，山川滿目淚沾衣。", "罼圭苑裏西風起，嘆息人間萬事非。", "寒聲一夜傳刁斗，雲雪埋山蒼兕吼。", "詩成吟咏轉凄凉，不如獨坐空搔首。", "漫漫胡天叫不聞，胡人高鼻動成群。", "寒盡春生洛陽殿，回首何時復來見。"]}