{"author": "强至", "period": "宋", "type": "诗", "title": "賀陳右司生辰", "paragraphs": ["悠悠大塊間，萬類紛相敵。", "偉哉拔俗人，真宰豈無力。", "六經陷邪說，釋儒共一律。", "天未喪斯文，公生抱絕識。", "著書羅古今，射策開胸臆。", "前輩幾欲盡，後來昧所適。", "天將激頹波，公生秉孤直。", "數諫難居中，三已無慍色。", "海宇屬無虞，天工或曠職。", "天保祐皇帝，公生藴奇德。", "培擁棟梁姿，一旦壯王國。", "禁網雖小寬，疲俗未全逸。", "惟天念我民，公生富才術。", "發揚雲雨勢，諸方待膏澤。", "天既責公深，眉壽夫何惜。", "行看佩相印，不羨登仙籍。", "南山雅望重，北斗威聲赫。", "稟生固難朽，吐納自不息。", "惟昔軒冕徒，尤喜山林迹。", "留侯追赤松，志就亦何益。", "傅說爲列星，但已脫寰域。", "孰如我公貴，與國長無極。"]}