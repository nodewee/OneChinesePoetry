{"author": "王安石", "period": "宋", "type": "诗", "title": "新田詩", "paragraphs": ["離離新田，其下流水。", "孰知其初，灌莽千里。", "其南背江，其北逾淮。", "父抱子扶，十百其來。", "其來僕僕，鏝我新屋。", "趙侯劬之，作者不饑。", "歲仍大熟，飽及雞鶩。", "僦船與車，四鄙出穀。", "今游者處，昔止者流。", "維昔牧我，不如今侯。", "侯來適野，不有觀者。", "稅于水濱，問我鰥寡。", "侯其歸矣，三歲于茲。", "誰能止侯，我往求之。"]}