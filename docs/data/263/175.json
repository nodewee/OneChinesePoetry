{"author": "王安石", "period": "宋", "type": "诗", "title": "送吳顯道五首  其一", "paragraphs": ["五湖大浪如銀山，問君西遊何當還。", "以手撫膺坐長嘆，空手無金行路難。", "丈夫意有在，吾徒且加餐。", "屏風九疊雲錦張，千峰如連環。", "上有橫河斷海之浮雲，可望不可攀。", "飛空結樓臺，動影裊窕沖融間。", "沛然乘天遊，下看塵世悲人寰。", "泊舟潯陽郭，去去翔寥廓。", "君今幸未成老翁，衰老不復如今樂。"]}