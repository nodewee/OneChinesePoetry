{"author": "王安石", "period": "宋", "type": "诗", "title": "送吳顯道南歸", "paragraphs": ["君不見蔡澤栖遲世看醜，豪氣英風亦何有。", "忽然變軒昂，盛事傳不朽。", "君今幸未成老翁，二十八宿羅心胸。", "何不上書自薦達，封侯起第一日中。", "秋月春風等閑度，山中舊宅無人住。", "宅中青桑葉宛宛，澗水流過田中路。", "遥知楊柳是門處，萬里蒼蒼煙水暮。", "我欲尋之不憚遠，君又暫來還徑去。", "紅亭驛路掛城頭，憶君祇欲苦死留。", "天際張帷列樽俎，君歌聲酸辭且苦。", "人生憔悴生理難，使人聽此凋朱顔。", "勸君更盡一杯酒，明日路長山復山。"]}