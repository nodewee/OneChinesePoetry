{"author": "鄭獬", "period": "宋", "type": "诗", "title": "蘇刑部自湖北移漕淮南", "paragraphs": ["先公道義交，晚得蘇公佐。", "俾予往拜之，兄事安敢墮。", "漂忽十五年，日月如旋磨。", "近佩荆州符，吏牘方自課。", "蘇侯乃外臺，庶幾容謬懦。", "若獲巨木陰，似翳桑下餓。", "相約待秋深，事隙得高卧。", "風灑渚宮凉，碧溪絕塵涴。", "穿林或倦行，拂石還分坐。", "夙懷詎彷彿，幽事信坎坷。", "除書走馬來，換節長淮左。", "嗟予踽踽遊，有唱期誰和。", "楚老遮郭門，扳留知不可。", "別酒雖無歡，歸帆幸少垛。", "蘇侯賢大夫，歷數今誰過。", "議論抵廟堂，有力莫能破。", "挺如白玉圭，稜角不可挫。", "大匠斲明堂，宜居左右個。", "猶馳使者車，挾策均萬貨。", "淮人久焦枯，蘇息在欬唾。", "傾酒吐長言，遥爲淮人賀。"]}