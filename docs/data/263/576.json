{"author": "鄭獬", "period": "宋", "type": "诗", "title": "感懷", "paragraphs": ["北風哭夜星辰寒，竹籬敲戛鳴琅玕。", "老蟾瘦噤失光采，天地凍合魚龍乾。", "嘅然憶歸幾千里，長江大山交屈蟠。", "湘水東去注不極，我心夜夜如鳴湍。", "弟兄起居諒歡適，高堂綵衣翩翻翻。", "嗟我摧頹落蒼海，兩腋恨無雙飛翰。", "遠方就學何所得，數年短髮才勝冠。", "何時拂袖得歸去，春風笑滿南陔蘭。"]}