{"author": "鄭獬", "period": "宋", "type": "诗", "title": "送方元忠", "paragraphs": ["京師惡塵土，兩足沒至踝。", "狂風暴然作，塞天赤如赭。", "事牽或出門，復又無馿跨。", "垢汗黏透衣，留遲固不遐。", "走歸掃一室，凉泉急傾灑。", "琢琢客扣門，置帽懶出迓。", "呼童揖客進，客語驚鄰舍。", "自夸已得計，歸舟即日駕。", "風塵久厭苦，喜此脫去乍。", "淮影貯蒼山，飛峰皆倒挂。", "霜月秋暉明，乾坤曝圖畫。", "往往窮谷間，賢豪伏其下。", "去而從之遊，精粗得陶冶。", "剖發露光鋩，爬羅無縫罅。", "豨膏滑兩軸，直縱飛黄靶。", "庶以卒吾業，孰能籌周捨。", "余云子語健，决去不可且。", "伊昔同壯遊，清樽固屢把。", "病酒常至午，醉歸每及夜。", "朋輩俱飲豪，斗酒快一寫。", "窮甚或見憐，怪極亦遭駡。", "爾來五六年，退縮但嗟訝。", "老意漸相期，歡心早已謝。", "買得東皋田，束衣即歸稼。", "簞笥苟非道，萬石安能藉。", "期子在高秋，行當秣吾馬。"]}