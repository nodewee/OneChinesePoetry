{"author": "王安石", "period": "宋", "type": "诗", "title": "送吳顯道五首  其二", "paragraphs": ["滕王高閣臨江渚，東邊日出西邊雨。", "十五年前此會同，天際張帷列樽俎。", "公今此去何時歸，我今停杯一問之。", "春風兩岸水楊柳，昔日青青今在否。", "偶向東湖更向東，杏花兩株能白紅。", "落拓舊遊應記得，插花走馬月明中。", "荏苒荏苒瞻西海，明年花開復誰在。", "杏花楊柳年年好，南去北來人自老。", "少壯幾時奈老何，與君把箸擊盤歌。", "歌罷仰天嘆，六龍忽蹉跎。", "眼中了了見鄉國，自是不歸歸便得。", "欲往城南望城北，此心炯炯君應識。"]}