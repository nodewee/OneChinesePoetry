{"author": "傅耆", "period": "宋", "type": "诗", "title": "和周茂叔席上酬孟翱太博", "paragraphs": ["古人務樂善，見士即推轂。", "今也多忌才，對面遠賢蜀。", "顧予嘗喜學，幽室未偶燭。", "幸會才翹翹，深慚識碌碌。", "升堂聽高論，惟愁日景促。", "經義許叩擊，詩章容往復。", "荷公引重語，玞珉變良玉。", "一違几席來，羲娥變昏旭。", "遠聞落帽節，賓朋相追逐。", "剩摘籬下黄，痛飲杯中醁。", "清談已忘倦，佳篇又相勗。", "畢力爲徒弟，强勉攀高躅。", "異時公行道，其勢不可獨。", "首願策疲蹇，助公施藴蓄。", "舒張太平策，散作蒼生福。", "此心答此惠，庶幾不忝辱。"]}