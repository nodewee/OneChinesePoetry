{"author": "强至", "period": "宋", "type": "诗", "title": "與任道及順久二師賦小閣見月", "paragraphs": ["醉領玉川子，夜入支公院。", "危閣邀共登，身在霜空半。", "缺月穿雲來，塵區未應見。", "長飈蕩寸靄，天宇痕無線。", "坐久吹青燈，寒光可對面。", "飄颻釋苑秀，灑落儒林彥。", "相逢愛憂清景，險語寫幽玩。", "野令才素慳，斗爲吟毫健。", "詩成萬象索，孤影轉樓殿。", "遊屨絕出門，高僧應作伴。"]}