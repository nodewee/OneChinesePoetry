{"author": "謝景溫", "period": "宋", "type": "诗", "title": "留題雲門山雍熙院", "paragraphs": ["耶溪欲盡山轉青，中有三寺山爲屏。", "秦峰表裏植蒼翠，仰視萬木相崢嶸。", "雪霜洗盡塵土跡，龍蛇蟄處煙氛生。", "我携賓友事登覽，穿徑已覺毛骨輕。", "窮幽陟險興不盡，巖房留宿神逾清。", "寒隨陰谷一夜來，酒力半酣如不勝。", "狂歌出門步竹逕，正見溪橋雙月明。", "幽泉亂出石竇響，松風遠送哀猿聲。", "凌晨後嶺縱俯仰，長林翠阜何縱橫。", "獻之舊地不可辨，懸崖欲斷石作坑。", "五雲散盡遺迹滅，老僧至今傳此名。", "憑高覽古復太息，翻嗟萬事多廢興。", "丈夫出處固未測，我於山水心難縈。", "區區世路雖可厭，脫身向此誠獨醒。", "豈知乘興事茲樂，賞心不繫窮與亨。", "昔人避世非獲已，我今安學禽鳥情。"]}