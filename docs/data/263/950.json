{"author": "强至", "period": "宋", "type": "诗", "title": "京華對雪", "paragraphs": ["嘉祐歲庚子，長安一尺雪。", "落地還成冰，后土凍欲裂。", "出門望天街，層城裹銀闕。", "健馬載高冠，傍人指夔卨。", "拜表瑶墀歸，酒面風前熱。", "萬井莫回頭，窮閻正騷屑。", "曉突無青煙，饑唇閟殭舌。", "咄嗟路邊子，未死衣百結。", "亦有待次人，空囊磨歲月。", "愁吟徒爾爲，泱漭天地闊。"]}