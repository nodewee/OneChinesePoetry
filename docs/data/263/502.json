{"author": "鄭獬", "period": "宋", "type": "诗", "title": "汴河曲", "paragraphs": ["朝漕百舟金，暮漕百舟粟。", "一歲漕幾舟，京師猶不足。", "此河百餘年，此舟日往復。", "自從有河來，宜積萬千屋。", "如何尚虛乏，僅若填空谷。", "歲或數未登，飛傳日逼促。", "嗷嗷衆兵食，已憂不相屬。", "東南雖奠安，亦宜少儲蓄。", "奈何盡取之，曾不留斗斛。", "秦漢都關中，厥田號衍沃。", "二渠如肥膏，凶年亦生穀。", "公私富囷倉，何必收珠玉。", "因以轉實邊，邊兵皆飽腹。", "不聞漕汴渠，尾尾舟銜軸。", "關中地故存，存渠失淘斸。", "或能尋舊源，鳩工鑿其陸。", "少緩東南民，俾之具饘粥。", "茲豈少利哉，可爲天下福。"]}