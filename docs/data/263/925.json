{"author": "强至", "period": "宋", "type": "诗", "title": "上知郡都官", "paragraphs": ["列郡二千石，所理我與共。", "臨淮守最賢，萬口交一頌。", "彼邦困飛蝗，我境欲集鳳。", "彼民粒不充，我黍地無空。", "嚴乎如秋霜，巨猾弗得縱。", "斷乎如蓍龜，吏法不敢弄。", "鈴齋晝觀書，朱轓春勸種。", "明堂購衆材，我公實梁棟。", "行吐胸中奇，勳名光有宋。", "賤生何爲者，碌碌備僚從。", "天幸所與薄，半歲侍羈鞚。", "燕雀勢力小，鵝雁食口衆。", "貧賤兩雖甘，瀝懇輒披控。", "朝廷重爲邑，外臺薦方用。", "豈惟進寸蹠，抑可利微俸。", "私心覬公舉，如昔望郡貢。", "媒衒士所醜，未罪已自訟。", "公如飛一章，舉族免饑凍。"]}