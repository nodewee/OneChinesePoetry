{"author": "强至", "period": "宋", "type": "诗", "title": "送藥王圓師", "paragraphs": ["吳僧甚商賈，嗜利角毫芒。", "或以翳自業，利心劇虎狼。", "今時愚鄙人，平居吝私囊。", "寒餓來求仁，一毫不肯將。", "不幸病且亟，呼醫計倉忙。", "惟醫所欲求，萬金弗較量。", "吳僧業醫者，十室九厚藏。", "張口待人哺，喋喋厭酒粱。", "求其不爾徒，蕭叢揀蘭芳。", "圓師何許人，出家本衢梁。", "自圓之先師，三世爲醫王。", "圓尤得術精，一丸起膏肓。", "雖掛吳僧籍，亦吳其衣章。", "仁義薰厥心，愈彼不願償。", "人以財啗圓，惡如唾霑裳。", "晨齋未有餘，一餠蔬充腸。", "行橐無長物，秋風藥裹香。", "昨因赴人急，挈然來浦陽。", "始見已可愛，氣溫語端詳。", "再見結所好，佛外喜縑緗。", "住久見益數，乃知數事長。", "作詩聊紀師，豈曰爲行光。"]}