{"author": "王安石", "period": "宋", "type": "诗", "title": "化城閣", "paragraphs": ["曾宮憑風回，兩岸聞鍾聲。", "百里見秋毫，搆雲有高營。", "化城若化出，仰攀日月行。", "俛視大江奔，衆山遥相迎。", "大江蟠㠌根，旋流自成浪。", "却略羅翠屏，秀色各異狀。", "楞伽海中山，迥出霄漢上。", "中有不死庭，天龍盡回向。", "惜哉不得往，側坐渺難望。", "擁掩難恕宥，意欲鏟疊嶂。", "登臨獨無語，一望一怊悵。", "忽憶少年時，孤嶼坐題詩。", "空懷焉能果，唯有故人知。"]}