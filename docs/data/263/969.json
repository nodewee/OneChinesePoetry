{"author": "强至", "period": "宋", "type": "诗", "title": "聞毀", "paragraphs": ["憶初向關中，觸熱事西走。", "淋漓汗征衣，早夜犯星斗。", "歡然赴所知，辛苦復何有。", "主人喜賓至，相見勞杯酒。", "誓將效毫髮，聊以塞所厚。", "遇事因輒言，何嘗計從否。", "平生性坦率，間或忤交友。", "是非長安城，側身避讒口。", "彼奸乘其前，吾慮亦已後。", "二叔誣周公，三人惑曾母。", "青蠅亂黑白，視潔以爲垢。", "聖賢且不免，予免焉能苟。", "浩歌動歸歟，至此信不偶。", "春風憶東南，巖花映溪柳。", "南山有屋廬，釀熟喚鄰叟。", "何時理扁舟，舊物入吾手。", "回頭謝狺狺，投北汝誰受。"]}