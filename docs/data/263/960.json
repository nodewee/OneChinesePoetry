{"author": "强至", "period": "宋", "type": "诗", "title": "乙巳十月七日過黄河中流遇巨浪偶作", "paragraphs": ["清旦絕大河，拍堤滾黄沙。", "巨舟忽摇簸，心悸眼亦花。", "咨予豈輕生，將身試魚蝦。", "忠信固所憑，此理懼或差。", "定息神魂寧，歸心眇天涯。", "故鄉念昔游，湖面貼碧紗。", "醉舫穿芰荷，坦腹如眠家。", "天水自照映，鷗鷺相交加。", "雖無風波憂，齷齪未足誇。", "豈如尋河源，安穩浮靈槎。", "脫略遺近觀，飄飄薄飛霞。", "低頭顧濁流，卑險吾汝嗟。"]}