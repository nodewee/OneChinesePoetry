{"author": "鄭獬", "period": "宋", "type": "诗", "title": "山陽太守見招值病以長句謝之", "paragraphs": ["山陽大都天下誇，長淮蟠山無垠涯。", "春風萬里漢東來，流輝泱漭不可遮。", "繞城樓臺滿空紫，瓦光碧滑流成波。", "東園花草趁姿媚，真珠蓓蕾黄金芽。", "太守政閒日無事，隼旟聊駐朱輪車。", "寶明簪裾盡賢彥，金盆瀉酒成飛花。", "山河喧咽歌管外，舞裾綉畫金縷霞。", "都人來從無居人，飛塵雜沓何繁華。", "固知太守爲民意，與民歡然無怨嗟。", "明日邀我復同遊，我已病酒醉在家。", "伏枕不得從車塵，坐見落日啼棲鴉。"]}