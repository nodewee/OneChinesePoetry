{"author": "王安石", "period": "宋", "type": "诗", "title": "示蔡天啟三首  其一", "paragraphs": ["蔡子勇成癖，能騎生馬駒。", "銛鋒瑩鷿鵜，價重百硨磲。", "脫身事幽討，禪龕只晏如。", "劃然變軒昂，慎勿學哥舒。", "蔡子勇成癖，劍可萬人敵。", "讀書百紙過，穎銳物不隔。", "開口取將相，志氣方自得。", "偪仄何偪仄，未見有一獲。", "蕭條兩翅蓬蒿下，未能生彼升天翼。", "焉能學堂上燕，絢練新羽翮。"]}