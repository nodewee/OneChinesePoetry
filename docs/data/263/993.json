{"author": "强至", "period": "宋", "type": "诗", "title": "七夕", "paragraphs": ["七月七日暑氣徂，此夕何夕樂且娛。", "世傳牽牛會織女，雨洗雲路迎霞車。", "初因烏鵲致語錯，經歲一會成闊疏。", "牛女怒鵲置諸罪，拔毛髠腦如鉗奴。", "星精會合不可詰，我疑此說終誕虛。", "又言星能遺人巧，羅列瓜果當庭除。", "綵絲貫針望星拜，夜深乞巧勞僮愚。", "吾聞樸散形器作，人奪天巧天無餘。", "匠心女手劇淫巧，工與造化分錙銖。", "薦紳大夫一巧宦，坐取公相如指呼。", "間乘巧言惑主聽，能改荼蘗成甘腴。", "纖辭麗曲騁文巧，剜刻聖道無完塗。", "星如有巧更可乞，益恐薄俗難持扶。", "我願星精遺人拙，一變風化猶古初。"]}