{"author": "鄭獬", "period": "宋", "type": "诗", "title": "留侯廟", "paragraphs": ["留侯仗奇策，十年藏下邳。", "狙擊秦始皇，獨袖紫金椎。", "茲爲少年戲，聊夸游俠兒。", "退學黄石書，始見事業奇。", "兩龍鬥不解，天地血淋漓。", "攝袖見高祖，成敗由指麾。", "重寶啗諸將，嶢關遂不支。", "斥去六國謀，輟食駡食其。", "卒言信布越，可以爲騎馳。", "餘策及太子，四老前致詞。", "立談天下事，坐作帝王師。", "功名竟糠粃，撥去曾亡遺。", "往從赤松遊，世網不能羈。", "韓彭死鐵鉞，蕭樊困囚纍。", "榮辱兩不及，孤翮愈難追。", "陳留本故封，道左空遺祠。", "兩鬼守其門，帳坐盤蛟螭。", "威靈動風雲，飄爽回旌旗。", "我來謁祠下，文章竟何爲。", "長嘯咏高風，三日不知饑。"]}