{"author": "鄭獬", "period": "宋", "type": "诗", "title": "贈朱省郎", "paragraphs": ["蕭灑不羈性，本自出塵埃。", "棄去萬物累，健翅天地回。", "白髮朱省郎，巀嶪稱高才。", "春風如故人，昨日天涯來。", "置酒畫堂晚，勸我白玉杯。", "調笑脫俗態，高談若風雷。", "歸來碧窗靜，殘照寒徘徊。", "豈知丈夫志，力劈青雲開。", "孤坐淚橫臆，慷慨無良媒。", "世事如轉蓬，竟日千萬回。", "捩翅凌赤霄，欲拉高山摧。", "誰可料前途，使我孤心哀。"]}