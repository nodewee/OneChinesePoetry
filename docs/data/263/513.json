{"author": "鄭獬", "period": "宋", "type": "诗", "title": "陪程太師宴柳湖歸", "paragraphs": ["鳴珂曉日動，畫旗春風斜。", "馬蹄碧玉砧，踏破黄金沙。", "夾路盡高柳，屹如紺璧遮。", "草軟藉遊人，樹暖啼嬌鴉。", "長湖畜元氣，飛亭插蒼霞。", "開樽適逸調，笑言醉方嘩。", "人意重於春，酒香濃勝花。", "所嗟無壯士，挽住白日車。", "上馬橫馱歸，不省歸到家。", "淮陽有此境，足爲天下誇。", "要路諳機穽，㹞㹞爭齒牙。", "願公且留鎮，所得歡無涯。", "卷袖倒大白，秀髮欹烏紗。", "時與東風期，一來賞春花。"]}