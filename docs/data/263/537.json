{"author": "鄭獬", "period": "宋", "type": "诗", "title": "菊", "paragraphs": ["菊花初抱葉，始見春光來。", "綠蓓今著花，又見秋風回。", "高天不容土，白日安可栽。", "一世如大瘧，寒暑還相催。", "使我明鏡匣，羞爲蒼顔開。", "流年可奈何，獨有金螺杯。", "閒秋無丈尺，付與令翦裁。", "况茲佳節近，秋日宜樓臺。", "菊花又密鬧，爛若金縷堆。", "如何不自樂，行繞空徘徊。", "秋風不惜花，即見飛蒼苔。", "惟此一樽酒，萬事皆塵埃。"]}