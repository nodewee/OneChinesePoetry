{"author": "王安石", "period": "宋", "type": "诗", "title": "望晼山馬上作", "paragraphs": ["亙天青鬰鬰，千峰互崷崒。", "放馬倚長崖，煙雲爭吐沒。", "遠疑嵩華低，近豈潛衡匹。", "奚爲鮮眺覽，過者輒倉卒。", "吾將凌其巔，震蕩睨溟渤。", "旁行告予言，世孰於此忽。", "邃深不可俯，儲藏盡妖物。", "踴躍狼虎群，蜿蜒蛇虺窟。", "惜哉危絕山，歲久沉汨沒。", "誰將除茀塗，萬里遊人出。"]}