{"author": "鄭獬", "period": "宋", "type": "诗", "title": "冬日示楊季若梁天機", "paragraphs": ["天河忽側飛雹傾，丁丁屋瓦相敲鳴。", "撲衣寫下白玉粒，脚底踏碎真珠聲。", "官舍高屋苦濩落，此時不易孤客情。", "潁侯恰寄玉泉釀，乳花甘滑琉璃清。", "紅糟淮白復脆美，佐之綠菘作吳羹。", "縱談往舊雜嘲戲，大笑觴倒金酒觥。", "閒以罰令却寂默，四座睥睨如伏兵。", "人生會合即爲樂，况子歸意凌青冥。", "赤尾鯉魚在泥滓，行見兩翅穿鱗生。", "跳身聳鬣望東海，蒼崖枯涸埋層冰。", "明年春風掃地起，一起萬物皆光明。"]}