{"author": "鄭獬", "period": "宋", "type": "诗", "title": "後閣四松", "paragraphs": ["丞相當時植，幽襟對此開。", "人知舟檝器，天假棟梁材。", "錯落龍鱗出，襹褷鶴翅回。", "重陰羅武庫，細響靜山臺。", "得地公堂裏，移根澗水隈。", "吳城夢寐遠，泰嶽歲年催。", "轉覺飛纓謬，何因繼組來。", "幾尋珠履蹟，願比角弓培。", "柏悅猶依社，星高久照台。", "後凋應共操，無復問良媒。"]}