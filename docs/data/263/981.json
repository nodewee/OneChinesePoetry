{"author": "强至", "period": "宋", "type": "诗", "title": "陸君置酒爲予唱陽關即席有作", "paragraphs": ["陽關何處草烟平，不識陽關空記名。", "古人驅車欲西過，吟成繕寫離群情。", "天涯此去故人絕，雖有樽酒同誰傾。", "古人幽怨幾時盡，至今愁殺陽關聲。", "陸君酒酣喜自唱，坐上客淚俄縱橫。", "杯盤咫尺意萬里，忽若身在關山行。", "耳傍宛聞車馬動，簾外已覺邊風生。", "乃知樽酒須故舊，爲君一飲無餘觥。"]}