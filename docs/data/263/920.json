{"author": "强至", "period": "宋", "type": "诗", "title": "依韵答吳殿丞應之見寄", "paragraphs": ["古人不可見，空名留竹素。", "幸而並世生，千里或相去。", "懷賢我何勞，蓄道公其富。", "老驥伏櫪鳴，使看駑駘步。", "浩歌掉簪紱，思極江山趣。", "西風動遊袂，撇在千巖路。", "賤子匹馬來，邂逅一相晤。", "既見豁所懷，私心願執御。", "論議攻不破，牢若金城固。", "作詩遺長髯，知異衆人遇。"]}