{"author": "鄭獬", "period": "宋", "type": "诗", "title": "通州雨夜寄孫中叔", "paragraphs": ["黑雨噴薄陰雲驅，昏林號風秋聲粗。", "海氣熏煮怒不泄，彭彭十月推雷車。", "濕衣憫默瞠無睡，起對樽酒誰爲娛。", "此心豈復有雙羽，一夜飛去不可拘。", "昔與子同入京師，借屋共寄西城廬。", "愛我議論有可採，携草就我誇染濡。", "鍊出五色補天漏，拈筆蘸墨縱橫塗。", "子云朋友當如是，脫然意快如獰駒。", "京師天子之所宅，樓殿堆疊騎天衢。", "瓦光流碧滑欲走，繢畫顛倒橫相舁。", "東風薰濃一千里，黄蜂蝴蝶飛蘧蘧。", "高樓張旗鬥煮酒，沉香滿榼金真珠。", "玉盆一飲醉不醒，落花滿衫行相扶。", "未幾子去遊西洛，嗟我出門獨騎馿。", "晚落塵埃兩袖淚，望子不見風吹裾。", "三月殿前試不中，青冥失計遊五湖。", "撫劍東南看滄海，大江正值秋風初。", "我疑海神怒天熱，直欲上薄東日烏。", "乾坤頓撼壯人意，揭竿便欲尋狂奴。", "九月歸來已霜蚤，肥膏紫蟹溶金酥。", "南窗燈火夜可喜，篋中卷冊聊鋪舒。", "讀倦抱膝一吐氣，契闊各在天一隅。", "相別於今二百日，飛雁南來無北書。", "遊從歡喜似舊否，洛下爲學安穩無。", "雖然貧窘少倚頼，空腸慎勿多悲吁。", "聖賢獨立以待用，提出日月還唐虞。", "天地當中貫一柱，孟子所謂大丈夫。", "躁兒跳躍不足數，插翅强欲飛蟾蜍。", "縱子不遇乃至死，勉之學爲荀楊徒。"]}