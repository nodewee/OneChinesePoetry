{"author": "强至", "period": "宋", "type": "诗", "title": "伯夷詩", "paragraphs": ["昔紂爲不道，毒心無生靈。", "四海如在鼎，誰能救將烹。", "周武從天人，戎衣舉仁兵。", "伯夷獨何爲，乃諫不聽行。", "紂徒久厭主，一朝倒戈迎。", "天下既宗周，大冊書武成。", "夷義愈爲耻，寧死弗苟生。", "周粟惡不食，雙目且餓瞑。", "紂無王者實，徒有王者名。", "雖曰臣伐君，紂德匹夫輕。", "吁夷豈不知，意在銷奸萌。"]}