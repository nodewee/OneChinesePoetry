{"author": "强至", "period": "宋", "type": "诗", "title": "冬日偶書呈縣學李君擇之", "paragraphs": ["北風吹嚴雪，草木無媚姿。", "野田一穗盡，雀鼠猶苦饑。", "浦陽槩窮山，不與陰冬宜。", "今我雖旅宦，一身十口隨。", "有酒奉親壽，呼妻伴兒嬉。", "幽腸尚多感，悁結對此時。", "念子客千里，形影外更誰。", "空齋抱吟膝，敝案覆飲巵。", "我本依頼少，校子反有餘。", "何日富貴塗，引子並足馳。", "朝得位夔契，暮致君軒羲。", "收身結嘉客，量金買妖姬。", "人間有閑愁，安能到雙眉。"]}