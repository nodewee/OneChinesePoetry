{"author": "鄭獬", "period": "宋", "type": "诗", "title": "淮揚大水", "paragraphs": ["淮揚水暴不可言，繞城四面長波皴。", "如一大瓢寄滄海，十萬生聚瓢中存。", "水之初作自何爾，舊堤有病亡其唇。", "劃然大浪劈地出，正如百萬狂牛犇。", "頃之漂泊成大澤，壯士挾山不可堙。", "居民竄避爭入郭，郭內衆人還塞門。", "老翁走哭覓幼子，哀赴卒爲蛟龍吞。", "豈獨異物乃爲害，惡人行劫不待昏。", "此時蝦蟆亦得志，撩鬚睥睨河伯尊。", "附城廬舍盡水府，惟見屋脊波間橫。", "間或大雨又暴作，直疑瓶盎相奔傾。", "溝渠漲滿無處泄，往往床下飛泉鳴。", "只恐此城澒洞徹，城中坐見魚頰生。", "豪子室中具大筏，此筏豈便長全身。", "朝夕築塞漸排去，兩月未見車間塵。", "且喜餘生尚存世，資儲誰復傷漂淪。", "京師乃處天下腹，亦聞大水來扣閽。", "至於河朔南兩蜀，長江大河俱騰掀。", "豈惟淮陽一彈地，洪濤乃撼半乾坤。", "臣聞九疇天公書，三十六字先五行。", "茲謂水德不潤下，蓋與土氣交相爭。", "願召近臣講大義，使之搜鑿災害根。", "下書遣使巡郡國，曠然一發天子恩。", "家貧溺死無以葬，賜以棺轊收冤魂。", "蠲除租賦勿收責，寬其衣食哺子孫。", "開發倉庫收寒餓，庶幾瘡痏無瘢痕。", "不爾便恐委溝壑，强者趣聚蠶蝨群。", "伏藏山林弄凶器，今可先事塞其源。", "朝廷固當有處置，賤臣何者敢僭論。", "元元仰首望德澤，惟願陛下無因循。"]}