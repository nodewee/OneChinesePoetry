{"author": "鄭獬", "period": "宋", "type": "诗", "title": "次韵程丞相重九日示席客", "paragraphs": ["湖光飛出洞庭秋，拍手齊看山公遊。", "黑雲抱日離東海，蒼霞穿漏紅光浮。", "我公重惜此佳節，携賓留燕停鳴騶。", "城角直穿一氣外，碧鱗縹緲飛高樓。", "晚花纖麗金靨鬧，平莎蒙密綠髮稠。", "手把玻璃笑當坐，飄然逸氣凌雲遒。", "須臾大卷出新作，鐵網包住鯨與虬。", "四座傳觀賞佳句，絲管不發清歌留。", "茱萸著酒紫香透，芙蓉插髻雙眉修。", "後堂新壓菊花釀，傾在玉盆凝不流。", "美人再拜勸公飲，一飲可忘今古愁。", "誰謂長戈可駐景，誰謂萱草能忘憂。", "斯言寥闊不可考，樂事須向尊前求。", "霓裳法曲古來絕，小槽琵琶天下尤。", "只此醉鄉有佳境，此境不與人間侔。"]}