{"author": "强至", "period": "宋", "type": "诗", "title": "贈賈麟", "paragraphs": ["賈君貌古文章老，虬髯鋪胸犀插腦。", "戲誇才力驚衆人，談笑千篇筆端掃。", "酒酣座上披天真，鏟去崖岸露懷抱。", "今年禮部更新書，續詔九州登俊造。", "宿儒晚秀趨術茫，肝愁胃苦搜辭藻。", "獨君所向異爾爲，長袖陂陀踏幽草。", "行窮兩徑躋巖巔，指點晴江辨秋島。", "却騎匹馬歸湖山，古寺相逢情愈好。", "空樽無物醉故人，輒出囊錢具梨棗。", "更長坐久然青燈，語雜譏諧欲顛倒。", "我方正色起問君，何乃終年事枯槁。", "齒牙未豁才有餘，一賦從容成腹藁。", "琢磨高論馳古今，足歷天衢騁王道。", "駑群沓沓猶爭先，驥騄胡然甘伏皁。", "君徒俛首不我答，我反慚顔汗如澡。", "丈夫貴富難近窺，一第定非論晚早。", "豈同祖誼名漢朝，位不公卿身已夭。", "何時却掛吳淞帆，霜蟹初肥恰新稻。"]}