{"author": "强至", "period": "宋", "type": "诗", "title": "題藴忠上人歙硯", "paragraphs": ["山僧有硯名龍尾，此石來從歙溪水。", "通明直可照髮毛，瑩滑不容安手指。", "案上長疑片月生，匣中自有浮雲起。", "蒼然顔色涵秋波，不學端州誇嫩紫。", "溪匠琢爲寒瓦形，如從銅雀初飄零。", "只仍故狀不復改，獨有亂點生繁星。", "高閑上人妙書札，什襲藏來時一發。", "拂開輕霧磨烟煤，揮灑霜毫冰紙滑。", "咄嗟此硯何爲哉，世上別有潤色材。", "胡不往焉與徘徊，日濡大筆把詔裁，無久滯此空塵埃。"]}