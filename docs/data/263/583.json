{"author": "鄭獬", "period": "宋", "type": "诗", "title": "省中畫屏蘆雁", "paragraphs": ["高堂傾動長江流，黄蘆群雁滿滄洲。", "掃開長安塵土窟，寫出江南煙水秋。", "兩雁斜飛入空闊，四雁顧慕橫沙頭。", "高風拉折蒼玉幹，蘆花雪盡無人收。", "赤日飛光不敢近，但覺爽氣屏間浮。", "嘗聞畫龍入神變，坐馳雲雨天地遊。", "只恐此雁亦飛去，瀟瀟萬里誰能留。"]}