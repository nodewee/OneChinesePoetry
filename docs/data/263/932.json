{"author": "强至", "period": "宋", "type": "诗", "title": "祠仙姑回馬上作", "paragraphs": ["至和歲甲午，德音絕常軌。", "寬徭且宥罪，外復講群祀。", "君言一朝發，人神共悅喜。", "今我官浦陽，距邑越十里。", "聞有仙姑祠，獨弗識何氏。", "按圖得本原，云是黄帝女。", "當年追仙遊，茲地倏輕舉。", "于今數千載，廟貌尚留此。", "幾欲私謁款，吏事日勞止。", "遽會郡符降，奉行德音止。", "以廟隸邑境，俾我即祠所。", "詰朝叩庭下，牲體已夙庀。", "巋然重林間，楹桷極華美。", "姑一婦人焉，血食反無已。", "丹朱雖男兒，而又作堯子。", "生失四海位，沒同若敖鬼。", "大夫不自立，始信徒爲爾。"]}