{"author": "鄭獬", "period": "宋", "type": "诗", "title": "稚卿約郭外之遊", "paragraphs": ["舉世尚刻飾，趨時獨放達。", "醉眼挂飛雲，孤心貯明月。", "大匠坐高堂，群材就剞劂。", "楩楠即赤霄，容此蟠根屈。", "平明萬馬趨，玉鎖開雙闕。", "晴雲暖不收，飛繞龍旗闊。", "堯眼八采眉，下燭天光發。", "鸞鵠出閶門，穩路平沙滑。", "簾額見春輝，竹陰摇省闥。", "萬事攪乾坤，紛紛卷巾髮。", "安得黄金篦，靜把塵相刮。", "屈指待春遊，烟沸喉咽渴。", "擁樹雪花消，中庭潤於潑。", "臘酒寒未壓，玉醅猶可撥。", "東風自愛花，已入香梢活。", "醉友好相尋，烟郊綠如抹。", "無爲世網牽，直把名韁脫。", "白浪漂山來，意在秋毫末。", "險徑雖可通，驊騮中一跋。", "兩耳厭俗論，乍喜春泉聒。", "躍馬携金樽，風雨不可奪。"]}