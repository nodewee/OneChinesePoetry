{"author": "鄭獬", "period": "宋", "type": "诗", "title": "大寒呈張太博", "paragraphs": ["寒風怒蓬勃，排戶入吾室。", "沙灰漲天黑，白日赤黄色。", "捉衣擁肩坐，心脾寒憀慄。", "須臾天氣變，陰黯如塗漆。", "跳空雨雹飛，四走珠璣出。", "數子方嘆驚，共怪天公逸。", "先生携書來，昂頤杖飛策。", "乃召二三子，環坐與之席。", "呼童令取酒，盤飣雜梨栗。", "酒行寒氣除，春陽生四壁。", "先生說大義，馳騖何纖悉。", "洞徹人精神，兩耳飛霹靂。", "老語植根節，九牛不可屈。", "堯眉與舜目，緬若曾相識。", "如當夜黑中，光耀見赤日。", "退思聖賢業，所積在劘剔。", "韋皮畫山龍，塊泥亦瓦礫。", "人固有識智，非如物之植。", "而不自刻苦，晝夜如刀尺。", "年齒方壯健，男兒宜努力。", "方今太平民，尚未獲蘇息。", "誰能拱兩手，看人樹勳績。"]}