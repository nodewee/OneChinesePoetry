{"author": "王安石", "period": "宋", "type": "诗", "title": "三月十日韓子華招飲歸城", "paragraphs": ["清明曉赴韓侯家，自買白杏丁香花。", "雀眼塗金銀篾籠，貯在當庭呼舞娃。", "舞娃聊捧笑向客，不顧插壞新烏紗。", "朝來我舍報生子，賀勸大白浮紅霞。", "酒狂有持梧桐板，暴謔一似漁陽撾。", "袒裼擊鼓禰處士，當時偶脫猛虎牙。", "褊衷不容又何益，鸚鵡洲上空蒹葭。"]}