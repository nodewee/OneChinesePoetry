{"author": "强至", "period": "宋", "type": "诗", "title": "壬子歲旱", "paragraphs": ["熙寧歲壬子，春旱初可怪。", "不雨訖夏尾，天地一爐鞴。", "赤日裂厚土，黄埃沒經界。", "農夫望雲霓，脰折意未懈。", "侍中守北門，撫俗先罷瘵。", "閔雨憂更深，遍禱劇齋戒。", "老宮與佛廟，三日一往拜。", "冠者厭於呪，褐者勞於唄。", "雨應絕不聞，煩鬰何由快。", "憑誰訴天公，請執乖龍械。"]}