{"author": "强至", "period": "宋", "type": "诗", "title": "依韵答貫中見貽", "paragraphs": ["魚蝦泳大海，龍困污池埋。", "鸞鳳氣塞吭，百鳥鳴其喈。", "猶吾呂夫子，短褐包壯懷。", "舉脚踏青雲，失勢寸步乖。", "却視後來輩，厭己猶積柴。", "否屯豈我獨，升泰奚人皆。", "一別春四歸，聚首邈不諧。", "前日忽踵門，謁與行李偕。", "相迎把交臂，似合已擘釵。", "于時節清明，花凈無纖霾。", "共引不算觴，傾瀉猶長淮。", "歌詩互挑戰，舒慘出百骸。", "愁吟慘春暉，樂咏舒寒荄。", "男兒萬里心，無作伏櫪騧。", "天王下科詔，羅俊基泰階。", "盍行取好官，一爲光同儕。"]}