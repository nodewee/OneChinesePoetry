{"author": "鄭獬", "period": "宋", "type": "诗", "title": "上李太傅", "paragraphs": ["陳人嘗傳李太傅，云作太守來此州。", "頃遭暴水拉堤出，設施畫略排橫流。", "大偷嘗欲穴堤腹，掩之即日斷其頭。", "至於小猾幸民禍，鈎羅姓名皆不留。", "陳人恬恬但眠食，恃公牢固如山丘。", "今茲水暴潴外郭，眼見盜賊何由仇。", "况我方在艱阨中，竄奔日懼蛟龍求。", "烏乎不見李太傅，使我涕淚成沈憂。"]}