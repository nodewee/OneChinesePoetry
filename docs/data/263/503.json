{"author": "鄭獬", "period": "宋", "type": "诗", "title": "寄題辰州沅陽館", "paragraphs": ["張侯守辰溪，作館清溪上。", "峻趾擁崇岡，跋海鰲足壯。", "石嶝盤山回，遊人出屏障。", "林壑互蔽虧，昏明各異狀。", "辰溪俯洞夷，登臨少佳况。", "不知自何人，於此廢真賞。", "漥池失蛟龍，破屋藏魍魎。", "如持萬黄金，棄之在污壤。", "張侯一芟掃，耳目復清曠。", "坤倪伏詼譎，閃倐見氣象。", "素壁照清秋，檐牙屹相望。", "啼鳥共徘徊，飛雲自來往。", "携樽聽鳴泉，便可傾佳釀。", "煙披舞袖潤，谷應歌聲響。", "客醉未容歸，明月纖纖上。", "幽懷儻自得，所適即爲放。", "茲地雖陋僻，境靜猶足尚。", "壯士偃旗眠，落日惟樵唱。", "緩带一來遊，清風日蕭爽。"]}