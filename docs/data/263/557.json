{"author": "鄭獬", "period": "宋", "type": "诗", "title": "梁卦孫過飲", "paragraphs": ["手搓兩眼睡已足，落花滿床紅飄颻。", "山鳥不須報春曙，清明自放端門朝。", "夜來賓客偶過我，呼奴留客解金鑣。", "花枝顛倒插翠帽，酒杯傾潑淋春袍。", "更深客去我亦醉，畫簾殘燭香初銷。", "俛仰之間乃陳迹，酒醒夢斷還無聊。", "白雲已抱日光落，春水自共東風摇。", "聖賢勞心當萬事，吾徒掃榻頻相招。", "好花欲盡速來飲，爲君倒甕傾春醪。"]}