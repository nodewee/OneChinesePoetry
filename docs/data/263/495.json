{"author": "鄭獬", "period": "宋", "type": "诗", "title": "冬日同仲巽及府寮遊萬壽寺", "paragraphs": ["峻阜如蟠虹，蓄泄氣象靈。", "紺宇隠紅樹，繚若畫在屏。", "聯騎轉城角，沙步俯回汀。", "野寺對寒水，白壁敞雲扃。", "嶚深松桂黑，地古莓苔青。", "朱橘擁繁梢，懸綴黄金鈴。", "橫梯出虛閣，古像銅青熒。", "眺聽揖秋境，豁露無藏形。", "清氣換俗骨，蕭爽毛髮醒。", "汲泉煮露芽，却坐竹間亭。", "高談落四座，金石朗衆聽。", "脫落見逸調，驟如馬在坰。", "眇然遺組紱，太山一浮萍。", "落景不我顧，檐角出寒星。", "燕客未渠央，歸鞍安得停。", "歲宴幸豐樂，楚人飽且寧。", "蟋蟀刺褊陋，及時灑子庭。", "傳聞落帽山，風凉久凋零。", "已釀白玉泉，連車載百瓶。", "行期一佳賞，相與快煩冥。"]}