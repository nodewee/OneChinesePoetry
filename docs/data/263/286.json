{"author": "王安石", "period": "宋", "type": "诗", "title": "寄慎伯筠", "paragraphs": ["世網掛士如蛛絲，大不及取小綴之。", "宜乎倜儻不低斂，醉脚踏倒青天低。", "前日才能始誰播，一口驚張萬誇和。", "雷公訴帝喘欲吹，咸恐聲名塞天破。", "文章喜以怪自娛，不肯裁縮要有餘。", "多爲峭句不姿媚，天骨老硬無皮膚。", "人傳書染莫對當，破卵驚出鸞鳳翔。", "人間下筆不肯屈，鐵索急纏蛟龍僵。", "少年意氣强不羈，虎脅插翼白日飛。", "欲將獨立誇萬世，笑誚李白爲癡兒。", "四天無壁才可家，醉膽憤癢遣酒拏。", "欲偷北斗酌竭酒，力拔太華鑣鯨牙。", "世儒口軟聲似蠅，好於壯士爲忌憎。", "我獨久仰願一見，浩歌不敢兒女聲。"]}