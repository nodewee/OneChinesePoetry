{"author": "陳輔", "period": "宋", "type": "诗", "title": "悲昔遊", "paragraphs": ["昔吟梁父思泰山，又歌牛角悲其寒。", "鮑徐英魄今何在，嶺雲關月何漫漫。", "少强眼爲傷時切，老大昏花心易急。", "石巖題墨幾秋風，人世功名杳無跡。", "君不見漢千秋，唐馬周，玄談徒步皆公侯。", "賈生竟止梁王傅，三世郎官虛白頭。", "風雲自古雖傷偶，用舍何嘗繫能否。", "但知信足任平生，計度不如多飲酒。", "願將梁父吟，變作杜宇之聲音。", "願將牛角歌，轉調紫芝絃玉琴。", "五陵石馬散黎軸，惟有箕山青到今。"]}