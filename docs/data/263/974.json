{"author": "强至", "period": "宋", "type": "诗", "title": "送章傳道東歸三十八韵", "paragraphs": ["一日或數篇，數日哦一軸。", "夫子之於詩，夜補晝不足。", "長吟天地間，萬象困題目。", "天徒飽其才，而特餒其腹。", "聲名三十載，半百事場屋。", "今年試春官，淡榜輒不錄。", "東風吹殘花，客淚迸京轂。", "回頭謝青雲，却抱來時玉。", "河陽謁相公，每見輟飯沐。", "贐金實空囊，禮遇駭僮僕。", "遂游西諸侯，騎馬度函谷。", "長安尋素交，零落半丘木。", "惟有終南山，相看似舊綠。", "東李雅好客，既親意轉篤。", "授館如投家，晨杯繼宵燭。", "羸馬殘青芻，饑僮厭餘肉。", "予方坐幕府，陷嫉苦流俗。", "群吠耳且盈，介立趣頗獨。", "得君倍歡然，坦不置邊幅。", "論情雖云晚，聞誼固已夙。", "二章初交鋒，懦氣令避縮。", "自笑不量力，强和旋取衄。", "從此遺形骸，留饌或脫粟。", "有酒時招邀，共醉小軒竹。", "論議到聖賢，道德富停蓄。", "豈比篇章流，烟雲繞心曲。", "飄颻走邊城，新禁察儒服。", "戎帥不敢延，進退勢俱觸。", "六月汗霑衣，幾作窮途哭。", "回來卧旅舍，所得不充欲。", "鄉思生秋蛩，輕裝遽云促。", "行當買淮田，晚歲謀退築。", "予材覺無庸，計慮亦既熟。", "無資媚要權，與世背馳逐。", "祗合從漁樵，胡爲苟寸祿。", "淮吳幸相望，有鄰可容卜。", "浩歌老吾生，爭食任雞鶩。", "薄宦猶縻人，歸飛羨黄鵠。"]}