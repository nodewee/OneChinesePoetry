{"author": "强至", "period": "宋", "type": "诗", "title": "橫溪回道中作", "paragraphs": ["赤雲蔽層霄，旱日作炎酷。", "解带蔭廣厦，膚汗發如沐。", "世無廣寒宮，何地避蒸溽。", "嗟嗟尚未已，里胥報甚速。", "云有邑頑民，飲酒溢鼠腹。", "半酣張空拳，中者致殞踣。", "甲令著定憲，繼踵當視覆。", "驅車不敢緩，冒暑走山曲。", "敝蓋無丈陰，託庇何跼促。", "因思古賢宰，民鮮犯鞭扑。", "子賤弗下堂，政務自清肅。", "顧予今何人，爲治乃不淑。", "民既冒重辟，己亦苦匍匐。", "胡不樹善治，泰然處華屋。"]}