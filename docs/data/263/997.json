{"author": "强至", "period": "宋", "type": "诗", "title": "謝通判國博惠建茶", "paragraphs": ["建溪春早地未暖，建俗巧計催春陽。", "茶傍萬口噪地烈，驚破芽英不得藏。", "猶嫌旂槍已老硬，獨愛鳥嘴嫩未長。", "擷而焙之一朝就，更範圭璧爲圓方。", "南州尚珍北固重，自非富貴寧預嘗。", "浦陽賤官性怯酒，素許茶味爲最良。", "日分牒訴費齒舌，口吻鎮燥喉無漿。", "建溪奇品遠莫致，日夕夢想馳閩鄉。", "塵埃填心渴欲死，忽拜公賜喜可量。", "拆封碾破蒼玉片，雲脚浮動甌生光。", "愚知公賜豈徒爾，欲俾下吏蠲俗腸。", "滌除詩冗起清思，驅逐睡興窮縑緗。", "玉川不暇盡七碗，已覺兩腋清風翔。"]}