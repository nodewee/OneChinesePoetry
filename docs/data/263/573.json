{"author": "鄭獬", "period": "宋", "type": "诗", "title": "題名碑石琢之已成求章伯益先生篆額", "paragraphs": ["老匠隳山斬蒼石，偃然巨璞長於席。", "銳鑿飛椎日鑱擊，金錞嘲轟滿虛室。", "白沙礲就大禹圭，紺滑自同青玉色。", "兩螭攫拏相鬥立，欲求大篆冠其額。", "先生絕妙不須言，引墨爲我一落筆，蟠屈玉筯入石壁。", "吾曹名氏遂輝赫，異物不復容侵蝕。", "赤尾鯉魚問消息，丐我數字得不得。"]}