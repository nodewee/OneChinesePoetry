{"author": "鄭獬", "period": "宋", "type": "诗", "title": "戲酬正夫", "paragraphs": ["汪子怪我不作詩，意欲窘我荒唐辭。", "自顧拙兵苦頓弱，安敢犯子之鼓鼙。", "子之文章既勁敏，屢從大敵相摩治。", "左立風后右立牧，黄帝秉鉞來指麾。", "蚩尤跳梁從風雨，電師雷鬼相奔馳。", "頃之截首挂大旆，兩肩塚葬高峨危。", "如何韜伏不自發，欲用古術先致師。", "遺之巾幗武侯策，司馬豈是尋常兒。", "應須敵氣已衰竭，然後鐵騎來相追。", "回戈坐致窮龐伏，得非欲學韓退之。", "嗟我豈敢與子校，唯圖自守堅城陴。", "况茲憂窘久廢絕，空餘衰老扶瘡痍。", "開卷舊字或不識，豈能有意爭雄雌。", "朝來據鞍試矍鑠，是翁獨足相撐支。", "檢勒稍稍就部伍，亦欲一望將軍旗。", "曹公東壁不羞走，周郎未得相凌欺。", "便須持此邀一戰，非我無以發子奇。"]}