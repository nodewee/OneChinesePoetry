{"author": "强至", "period": "宋", "type": "诗", "title": "雷君自陝及門謁與書偕聊成短篇以答來貺", "paragraphs": ["一官偶來泗，舉動畏謗嘲。", "萬事不掛齒，終日口欲膠。", "所學未信時，尤欲密歛包。", "賢者或我顧，未免談屢交。", "雷侯將家子，而至自陝郊。", "踵門貺予書，享饋煩弦匏。", "始見氣頗勁，既語理不殽。", "愛子欲子薦，言畢徒啁啁。", "托蔭須高林，而乃依寸茅。", "盍行游鉅公，一言變魚蛟。"]}