{"author": "鄭獬", "period": "宋", "type": "诗", "title": "對雪寄一二舊友呈張仲巽宗益運判", "paragraphs": ["少年喜風雪，走上百尺樓。", "買酒不論錢，貰却紫貂裘。", "相從盡豪客，樓下繫紫騮。", "雄心視宇宙，萬事葉沉浮。", "欲騎鳳凰去，肯顧萬戶侯。", "誤奏上林賦，白衣對冕旒。", "一釣滄海空，遂跨六鼇頭。", "去年辭紫微，龍節得荆州。", "渚宮美遊觀，絳帳壓清流。", "風雪不異昔，亂眼玉花稠。", "日月翻兩車，俄驚十五秋。", "故人如飛雲，零落不能收。", "老意雖未伏，酒量已難投。", "弔影對明燭，金樽誰獻酬。", "隔年得一書，何足解沉憂。", "安得縮地術，來此醉相留。", "故人不可見，敢忘貧賤遊。"]}