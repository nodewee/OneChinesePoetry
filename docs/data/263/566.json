{"author": "鄭獬", "period": "宋", "type": "诗", "title": "酬余補之見寄", "paragraphs": ["吾友補之會稽家，高眉大眼稱才華。", "入京共收太學第，姓名頭角相撐磨。", "高樓管弦相與雜，黄金酒面溶成波。", "樽前軒昂如孤鷹，四顧不見雀與蛙。", "試招紙筆恣揮掃，縱橫噴薄不可遮。", "我疑君心如春風，呵吐草樹皆成花。", "忽然驚爆險絕句，旱天霹靂雷霆車。", "我輩觀之瞪兩眼，汗流滿面空長嗟。", "明年南北別君去，落照滿帆秋風斜。", "天涯朋歡少披豁，還如穴鰋跳泥沙。", "兩耳喧聒久厭苦，思君便欲飛仙槎。", "前時得君山陽書，副之長句封天葩。", "筆墨勁健愈精絕，鐵繩鈕縛虬爪牙。", "有時風雨恐飛去，嘗自密鎖金鴉叉。", "嗟我文字苦慳短，才力不敵兩角蝸。", "下筆欲答輒自止，如君一句已可誇。", "持此聊且謝勤叩，念君不見愁無涯。"]}