{"author": "賈黯", "period": "宋", "type": "诗", "title": "重建羊侯祠和王原叔句", "paragraphs": ["古郡襄水陽，群山繞郛郭。", "其間峴首者，羊公最所樂。", "登臨見洲渚，氣象真磅礴。", "公乎既已沒，高碑此鑱鑿。", "廟食有遺像，當時盛丹雘。", "到今僅千載，碑廟皆頹落。", "喬木荒榛間，廟址存依約。", "碑倒石屢易，文字免缺錯。", "我侯至之初，亭廟皆新作。", "爲詩道其意，風化思所託。", "侯慕羊公心，仁政及物博。", "將見襄陽治，與古相侔若。"]}