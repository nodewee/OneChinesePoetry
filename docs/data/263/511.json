{"author": "鄭獬", "period": "宋", "type": "诗", "title": "送元待制知福州", "paragraphs": ["常公廊廟姿，龍節殿南區。", "鑿開文章源，儒學比蜀都。", "儀儀天章老，秀色發東吳。", "相望三百載，還擁朱轓車。", "風帆入天境，雲際如飛鳬。", "到郡省風俗，少住使君旟。", "邦人愛文字，小吏亦詩書。", "歐生死北土，仙山失璠璵。", "魁怪遂橫行，聖人惡奪朱。", "願公正禮法，引之君子塗。", "騤騤萬馬群，必有真龍駒。", "它時楊得意，自可薦相如。"]}