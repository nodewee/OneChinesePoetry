{"author": "王安石", "period": "宋", "type": "诗", "title": "勿去草", "paragraphs": ["勿去草，草無惡，若比世俗俗浮薄。", "君不見長安公卿家，公卿盛時客如麻。", "公卿去後門無車，惟有芳草年年佳。", "又不見千里萬里江湖濱，觸目凄凄無故人。", "惟有芳草隨車輪。", "一日還舊居，門前草先鋤。", "草於主人實無負，主人於草宜何如。", "勿去草，草無惡，若比世俗俗浮薄。"]}