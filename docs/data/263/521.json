{"author": "鄭獬", "period": "宋", "type": "诗", "title": "哭渭夫二兄", "paragraphs": ["生平抱直氣，鬼神不敢干。", "乃從異物化，使我涕泗瀾。", "昔之初拜兄，申申從太原。", "府公頗好事，鑿地種琅玕。", "築學百餘室，吾徒得所盤。", "嘈嘈誦古書，鄰家嫌聒煩。", "間日課辭章，據義相譏彈。", "兄時處乎中，竦竦如長竿。", "負氣頗剛簡，未嘗媚語言。", "與衆不相合，節角難爲刓。", "而獨顧我喜，謂如椒在蘭。", "璞玉逢礪石，圭璧不爲難。", "離合雖屢更，於義則相完。", "應舉來京師，羈旅誰爲歡。", "投篋寄兄舍，乃同在家安。", "我常劇醉歸，吐嘔几席間。", "獨兄在我旁，撫眎夜不眠。", "雖非共飽乳，此意何疏親。", "向雖聞兄病，已云不能餐。", "日唯飲醇酒，無乃酒爲患。", "昨暮得報書，遂死不復還。", "擲書一痛哭，痛甚連心肝。", "恨我有此身，不生雙羽翰。", "摶風一飛去，瀝酒哭其棺。", "起坐空嘆泣，腷臆何由寬。", "攬筆作此詩，顛倒不成篇。", "焚之寄地下，兄乎其來觀。"]}