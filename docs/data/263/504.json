{"author": "鄭獬", "period": "宋", "type": "诗", "title": "戍邕州", "paragraphs": ["兵符下西州，將軍催部伍。", "鳴鑼張大旗，早發邕州戍。", "家家送出城，走哭遮行路。", "邕州萬里餘，北人那可去。", "毒草見人摇，雄虺大如樹。", "二月瘴煙發，薰蒸劇甑釜。", "病者如倒林，十纔起四五。", "偶有脫死歸，扶杖皆病僂。", "逃生既不暇，安能捕寇虜。", "跳踴一蠻來，取之易攫鼠。", "顧彼有土人，揮金可召募。", "狃練得精卒，亦足爲爪距。", "妻兒蓄里閭，於心必愛護。", "較之勇怯間，相去猶豚虎。", "一朝有緩急，伸縮用臂股。", "何必遣戍兵，觳觫就死所。", "願留中州人，無填嶺南土。"]}