{"author": "强至", "period": "宋", "type": "诗", "title": "送關景芬秘書赴山陽尉", "paragraphs": ["峨冠初上童兒首，君已老成予輒友。", "肺肝相照二十年，今日不殊前日厚。", "紛紛共笑薄媚徒，對面論心回面否。", "吁君意氣非昔粗，猶著青衫從吏部。", "得官將尉古山陽，有藴無施州縣後。", "山陽楚邑爲最雄，聒聒衆咻千萬口。", "階庭聽命趨上官，守閣使臺靴日走。", "舟車冗客來百須，政逐從違成好醜。", "君才遇事有卷舒，公道當官膽如斗。", "或時畏縮類懦夫，私請不容毫髮受。", "往行素守裨長官，肯到縣廳同木偶。", "頗聞彼俗殊東南，例重市門輕隴畝。", "鹽商茗販白刃隨，切與椎埋破淵藪。", "能聲自可博己知，懶趁庸兒媒左右。", "吳江日暮山川愁，疏樹烟頭排敝帚。", "北帆欲掛傾別觴，還有陰風吹散酒。", "醒難爲別醉幾何，人世無時好分手。", "知君此去忘故園，淮月楚雲惟我有。"]}