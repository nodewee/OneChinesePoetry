{"author": "强至", "period": "宋", "type": "诗", "title": "題惟晤師斑竹杖", "paragraphs": ["蜀江濯錦含文漪，竹生江岸初綠滋。", "錦波一浸入竹肌，萬洗不落斑在皮。", "又聞淚點灑舜妃，遺迹漸染傳今時。", "搯不受爪滑可持，隠起高節無屈欹。", "江神雖寶莫自私，煙根忽逐霜刀離。", "截而爲杖得者誰，龐眉大士今一枝。", "斒斕頗與壞衲宜，朝躋山巔暮江湄。", "山備兕虎江蛟螭，爾杖未折莫汝危。", "足力自健無險巇，安用童子兩肩爲。", "當年常竹紋無奇，猶託變化神葛陂。", "况此已是斑龍兒，長恐一旦風雲隨。", "復整頭角還天逵，未必久爲師有之。"]}