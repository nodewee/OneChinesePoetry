{"author": "王安石", "period": "宋", "type": "诗", "title": "汝癭和王仲儀", "paragraphs": ["汝水出山險，汝民多病癭。", "或如鳥粻滿，或若猿嗛並。", "女慚高掩襟，男大闊裁領。", "飲水疑注壺，吐詞侔有梗。", "樗里既已聞，杜預亦不幸。", "秦人號智囊，吳瓠掛狗頸。", "𦢏𩲞常柱頤，伶仃安及脛。", "祗欲仰問天，無由俯窺井。", "挾带歲月深，冒犯風霜冷。", "厭惡雖自知，剖割且誰肯。", "不惟羞把鏡，仍亦愁弔影。", "內療煩羊靨，外砭廢針穎。", "在木曰楠榴，刳之可曰皿。", "此誠無所用，既有何能屏。", "膨脝厠元首，臃腫異臚頂。", "難將面目施，可與胞胎逞。", "賢哉臨汝守，世德調金鼎。", "珉俗雖醜乖，教令日修整。", "風土恐隨改，晨昏憂慮省。", "儻欲覲慈顔，名城不難請。"]}