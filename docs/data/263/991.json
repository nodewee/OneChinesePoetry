{"author": "强至", "period": "宋", "type": "诗", "title": "贈徐君强", "paragraphs": ["浦陽窮僻山縈迴，徐子匹馬窮山來。", "十年不見安否外，怪子面黝身紅埃。", "自言壯圖醉無幾，獨有古膽剛不摧。", "日于篇章遣孤憤，袖出巨軸爲我開。", "密行細書幾千字，一一紙上皆瓊瑰。", "渾然天成有警句，直若未剖元氣胚。", "間工磨琢弄纖巧，真宰手把天葩裁。", "詩人古亦少達者，非特徐子如寒灰。", "孟郊老獨張籍瞽，李杜落魄皆何哉。", "剔抉幽秘奪造化，雖甚寒餓天弗哀。", "又疑才命不俱得，既奪之命止與才。", "子今所往但逢蹇，絆驥兩足猶駑駘。", "浦陽山深尚春淺，桃李纔蕊花正梅。", "子時過我值訟簡，花下一飲將百杯。", "酒酣慷慨起勸子，更厲頭角需風雷。", "縱令不偶竟窮死，猶愈空腹冠崔嵬。"]}