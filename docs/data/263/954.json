{"author": "强至", "period": "宋", "type": "诗", "title": "送張升甫三十韵", "paragraphs": ["歲餘客秦雍，處俗失大方。", "眼前紛朋游，外同異中腸。", "最得張子晚，一見合柔剛。", "拜我十年兄，本非以其長。", "直緣父兄舊，及此三紀强。", "子之先大夫，疇昔倅餘杭。", "予時以童子，進謁升公堂。", "仲兄齒予亞，同學隸州庠。", "行聯坐接席，無異彼雁行。", "此時君尚孩，縱記今亦忘。", "去住忽南北，中間異行藏。", "後予與君兄，鄉貢入帝鄉。", "見面初驚疑，偕問徐乃詳。", "同年忝進士，茲復同省郎。", "伊予論契好，始見今髮蒼。", "昨君解下邽，東去隨薦章。", "歸來婦翁家，春風到秋霜。", "予居幸對舍，有酒呼隔牆。", "往還興頗熟，間外絕毫芒。", "乘月步橫橋，觀漁立回塘。", "詩句迭唱酬，稍稍積巾箱。", "自許先功名，知我尚激昂。", "放言遺形骸，不以我爲狂。", "古稱管鮑交，千載竊相望。", "辭我復云東，坐不安吾床。", "汴水日向落，更久不可航。", "甬東拋田園，不治久欲荒。", "急省江南兄，數事皆不遑。", "慇懃挽征袖，强留盡一觴。", "何以將別意，時菊有清香。"]}