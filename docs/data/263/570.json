{"author": "鄭獬", "period": "宋", "type": "诗", "title": "送仲巽歸闕下", "paragraphs": ["老驥不妄行，蒼鷹不虛擊。", "高車折軸棄路旁，繭栗犢兒負其力。", "指麾萬事自有理，不須破海驚霹靂。", "君不見張侯白頭郎，仗節雍容在南國。", "事如倒山落面來，談笑當之不遺策。", "往時夸者欲驚俗，揭浪翻風一千尺。", "屢成大獄沸如糜，六月飛霜觸白日。", "張侯不矜亦不倚，老驥蒼鷹稱其德。", "洞庭之北十二州，吏民帖帖甘眠食。", "有詔奪歸不得留，正值風雨花狼籍。", "離思浩蕩入青春，楚澤荆山淡無色。", "此行况是赤縣官，賢者宜令天子識。", "公雖已老心尚存，今不急用真可惜。", "但用河南張漢陽，何必東山謝安石。"]}