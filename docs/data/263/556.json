{"author": "鄭獬", "period": "宋", "type": "诗", "title": "還汪正夫山陽小集", "paragraphs": ["汪子文章何偉奇，如觀天子乘輿儀。", "怛然暴見殊驚疑，舌拄上齶兩目癡。", "定神屏氣試引窺，漸識羽衛行相隨。", "金吾佽飛開中逵，橫刀執矟鐵馬馳。", "畫旆赤白盤龍螭，大角一百二十支。", "鐃鼓嘲轟雜橫吹，繡幡絳幢何紛披。", "䍐罼鈹戟開黄麾，屬車{車急}轔霹靂移。", "侍郎御史冠峨危，圓扇孔雀雙翅垂。", "辟邪白澤飛麟麒，金輅赤馬火鬣鬐。", "飄飄鳳蓋翳華芝，水光鐵甲羽林兒。", "二十四仗驅熊貔，長殳闊劍梢魍夔。", "團花絳袖武士衣，大小不同雖異宜。", "要之盡是聖賢爲，奇服怪玩一不施。", "斥之所以尊皇威，汪子之文正類斯。", "一十五軸紛葳蕤，爛光直欲紙上飛。", "長篇短篇傾珠璣，題說論序及賦詩。", "篇雖不同皆有歸，要之孔子韓退之。", "留讀旬日不知疲，大渴適得甘露飴。", "我欲誦記留肝脾，惟我老鈍無記持。", "又無小吏操筆揮，或可寫留慰朝饑。", "二者不遂其齎咨，今復奪去心黭黟。", "室中斗覺無光輝，靈寶不可留洿池。", "風雨送還滄海湄，嗟我居陳逾歲時。", "兩耳無聞如塞泥，遂恐聾瞶不可醫。", "子來乃得時攻治，摐金伐石鳴鼓鼙。", "氣豪却似相凌欺，因子文章張我師。", "使我發此狂簡辭。"]}