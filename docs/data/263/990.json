{"author": "强至", "period": "宋", "type": "诗", "title": "送吳判官", "paragraphs": ["雨乾青活淮上山，君領善課趨帝關。", "春風滿路馬足健，翩然征轡不可攀。", "吁君登科越一紀，中又困躓罹苦艱。", "蒼虬垂髯猛虎卧，青衫四十鬢欲斑。", "我疑君胸典籍府，千軸萬卷羅其間。", "聖經賢史及怪說，叩之不已如循環。", "有時啟口論時病，往往憤發涕欲潸。", "位卑道屈志未就，姑以大筆誅雄奸。", "就令君居太史局，猶足上下馬與班。", "剛然古膽貫白日，不爲權貴柔正顔。", "退之常患天地惠，偏向君子懷獨慳。", "高冠大笏盡知己，行矣得意東南還。"]}