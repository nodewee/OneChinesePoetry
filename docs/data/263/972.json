{"author": "强至", "period": "宋", "type": "诗", "title": "某蒙君章兄寵示櫻桃佳篇輒依韵奉和", "paragraphs": ["炎蒸有正色，下與地氣關。", "相結成含桃，使冠百果班。", "獨憂赤日曝，坐變紅成殷。", "多應絳闕種，流落來塵寰。", "金盤瀉不定，四走如循環。", "睡龍失火齊，頷空皆血潸。", "以口比樊素，白傅誇嬌鬟。", "却嗟荔子陋，遠在炎荒山。", "每歲貢天子，險路勞緣扳。", "豈如盛京洛，地廣生不慳。", "朝須暮可進，先御後匪頒。", "離樹既不久，弗改猶童顔。", "吁嗟唐中宗，游樂芳林閑。", "君臣失儀度，口摘省手攀。", "不聞薦先廟，書在史冊間。", "愈籍爭詩豪，勁句嘗往還。", "予知青冥賜，難到山溪灣。", "林園幸自有，圓顆赫不黫。", "雖熱豈厭食，縱密寧忍刪。", "况此鮮嫩質，非並青梅頑。"]}