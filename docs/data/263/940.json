{"author": "强至", "period": "宋", "type": "诗", "title": "送純甫仙尉", "paragraphs": ["秋晚送歸客，別酒風前酣。", "一揖不回歸，撇然就征驂。", "挽裾問客故，捨我何其甘。", "客言有慈母，三歲淮之南。", "今將拜嘉慶，歸心劇風帆。", "薄親厚他人，倒置理豈堪。", "顧予失所問，汗顔爲客慚。", "客生富豪家，妙年穿青衫。", "初仕已絕足，不與群駑參。", "掾邑尚牽制，逸驥受轡銜。", "縱之使自馳，萬里日可貪。", "持此作親壽，行矣毋少淹。"]}