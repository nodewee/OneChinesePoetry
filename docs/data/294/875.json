{"author": "陳造", "period": "宋", "type": "诗", "title": "七月附米舟之浙中作", "paragraphs": ["白蟲散如蛆，黑蟲聚如蟻。", "循緣仍咂齧，欲寐復九起。", "吾舟玉爲粒，生此果何理。", "神奇作臭腐，秋暑况如燬。", "人生託洪爐，一飽蓋分爾。", "臨流念彫年，胡迺置身此。", "笑口忽唶惋，曼膚或瘡痏。", "隄防費應俗，情僞良不美。", "短籬護松菊，吾歸殊可喜。", "錐刀詫朋儕，嗟爾商販子。"]}