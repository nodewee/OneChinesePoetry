{"author": "陳造", "period": "宋", "type": "诗", "title": "采石渡", "paragraphs": ["大江礙崇山，突起作湍悍。", "采石天下險，揭厲誰敢玩。", "戈樓泊千艘，鋒旗麗天漢。", "昨憶辛巳秋，胡馬蜂蟻亂。", "敢觸貔虎怒，旋作狐鼠竄。", "繄此折其角，羣孽終內叛。", "孤亭試一登，明眼得奇觀。", "回首吾葉舟，已復艤沙岸。", "我犀不敢然，幽察神所憚。", "欻聽鉦鼓閧，戎事閲鵝鸛。", "折衝須武備，保治頼彊幹。", "鄙夫華封祝，泚筆亦其漫。"]}