{"author": "岑參", "period": "唐", "type": "诗", "title": "裴將軍宅蘆管歌", "paragraphs": ["遼東九月蘆葉斷，遼東小兒采蘆管。", "可憐新管清且悲，一曲風飄海頭滿。", "海樹蕭索天雨霜，管聲寥亮月蒼蒼。", "白狼河北堪愁恨，玄兔城南皆斷腸。", "遼東將軍長安宅，美人蘆管會佳客。", "弄調啾颼勝洞簫，發聲窈窕欺橫笛。", "夜半高堂客未回，祗將蘆管送君杯。", "巧能陌上驚楊柳，復向園中誤落梅。", "諸客愛之聽未足，高捲珠簾列紅燭。", "將軍醉舞不肯休，更使美人吹一曲。"]}