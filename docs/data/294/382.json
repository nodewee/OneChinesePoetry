{"author": "張栻", "period": "宋", "type": "诗", "title": "送陳擇之", "paragraphs": ["君能千里來，乃作觸熱去。", "凉秋幸非遥，歸計無已遽。", "向來文字間，講論有平素。", "及茲共王事，益得君佳處。", "幾微獨深窺，圭角本不露。", "豈期寂寞濱，獲此友朋助。", "吾邦雖云僻，山水足奇趣。", "更期休沐晨，相與窮杖屨。", "匆匆何少悰，咄咄出別語。", "君懷負丞恩，行矣當及戍。", "我亦念歸歟，霜天收栗芋。", "後會未可期，往事屢回顧。", "贈言復何有，獨以此道故。", "寥寥千載前，達者同一路。", "所趨固絕塵，所履無虛步。", "臨深覺居高，仰止有餘慕。", "要須學滄溟，匯此百川注。", "他年儻相憶，訪我城南圃。", "無使歲月深，永思編簡蠹。"]}