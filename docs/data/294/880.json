{"author": "陳造", "period": "宋", "type": "诗", "title": "送葉主簿楚州應錢帥之招", "paragraphs": ["漢庭用少餘，無策銷外侮。", "充國七十翁，勝算定樽俎。", "夫君譚西北，萬里真目睹。", "諸將失投機，遽豈一二數。", "形勢可聚米，君王未借箸。", "江湖五十年，帝閽嚴九虎。", "後生不更事，兒戲議邊圉。", "圓方殊枘鑿，寂默忍羈旅。", "平生干霄氣，百吞不一吐。", "白眼閲流俗，閉口避爾汝。", "山陽文武資，幹國今吉甫。", "清嘯臨籌邊，志已無驕虜。", "經年虛代舍，須君作謀主。", "心嗤區區鄭，緩不省之武。", "盍思度外意，徑略紙上語。", "山陽吾未識，彷彿夢眉宇。", "斷知磊落人，衆棄能獨取。", "一巵勸臨分，三歎欲輕舉。", "抒君胸中奇，定作商應羽。", "還應訪隠淪，道我聽鷄舞。"]}