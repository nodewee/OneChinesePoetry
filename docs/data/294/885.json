{"author": "陳造", "period": "宋", "type": "诗", "title": "次王尚書韻呈石湖", "paragraphs": ["聖經三百篇，凜凜詩鼻祖。", "日月懸太空，不作雕篆語。", "可學不可議，仲尼親去取。", "變爲屈宋騷，刻畫已愧古。", "曹劉驥騄騁，沈鮑鴻鵠舉。", "并稱五字雄，繩墨蓋陵武。", "甫白壁萬仞，眎彼柳樊圃。", "又如曹邾鄭，屏息從晉楚。", "黄陳嗣前作，風壑嘯兩虎。", "公生四子後，相望心相與。", "溟渤無棄流，酸鹹或登俎。", "取源自聖經，長袖固善舞。", "清篇神所護，近句誰先睹。", "鄉來儀朝行，拱揖尊帝宇。", "出使辭氣振，前席情素吐。", "非公任安危，衮闕幾不補。", "歸來將詩壇，越笴傅之羽。", "陳黄伯仲爾，胡復用心苦。", "學力我枯涸，進冀濡教雨。", "首肯公不疑，更用詢季主。"]}