{"author": "岑參", "period": "唐", "type": "诗", "title": "太白胡僧歌", "paragraphs": ["聞有胡僧在太白，蘭若去天三百尺。", "一持楞伽入中峰，世人難見但聞鐘。", "牕邊錫杖解兩虎，牀下鉢盂藏一龍。", "草衣不鍼復不線，兩耳垂肩眉覆面。", "此僧年幾那得知，手種青松今十圍。", "心將流水同清淨，身與浮雲無是非。", "商山老人已曾識，願一見之何由得。", "山中有僧人不知，城裏看山空黛色。"]}