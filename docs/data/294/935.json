{"author": "陳造", "period": "宋", "type": "诗", "title": "送李象山趨朝二首  其一", "paragraphs": ["人將宰象山，蕭散目郎署。", "即今撥煩手，蓄縮殆難措。", "鄰分銅鐵名，恐坐汙染故。", "髯君千日留，曾無疾頑怒。", "德孚俗風動，政洽民孺慕。", "過虞櫝中毀，穩下竿頭步。", "定川壯哉縣，瞢不揣鯫腐。", "虎鬚有危攬，羊腸無善御。", "彼此劇易間，霄壤計相去。", "滿懷血指羞，乏君斲輪具。", "鄰輝幾餘分，忽復失强助。", "歸舟不可挽，臨風悄延佇。"]}