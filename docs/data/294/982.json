{"author": "陳造", "period": "宋", "type": "诗", "title": "魏帝廟", "paragraphs": ["佛貍歲未卯，志欲吞宇縣。", "當年江飲馬，腥血浸淮甸。", "無人飯耕牛，有井巢歸燕。", "至今閲遺史，爲汝空飲恨。", "緬想瓜步留，殺氣纏吳分。", "云何此山椒，遺像儼高殿。", "無乃甘事讎，吳俗昧所見。", "或復綿歷久，後嗣忘敵怨。", "冥漠彼有識，福汝吾敢信。", "君看趙與薛，狥國冒禍釁。", "魏侯繼前躅，長呼死白刃。", "胡不尸祝之，香火均遠近。", "豈但祈神休，抑使頑懦奮。", "誰令决從違，引手適我願。"]}