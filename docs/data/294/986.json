{"author": "陳造", "period": "宋", "type": "诗", "title": "龍灣看初日", "paragraphs": ["江聲夜寂絕，江霧曉空濛。", "亂霞映淡日，隠隠空濛中。", "羲馭巧呈瑞，不與他時同。", "烱然玉奩靜，泛此瑛盤紅。", "分明三足烏，依微絳綃蒙。", "曾穹歛氛曀，幽壑舞魚龍。", "昇從海僊府，光射河伯宮。", "遥想麗帝闕，佳氣正鬰葱。", "鸞鷺同虎拜，三呼并神嵩。", "散人得壯觀，醉約持釣翁。"]}