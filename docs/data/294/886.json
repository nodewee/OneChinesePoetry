{"author": "陳造", "period": "宋", "type": "诗", "title": "次前韻贈龔養正", "paragraphs": ["淮鄉富奇髦，歛衽讓乃祖。", "及今戶相矜，十襲藏妙語。", "遺澤有源水，豈直輪一取。", "夫君典刑在，落筆更醇古。", "白眼視公卿，矧肯睨豪舉。", "世味淡如水，進德吾孔武。", "四壁但圖史，一飽問場圃。", "修眉冰玉顔，初服仍楚楚。", "團蒲芥軒寂，索手繫雕虎。", "客來輒欣然，詩就寧漫與。", "自云窺官達，束身著高俎。", "肯思麒麟楦，强作沐猴舞。", "見笑寒如冰，如睫不自睹。", "君眼高一世，天光靜生宇。", "寓意文字間，軋軋繭緒吐。", "后皇急幽側，員闕多未補。", "當儀振鷺羣，亟下冥鴻羽。", "鄉來受廛地，幽屏良獨苦。", "蓬萊道家山，金碧上煙雨。", "反君招隠篇，長懷報明主。"]}