{"author": "陳造", "period": "宋", "type": "诗", "title": "李伯成食甘豆粥和淵明詩分寄次韻", "paragraphs": ["八珍較半菽，豐悴岐兩端。", "志士傃所逢，心泰體亦安。", "李侯貧食粥，吾獨於此觀。", "竈婦不餘顰，鄰券有後還。", "顔帖孰嗣之，范叔可勝寒。", "破碓砂瓶前，蘭佩雜木難。", "堂堂五字律，鋩鍔凜莫干。", "不羨侏儒飽，寧追陋巷顔。", "挈瓶肯見分，特特扣荆關。", "讀詩良起予，投匕忘悲嘆。"]}