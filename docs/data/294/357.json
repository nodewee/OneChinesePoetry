{"author": "張栻", "period": "宋", "type": "诗", "title": "賦遺經閣", "paragraphs": ["生世豈云晚，六籍初未亡。", "向來言外旨，瞠視多茫茫。", "隠微會見獨，如日照八荒。", "始知傳心妙，初豈隔毫芒。", "絕學繼顔孟，淳風返虞唐。", "讀書無妙解，數墨仍尋行。", "況復志寵利，荆榛塞康莊。", "自云稽古功，此病真膏肓。", "君家屹飛閣，面對羣山蒼。", "匪爲登臨娛，牙籤富書藏。", "邀予爲著語，會意詎可忘。", "一洗漢儒陋，活法付諸郎。"]}