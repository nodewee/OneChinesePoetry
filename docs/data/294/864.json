{"author": "陳造", "period": "宋", "type": "诗", "title": "彭尉焚巢二首  其一", "paragraphs": ["彭家柳邊堂，江色潤書畫。", "迺公根柢學，衣傳自心會。", "唾手勳業餘，探妙文字外。", "區區青紫計，韋子豈君配。", "神物護揮毫，而不告成壞。", "赫炎卷地過，椽瓦了無在。", "頼是堂間書，萬軸腹中載。", "迺公洞天理，否傾則爲泰。", "向來薦才名，開口取猜怪。", "從今柳先生，頗爲參元快。"]}