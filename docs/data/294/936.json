{"author": "陳造", "period": "宋", "type": "诗", "title": "送李象山趨朝二首  其二", "paragraphs": ["書肘詎容掣，箏柱不可膠。", "付事多其防，職業自寂寥。", "頗思圓機士，細苛舉綱條。", "宰邑古難之，茹苦耐煎熬。", "百抑不一揚，推波益驚濤。", "由來法愈密，祇爲下所操。", "一饑驅我出，銅墨强折腰。", "捩翅著籠中，側睨鵬沖霄。", "平生有知己，持橐貳銓曹。", "君來定倒屣，道我不自聊。", "願推變通術，霧雨均枯焦。", "而况代舍舊，肯惜引手勞。"]}