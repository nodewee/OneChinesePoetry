{"author": "陳造", "period": "宋", "type": "诗", "title": "蕪湖感舊", "paragraphs": ["下帆同烏棲，掛帆逐鷄起。", "但見蕪湖月，耿夜清如水。", "江左此壯縣，我昔舟屢艤。", "諸公各敬客，款曲豈今比。", "酒杯慣邀留，妓圍供燕喜。", "流連動十日，揮掃或千紙。", "舊遊想如昨，故交今餘幾。", "逝者泉壤隔，存者參辰似。", "浪憑楚些招，盍寄相思字。", "可能喚巫陽，且欲託雙鯉。"]}