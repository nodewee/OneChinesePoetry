{"author": "陳造", "period": "宋", "type": "诗", "title": "十二月二十七日趨慈溪", "paragraphs": ["西風蜚江浪，江畔那容立。", "霰花濺千尺，望望客衣濕。", "小舟艤兩三，人已鵝鴈集。", "側睨波洶洶，俯憐身岌岌。", "乘凌玩掀舞，生死付呼吸。", "前登爲回首，舟重巾𧥄𧥄。", "支徑不通車，車去如見縶。", "念此役夫苦，體我官事急。", "傍顧中夜還，得無僵仆泣。", "畀汝就甘寢，白飯亦周給。", "徇人多意外，自信寧不及。", "利物身每輕，睡覺况六十。"]}