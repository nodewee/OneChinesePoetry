{"author": "陳造", "period": "宋", "type": "诗", "title": "贈錢郎中", "paragraphs": ["刓方利祿媒，抱道俗不省。", "詩書工發冢，孰起世儒病。", "錢侯挺直節，蠻徼復蘭省。", "劍氣夜星明，鵰翮秋霜耿。", "上前論世務，萬乘爲首肯。", "平生中原慮，壯歲左符請。", "不作黄閣想，擬試白羽秉。", "孤忠當宁知，宏圖時宰領。", "羣兒須圓曲，謂可力勝命。", "彼此計乘除，得甓喪崇鼎。", "平生信所得，一鑑照萬境。", "幕中辭脂韋，客右進嚴冷。", "主簿聱牙伯，評俗怒生癭。", "令君强項翁，爭事不藏頴。", "但有周舍思，可無衛武警。", "我亦意行者，泥古志未逞。", "朝來聽名理，剪燭延落景。", "寸田殊易荒，有頼剔榛梗。", "效奇乏良策，汲深慙短綆。", "惟期佩公言，不墮頹俗穽。"]}