{"author": "張栻", "period": "宋", "type": "诗", "title": "定叟弟生朝遣詩爲壽", "paragraphs": ["我昔在嚴城，惟子桂林思。", "舊游復更踐，相望仍今茲。", "行止不可期，會合何參差。", "況乃近重九，清杯憶同持。", "想子撫初度，難忘蓼莪詩。", "而我獨東向，慇懃頌期頤。", "祝子以愛身，永佩過庭規。", "勉子事遠業，昔賢以爲師。", "安車按節度，中道行逶迤。", "他年老兄弟，鶴髮仍龐眉。", "歲晚話平生，期以無媿辭。", "及此良未易，兢兢願同之。"]}