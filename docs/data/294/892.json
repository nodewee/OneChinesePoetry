{"author": "陳造", "period": "宋", "type": "诗", "title": "贈鍾汝楫", "paragraphs": ["坐窗雨蕭蕭，出戶泥活活。", "旅食向六旬，淫霖破七八。", "舊新佳客斷，局陋不可活。", "鍾郎卷銜袖，詩與人秀發。", "誦之未數紙，驟覺陰氛豁。", "壯如秋濤湧，清比哀玉戛。", "騷人詠香草，不足供採捋。", "詩人深堂奧，掉臂欲排闥。", "應接殊不暇，愧耻那容刷。", "正宜長聚集，慰我抱饑渴。", "不見動十日，有力苦見奪。", "轉頭二十年，夢覺幾電抹。", "我甘鼯五窮，子亦狼載跋。", "川增得深敬，外此本毫末。", "別語忽見諗，回腸隠膠葛。", "乘除等寒暑，休王有回斡。", "豫章出林遲，出乃千丈拔。", "天居五雲處，往矣儕俊傑。", "當念淮山陽，有人晞短髮。", "噬肯回葉舟，譚妙共蔬糲。"]}