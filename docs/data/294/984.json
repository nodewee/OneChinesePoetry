{"author": "陳造", "period": "宋", "type": "诗", "title": "長蘆寺二首  其二", "paragraphs": ["昔年望長蘆，去江逾百步。", "垣宇呀已缺，浮圖欹欲仆。", "僧徒噬肯留，日有沉溺懼。", "重來舒望眼，佛剎非故處。", "安衆得亢爽，定遷酬夙素。", "似聞瓶錫侶，復作醯蚋聚。", "居人禱蠶麥，行客乞泉布。", "營者肆夸侈，施者不顧慮。", "百堵煥金碧，奚翅復其故。", "往往豪儁人，四壁有未具。", "彼徒創寺意，取鎮湍濤怒。", "向來梵唄所，倏爲蛟螭據。", "在己不自保，誘俗說依怙。", "波流置不省，此理吾未諭。"]}