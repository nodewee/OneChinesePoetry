{"author": "陳造", "period": "宋", "type": "诗", "title": "戒飲三詩  其二", "paragraphs": ["中古避世者，或以飲自名。", "世網未易脫，顛眩寧其情。", "嗟哉竹林子，嚌茹日瓶甖。", "時既謝周漢，顧肯羨久生。", "中聖憐徐邈，種秫想淵明。", "卯金當塗高，委質吾顔頳。", "偕我偶盛時，生亦未易輕。", "况子淑茂資，天驥趣修程。", "論才應時須，挺志爲親榮。", "親言銘肺肝，盍師陶士衡。"]}