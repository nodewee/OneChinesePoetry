{"author": "岑參", "period": "唐", "type": "诗", "title": "衛節度赤驃馬歌", "paragraphs": ["君家赤驃畫不得，一團旋風桃花色。", "紅纓紫鞚珊瑚鞭，玉鞍錦韉黃金勒。", "請君鞲出看君騎，尾長窣地如紅絲。", "自矜諸馬皆不及，却憶百金新買時。", "香街紫陌鳳城內，滿城見者誰不愛。", "揚鞭驟急白汗流，弄影行驕碧蹄碎。", "紫髯胡雛金剪刀，平明剪出三鬉高。", "櫪上看時獨意氣，衆中牽出偏雄豪。", "騎將獵向南山口，城南孤兔不復有。", "草頭一點疾如飛，卻使蒼鷹翻向後。", "憶昨看君朝未央，鳴珂擁蓋滿路香。", "始知邊將真富貴，可憐人馬相輝光。", "男兒稱意得如此，駿馬長鳴北風起。", "待君東去埽胡塵，爲君一日行千里。"]}