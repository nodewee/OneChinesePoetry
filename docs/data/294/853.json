{"author": "陳造", "period": "宋", "type": "诗", "title": "寄二孫 扆", "paragraphs": ["阿泰幼儻碭，勢若泛駕馬。", "暫別已束髮，折節殊曩者。", "誦書口瀾翻，晝夜曾不捨。", "課肯犯雪供，筆亦揮汗把。", "才地校優劣，不在阿儒下。", "平時於方兄，眇視真土苴。", "念翁少年日，爲學不餘暇。", "混俗類疎放，秉心迺儒雅。", "兒今頗肖吾，解笑時苟且。", "師匠求有餘，好書不外假。", "緬懷螢雪邊，力倍功更寡。", "可用吾季孟，直輩古班賈。"]}