{"author": "陳造", "period": "宋", "type": "诗", "title": "書法蟹方後", "paragraphs": ["放麑念號鳴，易牛憐觳觫。", "仁心誰獨無，天機或待觸。", "悠悠寄宇宙，往往狥口腹。", "君子一飽適，庖事不到目。", "寧知刀俎間，宛轉無聲哭。", "空蜚與土穴，暴殄無遺育。", "況此佳風味，世肯貸爾族。", "炳炬擒爬沙，免介薦膏馥。", "向來橫戈怒，不救摇牙酷。", "醤浴酒拍浮，方法忍抄錄。", "躁擾至絕命，耳聞痛在肉。", "淡茹吾能事，晚食媚山蔌。"]}