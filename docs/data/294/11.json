{"author": "岑參", "period": "唐", "type": "诗", "title": "送張獻心充副使歸河西雜句", "paragraphs": ["將門子弟君獨賢，一從受命常在邊。", "未至三十已高位，腰間金印色赭然。", "前日承恩白虎殿，歸來見者誰不羨。", "篋中賜衣十重餘，案上軍書十二卷。", "看君謀智若有神，愛君詞句皆清新。", "澄湖萬頃深見底，清冰一片光照人。", "雲中昨夜使星動，西門驛樓出相送。", "玉瓶素蟻臘酒香，金鞭白馬紫遊韁。", "花門南，燕支北，張掖城頭雲正黑，送君一去天外憶。"]}