{"author": "張栻", "period": "宋", "type": "诗", "title": "清明後七日與客同爲水東之游翌朝賦此", "paragraphs": ["平生山水癖，妙處只自知。", "夙約常寡味，邂逅愜心期。", "幅巾與藜杖，安步隨所之。", "朅來坐官府，頗覺此願違。", "城頭望羣峯，欲往類絆羈。", "三春苦風雨，晴日一伸眉。", "沙邊散車騎，竹輿從嘔咿。", "獨與三四客，野服相追隨。", "亭高俯空曠，洞古探瓌奇。", "懸崖隠日月，幽壑蟠蛟螭。", "澗水雜鳴佩，松風發清吹。", "興來即傾酒，語到亦論詩。", "聊揩簿書眼，償此閒暇時。", "所歷固未厭，所感多餘思。", "昔遊木葉下，今茲綠陰肥。", "江山雖可識，歲月迺如馳。", "素餐豈不念，懷安敢云私。", "歸來耿不寐，欹枕聽晨鷄。"]}