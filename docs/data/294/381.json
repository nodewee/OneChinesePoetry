{"author": "張栻", "period": "宋", "type": "诗", "title": "題榕溪閣", "paragraphs": ["寒溪澹容與，老木枝相樛。", "其誰合二美，名此景物幽。", "太史昔南騖，於焉曾少休。", "想當下榻初，清與耳目謀。", "品題得要領，亦有翰墨留。", "我來訪遺址，密竹鳴鈎輈。", "稍令舊觀復，還與佳客遊。", "樹影散香篆，水光泛茶甌。", "市聲不到耳，永日風颼颼。", "所忻簿書隙，有此足夷猶。", "平生丘壑願，如痼不可瘳。", "雖知等喧寂，終覺靜理優。", "更思濯滄浪，榕根浮小舟。"]}