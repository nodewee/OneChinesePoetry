{"author": "陳造", "period": "宋", "type": "诗", "title": "次韻丁判院", "paragraphs": ["丁侯袖詩來，容聽媧皇絃。", "咀嚼冰齒頰，如漱錫谷泉。", "露花有餘姿，風漪自成紋。", "中含班傅香，夐絕郊島寒。", "汗流竟後塵，何有一字難。", "明月墮我側，盥誦喜欲顛。", "因君念漂零，俛仰追昔年。", "門間半面初，隄柳嘶晚蟬。", "寒暑機不停，奔騖履欲穿。", "客舍此相遇，把酒霜鴻天。", "男兒氣干霄，猶受稠人憐。", "似聞國士遇，度外置拘攣。", "渠信造物兒，賦予終奇偏。", "凌風謝垢濁，仙者一探丸。", "多肉彼下乘，更趠驊騮前。", "我老從斗祿，纖鱗潜重淵。", "饑火少見貸，歸志久已堅。", "自甘尺蠖屈，何與風鵬鶱。", "會看鶚書薦，領此雲錦篇。", "從今拭病目，長風駕蜚翰。"]}