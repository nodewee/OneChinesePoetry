{"author": "陳造", "period": "宋", "type": "诗", "title": "次王仲衡尚書鹿鳴宴韻", "paragraphs": ["儒冠幾經秦，士貴始藝祖。", "英儁承上意，不止工造語。", "文風逮列聖，秀異彌博取。", "即今再太平，比屋務稽古。", "先生國元老，曩亦原夫舉。", "倚相能丘索，吉甫允文武。", "後生藉膏馥，掉臂雄藝圃。", "豈伊鄶無譏，敢睨大國楚。", "諸生觀國光，名欲簉龍虎。", "初非意敢料，顧爲公所與。", "蕙蘭侈芳筵，肴核富雕俎。", "酒行不待醉，闔坐喜欲舞。", "妙句韋白前，拭目嗟未睹。", "豪氣倏賈餘，舉舉陵天宇。", "懸知三千牘，去作虹霓吐。", "我坐廣文氈，勤拙初不補。", "看揮修月刃，穩送摶風羽。", "傳燈知道尊，食蔗記荼苦。", "明年公東歸，商衡傅巖雨。", "附翼偕渠儂，遠臣觀所主。"]}