{"author": "張栻", "period": "宋", "type": "诗", "title": "靜江歸舟中讀書", "paragraphs": ["南風駕小雨，羣山凈如沐。", "吾歸及新凉，所歷慰心目。", "軋軋柔櫓鳴，卧見山起伏。", "推枕意悠然，還取我書讀。", "平生領解處，於焉更三復。", "老矣百念疎，但欲斯境熟。", "向來五嶺游，日力半吏牘。", "小心了官事，終覺媿惸獨。", "世路自險夷，人情費追逐。", "翩翩孤飛翼，息蔭望林麓。"]}