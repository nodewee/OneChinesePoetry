{"author": "陳造", "period": "宋", "type": "诗", "title": "書隠靜寺壁", "paragraphs": ["籃輿初半塗，飛雨欲無路。", "到山臂屈伸，赫日照窗戶。", "山靈太孤介，深厭俗塵汙。", "雨似難客來，晴似推客去。", "書生林泉意，此癖端有素。", "俛眉紅塵中，正以五斗故。", "堇堇三徑資，渠須畢婚娶。", "出既非得已，歸亦奚早莫。", "他年五湖舟，何殊一杯渡。", "卷舒吾自由，誰招復誰拒。"]}