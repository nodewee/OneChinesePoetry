{"author": "陳造", "period": "宋", "type": "诗", "title": "次韻張守不欺堂", "paragraphs": ["使君古醇儒，內視保良貴。", "芸芸鏡中影，了莫遁情僞。", "賦芧豈至術，機灌彼誰子。", "退食一堂間，百事反諸己。", "床敷但詩卷，庭砌亦屐齒。", "洞洞靈府閑，拳拳聖言畏。", "獨傳迂叟印，不作俯仰愧。", "何當拾級前，拱坐商略是。", "謦咳付元城，歸詠如闕里。", "從俗倦執熱，得意風雨會。"]}