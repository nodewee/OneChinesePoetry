{"author": "陳造", "period": "宋", "type": "诗", "title": "次韻章茂深安撫見寄", "paragraphs": ["引領數仞牆，坐歷幾秋仲。", "西風度凝香，稍羞文字供。", "使君今退之，一眄士輕重。", "碩德金玉文，天畀爲吾宋。", "鄙夫老世紛，萬事曲肱夢。", "向來竊膏馥，編綴飽吟諷。", "此詩含古意，羣騷之橘頌。", "理窟有餘地，猶許一醉共。", "名卿璧一雙，豪士笛三弄。", "侍公眼生纈，聊目歸鴻送。"]}