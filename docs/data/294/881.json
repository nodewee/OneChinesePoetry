{"author": "陳造", "period": "宋", "type": "诗", "title": "次韻王解元", "paragraphs": ["觀名計利心，惴惴日交戰。", "洪濤探龍睡，赤手投虎圈。", "孰知青雲士，眼靜不汝眩。", "中年琴書趣，早歲林壑願。", "我無適時具，未敢厭寒遠。", "政須營一醉，尚喜春酒賤。", "前回所探花，撲蔌已如霰。", "把杯臨清池，纈影中流見。", "可須催歸語，且領提壺勸。", "向來眼中人，此客頗嘗見。", "兩王風流絕，聲名到朝彥。", "新句如破竹，脫手金丸轉。", "石交可忘年，時亦共酣醼。", "春來景物好，題品幾時遍。", "鶑花不無情，向君真自獻。"]}