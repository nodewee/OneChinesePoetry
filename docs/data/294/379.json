{"author": "張栻", "period": "宋", "type": "诗", "title": "秘閣鄭公移節鄉部置酒餞別詩以侑之", "paragraphs": ["嗜僻寡同好，意合難語離。", "傾蓋今幾年，盍簪愜心期。", "況復王事同，退食陪委蛇。", "窺君肺腑中，落落無藩籬。", "獨有見義勇，褰裳欲從之。", "憂時多苦語，懷古更餘悲。", "坐使嶺海間，冰雪映清規。", "我拙倚君重，孤懷良自知。", "正如乘霧行，不覺蒙其滋。", "人生豈無別，念此尤依依。", "維閩號蕃庶，今亦困繭絲。", "平時里社游，耳目到隠微。", "想當入境初，不待褰車帷。", "晝綉匪所榮，民瘼要深醫。", "看培邦本强，詎止鄉國肥。", "還歸報明主，廟論資扶持。", "願堅歲寒節，慰我別離思。"]}