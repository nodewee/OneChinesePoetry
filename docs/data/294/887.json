{"author": "陳造", "period": "宋", "type": "诗", "title": "大雪復用前韻呈王尚書", "paragraphs": ["密雪何自來，雨禰雲其祖。", "史臣紀上瑞，外此可無語。", "帝豈爲詩設，偏爲詩人取。", "梁園謝家庭，麗句傳今古。", "玄冥老更事，厥職甚脩舉。", "屬者甫見白，今者復接武。", "賦形想像殊，玉田瓊作圃。", "定知懷璧人，蹍足不向楚。", "天孫事遨嬉，開關叱九虎。", "剪冰幾何時，下土均付與。", "羣僊燕青冥，酒所未徹俎。", "狂撼白榆花，笑看風處舞。", "林巒带城堞，變滅眩所睹。", "安得鶴背游，一覽了九宇。", "頗煩孟光請，杯覆詩不吐。", "海圖拆曲折，兒女粗紉補。", "明年麥秋好，落磨收鵝羽。", "盍賡屢豐謠，少慰田家苦。", "嘉應自丘禱，不待書閔雨。", "飽飯對翻飛，此惠仍地主。"]}