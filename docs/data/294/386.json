{"author": "張栻", "period": "宋", "type": "诗", "title": "張子真楊政光吳德夫追路湘源賦此以別", "paragraphs": ["驅車出嚴關，觸熱歸路長。", "一雨羣物蘇，吾行亦清凉。", "灕水自南去，湘流正洋洋。", "眷言二三友，跋馬勤送將。", "蕭然短長亭，每語夜未央。", "張子名家駒，千里方騰驤。", "楊郎嶺中彥，而能歛鋒鋩。", "延陵舊所熟，氣味固難忘。", "向來幕府遊，三秀麗齋房。", "居然出別語，分袂楚粵鄉。", "人生會有別，勿悲參與商。", "獨有贈言意，臨岐更平章。", "風俗易移人，宦途劇羊腸。", "千鈞有不守，决去飛鳥翔。", "要當勉自持，詩書作金湯。", "他年相會處，刮目看增光。", "爲謝桂父老，無澤留一方。", "惟餘石間字，時與洗苔蒼。"]}