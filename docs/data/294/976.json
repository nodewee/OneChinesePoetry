{"author": "陳造", "period": "宋", "type": "诗", "title": "戒飲三詩  其一", "paragraphs": ["毒痡痛受辛，斬刈憎暴秦。", "杜康與儀狄，賊物其罪均。", "商毒烈火炎，岐鎬方陽春。", "秦暴虓虎搏，歐粵無顰呻。", "二子起酒禍，古今同湛身。", "計實乃鴆葛，適口良甘醇。", "文錦覆深穽，病媒鬼之鄰。", "劋殺不遺迹，辛政猶爲仁。", "今子知所戒，浮俗豈其倫。", "生世千金軀，况復富席珍。"]}