{"author": "陳造", "period": "宋", "type": "诗", "title": "宿雲巖山", "paragraphs": ["名山邦域中，每嘆夢境隔。", "如何夏而春，共苦沽水厄。", "向來夢中山，真作緣雲升。", "夜氣與僧話，凜凜冰壺清。", "初宵潺淙聲，大慰望霓意。", "睡醒鐘魚鳴，猶是翻盆勢。", "不因官事驅，寧許山門留。", "况今浴種天，頓釋嗣歲憂。", "雨既副我禱，山亦入吾手。", "一旦二喜并，誰謂終不偶。", "涉世嗟聱牙，天頗憐其窮。", "更持靈臺香，歸謝淵德龍。"]}