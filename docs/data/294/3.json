{"author": "岑參", "period": "唐", "type": "诗", "title": "田使君美人舞如蓮花北鋋歌", "paragraphs": ["美人舞如蓮花旋，世人有眼應未見。", "高堂滿地紅氍毹，試舞一曲天下無。", "此曲胡人傳入漢，諸客見之驚且歎。", "慢臉嬌娥纖復穠，輕羅金縷花葱蘢。", "回裾轉袖若飛雪，左鋋右鋋生旋風。", "琵琶橫笛和未匝，花門山頭黃雲合。", "忽作出塞入塞聲，白草胡沙寒颯颯。", "翻身入破如有神，前見後見回回新。", "始知諸曲不可比，采蓮落梅徒聒耳。", "世人學舞祗是舞，恣態豈能得如此。"]}