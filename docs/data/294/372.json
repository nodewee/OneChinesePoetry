{"author": "張栻", "period": "宋", "type": "诗", "title": "送劉樞密留守建康", "paragraphs": ["整駕欲南騖，乃復送公舟。", "公行民所瞻，願言勿淹留。", "向來秉事樞，正色有忠謀。", "坐覺國勢尊，已驗權綱收。", "如何霖雨澤，偏使及南州。", "新春紫詔下，聞者寬百憂。", "誰昇今重鎮，百萬宿貔貅。", "控江撫長淮，聲勢接上流。", "吾皇志經略，此地合綢繆。", "不應萬全策，歲月空悠悠。", "先當植本根，次第施良籌。", "未聞欲外攘，而乃忽內修。", "幕府方宏開，人才要旁搜。", "可不念葑菲，惟當別薰蕕。", "留鑰豈淹久，即歸侍前旒。", "盡舒醫國手，調瘵會有瘳。", "還憶遐荒守，時能寄音不。"]}