{"author": "陳造", "period": "宋", "type": "诗", "title": "過繁昌", "paragraphs": ["江山互映带，竹樹渺隠見。", "居人江山閒，安處忘古縣。", "泊舟穴子初，舊觀儼自薦。", "𡻊山高攙雲，雲際抹深靛。", "慰我塵埃容，嘉此煙雨面。", "山脚慣奔走，尉曹分卑賤。", "縣人應指似，鬢改顔狀變。", "漂零渠未知，憂患嘗欲遍。", "俛仰二十年，轉眄閲蜚電。", "故人半在亡，在者或海甸。", "明朝理去楫，山影暝江練。", "安得人如山，來往長相見。"]}