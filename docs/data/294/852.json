{"author": "陳造", "period": "宋", "type": "诗", "title": "寄二孫 嶤", "paragraphs": ["憶昔初抱孫，雙鬢颯已秋。", "眼看與我長，歲月如許遒。", "我以薄宦西，汝爲守舍留。", "夢輒來後前，歲律欻再周。", "想今與迺父，長我更半頭。", "天姿粹而溫，整整靜不浮。", "六經如取携，八面自優遊。", "落筆動萬言，頗能如翁不。", "如翁何足道，抗志須前修。", "良匠有妙斲，惰農無厚收。", "彼哉碌碌者，不源而計流。", "吾言不虛往，過是夫何求。"]}