{"author": "陳造", "period": "宋", "type": "诗", "title": "寄題徐虞卿醒心亭", "paragraphs": ["人間聲利場，疾馳不知反。", "營營計毫末，一益昧百損。", "徐侯大雅士，探道自其本。", "策勳虛明地，外累不待遣。", "出能同光塵，歸念寄蕭散。", "著亭得勝處，竹茂水清淺。", "亭中眎亭外，畏塗塵瞇眼。", "翛然得此心，萬化無餘藴。", "老我尚問津，人與室俱遠。", "向來卜鄰計，欲舞嘆袖短。", "會當尋此盟，蔬飯同茗椀。", "灑落無何遊，共閲世沈湎。"]}