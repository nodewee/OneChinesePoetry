{"author": "岑參", "period": "唐", "type": "诗", "title": "范公叢竹歌", "paragraphs": ["世人見竹不解愛，知君種竹府城內。", "此君託根幸得地，種來幾時聞已大。", "盛暑翛翛叢色寒，閑宵槭槭葉聲乾。", "能清案牘簾下見，宜對琴書窗外看。", "爲君成陰將蔽日，迸笋穿堦踏還出。", "守節偏凌御史霜，虛心願比郎官筆。", "君莫愛南山松樹枝，竹色四時也不移。", "寒天草木黃落盡，猶自青青君始知。"]}