{"author": "張栻", "period": "宋", "type": "诗", "title": "生辰謝邵廣文惠仁者壽賦", "paragraphs": ["左弧念當辰，藐此卧歲晚。", "重雲不予蔭，敢望滋九畹。", "南鄰有良朋，敏質快瓴建。", "進道方駸駸，吐辭看衮衮。", "妙語極吹噓，至理屬關鍵。", "嗟予澹泊好，學植自穮蔉。", "豈能益涓埃，感子意繾綣。", "昭然隠微中，當念仁豈遠。", "起知妙乾體，實理踐坤簡。", "大易乃在我，亙古當一本。", "期君得真傳，永以息邪遁。"]}