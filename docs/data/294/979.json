{"author": "陳造", "period": "宋", "type": "诗", "title": "邵伯阻風小泊贈送行諸公", "paragraphs": ["長征每愛日，小泊未遻意。", "陰風自南北，客子聽軒輊。", "召棠望吾鄉，不作秦越異。", "船閣鴈鶩洲，人穿魚蝦市。", "相逢各吳語，知識十三四。", "水實不自買，海錯有佳饋。", "餞行餘十客，超俗見友義。", "笑譚寒谷春，爲我洗羈思。", "相與卧玉瓶，跋燭得微醉。", "老懷易作惡，別語毋動喙。"]}