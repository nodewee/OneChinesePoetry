{"author": "張栻", "period": "宋", "type": "诗", "title": "湖南參議宋與道奉祠歸崇安里中賦此以別", "paragraphs": ["憶昔歲丙寅，束書從吾翁。", "驅車服嶺南，弭節湟江東。", "湟江地僻左，窮年少過從。", "邂逅傾蓋友，一笑蠻煙空。", "秋水泛孤艇，春郊支短筇。", "琴書適有餘，酬唱寫不供。", "豈惟吾曹歡，固足愉親容。", "日月遽如許，于今再星終。", "中間亦會面，別去復轉蓬。", "歸來洞庭野，乃此相迎逢。", "回首歎風樹，欲語悲填胸。", "愛君堅忍姿，凜凜霜後松。", "徐公真有常，意味與曩同。", "而我學不進，長大加愚蠢。", "幸蒙故人惠，苦語相磨礲。", "梅霖漲宿潦，行李何匆匆。", "自云洞庭樂，遠勝千戶封。", "將兒更抱孫，綵衣映諼叢。", "搜奇萃圖刻，考古羅彝鐘。", "知君頗挾此，詎信詩能窮。", "同里有佳人，抱獨環堵中。", "未妨閒暇日，更共討論功。", "它時有新得，爲寄冥飛鴻。"]}