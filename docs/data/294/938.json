{"author": "陳造", "period": "宋", "type": "诗", "title": "十二月二十六日趨府", "paragraphs": ["誰謂一舍遠，不辦三餐趨。", "亭午縣市西，衙鼓府城隅。", "匹馬驚鳥去，指槌冰在須。", "北風挾霜氣，萬象付摧枯。", "想當折琴絃，未怪裂人膚。", "駝裘被甲如，是日有若無。", "客首不暇回，顧容少踟躇。", "出處不能同，勞逸爲之殊。", "龐翁馬少游，似非隠者徒。", "鄉居老躬耕，飽溫得自娛。", "婆娑銅墨間，盍亦省頭顱。", "蔉穮脫中熟，吾口良易餬。"]}