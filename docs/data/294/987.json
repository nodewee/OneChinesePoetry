{"author": "陳造", "period": "宋", "type": "诗", "title": "舟中除夜", "paragraphs": ["老境閲流光，翩若下坂車。", "除夜更深念，繫尾留去蛇。", "昔人老世故，亦復興此嗟。", "迫歲况羈旅，孤舟如泛槎。", "妻孥共蓬窗，偪側棲樹鴉。", "撥火話鄉國，悽愴雜笑譁。", "桃柏粗能具，爆竹知誰家。", "欻聽鷄鼓翼，尚看燈結花。", "遥知諸神曉，共正青帝衙。", "我亦東風前，坐待帆影斜。"]}