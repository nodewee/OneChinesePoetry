{"author": "張栻", "period": "宋", "type": "诗", "title": "斜川日雪觀所賦", "paragraphs": ["行客念故里，勞者思少休。", "如何歲華新，尚爾天南游。", "涉五遇佳日，品題自名流。", "聊復揩病眼，沙邊玩輕鷗。", "和風著冠巾，春意動林丘。", "緬懷千載人，孤高諒難儔。", "亦有一二士，舉酒相勸酬。", "未知吾故園，草木如此不。", "政拙甘下考，智短空百憂。", "賜歸儻蒙幸，舊盟良可求。"]}