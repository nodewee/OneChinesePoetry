{"author": "岑參", "period": "唐", "type": "诗", "title": "送魏升卿擢第歸東都因懷魏校書陸渾喬潭", "paragraphs": ["井上桐葉雨，灞亭卷秋風。", "故人適戰勝，匹馬歸山東。", "問君今年三十幾，能使香名滿人耳。", "君不見三峰直上五千仞，見君文章亦如此。", "如君兄弟天下稀，雄辭健筆皆若飛。", "將軍金印嚲紫綬，御史鐵冠重繡衣。", "喬生作尉別來久，因君爲問平安否。", "魏侯校理復何如，前日人來不得書。", "陸渾山下佳可賞，蓬閣閑時日應往。", "自料青雲未有期，誰知白髮偏能長。", "壚頭青絲白玉瓶，別時相顧酒如傾。", "搖鞭舉袂忽不見，千樹萬樹空蟬鳴。"]}