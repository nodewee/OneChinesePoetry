{"author": "薛奇童", "period": "唐", "type": "诗", "title": "雲中行", "paragraphs": ["雲中小兒吹金管，向晚因風一川滿。", "塞北雲高心已悲，城南木落腸堪斷。", "憶昔魏家都此方，涼風觀前朝百王。", "千門曉映山川色，雙闕遙連日月光。", "舉杯稱壽永相保，日夕歌鐘徹清昊。", "將軍汗馬百戰塲，天子射獸五原草。", "寂寞金輿去不歸，陵上黃塵滿路飛。", "河邊不語傷流水，川上含情歎落暉。", "此時獨立無所見，日暮寒風吹客衣。"]}