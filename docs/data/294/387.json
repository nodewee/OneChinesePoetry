{"author": "張栻", "period": "宋", "type": "诗", "title": "登江陵郡城觀雪", "paragraphs": ["黄雲澹四垂，飛雪忽無際。", "排空風力靜，整整若有制。", "穿林初著花，點瓦已成毳。", "低連七澤波，遠接關河勢。", "憑城領奇觀，壯思起病滯。", "四年領邊州，氣候苦多盭。", "清秋日昏昏，仲冬雷虺虺。", "雪花有時零，轉首即開霽。", "及茲洗瘴眸，天公豈無意。", "爲邦抱百憂，但願得豐歲。", "對之一欣然，不飲心已醉。", "春前尚餘臘，三白或可冀。", "更約竹間梅，共作歲寒計。"]}