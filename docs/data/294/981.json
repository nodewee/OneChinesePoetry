{"author": "陳造", "period": "宋", "type": "诗", "title": "泊瓜步", "paragraphs": ["擁衾迎鑾曉，艤楫瓜步夜。", "問俗鄉音轉，束縕野宿乍。", "去家倏兼旬，取道逾三舍。", "江神雖世情，羈客忍陵藉。", "初趁風色好，忽復帆席卸。", "泊舟市區外，繫纜古柳下。", "遥聽波浪湧，未息妻孥怕。", "譙翁身世拙，衷貨迄未價。", "榮望絕臺閣，歸計盍桑柘。", "男兒四方志，肯與衰鬢謝。", "古人出處間，分取世俗訝。", "呼酒把譚麈，捫虱復王伯。"]}