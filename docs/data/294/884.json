{"author": "陳造", "period": "宋", "type": "诗", "title": "再次韻謝王仲衡尚書薦章", "paragraphs": ["禰生布衣兒，始未客黄祖。", "一鶚輕百鷙，名已騰薦語。", "跌宕噤不施，衆笑此何取。", "一賦出緒餘，已可光近古。", "先生傳正學，抱負幾文舉。", "名世昔退之，好善今衛武。", "汲引略權近，論薦及農圃。", "高義表一時，惡氛可消楚。", "俗方急梯媒，中表羊而虎。", "低顔下氣地，百請幾一與。", "代舍著衰翁，秋芹薦侯俎。", "泉甘困深汲，袖短妨妍舞。", "薦士不待求，昔聞乃今睹。", "傅毛可飛肉，矮屋俄廣宇。", "平生氣輪囷，非公向誰吐。", "小當工撫字，大或效遺補。", "長風初借便，振迅顧雙羽。", "未妨著書緣，人有譏自苦。", "朝來詩興動，毫端鳴急雨。", "夸似鱣堂生，頗見此賓主。"]}