{"author": "陳造", "period": "宋", "type": "诗", "title": "贈楊伯時", "paragraphs": ["璧月無纖翳，冰壺不受塵。", "西京子雲裔，有官居士身。", "今代龐德公，淑質秉大雅。", "生事一丘壑，龍鳳拜床下。", "緒餘辨官業，膏馥付爾曹。", "詩聲華岳重，士論錫山高。", "京塵逆旅中，初喜識芝宇。", "鄙語愧呈拙，有底極推許。", "漂流當定居，久計浙西東。", "他年結詩社，未嫌後從公。"]}