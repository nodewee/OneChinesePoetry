{"author": "陳造", "period": "宋", "type": "诗", "title": "遊慈溪龍虎軒", "paragraphs": ["坐曹可勝勞，出郭復行役。", "半年定海令，三度慈溪客。", "慈溪足勝處，山秀江繚碧。", "終然縈夢寐，遑此事遊歷。", "高軒閟龍虎，表表市闤側。", "得興不暇慵，徙倚且數刻。", "洞戶初推敲，階除旋登陟。", "向來攫怒勢，枯幹抱頑石。", "乃知名實間，未易膠今昔。", "尚喜詩翁碑，不受蒼蘚蝕。", "可但神所護，人未忘翁德。", "非使老眼明，斯遊竟無得。"]}