{"author": "陳造", "period": "宋", "type": "诗", "title": "餞寄定海交代", "paragraphs": ["縣尹古子男，今不一錢直。", "低摧奉簡書，偵伺常屏息。", "白簡與按章，歲月供彈劾。", "當路雖所懼，姦民巧狙擊。", "吻間售蜂蠆，意外變白黑。", "防虞莫救過，彌縫或逃謫。", "政使有卓魯，未容置形迹。", "云何世難事，君不動聲色。", "編民翕風移，惡少且心革。", "田廬有笑歌，魑魅亦竄匿。", "斯人紀仁愛，幾磨南山石。", "政聲懿如此，僅免繩治厄。", "諸公蜚鶚書，犯嚴尚遺力。", "安得定海民，爲君灑薦墨。", "蘭臺傳循吏，採訪多失實。", "安得定海人，爲君秉直筆。", "嗟我吏隠者，志在山南北。", "身名萬金重，如博試此擲。", "頼今遺愛地，一一可矜式。", "政恐效西子，美顰得嘲劇。", "江皋一樽酒，聊挽朝天客。", "妙樂喧江浪，清譚倒理窟。", "盟言底遽寒，舟駛潮水急。", "西望念風義，感嘆徒至骨。"]}