{"author": "陳造", "period": "宋", "type": "诗", "title": "次韻王解元賃地築屋", "paragraphs": ["饑麟不落毛，士生常百憂。", "何人金爲埒，振客不待求。", "之子磊磈胸，貯書不貯愁。", "焉知奉二老，百指借岸舟。", "方耐冷侵骨，未暇吟掉頭。", "目前帡幪託，急於溫飽謀。", "詩來愬窮狀，讀想寒颼颼。", "我亦寄別巢，其拙真病鳩。", "每慙烏所瞻，更羨鶑出幽。", "君看沉沉者，生不譚軻丘。", "可食忘嗟來，至寶忌暗投。", "天地吾蘧廬，此理君信不。", "爲親儻可屈，三返無宜休。"]}