{"author": "陳造", "period": "宋", "type": "诗", "title": "上下驛磯", "paragraphs": ["湖陰數里間，山麓矻兩磯。", "磯麓突江出，禹功不及施。", "千古妨行舟，死生繫毫釐。", "我昔步磯上，雨歇暑氣微。", "驚湍下百尺，怒勢轟千鼙。", "尚憂坤軸動，無怪沙岸欹。", "蟄龍渠得安，過鳥翅欲垂。", "頭眩膽爲掉，坐嘆舟上兒。", "壯哉天下險，姦軌容抵巇。", "如身護風寒，要地此幾希。", "今來歲華暮，去舟良坦夷。", "人言水進退，寒暑分盛衰。", "古來設險守，亦有可易時。", "函谷與劍閣，秦漢嘗用之。", "人輕地亡重，正煩折箠笞。", "恃險無興國，興國須藩籬。", "帝王所取重，文武各攸司。", "險易倏變改，即磯餘可推。"]}