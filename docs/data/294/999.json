{"author": "陳造", "period": "宋", "type": "诗", "title": "富池廟", "paragraphs": ["買香馬頭西，跂望富池口。", "我帆廟下卸，祇費一炊久。", "匆匆索冠裳，堇堇辦牲酒。", "所取薦蠲潔，不必須富厚。", "精魄我爲悚，勇節公則有。", "出門聞風聲，萬竅一呼吼。", "林摧巨木折，江驅雪山走。", "繫纜下窗坐，齋心念神佑。", "鄰舟瞢冒去，膽碎面黧黝。", "非今羞供留，例亦罹釁咎。", "交神不用卜，遲速示可否。", "噬將捨舟楫，望望終稽首。"]}