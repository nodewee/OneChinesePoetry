{"author": "陳造", "period": "宋", "type": "诗", "title": "題徐居士遯庵", "paragraphs": ["世網誰所張，四彌天宇大。", "萬情本一機，矻矻同此在。", "徐君經世心，心乃超世外。", "趣靜緣有動，無顯奚用晦。", "姑爲辟俗去，示世無吾待。", "結庵定其遷，初不憚一再。", "容膝得勝處，外物了纖芥。", "有山自煙雲，有水可灌溉。", "百丈峙翠屏，千尋拖碧带。", "床頭三聖書，會意謝分挂。", "天山得要旨，肥遯元非內。", "此名扁此室，吾詩儻容配。"]}