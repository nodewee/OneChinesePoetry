{"author": "張栻", "period": "宋", "type": "诗", "title": "七月旦日晚登湘南樓", "paragraphs": ["又書稍去眼，日夕進微凉。", "高樓一徙倚，清風爲我長。", "漁父蔭深樾，歸人度浮梁。", "仰看河漢明，俯視羣山蒼。", "平生會心處，於此故難忘。", "舊聞水東勝，巖巒發天藏。", "豈無一日暇，勇往聊徜徉。", "民瘼未渠補，況敢懷樂康。", "天邊雲物佳，似復爲雨祥。", "秋成儻可期，歲晚或自强。", "當從農家鼓，一歷水雲鄉。"]}