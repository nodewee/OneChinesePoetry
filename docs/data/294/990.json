{"author": "陳造", "period": "宋", "type": "诗", "title": "泊府口", "paragraphs": ["建鄴重東南，爰從吳晉後。", "鎮戍分淮江，心腹運臂肘。", "我舟歷陽岸，煙外見鍾阜。", "問名良賓實，南渡此其口。", "龍蟠虎踞地，永藉藩籬守。", "六朝或易之，戎馬輒騰蹂。", "鐵山此濟師，竟致凶渠走。", "扼吭儻得要，制敵果何有。", "設險務究本，不獨計山藪。", "任吏所宜擇，撫民所宜厚。", "孤生恤緯意，南望凝竚久。", "深愧行歌人，招邀話佳酒。"]}