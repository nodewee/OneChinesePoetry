{"author": "陳造", "period": "宋", "type": "诗", "title": "長蘆寺二首  其一", "paragraphs": ["梁帝號用儒，顧有佞佛癖。", "區區泥其粗，佛者寧汝即。", "矯矯隻履翁，談妙塵可析。", "冀上一言契，何意水投石。", "瓶錫翩然逝，北去甘面壁。", "有道惡驚世，應俗肯留迹。", "一時起誕罔，千載受誑惑。", "至今利涉地，傳流何荒惚。", "渡江一葦爾，古今尚遺植。", "紛紛捕影徒，唱一和者百。", "遠渡有浮杯，行空或飛錫。", "至人果善幻，幾何異鬼蜮。", "世人墮邪蔽，狥虛不計實。", "我學謝傅韓，艤舟重唶唧。"]}