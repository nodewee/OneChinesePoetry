{"author": "張栻", "period": "宋", "type": "诗", "title": "次韻陳寺丞建除體", "paragraphs": ["建議了亡補，歸來謝馳驅。", "除荒城南丘，有田十畝餘。", "滿城車馬喧，得此逃空虛。", "平湖永晝靜，泉聲雜塤竽。", "定自非偶然，供我耳目娛。", "執熱者誰子，來浣塵土褕。", "破顔爲我笑，共看雲卷舒。", "危機起於中，胡越生同車。", "成功妙克己，八荒元一區。", "收心試參此，得失竟焉如。", "開緘得君詩，嗜好如我迂。", "閉門君未可，出處本非疎。"]}