{"author": "陳造", "period": "宋", "type": "诗", "title": "次諸公詩韻", "paragraphs": ["牆圍護風煙，簷影納紅綠。", "城西百弓地，論價指和玉。", "滄浪取具體，輞川儼遺躅。", "年時得小憩，振衣休汗足。", "山靈不留人，定復厭棖觸。", "坐想散花女，深堂伴金粟。", "今年桃李月，僮馬幾裝束。", "竟成夢魂到，永歎春事促。", "此亦志願違，世有谿壑欲。", "似聞偕六逸，碧酒仍艷曲。", "風鶴羽人下，露花妃子浴。", "詩卷肯屬我，爲洗顔面俗。", "元亮晚耒耜，彌明舊符籙。", "可須白月前，熠熠度螢燭。"]}