{"author": "陳造", "period": "宋", "type": "诗", "title": "次韻解樞幹二首  其一", "paragraphs": ["我方首儒冠，頗亦易此人。", "尚友卑自漢，讀書考先秦。", "士或暗鄭朴，識面蘄卜鄰。", "計疎志空勤，敝帚浪自珍。", "口前齊東語，瞢欲潤帝綸。", "學如村社醖，百醨間一醇。", "老蘗媚衰紅，飽閲姚魏春。", "顧慚誤題品，五字極清新。", "君才允文武，行矣拱帝宸。", "余年念桑榆，歸去儕編民。"]}