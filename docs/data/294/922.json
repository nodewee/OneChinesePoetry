{"author": "陳造", "period": "宋", "type": "诗", "title": "車堰牛", "paragraphs": ["牛力輕萬鈞，性順異諸畜。", "有足不解踶，有角不皆觸。", "課日引耒耜，爲人給穀粟。", "私家憂闕食，公家要餘蓄。", "公私雖相須，置汝誰取足。", "柰何過堰客，行舟動千斛。", "挽牽亦諉汝，贔屭頸髀縮。", "扣角一勞之，不語對以腹。", "物生愧無用，懷安或非福。", "於人儻有益，厪身豈云酷。", "君看廟前牲，被繡飽蒭菽。", "膏血薦鼎俎，誰定悲觳觫。"]}