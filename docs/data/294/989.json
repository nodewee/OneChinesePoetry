{"author": "陳造", "period": "宋", "type": "诗", "title": "泊慈湖北岸", "paragraphs": ["坐覺江流平，漶漫裂三股。", "舟子告風橫，因循宿中浦。", "慈湖古戍近，猶復小江阻。", "漁翁家葦間，蝸舍無鄰伍。", "把酒訊三老，此寧泊舟所。", "諗我今昔異，解带無所苦。", "向來探丸徒，白晝猶旁午。", "一自尚書來，此輩凜刀俎。", "江山亙千里，有屋皆外戶。", "似聞襄江道，衽席過行旅。", "翳公舊威愛，平寧尚如許。", "兩地好經行，爲官喜欲舞。", "倒床鼻雷吼，夢破聞船鼓。", "受欺墮姑息，迂儒彼何取。"]}