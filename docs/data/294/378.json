{"author": "張栻", "period": "宋", "type": "诗", "title": "次韓機幕韻", "paragraphs": ["韓杜有佳句，炯炯如辰星。", "自昔此邦勝，中土亦飫聽。", "奇觀今愈多，洞戶長不扃。", "秀色真可餐，腴澤到畦丁。", "寒巖度輕舫，瘦嶺著危亭。", "固已小鴈蕩，寧復談錦屏。", "自我來擁麾，每思御風泠。", "如何半載間，足迹才一經。", "居然俯仰中，便覺塵慮冥。", "舊刻暗蒼蘚，往事過奔霆。", "頗聞煙霞外，往往接神靈。", "向來羽衣士，吐內誇奇齡。", "終焉亦歸盡，難留鬢毛青。", "塞鴈度霄漢，沙鷗飛遠汀。", "大哉天壤間，逍遥各隨形。", "人生亦何有，泛若水上萍。", "勿作分外念，但勉明德馨。", "乘時各努力，日馭不我停。", "夢回故園好，蘭菊羅中庭。", "從知靖節醉，遠勝次公醒。"]}