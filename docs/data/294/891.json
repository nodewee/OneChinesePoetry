{"author": "陳造", "period": "宋", "type": "诗", "title": "次韻胡學長喜雨", "paragraphs": ["胡君著述間，動作千載計。", "雅奧三百篇，挹取欲無藝。", "一源發至醇，萬象赴傲睨。", "平生笑此癖，論交惜晚歲。", "君詩信入神，我眼本無翳。", "屈膝邢娥前，酬贈慚醜戾。", "憶初拜雩壇，遽恐枵腹斃。", "徒然陰樞縱，寧止乾胏噬。", "敢徐救焚步，頗徇非鬼祭。", "端知世興道，密若有司契。", "神孚聖君德，家沐良牧惠。", "天人隔顯幽，論理不論勢。", "朝來望阡陌，白水漲天際。", "歌呼滿中田，不勉渠自勵。", "黍稌分後先，稂稗易耘薙。", "清泉向小歉，比屋念遺穧。", "饑飽巧相補，上帝亦已諦。", "老夫辦疊期，是恩良不細。", "僊曹有佳招，天閽不堅閉。", "長安粟一囊，或許引前例。", "不然買青山，補破仍茹糲。", "出處顧何心，一漚寓斯世。", "衆雛能稼穡，暇日訓孝悌。", "相望渺海涯，恩懃未渠替。", "張侯本萬中，蘇子勞再說。", "排霄眄世儒，笑閲風外蔕。", "草麻侍金鑾，雲空澹溶洩。", "丈夫要特達，不必須援繫。", "即今轉圜句，可薦五方帝。", "如今縣麻雨，立見萬生濟。"]}