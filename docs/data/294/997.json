{"author": "陳造", "period": "宋", "type": "诗", "title": "泊小姑山", "paragraphs": ["楚山屹兩姑，我見乃其稚。", "聞名詩卷間，識面客舟次。", "玉刻極端麗，簪植瞑蒼翠。", "娟月上天角，相與詫嫵媚。", "怒風將我西，未憗卜晚憩。", "山足舟可艤，山木纜可繫。", "山外正風波，獨此佳食寐。", "斷知有神物，主此勝絕地。", "明朝捐行橐，可無答神賜。", "白鵝雪爲肪，綠蟻香馥鼻。", "舟穩風又熟，無乃契神意。", "未暇訪彭郎，辭費辨非是。"]}