{"author": "岑參", "period": "唐", "type": "诗", "title": "送郭乂雜言", "paragraphs": ["地上青草出，經冬今始歸。", "博陵無近信，猶未換春衣。", "憐汝不忍別，送汝上酒樓。", "初行莫早發，且宿霸橋頭。", "功名須及早，歲月莫虛擲。", "早年已工詩，近日兼注易。", "何時過東洛，早晚度盟津。", "朝歌城邊柳嚲地，邯鄲道上花撲人。", "去年四月初，我正在河朔。", "曾上君家縣北樓，樓上分明見恆嶽。", "中山明府待君來，須計行程及早回。", "到家速覓長安使，待汝書封我自開。"]}