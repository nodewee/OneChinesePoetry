{"author": "張栻", "period": "宋", "type": "诗", "title": "三月七日城南書院偶成", "paragraphs": ["積雨欣始霽，清和在茲時。", "林葉既敷榮，禽聲亦融怡。", "鳴泉來不窮，湖風起淪漪。", "西山卷餘雲，逾覺秀色滋。", "層層叢綠間，愛彼松柏姿。", "青青初不改，似與幽人期。", "坐久還起步，堤邊足逶迤。", "游魚傍我行，野鶴向我飛。", "敢云昔賢志，亦復詠而歸。", "寄言山中友，和我和平詩。"]}