{"author": "陳造", "period": "宋", "type": "诗", "title": "彭尉焚巢二首  其二", "paragraphs": ["迺翁五車讀，弓劍初一命。", "九十歸田園，顔丹眼如鏡。", "客來不告倦，筆落有餘勁。", "霜嚴草花落，松柏獨也正。", "吾憐盼與札，徐閲襄昭定。", "濟美竟寂寞，陳編漫輝映。", "翁家戲綵郎，足繼賢業盛。", "雄詞逼王楊，奧學窺韓孟。", "援今校古昔，兩翁猶此病。", "今段天試君，處此要以靜。"]}