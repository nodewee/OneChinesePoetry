{"author": "陳造", "period": "宋", "type": "诗", "title": "次韻張丞", "paragraphs": ["政平民安之，不在書上考。", "君看道傍樗，蒼雲蔭合抱。", "明時話英躔，佳氣指蓬島。", "孰知嵌巖幽，乃韞希代寶。", "張侯儒而吏，笞箠環臺皁。", "政聲載輿論，文價動諸老。", "學富食猶貧，志堅進不早。", "即今紫霄人，豈必皆橫草。", "亦知名煒燁，曾上薦士表。", "靜女家無媒，深閨自媚好。", "胡寧倚昌丰，濃抹且淡掃。", "會看邢娥前，妬婦付絕倒。"]}