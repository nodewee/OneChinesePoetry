{"author": "陳造", "period": "宋", "type": "诗", "title": "戒飲三詩  其三", "paragraphs": ["自我銘盤盂，覆盃遠麴糵。", "人或安清修，身亦享黄髮。", "柰何悠悠者，沈酗無虛日。", "言之每逢怒，周誥存苦闕。", "狂悖貽世戒，氣血瞢中竭。", "持觴勸客意，彼肯獨夭折。", "投轄車鈐頸，抽腸擢其骨。", "交遊多若人，自重要勇决。", "關須太虛閉，交繼叔夜絕。", "毋興聖賢悲，濡首右臂折。"]}