{"author": "陳造", "period": "宋", "type": "诗", "title": "次韻章舜舉", "paragraphs": ["天孫望河鼓，杳眇河西東。", "參旗映天梁，欻作秋夕逢。", "人生風馬牛，未害心期同。", "章侯大雅士，抱負難形容。", "平生萬卷讀，會意春冰融。", "小遲風雲期，未剖琳瑯胸。", "我頃誦清句，神馳水朝宗。", "識面勝聞名，論文得新功。", "烱彼如意珠，來自仙者宮。", "徑作君苗焚，執筆吾熱中。", "荒學顧何取，目昏鬢已童。", "惟應得石友，天用慰塗窮。"]}