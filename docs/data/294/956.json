{"author": "陳造", "period": "宋", "type": "诗", "title": "題張仲思孝友堂", "paragraphs": ["筆端吐陽春，胸次著雲夢。", "袖中匠石斤，規矩隨意中。", "君侯道藝樂，不許俗子共。", "深堂埃𡏖外，平日文字供。", "默對八窗靜，不但十年種。", "妙語落人間，一一萬金重。", "平反與進修，併作旨甘奉。", "只今衣五綵，頗亦笛三弄。", "何人侍板輿，觴豆燕羣從。", "鴒原春事繁，鴈影天宇空。", "傍睨梟雉呼，或作鄒魯閧。", "紛紛手翻覆，納納腹空洞。", "汲直合居中，器博滯近用。", "初計拔薤來，竟息憩棠訟。", "翛然擁書坐，竹風助吟諷。", "更聽雛鳳鳴，未妨蜚鴻送。", "今皇志復古，俗有後賓貢。", "斯文屬耆儒，夏屋况巨棟。", "江漢繼崧高，誰當第嘉誦。", "縣知尹吉甫，縮手辟張仲。"]}