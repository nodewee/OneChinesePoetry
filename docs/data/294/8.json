{"author": "岑參", "period": "唐", "type": "诗", "title": "玉門關蓋將軍歌", "paragraphs": ["蓋將軍，真丈夫，行年三十執金吾，身長七尺頗有鬚。", "玉門關城迥且孤，黃沙萬里白草枯。", "南鄰犬戎北接胡，將軍到來備不虞。", "五千甲兵膽力麤，軍中無事但歡娛。", "暖屋繡簾紅地爐，織成壁衣花氍毹。", "燈前侍婢瀉玉壺，金鐺亂點野酡酥。", "紫紱金章左右趨，問着只是蒼頭奴。", "美人一雙閑且都，朱脣翠眉映明矑。", "清歌一曲世所無，今日喜聞鳳將雛。", "可憐絕勝秦羅敷，使君五馬謾踟躕。", "野草繡窠紫羅襦，紅牙縷馬對樗蒱。", "玉盤纖手撒作盧，衆中誇道不曾輸。", "櫪上昂昂皆駿駒，桃花叱撥價最殊。", "騎將獵向城南隅，臘日射殺千年狐。", "我來塞外按邊儲，爲君取醉酒剩沽。", "醉爭酒盞相喧呼，忽憶咸陽舊酒徒。"]}