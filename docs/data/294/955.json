{"author": "陳造", "period": "宋", "type": "诗", "title": "次韻解樞幹二首  其二", "paragraphs": ["阿文鈍于學，莫計故新年。", "向微他山錯，詎徹醯甕天。", "論交置才否，如君政自賢。", "爲導有源水，俾加視後鞭。", "譬彼千仞登，投足得攀緣。", "君生英衛家，造詣超儒先。", "餘論分吾兒，一一當手編。", "繄我液樠木，卧沙不受鎸。", "鵲音曉見諗，羣玉紛墮前。", "政使高紙價，敢蘄世儒傳。"]}