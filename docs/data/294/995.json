{"author": "陳造", "period": "宋", "type": "诗", "title": "繁昌早發", "paragraphs": ["客行固厪身，留滯如捩翼。", "及茲祖禮竟，蓐食理帆席。", "風停浪未蟄，天曙月正白。", "版磯匯湍殺，荻港煙樹碧。", "杖策丁家洲，徙倚容少息。", "無酒問山店，憶鱸聽村笛。", "鳥烏啼松行，鴈鴇下沙磧。", "回柁投曲澳，又寄糝潭夕。", "情疎或易合，不作淮楚隔。", "累然槁項翁，軟語慰行役。"]}