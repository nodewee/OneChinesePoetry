{"author": "陳造", "period": "宋", "type": "诗", "title": "次韻袁憲閲兵許浦", "paragraphs": ["皇澤泉及瀕，戎索均帝闕。", "邊屯笳簫地，彎弓睨胡月。", "萬旅皆金繒，不待持閥閲。", "于時江流澌，極目雲閣雪。", "嬉嬉忘其寒，恩寵自稠疊。", "使星照海徼，天意不虛設。", "勞勤需摩拊，勇怯要旌別。", "除器有良楛，扣閽許陳列。", "古來分君憂，下敢謝薄劣。", "叱馭陵九折，摧鋒取三捷。", "况公經世才，翻浪海鯨掣。", "夷吾吾目中，江左佇茂烈。", "汾陽唐柱石，守器未應缺。", "銜命茲小試，鼓勇士眥裂。", "指揮用諸將，他日須此傑。", "聖君中興主，詔語一見决。", "治具有罅漏，詎容惜捫舌。", "兆眹貴先識，沉默真小節。", "鄙夫百僚底，欲隠尚不屑。", "幾登王公門，面醜辭易竭。", "向公又一鳴，當復笑燕說。"]}