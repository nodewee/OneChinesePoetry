{"author": "陳造", "period": "宋", "type": "诗", "title": "次韻章時可", "paragraphs": ["般門難呈拙，仰屋方自咎。", "詩肩卓兩峰，因君笑今又。", "袖手非不佳，拜賜良獨厚。", "翩翩王公孫，肝肺衷繪繡。", "向來傳新作，價欲擅文囿。", "妙語再墮前，吟玩忘昏晝。", "江濤駭澎湃，風竹聆疎瘦。", "足我學古心，如飲得美酎。", "氣無寒郊寒，派續後山後。", "采采葩華林，羣芳釀孤茂。", "錯刀合瓊瑶，內索慙寡陋。", "肯如周人朴，唾去不一嗅。"]}