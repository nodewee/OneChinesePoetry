{"author": "陳造", "period": "宋", "type": "诗", "title": "再用前韻贈鹽城四士", "paragraphs": ["行李小槃薄，海西裨海東。", "交情半新故，生世有遇逢。", "從我二三子，草木臭味同。", "業工畫眉嫵，飾此冰雪容。", "高軒一再過，向我作春融。", "陳侯犀一角，錦腸星斗胸。", "章侯金百鍊，學派傳正宗。", "楊侯較諸楊，朝墨收儁功。", "王郎天地間，合侍明光宮。", "我老一無可，短翼羣蜚中。", "樽酒剪銀燭，詩錦佩奚童。", "寬破十日留，文律得細窮。"]}