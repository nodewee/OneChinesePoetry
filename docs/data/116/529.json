{"author": "劉一止", "period": "宋", "type": "诗", "title": "次韻江子我郎中社飲一首", "paragraphs": ["社醵遺風在，田家禮數饒。", "玉人疑解意，孺子故來邀。", "禦寇驚先饋，庚桑懼見杓。", "習鄉俱尚齒，惇族悟疏苗。", "未見琱戈静，方欣玉燭調。", "山寒時作暝，火老不成歊。", "釃酒無留榼，蒸豚發堕樵。", "蠻謳聲带苦，村舞拍頻招。", "野性疏鐘鼎，官身脫市朝。", "形随石骨瘦，心與澗花彫。", "朔漠音塵斷，羶胡意氣驕。", "誰爲今定遠，空作老邊韶。", "枉矢知天變，雙桃驗服妖。", "獻書慚痛哭，避地獨無聊。", "復古周宣治，中興太白謡。", "明年及春社，愁鬢雪應消。"]}