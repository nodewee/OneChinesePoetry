{"author": "王庭珪", "period": "宋", "type": "诗", "title": "次韻折樞密題向萍鄉莞爾堂", "paragraphs": ["器遠無近用，弦歌只暫娛。", "從來趙魏老，或爲滕大夫。", "昔時武城宰，其人骨已徂。", "牛刀發新硎，夫子輒驚吁。", "向侯本學道，與世疑闊疏。", "擁紬聽衙鼓，庭下一事無。", "不爲赫赫名，詭衆以自殊。", "催科雖云拙，於今乃賢歟。", "夫子儻無言，黑白共一區。", "家有治縣譜，不飲常晏如。", "棠陰决民訟，松間讀我書。", "飛蝗避境土，野鶴馴階除。", "堂上盛賓客，不減陳趙予。", "新詩播京邑，異世乃同途。", "振轡若登仙，身輕衣六銖。", "雲間候飛馭，君駕何時迂。"]}