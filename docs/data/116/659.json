{"author": "王庭珪", "period": "宋", "type": "诗", "title": "送陳邦直知縣", "paragraphs": ["道邊車馬來不休，傾城出送陳大丘。", "大丘愛民如父母，故令民作嬰兒愁。", "各持杯酒塞行路，衆人欲挽我獨不。", "我記殿前初射策，臚傳高名落九州。", "同年袞袞上臺省，公獨執板拜督郵。", "况兹小縣天一陬，不煩細民遮道留。", "繡衣飛章動冕旒，行必召對螭坳頭。", "君王端問活國計，大略要洗儒生羞。"]}