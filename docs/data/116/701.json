{"author": "王庭珪", "period": "宋", "type": "诗", "title": "和陳柄臣見贈", "paragraphs": ["北人愁聽江南曲，細草新蒲幾回綠。", "當年避敵初渡南，千官蒼黄飯不足。", "中原亂後又逢春，邊頭只道無烟塵。", "邇來公卿不生事，此事必屬非常人。", "我曹生長江南樂，豈料翻成風土惡。", "湖海元龍氣尚豪，贈我新詩何璀錯。", "拾遺後出最能文，脩椽大屋今荒墳。", "遠孫高材淹管庫，猶能落筆生烟雲。", "山城相遇初相喜，共論大梁人物美。", "莫學夷門抱關吏，謀竊兵符椎晉鄙。"]}