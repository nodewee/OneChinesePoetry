{"author": "王庭珪", "period": "宋", "type": "诗", "title": "謝張欽夫機宜惠靈壽杖", "paragraphs": ["九疑連綿青未了，郴江擘出蛟龍吼。", "雷公霹靂搜巖幽，化爲鬰律黄蛇走。", "飛電迸火出奇節，黄蛇走立僵如鐡。", "攜看玉女洗頭盆，拄上九疑探禹穴。", "莫挑馬箠渡黄河，莫扣天門閽者訶。", "但掛百錢時一醉，從教風雨濕漁蓑。", "青錢學士年方少，年少羞爲老人調。", "即看飛步上蓬瀛，别有青藜夜相照。"]}