{"author": "王庭珪", "period": "宋", "type": "诗", "title": "次韻羅伯固聽琴", "paragraphs": ["焦桐初不受文理，弦以朱絲奇乃爾。", "坐中忽聞太古音，寵辱頓忘那有恥。", "官廳曾有一日閑，奏刀未覺肯綮難。", "抱牘兩衙鳬鴈退，目送飛鴻聊一彈。", "爽氣朝來如有約，幽林鳥語山間樂。", "琴罷揮毫各賦詩，滿袖珠璣何璀錯。", "晚風歸袂失炎蒸，却憶冰壺此段清。", "酒醒月白重開匣，更作松風夜雨聲。"]}