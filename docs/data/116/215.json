{"author": "韓駒", "period": "宋", "type": "诗", "title": "上富樞密生辰詩", "paragraphs": ["嘗聞鄭公聲迹留契丹，忠義肝膽人所難。", "生民莫識兵革面，坐令中國如石磐。", "英靈鍾稟固有異，端拜而議獨膽寒。", "在天景星地朱草，無乃嘉瑞之鬰蟠。", "鄭公遺範後必大，飛木架學罄苑蘭。", "朝廷搜獵不待次，樞柄足辦談笑間。", "幸令天下已妥貼，夢寐聊以寄東山。", "小春桃花破紅萼，和氣簾幕風輕帆。", "降嵩孕昴掩周漢，酒杯瀲灧香初闌。", "復聞五福一日壽，但願膺此比鶴鸞。", "亟隨環召歸禁密，發揮事業安塵寰。"]}