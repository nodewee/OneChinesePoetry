{"author": "韓駒", "period": "宋", "type": "诗", "title": "上漕使生辰詩", "paragraphs": ["於皇聖運齊中興，地應嶽瀆天垂星。", "儲靈韞異一發越，中和備體生奇英。", "清淮無波萬瀨肅，纖雲四卷澄水玉。", "薰風庭院倏經秋，長庚入夢祥光燭。", "童年氣韻已不羣，四座愕視天麒麟。", "蘭筋勁翮翔萬里，蓬山錦帳皆彌綸。", "五袴興謠謚三郡，筠秦東甌漸澤潤。", "褰幃便使八州清，光華併管三司峻。", "高懷違俗星斗寒，偉度照人雲夢寬。", "刑清財阜治尤最，天語璿題永不刊。", "夜觀三極三台上，玉節光芒邇天杖。", "浮丘自是地行仙，天遣夔龍助君相。", "仲舒簡古帝所思，弱翁治行已深知。", "粉澤典章混文軌，燕許大手非公誰。", "維南不爲承恩祝，直爲蒼現並蒙福。", "致君堯舜億千齡，頌聲徧寫南山竹。"]}