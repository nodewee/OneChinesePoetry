{"author": "韓駒", "period": "宋", "type": "诗", "title": "次韻張子文中秋夜月", "paragraphs": ["平湖下明月，湛如奩濕銀。", "遙憐鍾陵客，臥看繁臺雲。", "我欲故山去，向來車已巾。", "淹留屬中秋，顧愁愁單身。", "停杯問青天，誰駕此玉輪。", "分光到蓬屋，殷勤月夫人。", "張郎嗜讀書，佔畢聞比鄰。", "胡爲嘆今夕，長歌擊匏尊。", "似君豈終窮，努力逢休辰。", "他年和此唱，寄我東南垠。"]}