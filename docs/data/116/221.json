{"author": "韓駒", "period": "宋", "type": "诗", "title": "上王太守生辰詩", "paragraphs": ["碧落仙家瓊樹枝，傳芳何處慶雲低。", "人間鳳曆將移朔，天上瑤光欲轉西。", "丹穴巢空騫瑞翼，渥漥波漲奮霜蹄。", "堂堂風骨端如岳，凜凜神姿秀入奎。", "紫殿文章驚獨步，黄金名字最先題。", "袖將月窟三春桂，踏盡雲頭萬級梯。", "北闕一麾新出守，南州五馬總驕嘶。", "鈴齋玉麈清談笑，晏館金花貼鼓鼙。", "詩焰迸騰昏日月，酒觴沉困吸虹蜺。", "未能度嶺尋真去，直欲枯潭覓劍攜。", "千里暫煩傾皂蓋，九重終看步沙堤。", "吏情何以爲公頌，祇賦嵩高與壽齊。"]}