{"author": "王庭珪", "period": "宋", "type": "诗", "title": "和通判周監丞見贈", "paragraphs": ["大廈久撞壞，撐拄非一支。", "安得好柱石，壯麗如昔時。", "向來榮盛處，草木今紛蕤。", "羣材未盡出，去若馬脫羈。", "豈期朝無人，過之輒欲私。", "骨相不媚嫵，因歸結茅茨。", "忽逢高軒過，飄然鸞鳳姿。", "宜在帝左右，珥筆班龍墀。", "少年歷清貫，高名誰不知。", "胡爲至下邑，撫俗問民疵。", "題詩滿巖谷，妙處有餘師。"]}