{"author": "王庭珪", "period": "宋", "type": "诗", "title": "送王舍人超武", "paragraphs": ["王郎遠器宜廟堂，胡爲奔走天一方。", "吳越相望峙雄壘，雙旌再開南斗傍。", "手攜仙人綠玉杖，坐褰刺史赤帷裳。", "平生廣莫意萬里，眼高四海無相當。", "舍人舊班紫宸陛，天馬豈受青絲韁。", "騎驢到部正閱歳，飄然鵠舉摩天翔。", "嬰兒十萬啼塞路，各遮馬首持杯觴。", "忽聞半夜發輕舸，追走不及徒悲傷。", "繡衣飛章有巨力，不須州民投皂嚢。", "正恐君王知治狀，便向劍履趨明光。", "鰲頭蓬萊在平地，日邊除書細作行。"]}