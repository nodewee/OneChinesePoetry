{"author": "劉一止", "period": "宋", "type": "诗", "title": "姜山靜疑院鐵磬老師通公真贊", "paragraphs": ["堂堂律師，了無上乘。", "律彼後生，約束如繩。", "我煞叩師，師笑而嘻。", "曰我無心，法何所依。", "以無心故，說持說犯。", "以無法故，橫竪鈎貫。", "我知是師，說本無說。", "身心了然，片雲孤月。", "姜山嵯峨，宛在世外。", "訪師遺蹤，惟鐵磬在。", "片雲出山，孤月麗天。", "鐵磬不鳴，聲滿大千。"]}