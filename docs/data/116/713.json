{"author": "王庭珪", "period": "宋", "type": "诗", "title": "送駱仲武", "paragraphs": ["淵明不喜折腰趨，寧作腰笏何易于。", "勸農使者鄙丈夫，少年新進安識渠。", "下馬怒頰虬奮鬚，指揮星火飛文符。", "詈辭愧語每不無，諸公止欲求薦書。", "椎斵肌骨尋膏腴，公爲一笑憐其愚。", "熙朝成法字已孚，堅如金石莫可無。", "鞭且勿施安用蒲，三年竟亦無逃逋。", "吏民遮道相懽呼，生立叢祠傍佛區。", "想當逸氣吞江湖，與人恢疏無怨吁。", "臨邛小子傲鄉閭，方乘朱輪呵道衢。", "公歸西山結茅廬，丹崖絕壁巉空虚。", "誰能負弩當道隅，終日與爾爲前驅。"]}