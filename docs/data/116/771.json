{"author": "王庭珪", "period": "宋", "type": "诗", "title": "謝魏彦成知郡寄惠漂布", "paragraphs": ["江南渡頭浣紗女，年年舟上織白苧。", "織成還自漂江沙，女手纖纖白於布。", "水邊時有釣漁人，何異淮陰漂輕絮。", "一飯能識韓將軍，不負平生名漂母。", "州西寒士衣百結，太守憐渠心甚切。", "爲作絺衣倒接籬，炎官火傘方張設。", "恨無青絲白玉鞭，醉騎白馬踏江月。", "誰知南國任公子，留待深冬禦霜雪。"]}