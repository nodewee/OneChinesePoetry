{"author": "劉一止", "period": "宋", "type": "诗", "title": "訪石林葉少藴觀文二首  其二", "paragraphs": ["夔龍在丘壑，神物發幽秘。", "森然萬瓊瑰，參錯分位置。", "踞地猛獸伏，拏空孤鳥厲。", "先後相長雄，突怒疑攫噬。", "各以奇自列，寧謂我獨嗜。", "羊酪非不珍，蒓羮有至味。", "鄭公信骨鯁，我但見嫵媚。", "種竹被崕巒，惡木不得地。", "荃蘭偏九畹，薉草惨無類。", "造化初何心，被物自殊志。", "那知此巖傍，閱世等如寄。", "願言賦丹青，遠近同一視。"]}