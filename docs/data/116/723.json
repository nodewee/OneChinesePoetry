{"author": "王庭珪", "period": "宋", "type": "诗", "title": "送敘浦令宋元老總幹", "paragraphs": ["軺車昔參使者騶，萬里粟帛咸括搜。", "荆蠻小縣天一陬，却來執板拜督郵。", "督郵偃蹇聊復爾，鶴書夜逐秋風起。", "峨冠端恐立螭頭，汗脚行當踏龍尾。", "公家有兒纔毁齒，背誦六經如瀉水。", "九重天子念勤勞，令試禮部收英髦。", "願作文章驚四海，他年一釣連六鰲。", "但知工部好驥子，勿怪將軍尋鳯毛。"]}