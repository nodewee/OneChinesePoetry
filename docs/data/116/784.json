{"author": "王庭珪", "period": "宋", "type": "诗", "title": "還劉秀才文卷", "paragraphs": ["君家邇來妙人物，叔父風流更超絕。", "中興天子搜羣材，龍虎同年收羯末。", "我識君家鐵面公，當年作賦聲摩空。", "君今祖襲乃復爾，自出機杼成家風。", "惠我新編盈大軸，武庫五兵森在目。", "縱横璀璨不知名，玄圃崑山皆積玉。", "文章磨治欲無瑕，要如春風開百花。", "筆端著力覷天巧，自我秀發成嘉葩。"]}