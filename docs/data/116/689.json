{"author": "王庭珪", "period": "宋", "type": "诗", "title": "送陸景莊提幹", "paragraphs": ["驅車越荆吳，轍跡走欲半。", "是時親戚多，烜赫踐華貫。", "中有衣繡人，持斧下霄漢。", "利權炙可熱，冷語冰未泮。", "徒乘朱班輪，呵殿嚇閭閈。", "如儺带面具，應遭鬼笑玩。", "而况新失職，誰肯聽呼喚。", "坐令公困窮，旅突幾不爨。", "蔚然鸞鳯姿，胡爲雜鵝鸛。", "我實憎此曹，期君遊汗漫。"]}