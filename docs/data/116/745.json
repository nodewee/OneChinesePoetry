{"author": "王庭珪", "period": "宋", "type": "诗", "title": "郡齋次張參政韻呈王舍人", "paragraphs": ["使君天下士，豈止臨一州。", "此州久廢亂，弄兵非鼠偷。", "使君醫國手，頓若沈疴瘳。", "下免北征苦，上寛南顧憂。", "壞堤防蟻穴，回瀾障東流。", "潢汙與行潦，咸可供薦羞。", "幕府羅俊彦，巨細靡不收。", "天生一世人，異趣各有求。", "盧溪老病叟，十年不浪遊。", "失脚入城府，本自非人謀。", "賢侯新下車，採矚加窮搜。", "鄰里輙驚怪，出門爭挽留。", "平生江海思，徑坐大孤秀，猶沈百寮底。", "朅來尉吾邦，聲華愈曄暐。", "諸公用法律，領略極不似。", "輶軒日邊來，願採書于紙。"]}