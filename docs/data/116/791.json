{"author": "王庭珪", "period": "宋", "type": "诗", "title": "次韻胡邦衡衡陽縣瑞竹堂", "paragraphs": ["牆裏圍脩竹，竹間開草堂。", "經春多夜雨，入夏長新篁。", "節抱幽人操，風敲明月璫。", "孤根元獨立，並幹兩爭長。", "影落龍蛇動，清移枕簟凉。", "門常對衡岳，氣足傲羲皇。", "日射玲瓏色，林疏瑣碎光。", "雙莖非别種，異物出時方。", "海嶠名雖久，湖海跡愈彰。", "行當卧龍起，天爲見珍祥。"]}