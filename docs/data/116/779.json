{"author": "王庭珪", "period": "宋", "type": "诗", "title": "謁王宣子舍人", "paragraphs": ["垂旒畫袞雲繡裳，天子擇日開明光。", "臨軒策士必親覽，鴻文獨高翰墨場。", "都人爭看狀元出，九衢車馬何煌煌。", "貴名一日動天地，破卵插翼飛鸞凰。", "螭頭獻納近日月，謂公遠器宜廟堂。", "麟符虎節下霄漢，雙旗忽開南斗傍。", "朝廷已知弱翁治，行且大用歸巖廊。", "江邊野老病初起，始欲杖策窺門牆。"]}