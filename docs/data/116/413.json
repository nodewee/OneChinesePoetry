{"author": "劉一止", "period": "宋", "type": "诗", "title": "借居鸕鷀山中一首呈方允迪道蹤昆仲", "paragraphs": ["長松舞高寒，落澗瀉清泚。", "笙簧響天上，金石鳴地底。", "雲容何潤澤，下有隱君子。", "樂此山水音，清若變流徴。", "怪我從何來，塵土兩目眯。", "寇戎在江滸，薦食心未已。", "赤嚢走邊報，朝暮異憂喜。", "安知隱人樂，勝絕有如此。", "古來成敗事，不入山中耳。", "願言晚相收，置我巖壑裏。", "酌泉得醒心，茹朮可不死。", "况有載酒人，半道同栗里。"]}