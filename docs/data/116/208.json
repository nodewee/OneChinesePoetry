{"author": "韓駒", "period": "宋", "type": "诗", "title": "上趙倅生辰詩", "paragraphs": ["世運千齡遇，皇圖永紹休。", "天方祚堯舜，家自產伊周。", "戟路炎風轉，弧門喜氣浮。", "九苞惟得鳳，三日已窺牛。", "祖牒綿瓜瓞，親庭結冕旒。", "朱轓資佐理，黄屋得分憂。", "白賀才名遠，毛原德業優。", "維城流雅詠，戲綵晢民謳。", "暫出丞侯度，行歸炳帝猷。", "職堪調玉鉉，名已覆金甌。", "甲第開華旦，瓊筵盛薦羞。", "寶釵分樂隊，珠玉萃賓游。", "龜鶴齊稱壽，觥船遞獻酬。", "後天長不老，仙袂拍浮丘。"]}