{"author": "王庭珪", "period": "宋", "type": "诗", "title": "贈齊軒仲素老", "paragraphs": ["秀嶺明東城，飛翠横空斷。", "烟霞互滅没，爽氣浮清旦。", "旁連仙人居，樓殿出天半。", "金龍蟠繡柱，銀榜開琳館。", "齊軒面青葱，下瞰綠篠岸。", "我嘗醉其上，謳吟雜悲歎。", "一時賢士夫，車馬共遊款。", "當年二學士，落筆瀉銀漢。", "曾賦齊軒詩，字字星斗爛。", "事逐雲雨空，鬼錄尚可按。", "重來兵火餘，觸目自悽惋。", "唯有軒前山，秀色還舊觀。", "曉猿驚未已，歸袂何必挽。", "胡爲走塵埃，廢此奇一段。", "山靈亦可畏，移文定嘲玩。"]}