{"author": "王庭珪", "period": "宋", "type": "诗", "title": "次韻方性夫同年見寄", "paragraphs": ["禮經久顛龐，不絕僅如带。", "諸儒共補葺，紛然莫酬對。", "先生隱桐廬，議論有根蒂。", "劍胸剔廢滯，電眼燭幽晦。", "虀鹽二十年，時節忽已屆。", "聲名塞天宇，筆舌翻清瀬。", "子美蓬萊宮，輝赫輙自怪。", "文彩動人主，英風特飄灑。", "清芬掩幽蘭，四海共紉佩。", "平生慕忠義，爛漫意常在。", "坐閱諸公間，誰與論梗概。", "著書逢休運，一洗窮愁債。", "駸駸度驊騮，過都如歷塊。", "嗟予強追躡，常負跛鼈態。", "雖登龍虎科，異調愧當代。", "才高自激烈，無爲逐時輩。"]}