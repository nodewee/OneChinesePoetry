{"author": "劉一止", "period": "宋", "type": "诗", "title": "夜起觀雪一首", "paragraphs": ["寒空夜作山林聲，打窗窸窣饑鼠行。", "褰帷忽怪窗淡白，開門雪飛縱復横。", "天上瑞花開又落，庭下疏梅初破萼。", "忍寒耐苦發孤妍，似與老人甘落莫。", "遙憐國難何時清，嗣皇求衣天未明。", "長蛇封豕欲薦食，執筆固陋慚書生。", "皇天悔禍今可卜，乞與江湖比歲熟。", "莫言此雪不樂饑，便是天公真雨粟。"]}