{"author": "劉一止", "period": "宋", "type": "诗", "title": "水車一首", "paragraphs": ["村田高仰對低窊，咫尺溪流有等差。", "我欲浸灌均田涯，天公不遣雷鞭車。", "老龍下飲骨節瘦，引水上泥聲呷呀。", "初疑蹙踏動地軸，風輪共轉相鈎加。", "嗟我婦子脚不停，日走百里不離家。", "綠芒刺水秧初芽，雪浪翻壠何時花。", "農家作勞無別想，兩耳未厭長嘔啞。", "殘年我亦冀一飽，謂此鼓吹勝聞蛙。"]}