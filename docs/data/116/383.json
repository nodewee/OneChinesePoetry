{"author": "劉一止", "period": "宋", "type": "诗", "title": "從謝仲謙乞猫一首", "paragraphs": ["昔人蟻動疑鬭牛，我家奔鼠如馬羣。", "穿牀撼席不得寐，囓噬編簡連帨帉。", "主人瓶粟常掛壁，每飯不肉如廣文。", "誰令作意肆奸孽，似怨釜鬵無餘葷。", "君家得猫自拯溺，恩育幾歲忘其勤。", "屋頭但怪鼠跡絕，不知下有飛将軍。", "他時生囝願聘取，青海龍種豈足云。", "歸來堂上看俘馘，買魚貫柳酬策勛。"]}