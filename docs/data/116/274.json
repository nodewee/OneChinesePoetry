{"author": "李彌大", "period": "宋", "type": "诗", "title": "堯峰院", "paragraphs": ["雲峰何岧嶤，去天餘幾丈。", "其下蔚華林，幽禪屹相向。", "我游先朝暾，海日射巾杖。", "飛蓋不須持，步步蒼松障。", "山僧知我來，羅立鳬雁行。", "提攜兩行人，爲我談實相。", "一種勿弦琴，三嘆無聲唱。", "開軒面東南，千里入俯仰。", "西登妙高臺，更欲茲曠望。", "土斷澤繞山，煙濤渺雲浪。", "恐是六鰲連，蓬壺墮莽蒼。", "又疑鯨入海，偃脊起青嶂。", "時方老火熾，金石流欲煬。", "須臾變雲雨，爲作雄風壯。", "翻手回涼秋，掀舞千林響。", "誰云免水宮，自是神龍藏。", "三高如可作，吾欲五湖訪。", "洗足巨浸心，振衣孤峰上。", "寄語夸奪流，得飽但相忘。", "長哦可當歌，踏月下空曠。"]}