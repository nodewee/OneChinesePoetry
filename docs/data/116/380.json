{"author": "劉一止", "period": "宋", "type": "诗", "title": "次韻方允迪袐監九日登高一首", "paragraphs": ["九日意蕭條，病卧如漳濱。", "紅萸起自插，黄菊兹及辰。", "身落芹藻間，心與鴻鴈親。", "想見龍山遊，嘲謔落帽人。", "眷焉瀛洲客，共此溪港鄰。", "白髪俱許長，清愁浩無垠。", "四年京華別，前事寧忍詢。", "國恥久未雪，憤切此逐臣。", "革路何時還，今誰叫穹旻。", "駕言寫心憂，一涴衣上塵。", "扁舟羡鴟夷，舉酒憶季真。", "目極樵徑風，便擬從採薪。", "但恐嵌巖中，不著功名身。", "報國君尚強，我拙甘長貧。"]}