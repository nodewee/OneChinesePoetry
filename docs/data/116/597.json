{"author": "劉一止", "period": "宋", "type": "诗", "title": "哭吳亦虚一首", "paragraphs": ["髯吳少年日，輕車駕飛黄。", "授簡千人中，風流藹東梁。", "根植苦不牢，一朝隕清商。", "誰者不歸盡，我獨哀此郎。", "人物秀且美，叔夜慚龍章。", "眼看一抔土，瘞此白璧光。", "空餘百篇詩，老語驚摧藏。", "孤兒將誰賴，門戶如冰霜。", "我非山巨源，感念徒悲傷。", "恨墨慰九泉，別語尚微茫。"]}