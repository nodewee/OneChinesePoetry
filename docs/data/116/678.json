{"author": "王庭珪", "period": "宋", "type": "诗", "title": "送葛德裕", "paragraphs": ["捧檄困米鹽，戴星入州府。", "官卑強趨走，出語不媚嫵。", "坐此觸駭機，三人忽成虎。", "况聞郡公曹，士論極患苦。", "禍福在牙頰，驕氣溢眉宇。", "念君鸞鳯栖，孰若黄鵠舉。", "負材淹簿領，擺脫即騫翥。", "高興動長川，插旗催轉艣。", "帆經一柱觀，清風九江渚。", "蛟龍蹙横波，樓船照秋浦。", "兹遊定有得，因之壯心膂。", "丞相新開藩，門闌壓吳楚。", "豪英氣概中，人物粲可數。", "相逢一笑樂，細與論今古。", "若問山間人，披蓑釣烟雨。"]}