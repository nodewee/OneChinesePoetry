{"author": "王庭珪", "period": "宋", "type": "诗", "title": "和程子山舍人贈高虞卿", "paragraphs": ["南宮四海英俊場，閱人須多無此郎。", "御史傳呼主司出，遙瞻紫案金爐香。", "簾垂咫尺斷還送，閉戶設棘圍高墻。", "卷堆封彌充棟宇，筆浸滄溟開混茫。", "麟臺學士喜得子，如獲寶鼎聯芝房。", "明日都城始傳榜，聲名烜赫無三張。", "平生知己萬不一，世有若人安可失。", "方調鼎味薦鹽梅，桃李何心並佳實。", "論經射策未足論，挽取功名看他日。", "同門笑語夜相過，起看北斗插天河。", "凌晨鳯閣拜座主，門生來賀爭肩摩。", "一時人物盡豪傑，太平爲寶非嘉禾。"]}