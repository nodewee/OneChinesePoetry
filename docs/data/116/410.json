{"author": "劉一止", "period": "宋", "type": "诗", "title": "五十少公卿贈何子楚居士", "paragraphs": ["五十少公卿，三十老舉子。", "世間老與少，不必較年齒。", "我觀宦達人，顔色自豐美。", "癯者忽易腴，變化一日耳。", "人言老再少，信是有此理。", "我爲老諸生，流落逾二紀。", "四十又過四，淟涊百僚底。", "說老已十年，何况真老矣。", "壮氣推幽憂，髮白面目緇。", "寧有再少時，一衰乃如此。", "何郎窮過我，齒髮亦相似。", "閑居傲軒裳，臞腹滿經史。", "時時吐光焰，麗句落窗几。", "誰家肯終惠，試此足千里。", "空令坐窮獨，閣戶今掃軌。", "宦達世共慕，閑曠我所喜。", "丈夫生世間，要自發奇偉。", "富貴何足云，功名半張紙。", "古來傲世士，良是窮乃止。", "未有如子年，忼慨隱廛市。", "我不愧公卿，愧此少居士。"]}