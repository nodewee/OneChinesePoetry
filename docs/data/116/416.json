{"author": "劉一止", "period": "宋", "type": "诗", "title": "次韻維心謝沈尚書惠筆一首", "paragraphs": ["書生磨吻鉛刀銛，君家手筆不退尖。", "琢成秀句奪天巧，平揖鮑謝奴高錢。", "郊寒島瘦復可哂，漢風楚國真能兼。", "胸中疾邪茹不吐，但覺忿氣生虬髯。", "叵堪陳壽書漢實，毫端有口可得箝。", "尚書昔侍金華講，論議凛凛秋霜嚴。", "曾将一字竊魯史，未用三語求阮瞻。", "分君賜筆助清峭，雕犀鏤象光出奩。", "如吾樸遫豈足數，半世翰墨徒心潛。", "老去文章讀不入，編帙散亂如投籤。", "因君窮討默自愧，僻魯成痼何時砭。", "須要盡見君家書，槁死不歎周南淹。", "更從湘東覓金管，賞激忠孝祛奸憸。"]}