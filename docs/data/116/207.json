{"author": "韓駒", "period": "宋", "type": "诗", "title": "上鍾太守生辰詩", "paragraphs": ["道在軻雄出，時平稷契生。", "荆山方秀整，金氣與高明。", "磊落難藏器，崢嶸易得名。", "宏才須視草，大手本調羹。", "欲賦龍驤遠，方看鳳翥橫。", "海門迎五馬，桂嶺換雙旌。", "漸許含香侍，寧爲剖竹行。", "悠悠真任物，擾擾不關情。", "札有十行賜，政應期月成。", "風流前輩似，文采後來傾。", "日月開黄道，雲煙煥赤城。", "還朝充柱石，與世作權衡。", "仙果千年實，洪濤幾度清。", "於公一俯仰，几杖表餘榮。"]}