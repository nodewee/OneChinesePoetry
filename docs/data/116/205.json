{"author": "韓駒", "period": "宋", "type": "诗", "title": "上丘漕司生辰詩", "paragraphs": ["淮海鍾神秀，逢時出偉人。", "熊羆符吉夢，弧矢記佳辰。", "瑞世儀丹鳳，占祥得石麟。", "心田平若砥，學海闊無津。", "道任司衡重，儒傳孟氏醇。", "雄文追灝噩，雅意藴經綸。", "大策登商第，英名動搢紳。", "含香登粉署，畫諾擁朱輪。", "畫戟罄竹難書稱遠，星軺寵數頻。", "一時推厚德，列郡仰深仁。", "櫜紫殊恩近，官黄墨詔新。", "風雲看際會，廊廟喜同寅。", "壽斝霞紋細，香蓮露臉勻。", "願賡難老頌，閱歲等莊椿。"]}