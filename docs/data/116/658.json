{"author": "王庭珪", "period": "宋", "type": "诗", "title": "過蕭瀧廟", "paragraphs": ["瀧江欲度虹爲橋，瀧濤舂撃蛟魚跳。", "瀧頭有廟非一朝，瀧民猶傳神姓蕭。", "殿脚插入白鷺腰，青原舞翠挹岧嶤。", "朱甍日出煙霧消，碧瓦不動磨青瑤。", "忽然飛電掣紫霄，天爲借怒生奇飈。", "遊龍揮雨洗泬寥，桂花墮落香雲飄。", "百年古木號鼉能，擊鼓變化鸞吹簫。", "官艘賈舶膽欲焦，廟前泊櫓不敢摇。", "楚詞跪奠設漿椒，瀧之靈兮或可招。"]}