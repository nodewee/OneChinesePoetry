{"author": "劉一止", "period": "宋", "type": "诗", "title": "次韻寄酬無言兄頒政二章  其二", "paragraphs": ["自公之出矣，豈不旦夕思。", "人情劇險艱，太行未足危。", "十年江湖心，鷗鳥識忘機。", "却來鵷鷺行，方寸交喜悲。", "晚被天語溫，習如和風吹。", "凡公宿昔交，誰不勝兩眉。", "如我故陸沈，筆耕遇比饑。", "胸腹抱介介，何以取世資。", "時哉今唐虞，不出斯無時。", "苕之水洋洋，我饑實樂之。", "如何磊落人，頗復誤見期。", "誰能叩人門，受彼在亡辭。", "吸飲風露寒，身輕會孤飛。", "明時自嗟拙，敢賦衡門詩。"]}