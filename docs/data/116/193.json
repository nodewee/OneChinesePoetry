{"author": "韓駒", "period": "宋", "type": "诗", "title": "八月十四日夜作", "paragraphs": ["三更欲眠燈掛壁，被冷何曾雙脚直。", "西風一夜枕邊鳴，令我下牀三嘆息。", "君莫悲秋且自悲，朱顔白髮來相隨。", "天公造作悲歡事，要令百歲如狂癡。", "達人大觀無不可，豈合坐受天公欺。", "我慚無處看明月，一掌荒庭秋草沒。", "去年憶上黄神山，笑看萬里清光發。"]}