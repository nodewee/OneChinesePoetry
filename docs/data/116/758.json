{"author": "王庭珪", "period": "宋", "type": "诗", "title": "王舍人生辰作", "paragraphs": ["己巳四月二十四，甲子夜半天門開。", "是時羣星環北斗，一星謫墮人間來。", "星精爲人不易得，千年孕秀方呈才。", "筆扛龍門百斛鼎，家傳鳯閣通銀臺。", "螭頭獻納近日月，論事力取天顔回。", "中興文武收髦俊，願公急起乘風雷。", "野人指山祝公壽，事業亦與山崔嵬。", "金房難老自有訣，銀編紫筆磨松煤。"]}