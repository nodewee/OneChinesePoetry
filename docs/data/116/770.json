{"author": "王庭珪", "period": "宋", "type": "诗", "title": "寄賀魏彦成郎中", "paragraphs": ["扶桑日出天開關，江南太守初賜環。", "鴛行舊班三尺脚，踏他龍尾回天顔。", "是日奏對驚衆目，措國不動安如山。", "爲郎畫省非常調，民曹金穀徒煩要。", "江淮久鬰鸞鳳姿，一飛宜上青雲表。", "政使垂紳坐廟堂，南北封疆談笑了。", "君不見河南魏弱翁，治行聲聞九天上，漢室中興拜丞相。"]}