{"author": "王庭珪", "period": "宋", "type": "诗", "title": "和胡觀光惠詩兼致守倅招延之意", "paragraphs": ["伊昔橋門盛，環觀壁水春。", "一鳴先折桂，百拙誤謀身。", "憔悴湘江西，淹留京洛塵。", "思歸緣竹鶴，静念愧朝紳。", "顧我蓬蒿賤，逢君海岱珍。", "贈言多溢美，秀氣發清淳。", "本出東臯裔，元非水北人。", "山靈回俗駕，幕府盛談賓。", "駿骨千金重，沙鷗萬里馴。", "人生各有趣，忍負接䍦巾。"]}