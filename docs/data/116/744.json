{"author": "王庭珪", "period": "宋", "type": "诗", "title": "和歐陽叔向寺丞韻酬劉漸父", "paragraphs": ["渤海赫赫東南豪，俯挹前輩傾時髦。", "有如青天白日出，平地放著崑崙高。", "都下官寮車可載，聲稱寂不聞中外。", "二陸初來浪得名，謬以蓴羮誇捷對。", "文章直要窺孔顔，不可睥睨馬與班。", "君門九重耀晶戟，遠臣胡得來其間。", "清新不見庾開府，寂寞詩壇將無主。", "縱使揚雄識字奇，劉歆泣歎空自苦。", "也知未遇何足悲，時來忽睹青雲低。", "鳯凰孤鳴得天律，百鳥束喙不敢啼。", "先生能作鳯凰語，議論遠過袁虎子。", "豈惟一日動朝廷，留作詩人後來史。", "汪洋尤喜陳時議，一夜稱嗟豈徒謂。", "九衢傳寫已喧闐，氣壓五侯驕七貴。", "螺江地古人物好，迄今故老猶能道。", "醉翁沒後頗荒凉，秀氣盤旋此環抱。", "天恐斯文久遂終，英靈挺出嗣家風。", "身雖富貴異流俗，兩眼觀書耳亦聰。", "應曾夜半參黄石，神幾暗得無蹤跡。", "我本閑愁寡才力，閉吻逢君那喘息。"]}