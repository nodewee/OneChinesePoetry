{"author": "王庭珪", "period": "宋", "type": "诗", "title": "題羅疇老家明妃辭漢圖", "paragraphs": ["明妃辭漢出宮門，豐容靚飾朝至尊。", "至尊左右皆動色，明妃欲語咽復吞。", "三千蛾眉塞天閽，帝獨不識王昭君。", "顧影徘徊復良久，尚冀君王一回首。", "當時自倚絕世姿，不將賂結毛延壽。", "可憐朱網畫香車，却來遠嫁呼韓邪。", "不如歸州舊村女，三幅羅裙兩髻了。", "陌上花開大隄暖，細雨春風歸緩緩。", "寧從禁籞落胡沙，長路漫漫碧雲斷。", "忽看漢月照氈裘，淚濕彈絲錦臂韝。", "龍眠會作無聲句，寫得當時一段愁。"]}