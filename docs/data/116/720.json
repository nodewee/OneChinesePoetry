{"author": "王庭珪", "period": "宋", "type": "诗", "title": "贈劉允升", "paragraphs": ["我家神螺峰，與子鄰井閈。", "聞名初識面，逸氣起天半。", "坐久語翻瀾，詩文星斗爛。", "刺口論世事，極能原治亂。", "洗我冰雪懷，韻出眉宇燦。", "遂于交遊內，得此一好漢。", "自言長沙來，幕府天下冠。", "相公秉旄鉞，英僚照藩翰。", "辟書欲交飛，置我在門館。", "事繫國輕重，忽逐雲雨散。", "請君企踵待，勢若馬脫絆。", "他年恐未免，成此奇一段。"]}