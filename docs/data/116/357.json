{"author": "劉一止", "period": "宋", "type": "诗", "title": "贈別歸安周縣丞二首  其二", "paragraphs": ["庭前百个竹，眼見三隕籜。", "不知如許久，已復東行槖。", "君初無住想，脫去亦不惡。", "官身等出家，随牒即行脚。", "笑傲雲烟間，何適非至樂。", "嗟我獨奈何，生理自窘縳。", "四十三年非，醖造此大錯。", "從今便上上，萬事付莫莫。", "張公留衣鉢，綠蓑與青篛。", "會當老扁舟，相與同啐啄。", "更看後五日，放過前一著。"]}