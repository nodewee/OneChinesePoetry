{"author": "韓駒", "period": "宋", "type": "诗", "title": "上司空生辰詩", "paragraphs": ["君不見玉皇殿上麒麟兒，掣開金鎖馳如飛。", "紫府洞中尋不見，人間輕跳何之奇。", "又不見越王臺上真山島，簇簇靈光如焰火。", "驪龍騰踏上天池，透出月明珠一顆。", "似此嘉祥世希有，今朝放入賢侯手。", "長庚應向夢中來，還信嵩童重臺否。", "欲知仁政多陰騭，瑞氣融融靄春日。", "廣寒宮裏舊靈根，昨夜新枝抽第一。"]}