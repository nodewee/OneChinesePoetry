{"author": "王庭珪", "period": "宋", "type": "诗", "title": "贈蜀僧妙高", "paragraphs": ["峨眉山頭古時月，浮雲捲盡塵埃滅。", "曾隨僧宴入中京，光照九天開玉闕。", "山月如今亦送君，影落洞庭波底徹。", "此時看月憶峨眉，山色湖光兩奇絕。", "明月隨君却復東，千里相思共吳越。", "問言古月與今月，水鳥風林盡能說。", "溪邊惜别重吟哦，顧我無才奈若何。", "他日長安逢李白，再乞峨眉山月歌。"]}