{"author": "王庭珪", "period": "宋", "type": "诗", "title": "觀駱元直經進江南形勢圖", "paragraphs": ["異時漢網疏天討，胡兒馬囓江南草。", "石頭重戍豈無兵，將軍不識丹陽道。", "至今戰骨埋秋霜，傷心不忍問耆老。", "龍蟠虎踞昔何雄，赤壁濡須在眼中。", "潯陽江水射蛟處，旌旗拂天來向東。", "艨艟塞川不敢下，昔人曾此破曹公。", "横江九道波翻屋，試請輕兵渡淮曲。", "夜入長安人不知，應見畫圖心已熟。", "他日將軍按此圖，鼓行如西如破竹。"]}