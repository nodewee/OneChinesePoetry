{"author": "王庭珪", "period": "宋", "type": "诗", "title": "送劉義夫宰祁陽", "paragraphs": ["浯溪寒翠拖碧玉，石崖硉矹凌蒼霞。", "次山奇文走霹靂，顔老徤筆蟠蛟蛇。", "凛如誚杞叱希烈，至今傑立天之涯。", "公於其間宰民社，切勿但取文辭誇。", "當用忠壮出奇節，縣妖破膽莫敢譁。", "官舟連檣泊溪口，符移星火如撒沙。", "舊聞俗苦吏囂惡，端能病政使不嘉。", "先聲入境若元氣，顧見槎枿皆萌芽。", "溪中古月溪上石，照公清德無纖瑕。", "溪流不盡石不老，佳名萬古磨不窊。"]}