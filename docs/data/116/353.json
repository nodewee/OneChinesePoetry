{"author": "劉一止", "period": "宋", "type": "诗", "title": "次韻寄酬無言兄頒政二章  其一", "paragraphs": ["鳳不出丹穴，姬孔歎且思。", "忽來乃爲時，不計身安危。", "采色炫世眼，鳴聲漏天機。", "高梧寄孤巢，俯仰反自悲。", "矧復鷃雀儔，妒喘如筒吹。", "我知盛名下，憂惙甚井眉。", "寵辱更事耳，何異秦晉饑。", "生身等世間，寧免相貸資。", "公乎豈人謀，天特相兹時。", "奈何不自量，徑欲力撼之。", "如我實助喜，良是昔所期。", "蜀牋冰不如，忽枉灑蘭辭。", "三復重太息，無術可肉飛。", "要看筆如椽，塗改生民詩。"]}