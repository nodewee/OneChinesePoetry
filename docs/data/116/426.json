{"author": "劉一止", "period": "宋", "type": "诗", "title": "訪石林葉少藴觀文二首  其一", "paragraphs": ["卿雲覆其上，草木爭鮮新。", "竹露先參差，晴曦破蕭晨。", "萬石紛拱揖，静默自主賓。", "似中有老仙，雲霞煥精神。", "朝暮林壑間，搜抉出怪珍。", "風欹青篛笠，雨墊烏角巾。", "山靈指相謂，箇是夔龍身。", "如何輕世累，蕭散意許真。", "了知袞衣貴，未若巖石親。", "功名乃棄餘，道德受咨詢。", "我來追步趨，且復結勝因。", "劇談到羲軒，愧此真天人。"]}