{"author": "王庭珪", "period": "宋", "type": "诗", "title": "次韻張子春賦瑤林春色", "paragraphs": ["花間酌酒邀明月，月照金罇佳興發。", "鯨吞霧捲百川空，醉挽酴醿落香雪。", "便將壘麴築糟邱，酴醿壓膏麥爲糵。", "釀成忽見張公子，公子家居近丹闕。", "爲余乘興誇洛陽，笑指沙頭卧雙榼。", "洛陽視此真草野，敢辱新詩借牙頰。", "瑤林名字出風塵，未遇知音那敢說。", "况能大讀離騷句，痛飲雖多不爲餮。", "未識王家碧玉香，彷彿東坡真一訣。", "誅茅本結方外人，豈用禮法相分别。", "預拂瑤林一片石，與君醉過清明節。", "窮亦不足悲，達亦不足悅。", "酒闌拔劍露肝膽，正恐不免論功業。"]}