{"author": "劉一止", "period": "宋", "type": "诗", "title": "次韻鄭維心貽盧叔才一首", "paragraphs": ["朝行轉木末，暮返循水涯。", "生長山水間，途窮自知歸。", "萬緒更擾擾，衆目何睽睽。", "有若脫{革卮}牛，邂逅得此時。", "坐念盧夫子，與世真背馳。", "讀書如董生，三載圃不窺。", "清詩見真情，觀者豈得疵。", "春風入閭巷，爛熳百草菲。", "摩腹忽起行，菜茹傷蕨薇。", "平生經綸學，無術取世資。", "貧交可相覓，叩門兩無疑。", "富貴不汝求，吾至君勿揮。"]}