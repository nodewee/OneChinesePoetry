{"author": "王庭珪", "period": "宋", "type": "诗", "title": "送向宣卿往衡山兼寄胡康侯侍講", "paragraphs": ["海內甲馬未盡休，豪英爲時當出謀。", "天生奇才必有用，何乃相率居巖幽。", "胡公人品今第一，汗漫久作朱陵遊。", "朱陵窟宅倚蒼翠，此公招隱安可留。", "九廟今誰起頹壓，四方正爾煩誅求。", "我聞昔時元刺史，舂陵地分天子憂。", "少陵作詩頌其事，至今人傳元道州。", "公爲道州績尤偉，誰爲再作舂陵謳。", "孤城疲卒捍狂賊，高論力詆庸兒羞。", "安得如公數十輩，參錯天下爲邦侯。", "京洛腥羶不難掃，潢池寇孽不難收。", "願公早請尚方劍，先斬佞臣張禹頭。"]}