{"author": "劉一止", "period": "宋", "type": "诗", "title": "酬王元渤舍人方智善學士求余作墨竹一首", "paragraphs": ["堂名似賢人似竹，瘦節孤高照崕谷。", "百年人與竹俱化，尚有諸孫來借宿。", "家風愛竹餘底事，至今十飯九不肉。", "惟應說食誑枯腸，更寫寒梢媚幽獨。", "王郎散带談清虚，爲竹造門顔不忸。", "方英炯炯貌臞甚，門倚江干千个綠。", "兩家人物摠風流，石壁山前烟雨秋。", "豈惟千首輕萬戶，胸中世襲瀟灑侯。", "我乃癡絕非畫絕，憐此霜根貫金鐵。", "短綃淡墨持似公，更聽哦詩聲激烈。"]}