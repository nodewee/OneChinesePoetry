{"author": "劉一止", "period": "宋", "type": "诗", "title": "次韻方允迪秘監步月感懷一首", "paragraphs": ["伊昔苕水濱，詩酒相逆送。", "紅蕖三百頃，天遣作妙供。", "於今幾何時，喜懼不同夢。", "驚心風月夕，怨笛有殘弄。", "所嗟老侵尋，不愧官冗從。", "當時季孟間，衆識長雛鳳。", "寧知天一角，復此樽酒共。", "文章自千古，習氣無乃重。", "詩如朝陽鳴，一一律呂中。", "從遊二三駿，蹀躞不受鞚。", "阿威有家學，落筆競豪縱。", "傷時復懷舊，一笑得再慟。", "公等俱勉旃，如我堪底用。"]}