{"author": "王庭珪", "period": "宋", "type": "诗", "title": "送通判周監丞", "paragraphs": ["秋江水净磨碧銅，秋山先作歸意濃。", "况逢星火羽書急，立馬不復能從容。", "船中載書三萬軸，鳴鐃揷幟摇秋空。", "前年羣盗尚蠭午，眼底日壓旌旗紅。", "行春兼督貔虎士，破賊屢奏明光宮。", "今年豈料煙塵起，赤白提囊走邊吏。", "縣官飛符急索租，誰能急了官中事。", "不如置笏還縣官，頭巾脫掛西林寺。", "詩句留傳天地間，時有人來問奇字。", "功名正恐未免耳，此役由天不由己。"]}