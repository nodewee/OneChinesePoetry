{"author": "王庭珪", "period": "宋", "type": "诗", "title": "寄黄子龐兼簡鄒德裕", "paragraphs": ["天狼窺太清，戎馬斷行路。", "一别常萬里，寄書何由數。", "識君英妙時，亹亹見佳處。", "當年松栢姿，已有廟廊具。", "比常覽新作，險絕聞奇句。", "探珠滄海底，秀色不受污。", "筆端百斛鼎，胸中九經庫。", "高文動場屋，仍傳渭上賦。", "豈但凌三都，自使強敵怖。", "鄒郎挺忠烈，英英起門戶。", "同遊氣概中，風雲生指頋。", "獨念蓬室士，無因陪杖屨。", "相望隔章水，欲往不敢渡。", "拏舟弄明月，正恐蛟龍怒。"]}