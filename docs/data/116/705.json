{"author": "王庭珪", "period": "宋", "type": "诗", "title": "李仲孫佩蘭軒", "paragraphs": ["我友李仲孫，飭身一何介。", "被服古衣冠，昂然偉而怪。", "開軒蓬戶中，紉蘭以爲佩。", "布袍揖公卿，脫幘卧江海。", "方其得意時，天地不能礙。", "荷鋤入深林，剪薙發幽薈。", "清芬動窗壁，蕙若連光彩。", "君看紫綬翁，腰垂黄金带。", "璜珩錯琚瑀，印章如斗大。", "步趨踏龍尾，鏘然中音會。", "豈如此香草，擢秀繁霜外。", "秋風落萬木，臭味久逾在。", "我思軒中人，免食三斗艾。", "夢寐欲見之，一往清鼻界。"]}