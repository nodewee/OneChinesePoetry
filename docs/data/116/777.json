{"author": "王庭珪", "period": "宋", "type": "诗", "title": "送劉熙載赴省試", "paragraphs": ["江南山欲窮，地與荆楚錯。", "君生於其間，秀氣鬰磅礴。", "文章變骫骳，聲名久渹硞。", "至於吐言談，風味亦不惡。", "如何生寒窘，詩書對藜藿。", "天網羅英材，搜獵徧叢薄。", "君材萬人敵，百鳥避一鶚。", "忽從布袖中，盈編出新作。", "奇怪驚我前，雷電雜風雹。", "行當試殿陛，宏文要追琢。", "同遊三數公，詞藝俱贍博。", "上方集多士，謀欲取京洛。", "徑須陳治安，端不談冗齪。", "致身青雲上，去天纔一握。", "早寄山中人，庶以慰寂寞。"]}