{"author": "韓駒", "period": "宋", "type": "诗", "title": "上辛太尉生辰詩", "paragraphs": ["昭代羣龍用，名家奕世昌。", "儲精生輔佐，挺秀誕忠良。", "鬰鬰充閭瑞，熒熒照室祥。", "蓮花雄址峻，竹箭慶源長。", "碩德宜廊廟，英材合棟梁。", "公清凌顥氣，嚴肅厲秋霜。", "蓮寶符千載，威名瞻贍八方。", "量陂吞玉海，言派瀉銀潢。", "功業彝章顯，謀猷棣萼芳。", "檢身金井潔，落節翠𪤋驤。", "列郡依仁牧，千英服智囊。", "精忠裨主聖，膏澤致時康。", "鄧禹重興漢，汾陽再造唐。", "公心平國是，戮力振朝綱。", "斧鉞安南服，威稜振北疆。", "溫恭謙節著，仁惠德風揚。", "鸑鷟金昆盛，貔貅虎旅強。", "望風辭印綬，當路悚豺狼。", "電掃除妖孽，雷驅息叛亡。", "一心仁以厚，五福壽而臧。", "論議留青簡，勳庸紀太常。", "鴻恩非易報，盛德固難忘。", "便合持樞極，那容著海鄉。", "莊椿祈不老，遼鶴竚來翔。", "願向中書府，年年薦壽觴。"]}