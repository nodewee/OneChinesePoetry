{"author": "趙善贛", "period": "宋", "type": "诗", "title": "題岑公洞", "paragraphs": ["真人邈何之，恍忽不可見。", "洞居獨嵌空，壁留明珠濺。", "藤蘿含冥濛，竹柏鬬葱蒨。", "至幽合人心，遠翠落江面。", "野老乘籃輿，使君肆清燕。", "日影砌下倒，雲容坐間變。", "大木巖欲傾，邃壑路微轉。", "崢嶸施屏風，點綴成彩絢。", "雖云急行樂，勝賞殆亦遍。", "欲歸重盤旋，拂石看古篆。"]}