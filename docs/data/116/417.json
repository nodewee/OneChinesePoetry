{"author": "劉一止", "period": "宋", "type": "诗", "title": "謝吳興守李端明致酒一首時寓德清", "paragraphs": ["孔愉廟邊溪水長，石壁巖下飛泉香。", "居士住此幾寒暑，只見四山青又黄。", "今年春雨摧麥芒，六月稻穗乾欲僵。", "煩公焦勞坐黄堂，何不趣公歸贊襄。", "爲時開閣陰與陽，不令此憂遺君王。", "我君有如坐甑內，口顧怫鬰不得驤。", "公欲令我蘇肺腸，白衣致酒甚沛滂。", "瓶粟未空陶氏倉，得酒且到王生鄉。", "更招山前老漫郎，渠家曲柄荷可觴。"]}