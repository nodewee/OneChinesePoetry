{"author": "王庭珪", "period": "宋", "type": "诗", "title": "秋夜西園獨步", "paragraphs": ["清夜遊西園，竹影亂秋月。", "穹色湛虚明，林光益奇絕。", "人間睡正著，那知此時節。", "坐觀衡陽移，領略風烟别。", "沆瀣洗天宇，一飲醒毛髪。", "氣與南山高，青蒼助施設。", "池塘收綠净，星斗轉空闊。", "微雲點太清，須臾亦自滅。", "明朝問此境，勝處不可說。", "却恐雞三號，開門走車轍。"]}