{"author": "王庭珪", "period": "宋", "type": "诗", "title": "江虞仲生日", "paragraphs": ["王春正月東風回，星橋鐡鎖明夜開。", "鼇山千仞接雲漢，平地五色移蓬萊。", "公家今夕果何夕，適逢間氣生英才。", "清都虎豹失呵禁，九關轉鈕驅河鬼。", "爛柯山頭瑞煙起，太白之精天上來。", "却來人間知幾載，少日聲名震寰海。", "太學高文擅俊場，江南刺史多遺愛。", "江邊父老祝長年，南極年來一星在。", "明年此夕從宸遊，鼇山正出鼇頭外。", "新鶯百囀柳初青，龍池鳯閣遙相待。"]}