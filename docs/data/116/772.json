{"author": "王庭珪", "period": "宋", "type": "诗", "title": "題向宣卿伊山有裕堂", "paragraphs": ["伊山連屬朱陵村，公來力掃衡山雲。", "便令築堂隱其下，萬竹遶堂松作門。", "此公文簡四葉孫，奇謀遠略世所聞。", "胸中磊砢著千古，雲夢豈止八九吞。", "憶昔荆湖盜初起，乞得兩郡西南奔。", "至今衡陽道州政，父老出涕猶能言。", "負材傑異衆所忌，使者不便仍謗諠。", "宗閔羞作南山虎，李斯却憶東門兔。", "壁後置人誰不知，傾身障簏情已具。", "何曾日食一萬錢，猶言舉案無下箸。", "貪嗔俱是可憐人，百憂纒身誰得汝。", "請君聽我伊山行，九疑洞庭皆可耕。", "清風不用一錢買，時有明月窺簷楹。", "其中廣莫幾萬里，寵辱微物安能驚。", "自非胸懷有本趣，其氣激烈何由平。", "安得中郎捋鬚手，喚起桓伊來撫箏。"]}