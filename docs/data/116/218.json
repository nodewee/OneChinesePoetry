{"author": "韓駒", "period": "宋", "type": "诗", "title": "上丘郎中生辰詩", "paragraphs": ["瑯玡崒嵂神仙居，雲中縹緲飛雙鳬。", "玉皇步虛求真儒，翱翔萬里朝皇都。", "金門待詔登公車，彤墀耿耿攄良謨。", "寵光已覽升榮途，握蘭華省歲云徂。", "下憐民物來剖符，寬即不猛鞭用蒲。", "薰陶一味清和敷，報政嘗聞帝曰俞。", "要令仁風及海隅，光華玉節徯來蘇。", "黄童白叟爭歡呼，不須輓粟更飛芻。", "已見年豐樂有餘，玉宇風清化日舒。", "寶爐煙裊度垂弧，憑誰爲我倩麻姑，滿泛金波倒玉壺。", "願君不老八千歲，何啻二十四考居中書。"]}