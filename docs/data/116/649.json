{"author": "王庭珪", "period": "宋", "type": "诗", "title": "仙人春宴曲", "paragraphs": ["高樓玉珮搖春風，銀槽壓雨珍珠紅。", "天留曉月十分魄，飛光下照仙人宮。", "瑤姬半醉撾鼉鼓，綵鳯吹笙黄鶴舞。", "雙成翠袖織藕絲，麻姑行廚擗麟脯。", "金盤燒蠟夜未央，從妃進果蟠桃香。", "坐上花開人未老，他日重來花更好。", "三千年後忽相逢，再約羣仙醉蓬島。"]}