{"author": "劉一止", "period": "宋", "type": "诗", "title": "贈道人王生一首", "paragraphs": ["夜來清商入梧桐，策策不已鳴霜風。", "故烟一碧萬烟樹，惨淡已有傷秋容。", "嗟哉造物本何意，安得永賴長養功。", "我獨冷眼閱榮悴，心與日出清霜融。", "子奚不來助我喜，甕頭春風生麴米。", "人間有酒誰不醉，知其天者我與子。", "我身雖無雙羽翰，欲将夢到三神山。", "借爾八尺龍鬚席，蘧然一覺俱飛還。"]}