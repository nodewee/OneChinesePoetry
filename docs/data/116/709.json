{"author": "王庭珪", "period": "宋", "type": "诗", "title": "和施倅重陽日謝予送酒", "paragraphs": ["東坡異時談醉鄉，怒罵嬉笑成文章。", "其中廣莫幾萬里，脫略禮法侔鴻荒。", "初無愛憎與喜怒，豈有寒暑與炎凉。", "後世乃與醉鄉隔，糟粕始變鵝兒黄。", "三杯危坐亦拱手，儼如冠劍侍君王。", "淵明不飲時節改，霜風九月籬菊芳。", "舉頭忽見南山翠，便覺逸氣登羲皇。", "揮毫落紙得佳句，流涎露頂庸何傷。", "甕下被縳烏足取，定無奚童攜錦囊。", "安用船頭置百斛，又令口不離杯觴。", "醉翁飲少輙已醉，胸中了了初不忘。", "八仙脫醉尤可笑，騎馬落井何其強。"]}