{"author": "王庭珪", "period": "宋", "type": "诗", "title": "送向宣卿赴朱相公參議", "paragraphs": ["旄頭彗天天狗墮，一日中原作奇禍。", "金竿突繞都城光，鐡馬横嘶御街過。", "邇來十年不解兵，盗賊軍書急星火。", "將軍藩身養脇疽，帝命相公期必破。", "指揮貔虎下天來，奮臂一呼皆袒左。", "相公元是帝股肱，提師辟士收豪英。", "君才累試當劇郡，羣兇落膽知威名。", "麾下傳聞有飛將，一箭曾射欃槍星。", "公謀豈止當十萬，要挽天河洗甲兵。", "君不見河陽軍烏重胤，參謀初拔温處士。", "遂令冀北馬羣空，石洪亦自河南至。", "又不見裴晉公取淮西，幕下正用韓退之。", "乃能夜縳吳元濟，至今留得平淮碑。", "如今相公開幕府，豈减烏公與裴度。", "席卷江湖波浪清，貂鼎勳庸歸自取。"]}