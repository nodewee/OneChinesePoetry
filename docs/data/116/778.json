{"author": "王庭珪", "period": "宋", "type": "诗", "title": "贈劉亞稷", "paragraphs": ["君家大父當元祐，賦壓鄉閭在人口。", "子今二十能綴文，已觀落筆蛟蛇走。", "藍田出玉果不非，豈知剖蚌得珠璣。", "乃翁高材卧林壑，眼中有此光陸離。", "炯然見子侍公側，鵷雛翠倚碧梧枝。", "嘗聞鵷雛之生破卵出，五色即欲摩天飛。", "陸機少年作文賦，河東小鳳才亦奇。", "自古有英物，秀發皆如斯。", "我謂鵷雛排風整毛質，翦拂始光輝。", "尚須啄琅玕之實，飲瑤海之池。", "然後巢阿閣，集赤墀。", "赤墀阿閣無凡棲，期子當呼鳳來歸。"]}