{"author": "劉一止", "period": "宋", "type": "诗", "title": "送樓伴張吏部還朝一首", "paragraphs": ["中臺縹緲神仙居，退朝往往聯飇輿。", "追随五城十二樓，鞭鸞笞鳳相嬉娱。", "一一氣貌清而腴，下哂山澤皆臞儒。", "虚堂夜直冷不寐，博極天上人間書。", "去取小雅大雅詩，賡續二典竄禹謨。", "塵凡豈得追步趨，夢境欲到猶趦趄。", "望郎何事飛軺車，東浮江淮絕句吳。", "天令賤子得所圖，邂逅實始迎郊墟。", "公不鄙我置坐隅，假以色笑安且舒。", "乃知仙風自恢廓，不邀我敬憐其愚。", "從容自喜吐傑句，屏息側聽仍嗟吁。", "朱絃疏越清廟奏，一唱三歎音有餘。", "何劉沈謝氣力短，郊島輩行不足奴。", "惟公妙年擅場屋，一日聲價騰八區。", "諸公貴人交薦達，帝以見晚驚嚴徐。", "要津已復更步武，簪筆會直承明廬。", "頗聞細書問良苦，便覺風信催旋艫。", "公歸儻辨報明主，物色士類供時須。", "班公騶僕我不如，山林鐘鼎端異途。", "何王之門曳長裾，半生鼓瑟從吹竽。", "逝将爭席朋樵漁，正恐不免饑見驅。", "間關老矣尚耿耿，所覬肝膽從公輸。", "他時門下有此客，中夜彈劍非無魚。"]}