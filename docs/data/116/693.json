{"author": "王庭珪", "period": "宋", "type": "诗", "title": "次前韻酬劉美中", "paragraphs": ["筆勢斕斑如虎卧，何止風流蓋江左。", "新詩吟出鸞鳯音，曉鶯未啼春欲破。", "始知李白飄然思，俊語天成安用些。", "鳳簫聲不類人間，玉管定非人所作。", "可憐洛下書生冷，雷轉空腸發清餓。", "終日長哦學不成，掩鼻皺眉相贊佐。", "與公並轡且西遊，舉扇勿憂塵土涴。"]}