{"author": "王庭珪", "period": "宋", "type": "诗", "title": "和李巽伯少卿見懷", "paragraphs": ["騎鯨仙人本仙胄，不應暴落饑蛟口。", "長庚却復下人間，島瘦郊寒皆縮手。", "篇章邁往無故初，不共曹劉轍俱蹂。", "此邦雖陋江山雄，異時間出歐陽九。", "公今詩句滿江山，似覺衰容得春酒。", "筆端獵獵生風雷，胸次煌煌煥星斗。", "生兒了事正作癡，亦恐癡兒未能了。", "頃年胡騎獵夷門，兵拏不解誰當剖。", "大臣薦公來洛陽，舌翻波濤驚朝堂。", "飛龍借馬出建康，醜虜夜走塵沙黄。", "是時帝坐八綺窗，擬歌風起雲飛揚。"]}