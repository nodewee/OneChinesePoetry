{"author": "王庭珪", "period": "宋", "type": "诗", "title": "題王主簿逸老堂", "paragraphs": ["人生異趣各有托，年少何如老人樂。", "老來萬事不掛眼，樂處勿憂兒輩覺。", "疾雷破山吾不驚，亦賴天教閑處著。", "兩部池蛙當鼓吹，萬疊雲山作屏幕。", "此時真似地行仙，拍酒何須萬斛船。", "不愛白日昇青天，不愛腰纒十萬錢。", "但愛百年三萬六千日，日對芳樽聊自逸。", "明日花開花更好，定知不向愁中老。"]}