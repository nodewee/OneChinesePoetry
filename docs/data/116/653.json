{"author": "王庭珪", "period": "宋", "type": "诗", "title": "遊青原呈王元勃舍人周秀實監丞", "paragraphs": ["異時黄魯直，嘗賦青原詩。", "至今青原山，名與星斗垂。", "自從有宇宙，孰能磨滅之。", "昨日從大旆，上讀前人碑。", "欲學下一語，自覺落筆遲。", "我等如湛輩，後世誰復知。", "治君千載人，治中同一時。", "兩公俱大手，妙語仍崛奇。", "得句未肯吐，神物慳護持。", "光艶出月脇，當留照巖扉。"]}