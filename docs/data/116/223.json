{"author": "韓駒", "period": "宋", "type": "诗", "title": "上傅守生辰詩", "paragraphs": ["于公向日多陰德，扶持自是神明力。", "積善袞袞生公侯，神仙中人不易得。", "此夜長天降瑞星，賢佐乘時爲國生。", "秋水爲神玉爲骨，士林皆賀振佳聲。", "申伯默儲嵩岳氣，玉山照人光彩異。", "北斗以南能幾人，風塵外物巖廊器。", "公之才業天下奇，照山生玉水生犀。", "公稟英靈真間出，氣象往往干雲霓。", "謝安肯爲蒼生起，文采風流今尚爾。", "太學名華入紫宸，妙年歷落青雲士。", "麟臺公監舊仙郎，小郡何煩鳳翼張。", "詔書擢守二千石，緹騎千里照路傍。", "朝廷清明天子聖，下車先使奸豪靜。", "玉麟春踏武陽花，年豐千里無夜驚。", "金章紫綬照青春，儉節清明絕世倫。", "鄉閭禮遜已成俗，樽俎談笑多嘉賓。", "歌詠瑯瑯振金石，風生萬里華胥國。", "坐令白日生春輝，長與聖明恢壽域。", "一杯相屬時初冬，正在乾坤和氣中。", "感君生日遙稱壽，百歲須齊衛武公。", "使君高誼驅今古，歲之旱兮待公雨。", "九重明主正思賢，吾君英濟超光武。", "鰲殿沉沉玉鎖關，壽星元在碧霄間。", "黄閣此行膺大任，祇對吟詠祝南山。"]}