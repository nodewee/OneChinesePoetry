{"author": "劉一止", "period": "宋", "type": "诗", "title": "和胡浚明村中好客稀五字併作一首", "paragraphs": ["青山爲郭雲當門，疏烟細雨梅花村。", "門前落澗瀉寒溜，袞袞似是通河源。", "隱居二士清而通，談道不愧将無同。", "何人載酒問奇字，糟床夜注時一中。", "天驥權奇嗟欲老，家有龍駒頭尺好。", "孫郎並舍真可人，散亂書籤共探討。", "只今干戈迷所適，我亦間關暫投跡。", "君家鳥雀不驚人，應怪蒼黄如此客。", "謀身已拙知遁肥，邂逅得此良亦稀。", "化雲所願四方逐，念絕側翅随人飛。"]}