{"author": "韓駒", "period": "宋", "type": "诗", "title": "上陳龍圖生辰詩", "paragraphs": ["參差鴛瓦對清霜，玉虬薦瑞初騰驤。", "三山一夜應圖讖，曉來沙磧堪褰裳。", "熒煌戟戶掛弧矢，瑞氣氤氳結霞綺。", "帝令來作金鼎和，趁得寒梅雪香蕊。", "精神照坐神仙，滔滔揮翰傾何源。", "杜詩韓筆繼騷雅，鳳髓鸞膠室世傳。", "皇皇轡駱耀鄉國，春逐霜蹄滿南陌。", "禁城龍閣儼書圖，班近天顔還咫尺。", "泥書細札九天飛，好看錦衣榮袞知。", "亨時得路方平坦，沙堤斝錯黄金羈。", "年年愛日回南陸，慶壽階庭照蘭玉。", "南極仙翁識姓名，星宮曾見刊瓊籙。"]}