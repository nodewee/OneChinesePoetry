{"author": "王庭珪", "period": "宋", "type": "诗", "title": "李真狂過盧溪盧溪慮其狂之無所歸作狂語箴之", "paragraphs": ["江南有狂客，氣欲横九州。", "朝爲長安市上遊，暮出簀中思報仇。", "皇天恐爾狂不休，囚鏁置之東海頭。", "盧溪爲脫千金裘，換酒仍作商聲謳。", "醉來騎折六龍背，醒後槌碎黄鶴樓。", "摩霄拔劍斫月窟，何如投筆亦封侯。", "白晝殺人誇意氣，何如煙雨卧漁舟。"]}