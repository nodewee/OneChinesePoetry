{"author": "王庭珪", "period": "宋", "type": "诗", "title": "再和酬王元勃舍人見寄", "paragraphs": ["風電聒天雷動地，老父閉門呼不起。", "從教卷却屋上茅，偶遇時豐且歡喜。", "閭閻比歲連旱荒，椎肌斵骨生千瘡。", "羽書止欲調兵食，不貯别庫爲私藏。", "吾君撥亂如光武，將軍不數韓擒虎。", "龍神自將羽林兒，折箠一揮開北土。", "誰識江南刺史天，政平訟理仍豐年。", "村中儻無石壕吏，吏不捉人人夜眠。"]}