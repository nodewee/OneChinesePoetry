{"author": "王庭珪", "period": "宋", "type": "诗", "title": "送安成知縣周子發", "paragraphs": ["安成斗絕吳楚東，妖氛未息仍歳凶。", "公當是時宰斯邑，眼底日厭旌旗紅。", "胡兒初寇中原地，驛騎符移星火至。", "衆方敲捶立威名，公能使民歌愷悌。", "公家人物自魁雄，弟兄蹀躞騎青驄。", "端能經世任國事，同時獻納蓬萊宮。", "繡衣持斧今無對，虎節麟符照湖海。", "行看三鳯接雲飛，共濟艱危熙帝載。"]}