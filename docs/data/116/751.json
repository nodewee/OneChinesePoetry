{"author": "王庭珪", "period": "宋", "type": "诗", "title": "送僧祖麟遊龍會", "paragraphs": ["大仰古禪窟，秀色摩穹蒼。", "蜿蜒屬龍會，半壁開寶坊。", "中有寂寞人，宴坐花雨傍。", "杜門不說法，碧眼照胡床。", "子昔喜行脚，拄杖走四方。", "所至螺鼓閙，正作佛事忙。", "是中不可住，令人心發狂。", "却尋龍會山，夜深聞妙香。", "起望山上月，千山同一光。", "從來遠行客，終必還故鄉。", "便當隨月歸，急掃松下房。", "芒屩儻已具，留錢辦茶湯。"]}