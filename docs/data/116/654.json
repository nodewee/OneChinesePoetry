{"author": "王庭珪", "period": "宋", "type": "诗", "title": "舟次白沙", "paragraphs": ["朝發螺浦湄，暮宿白沙口。", "初爲夜行計，有物應掣肘。", "山雲四面起，風濤半江吼。", "落帆危石磯，就枕不敢久。", "林深鳴鶴鵲，村遠聞雞狗。", "夢覺知月明，破篷見牛斗。", "起視天色清，解纜欲放溜。", "浪頭聒天響，掀簸入我牖。", "蒲帆未及張，篙師復回首。", "渡頭有古祠，壁畫雜怪醜。", "舟人相與言，勸我酬神酒。", "出處本細事，陰晴亦常有。", "我固不問天，豈問土木偶。"]}