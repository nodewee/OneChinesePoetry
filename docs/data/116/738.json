{"author": "王庭珪", "period": "宋", "type": "诗", "title": "和周秀實田家行", "paragraphs": ["旱田歳逢六月尾，天公爲叱羣龍起。", "連宵作雨知豐年，老妻飽飯兒童喜。", "向來辛苦躬鋤荒，剜肌不補眼下瘡。", "先輸官倉足兵食，餘粟尚可瓶中藏。", "邊頭將軍耀威武，捷書夜報擒龍虎。", "便令壮士挽天河，不使腥羶汙后土。", "咸池洗日當青天，漢家自有中興年。", "大臣鼻息如雷吼，玉帳無憂方熟眠。"]}