{"author": "王庭珪", "period": "宋", "type": "诗", "title": "酬劉震仲", "paragraphs": ["憶對秋風與公别，風吹雲開露明月。", "高談不作儒生酸，舌翻波瀾吐奇絕。", "今朝馬首從西來，笑我窮愁不掀揭。", "蟠泥蛟螭氣如蜺，不肯一吐人安知。", "要令光彩射月脇，五色萬丈天南垂。", "我聞此語中夜起，誰與插翼白日馳。", "低心逐駑駘，青衫走塵土。", "何當大醉騎鯨魚，凌烟飛過蓬萊渚。"]}