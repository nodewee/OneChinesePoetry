{"author": "王庭珪", "period": "宋", "type": "诗", "title": "余棄官累年劉元弼作詩見勉次韻奉謝", "paragraphs": ["我生寡結交，論議誰與質。", "憤氣不可蟠，龍蛇走鬰律。", "少年學奇字，費力弄紙筆。", "不讀五千卷，亦慕入此室。", "腰間插櫑具，談兵尤縱逸。", "時方用巨人，顧我何品秩。", "往年承平久，出師無紀律。", "群盗尚縱横，豈但開邊失。", "皇威振海岱，戈甲耀霜日。", "自可掃欃槍，掩耳驚雷疾。", "故人起閭巷，宿昔登近密。", "聲焰動四方，風雲生咤叱。", "犬羊猶爛漫，氛氣何時畢。", "感公贈以言，欲往非儔匹。", "此事恐不免，高卧安敢必。"]}