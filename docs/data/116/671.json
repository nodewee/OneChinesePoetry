{"author": "王庭珪", "period": "宋", "type": "诗", "title": "廬陵行", "paragraphs": ["廬陵地控虔與洪，孤城斗絕吳楚東。", "連年賊兵塞官路，烽火照夜旌旗紅。", "治中來時正逢此，自請按行山谷中。", "禾州吉水方震動，縛取兩渠來釁鐘。", "兇徒披靡拜麾下，願持田器爲良農。", "凱歌歸陳破賊狀，捷書飛入甘泉宮。", "甘泉侍臣知姓氏，天子往往聞其風。", "謂當到闕問邊事，邊上如今塵不起。", "但把長牋造鳯棲，莫說渡河挑馬棰。", "此公淹久佐一州，安用州民遮道留。", "州中老人錯料事，此公行立螭坳頭。"]}