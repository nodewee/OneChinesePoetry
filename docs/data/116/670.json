{"author": "王庭珪", "period": "宋", "type": "诗", "title": "寅陂行", "paragraphs": ["安成城頭烏夜宿，啼烏未起雞登木。", "傾村入城來送君，馬首摩肩袂相屬。", "但有龐首不識名，何物老翁出山谷。", "老翁持酒前致詞，家住西村大江曲。", "大江兩岸皆腴田，古有寅陂置官屬。", "自從陂廢田亦荒，官中無人開舊瀆。", "公沿故道堰横流，陂傍秔稻年年熟。", "今年雖旱翁不憂，田頭已打新舂穀。", "誰云此陂會當復，老父曾聞兩黄鵠。", "嗟哉如君不負丞，躬行阡陌勸農耕。", "監司項背只相望，風謡滿路胡不聽。", "胡不聽，寅陂行，爲扣天閽叫一聲。"]}