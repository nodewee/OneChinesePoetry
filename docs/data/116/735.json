{"author": "王庭珪", "period": "宋", "type": "诗", "title": "和周通判永豐破賊", "paragraphs": ["五更盾上聞磨墨，夜半偏思破殘賊。", "平明露布已成文，倚馬不知軍務劇。", "初傳别駕下南州，人如天馬徠西極。", "指揮猛士驅貔虎，坐使威聲馳絕域。", "狂胡昔渡西樓山，漢皇不閉玉門關。", "四方羣盗蝟毛起，旌旗光拂牛斗間。", "回戈必定東征去，鎧仗如雲光照路。", "捷書飛入甘泉宮，插羽鳴鞭氣横騖。", "公家人物世不衰，况復詩名天下知。", "探驪得珠何崛奇，更欲盡採珊瑚枝。"]}