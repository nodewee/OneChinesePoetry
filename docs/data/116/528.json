{"author": "劉一止", "period": "宋", "type": "诗", "title": "曾宏父将赴官都城示詩次韻自述并贈其行", "paragraphs": ["庾信多哀思，年來方解愁。", "低徊甘吏役，骯髒豈人謀。", "儋石纔知飽，私田詎敢求。", "尚能吟玉案，未忍困牙籌。", "公子年方壮，才名惜甚休。", "聊持江氏筆，來賦謝公樓。", "慷慨思千里，翺翔近十洲。", "逢時寧有愧，閱世自多憂。", "客路塵沙暗，春風草木柔。", "公行欣入洛，我老謝封留。", "日月消書帙，江湖落釣舟。", "經綸公等事，此意莫悠悠。"]}