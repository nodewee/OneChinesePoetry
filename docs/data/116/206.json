{"author": "韓駒", "period": "宋", "type": "诗", "title": "上鮮于使君生辰詩", "paragraphs": ["惟昔高唐夢，熊羆召吉占。", "氣鍾西蜀秀，時應仲秋嚴。", "江漢揮麈尾，風雲起筆尖。", "微詞追屈宋，精義到黄炎。", "操履禁寒柏，名聲耿衣蟾。", "擊強雕鶚健，治劇鸊鵜銛。", "使者旌旄易，將軍印綬添。", "鴛鴦隨步武，虎豹入韜鈐。", "錦覆郎官被，彤垂太守襜。", "兩行分蜜炬，十里上珠簾。", "禮士嘗懸榻，誅奸忽奮髯。", "雨堂昏絳帳，風帙亂牙籤。", "銀漢星初煥，金莖露已霑。", "歡聲連北固，壽邑更東漸。", "麗句充文几，奇香溢玉奩。", "簪紳五福具，樽俎四夷兼。", "賤子真殊幸，清標獲屢覘。", "談蒙雕朽木，猥辱畫無鹽。", "嘉運方熙洽，英才豈滯淹。", "佇公歸法從，斯道慰民瞻。"]}