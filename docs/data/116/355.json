{"author": "劉一止", "period": "宋", "type": "诗", "title": "與家姪季高夜語用毛內相韻", "paragraphs": ["儒生習氣非偶然，出入文史東西家。", "掃除凈盡如宿草，春風一夕已復芽。", "子方妙年有奇氣，我已種種成蒼華。", "文章百巧坐一窮，無地可學東陵瓜。", "擩嚌山色吞湖光，凜凛尚可驅百邪。", "子昔自云有仙骨，夢騎青螭籋飛霞。", "要與李杜高頡頏，下視餘子窘可嗟。", "寒燈夜語耿不寐，似覺冰雪生齒牙。", "頗言室有法喜妻，幸是元無翁可撾。", "何如從吾巢雲巔，共訪葛洪學丹砂。"]}