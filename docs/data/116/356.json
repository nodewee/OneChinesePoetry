{"author": "劉一止", "period": "宋", "type": "诗", "title": "贈別歸安周縣丞二首  其一", "paragraphs": ["自我居里間，連墻絕未去。", "非我敢杜門，客實莫我顧。", "頽然坐空廬，習懶已成痼。", "惟有一束書，遮眼慰遲暮。", "周郎來何許，文字得我怖。", "淵源笑鯢桓，采色隱豹霧。", "追随古河洲，山色入幽步。", "詩文互徴逐，酒鸞及時具。", "如我衆棄餘，君意獨何慕。", "入蘭不知芳，逐臭無乃誤。", "君亦忘機人，足跡亂鷗鷺。", "堂前種白蓮，心境涵凈土。", "觀空本無說，因物自吐露。", "往來忘時節，相對兩如寓。", "屈指說去官，始憶三年住。", "囅然同一笑，歲月真脫免。", "我不記前三，更問末後句。"]}