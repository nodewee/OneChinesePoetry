{"author": "劉一止", "period": "宋", "type": "诗", "title": "家姪季高作詩止酒戲賦二首  其一", "paragraphs": ["淵明出從任，初亦計林田。", "一朝倦束带，唾棄如飄烟。", "無酒每從人，兹事若可憐。", "醉來便逐客，卿去我欲眠。", "了知此賢胸，醒醉皆超然。", "胡爲遽止酒，而作止酒篇。", "此身役萬物，不使一物偏。", "有偏即是累，在性皆非圓。", "我樽可忘酒，我琴故無絃。", "攜琴玩空樽，惟我樂也天。"]}