{"author": "劉一止", "period": "宋", "type": "诗", "title": "賦建安林尚能家追遠堂一首", "paragraphs": ["履霜存永慕，風樹寄悲惋。", "古來孝子心，百歲常輾轉。", "雞豚逮親存，適意寧一臠。", "他時轂千乘，泣涕顔有靦。", "生世苟如此，豈得但理遣。", "所以奉嘗事，自竭叵不勉。", "尚能七閩秀，器識頗凝遠。", "求官自束髮，捧檄恨晼晚。", "歸懷追養勤，作堂近山巘。", "欲招九原魂，彷彿此息偃。", "牛羊家自腯，菘韭傍可剪。", "春秋及時祀，情物兩俱腆。", "遂令里間兒，艱詫知禮典。", "孰先如此堂，孰孝如此悃。", "從今大而門，至行神所戩。"]}