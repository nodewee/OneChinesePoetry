{"author": "王庭珪", "period": "宋", "type": "诗", "title": "觀徐明叔畫湘西磨崖圖", "paragraphs": ["衡山高出北斗邊，九疑蒼梧相屬聯。", "羣峰環走如却立，山脚插入瀟湘川。", "朱陵渺邈迷處所，白鶴噴薄飛流泉。", "坐看徐郎拂絹素，盡驅山岳置眼前。", "徐郎豈是真畫手，酒酣遊戲乃其天。", "巴陵洞庭連浦溆，鯨鯢蟠穴爲賊淵。", "詔謂將軍出旗鼓，樓船蹴踏驚浪喧。", "欃槍夜落照湖水，雕弓十萬猶控弦。", "湘西古寺最奇絕，丹崖翠壁開何年。", "况公文章善敘事，大字怪偉宜鑱鐫。", "中書異時觀落筆，因煩吮墨圖凌煙。", "孟公韓公毛髪動，腰靫大羽冠進賢。", "他年中興事可考，公名亦與兹山傳。"]}