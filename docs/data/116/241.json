{"author": "韓駒", "period": "宋", "type": "诗", "title": "壽鄭丞相", "paragraphs": ["歲在淵獻牽牛中，月缺其圓夜無風。", "不知魏分此何夕，瑞光千丈如長虹。", "乃是絳闕來榮公，仙宮羽衛紛層空。", "榮公鼎軸三朝老，活國時推第一功。", "已見指揮收北地，曾聞談笑卻西戎。", "震風凌雨士奔走，十年分與爲帡幪。", "陰功隱德乃如此，故應福祿來無窮。", "朝來寶閣動喜氣，黄雲赤霧相溟濛。", "紫衣貴人押君賜，琥珀酒艷琉璃鍾。", "小儒荷恩與稱述，詩自老來殊不工。", "獻公以九皋之仙鶴，祝公以萬仞之喬松。", "願公壽與宋無極，劍履日在明光宮。"]}