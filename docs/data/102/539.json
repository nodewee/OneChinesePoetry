{"author": "家鉉翁", "period": "宋", "type": "诗", "title": "謝劉仲寬惠茶", "paragraphs": ["憶昨中原全盛時，五方貢茶走京師。", "建溪頭綱最先到，天子特命開經闈。", "儒臣講畢上命坐，瀹茗初試瓊甌甆。", "雲章昭回耀几席，羣公進謝因進規。", "我生也後不及見，耳聞盛事長嗟咨。", "十年流落古瀛下，誰謂荼苦甘如飴。", "蓬山偉人國俊彥，哀此下土南冠羈。", "肯分錫賫賁衰朽，定知眷奬超凡私。", "公才雅在嚴徐右，公學獨出河汾師。", "穹班近聞長祕府，奎壁分野生光輝。", "儒臣見用天下福，講席宏開太平期。", "蒼崖赤子望蘇息，霖雨八荒捨公而其誰。"]}