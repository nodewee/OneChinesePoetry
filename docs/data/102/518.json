{"author": "家鉉翁", "period": "宋", "type": "诗", "title": "趙提舉求作字余辭以不能工仍作詩謝之", "paragraphs": ["少年振臂入場屋，寸晷謾書誇拙速。", "中年收斂歸法度，不能爲顔僅爲谷。", "晚歲頗爲憂患困，弱腕不禁事物逐。", "要之作字非所長，空腔僅存十年讀。", "有客來從析津頭，翰墨多藏玉韞匵。", "從我乞書戲我耳，爲君小試知君蹙。", "長箋浄練雪不如，牆角鼠芒嗟已禿。", "此邦椽筆廣文翁，何用更向寒汀索野鶩。"]}