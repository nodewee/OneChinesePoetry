{"author": "家鉉翁", "period": "宋", "type": "诗", "title": "贈雲山逸人劉巨川瞽而談命", "paragraphs": ["世人具眼知多少，見山不知雲山好。", "斯人背境自觀心，識破雲山千萬層。", "須知萬物備於我，高下散殊何往而非道。", "善觀物者觀以心，目所未見心已瞭。", "聞君學易多歷年，妙處能探造化先。", "維艮之背不與事物對，物具一極常與此心會。", "君知雲山雲山亦知君，是之謂行其庭不見其人。"]}