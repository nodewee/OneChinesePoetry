{"author": "家鉉翁", "period": "宋", "type": "诗", "title": "題陳子新所藏雲山小景漁磯二士", "paragraphs": ["道人胸次絕塵滓，能得工夫無盡意。", "醉中引興春山青，醒來弄翰秋風起。", "晦明變幻在毫端，倏忽煙波幾千里。", "少年我嘗識其人，不見于今垂五紀。", "此圖似是夫君筆，餘子紛紛溟涬耳。", "黄沙蒼茫雪苑冬，旅窗展玩萬慮空。", "恍如身在苕源東，攝衣步上雲山最高峰。", "二客追隨不能及，相與指點平沙明月中。"]}