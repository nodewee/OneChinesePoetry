{"author": "家鉉翁", "period": "宋", "type": "诗", "title": "假館詩", "paragraphs": ["江南遺老瀛邊客，來時鬢斑今雪白。", "幾年坐困市井塵，五遷來到詩書宅。", "中州典型尚未艾，故家文獻宛如昔。", "主人盛年兀老蒼，古心不爲名利役。", "晝閒對客無俗談，夜燈從容須挾冊。", "有疑必問問必中，講學定知有源脈。", "世人騖外如輪雲，君心向道堅金石。", "念我南冠久縶維，分我三間明月席。", "綈袍厚德更高古，冬有纖纊夏有綌。", "我衰擬作菟裘藏，感君推田城西陌。", "今年不歸明年復不歸，病骨嶔𡼭會當化爲原上骼。", "擬從諸君豫乞石一方，他年埋之塚前三四尺。", "上書宋使姓某其名某，下書人是西州之西老逢掖。", "平生著書苦不多，可傳者見之春秋與周易。"]}