{"author": "潘璵", "period": "宋", "type": "诗", "title": "移種菖蒲", "paragraphs": ["誰剪蒼龍髯，種之水邊石。", "不與草爭春，四時挺幽碧。", "余心具靜觀，而愛此正色。", "一朝移香根，古瓷手親植。", "疏之以泠風，沐之以甘澤。", "得此伴閑身，凡花何足惜。", "呼童汛浄室，寘彼芝蘭側。", "如參物外人，利名念俱釋。", "如親詩中仙，冷澹趣相得。", "人物本一體，清濁霄壤隔。", "物以類而聚，人於交貴擇。", "人爲物之靈，詎可乏真識。"]}