{"author": "家鉉翁", "period": "宋", "type": "诗", "title": "東方職生之地而異端之書指爲地下獄余竊非之", "paragraphs": ["五行木維仁，四德春維元。", "混淪判八極，維東最爲尊。", "萬形囿大化，生生此其門。", "茲爲九州鎮，豈以三望論。", "彼爲異端說，怪誕驚愚昏。", "妄指陽明地，同彼長夜閽。", "愚人戢冥威，奔走不憚煩。", "頑夫驚罪福，未死先飛魂。", "年年春向晚，時事羞蘋蘩。", "我在神即在，帝顧良亦繁。"]}