{"author": "丁開", "period": "宋", "type": "诗", "title": "漂泊岳陽遇張中行因汎舟洞庭晚宿君山聯句", "paragraphs": ["元氣無根株，地脈有斷絕。", "日月互吞吐，雲霧自生滅。", "楚妃結幽想，巴客答清吷。", "寧知莽蒼中，不假巨鼇力。", "勢閲南紀浮，思隨西風發。", "形影寄孤舟，吾道成鴃舌。", "笑談正凌傲，俯仰不偪側。", "每與景物會，未省歡娛畢。", "疊翠晚愔愔，墮黄秋的的。", "魚龍負贔贔，獨鳥去不息。", "曠原眇周抱，異境超慌惚。", "徑度萬頃空，忽得一拳碧。", "稍稍雞犬近，依依鐘梵夕。", "推門月微墮，煮茗香初歇。", "衣裳識霜信，瓶鉢了禪悅。", "事定心源清，夢回斗柄直。", "周游興欲盡，長往計未决。", "出門更回首，沙水盪虛白。", "美哉神禹功，已矣三苗國。", "山川長不朽，愚智俱可惜。", "神交正冥冥，指點空歷歷。", "慎勿語俗人，桃源恐相失。"]}