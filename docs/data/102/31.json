{"author": "方回", "period": "宋", "type": "诗", "title": "望南山別峰見樹間煙出知有隠者", "paragraphs": ["南山有別峰，石樹相因依。", "茲晨偶流目，遥見青煙微。", "未知此林下，誰家掩荆扉。", "我亦欲一往，結茅紉槲衣。", "秋飯所種粟，春羹自生薇。", "今年四閲月，孤城閉賊圍。", "當其薪粲絕，無翅何由飛。", "客謂郊關外，似覺事轉非。", "歲儉剽奪急，村荒遊徼稀。", "豺狼方磨牙，擇人以自肥。", "市隠世態惡，巖棲心事違。", "四海豈不廣，惆悵將焉歸。"]}