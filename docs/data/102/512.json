{"author": "家鉉翁", "period": "宋", "type": "诗", "title": "元和修復馬政圖", "paragraphs": ["君不見明皇開元初，前驅萬騎雲煙鋪。", "中年不戒履霜漸，乃以牧權付之營州軋犖奴。", "驅我天閑入鼠穴，八坊奇産空無餘。", "元和天子奮威斷，收拾舊物還中區。", "向來汧渭孳生處，猶有牧人自營牧與芻。", "爭持私牽應詔書，願備法駕王前驅。", "詩翁感歎成八解，何人畫工畫爲圖。", "此圖似是八之一，元和舊事猶可識。"]}