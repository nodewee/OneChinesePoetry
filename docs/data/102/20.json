{"author": "方回", "period": "宋", "type": "诗", "title": "初二日許公度使君來自西坑賊寨見訪", "paragraphs": ["曰予視賊壘，雨且二十日。", "山行屢顛仆，泥行馬沒膝。", "火攻未可施，諸軍睨空碧。", "小醜膽氣粗，亦有砲與石。", "持榜以招之，貸命續糧食。", "彼謂一下山，求活豈可得。", "使君廉且慈，眉攢咽爲塞。", "未必皆凶徒，脅從十有七。", "暴露數月矣，武將正憤悒。", "合圍焉肯退，但欲事鏖擊。", "天意不肯晴，詎不念冤抑。", "渠魁謀遁逃，所幸已就執。", "焉得遂兩解，曲赦與抆拭。"]}