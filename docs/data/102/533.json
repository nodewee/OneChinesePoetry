{"author": "家鉉翁", "period": "宋", "type": "诗", "title": "朱信叔洛陽人往佐長安省幕", "paragraphs": ["洛陽中州中，長安中州雄。", "大山巨澤九土鎮，三光五嶽淑景通。", "君居洛南雅是溫石輩，今佐大幕全護咸秦衝。", "高懷頗堪陪坐嘯，逸氣直上干青空。", "籌帷暇日頻訪古，溪山好處須從容。", "秦宮漢苑久已成陳跡，寒烟茂樹倏忽迷西東。", "車鄰激壯滿汧渭，周雅博大基鎬豐。", "請君收取入筆硯，可以陶寫詩書胸。", "由秦而西是爲入蜀道，乘興一登岷峨矗天峯。", "我家正住岷峨下，定有鄉人故老諏衰蹤。", "爲言仗節瀛海上，齒髮衰謝氣如虹。"]}