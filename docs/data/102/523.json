{"author": "家鉉翁", "period": "宋", "type": "诗", "title": "牡丹坪詩", "paragraphs": ["洛花古來稱第一，金爲之相玉爲質。", "畫堂深處養根荄，麗日光中見顔色。", "人力栽培儻未周，本然之天從而失。", "我家大峨峰頂牡丹坪，傲雪凌霜知幾春。", "冬深突兀層崖上，春來爛漫紅雲生。", "相傳皇人煉丹處，帝勅六丁爲守護。", "天葩只合奉天人，那許移根到下處。", "吁嗟皇人長與花爲主，世上紅紫紛紛何足數。"]}