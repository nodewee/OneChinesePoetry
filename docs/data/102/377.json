{"author": "柴望", "period": "宋", "type": "诗", "title": "塞下行贈韋士穎歸鄂渚上江陵謁閫相", "paragraphs": ["長安二月春正濃，長江二月風正急。", "城頭楊柳雪絮飛，道傍黏雨沱潦濕。", "邯鄲誰家俠少年，上馬意氣揮金鞭，下馬掃筆大如椽。", "興來一石未能醉，劇飲數斗口流涎。", "玉山跌倒扶未起，金鞭留當酒家裏。", "隔樓彷彿畫眉人，相邀夜宿鴛鴦被。", "睡魔不醒五更鐘，笛聲吹斷相思淚。", "嘐嘐鳴雞將度關，欲去未去踟躕間。", "道逢項莊把劍舞，樓上美人歌玉環。", "劃然掣電蛟龍怒，便指南樓問歸路。", "二千三百里更長，爾備衣糧我屝屨。", "青衫著破不堪典，典到青衫共誰語。", "世上豈無虬髯漢，散財結客千千萬。", "豈無燕昭萬黄金，築作高臺禮瓌彥。", "秦坑漢駡不肯收，自是一番遭薄賤。", "唐人科舉更糊名，天下英雄消沮盡。", "生兒不學去封侯，錐毛弄禿成霜鬢。", "世無荆軻樊於期，只今誰復是男兒。", "我聞兵凶戰危事，愁殺天上蚩尤旗。", "人心承平易思亂，中原塊土急驅漢。", "蔡城未下闢未誅，機來一髮不容間。", "三邊未即妖祲清，天河何時能洗兵。", "送君不作斷腸客，三尺一騎君西征。", "臨岐酌酒再三語，今日君王自神武。", "此行投筆事班超，不必區區問兒女。", "上流夜夜雨如箭，下流砲火驚淮甸。", "襄師重屯郢州北，淮師未解長江面。", "勸君莫賦橫槊詩，樓頭正要籌邊算。", "軍前一著天下奇，夜斬樓蘭無人知。", "露布直到天子墀，六宮懽動龍顔怡。", "維清象武獻太廟，未央前殿稱玉巵。", "搴旗斬將不足道，運籌帷幄果謂誰，曰何功第一參次之。", "噫吁嘻，帝命我公歸衮衣。"]}