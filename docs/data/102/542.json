{"author": "家鉉翁", "period": "宋", "type": "诗", "title": "寄洞霄道友清溪翁", "paragraphs": ["漢家中郎年七十，霜鬢垂垂人不識。", "冬深破屨踏層冰，暑到露頭走赤日。", "窮堅老壯本分事，百年未死爲形役。", "洞天九鎖鬰嵯峨，古來相傳神仙宅。", "我嘗結茅天柱前，屐齒蒼苔印行跡。", "劫火洞然城郭非，清境不壞還如昔。", "安期羨門我輩人，圓嶠方壺一咫尺。", "夢魂幾度如相逢，別來已久知相憶。", "願分仙家九轉丹，服之身輕生羽翼。", "周遊八表任去來，跳出陰陽寒暑域。"]}