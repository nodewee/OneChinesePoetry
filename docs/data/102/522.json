{"author": "家鉉翁", "period": "宋", "type": "诗", "title": "過沛題旅壁", "paragraphs": ["單呂早識隆準公，擇壻能得人中龍。", "云何託女不託宗，歡娛未了萬事空。", "沛人猶言令善相，善相如此術亦窮。", "高皇先識萬物表，芟刈羣雄如薙草。", "孽女近在目睫間，濫觴不戒使滔天。", "向非遺後餘此二三老，安知北軍袒右與袒左。", "嗟哉塗山啟夏任啟周，女德王功相匹休。", "令名堂堂照千古，不似沛中呂氏女。"]}