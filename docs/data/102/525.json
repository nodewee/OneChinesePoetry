{"author": "家鉉翁", "period": "宋", "type": "诗", "title": "爲景山題", "paragraphs": ["先天而生者道之初，後天而存者道之壽。", "人能知道爲可貴，斯能與道同其久。", "粵從羲黄迄孔孟，大原千古垂不朽。", "書以道事萬化源，易以明理羣經首。", "詩三百所蔽思無邪，禮三千主敬內自守。", "我性其性天其天，念茲在茲謹所授。", "紛華過眼空中雲，綺麗墮前苗之莠。", "德人澄心制萬變，仁壽天爵我固有。", "福惟自求命自作，慾浄理明鑑無垢。", "勿貳以二參以三，環堵中間維道囿。", "存之又存悟本元，心與道一逢原在左右。", "惟茲皇覽揆度辰，臨陽浸長泰道亨。", "爲君大書湯盤九字銘，願君進德日新又新與歲而俱新。"]}