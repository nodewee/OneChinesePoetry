{"author": "方回", "period": "宋", "type": "诗", "title": "孚舟亭獨坐", "paragraphs": ["犖確蒔秈米，淺清釣鯈魚。", "茲事不在多，克儉即有餘。", "俯仰六十載，山城八遷居。", "憶昔罷閫幕，始有此屋廬。", "鞠躬畚瓦礫，流汗薅茅苴。", "前後列花果，左右環圖書。", "誰令厠朝士，又駕太守車。", "大兵革宇宙，乘時沸猱狙。", "斸掘壞畦徑，抉偷夷庭除。", "厨荒敗炊爨，室空移貯儲。", "歸來問鄰舊，死徙徒欷歔。", "募工淘穢井，課僕通污渠。", "旋理短檠燈，復荷長柄鋤。", "倏忽九寒暑，出入無馿輿。", "忍貧不肯仕，人謂回也愚。", "今歲事大謬，羣賊屠郊墟。", "古樹伐作薪，野茹挑爲蔬。", "淡食已數月，窮乃至此歟。", "筋力既衰劣，鬢毛苦凋疏。", "以今較疇昔，百事皆弗如。", "弗如又何嗟，不繫天命且。", "柴荆永日閉，池亭秋霽初。", "朝看白雲起，暮對丹霞舒。", "獨坐心自賞，是身如空虛。"]}