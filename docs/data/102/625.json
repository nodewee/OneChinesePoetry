{"author": "賈似道", "period": "宋", "type": "诗", "title": "促織歌", "paragraphs": ["新蟲調理要相當，殘暑盆窩須近凉。", "漸到秋深畏風冷，不宜頻浴恐防傷。", "養時盆罐須寬闊，下食依時要審詳。", "水食調勻蛩必旺，看時切莫對陽光。", "水時併盡方堪鬭，不可傷饑患飽忙。", "盆內土須蚯蚓糞，相宜蓋爲按陰陽。", "如此宿蟲無姤色，仍將宿水換新漿。", "假如草葉供蟲嚙，齒軟仍知牙更僵。", "過籠窩罐安排固，行動提携總不妨。", "酒後切忌將來看，壯氣沖傷走跳狂。", "誤放橘橙充食物，食之蟲腹反爲殃。", "安頓必須清凈處，油烟熏損不剛强。", "過期未鬭頻頻看，仍復收拾用意藏。", "倘或打食口齒謾，必須醫損按前方。", "不察强弱當場鬭，必是遭輸笑不良。", "蓋盆謹慎休留隙，免使奔逃意下慌。", "看取調養依斯譜，蟲體無傷齒更剛。", "堪憐一種清幽物，歲歲三秋聲韻長。"]}