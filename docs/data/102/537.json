{"author": "家鉉翁", "period": "宋", "type": "诗", "title": "歲暮傳易終成長吟書送景山茂實", "paragraphs": ["易乎易，萬古傳來惟一易。", "羲文之心即是周孔心，問誰要於心外尋脚跡。", "畫之前，妙處難爲言。", "畫之後，乾坤實居萬化先。", "誰將乾坤大父母，下與五十六卦爲等伍。", "既道先天一字無，云何却以後天混入先天圖。", "嗟吁平生粗知讀周易，只向本本原原認太極。", "一易之外更無之，嗟哉何人更以三爲七。", "欲知玄，問子雲。", "欲知包，問子平。", "欲知筮，當叩焦與京。", "要識乾坤真面目，請將四聖之經閉戶十年讀。"]}