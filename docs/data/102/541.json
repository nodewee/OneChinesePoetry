{"author": "家鉉翁", "period": "宋", "type": "诗", "title": "見星行贈武春卿", "paragraphs": ["天星之熒熒兮，歷幾千萬年光景常如新。", "人心之存存兮，特宇宙一粟粒乃能與天星同其明。", "天象此以爲象兮，維實理之著見。", "人心此以爲心兮，乃妙用之流行。", "微雲去來等妄幻，本體湛虛絕纖塵。", "是故善觀心者感星而自悟，境與心會不知星之爲我我之爲星。", "嗟爾甘石氏之爲學，仰測璇象若尺之有寸寸之有分。", "但能以常數而窺陳跡，不能外躔郭而探造化之所以神。", "我欲與君陵太虛而步碧落，稽首再拜謁帝庭。", "仰瞻天辰上曜之正色，次閲蒼龍赤鳥兔龜形。", "願求天光灑我昏濁質，使我自心圜明瑩徹，會萬象而涵太清。", "歸來跳出陰陽五行外，初筮再三閉口勿復論。"]}