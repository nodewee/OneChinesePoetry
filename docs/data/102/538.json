{"author": "家鉉翁", "period": "宋", "type": "诗", "title": "謝舜元以墨竹爲贈", "paragraphs": ["我家苕源山深處，萬竹森森飽風雨。", "一從脚踏黄沙堆，不見此君四寒暑。", "夜來有夢到家山，蒼筠翠榦猶依然。", "覺來欲賦不得賦，誰能爲我傳其天。", "東鄰蕭然歲寒客，寓意於物無留跡。", "當年親識洋州孫，寫得寒梢數千尺。", "憐我卧疴少佳悰，卷送四壁泠然風。", "筆端妙處奪天巧，與我胸中生意俱無窮。", "高陽臺下見此兩奇特，子新之梅舜元竹。", "後先俱爲洞山來，夜夜白虹貫茅屋。"]}