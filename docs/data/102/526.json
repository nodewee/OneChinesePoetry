{"author": "家鉉翁", "period": "宋", "type": "诗", "title": "聞楊和卿在館中讀易不去手贈以詩", "paragraphs": ["人人讀醫經，知尊黄與岐。", "楊子讀醫經，乃以羲文周孔而爲歸。", "易中有妙義，醫中之奧與易相表裏。", "六十四卦字字是心法，八十一篇篇篇具易理。", "神聖工巧莫向外邊求，潔凈精微只此本心是。", "君觀恒卦字之文，左心右日合而成。", "心體湛然絕纖翳，日新又新常惺惺。", "要之醫經本自易經出，前聖作之後聖述。", "子以醫心會易心，三部九候中間有太極。"]}