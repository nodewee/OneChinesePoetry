{"author": "家鉉翁", "period": "宋", "type": "诗", "title": "萱草篇", "paragraphs": ["詩人美萱草，蓋謂憂可忘。", "人子惜此花，植之盈北堂。", "庶以悅親意，豈特憐芬芳。", "使君有慈母，星髮壽且康。", "晨昏謹色養，彩服戲其傍。", "燕喜酌春酒，歡然釂金觴。", "物理似有助，叢萱忽非常。", "競吐栗玉艷，欲奪金芝光。", "秀本自稠疊，駢枝亦熒煌。", "乃知風人意，比興宜成章。", "東野情思苦，少憂多悲傷。", "謂此兒女花，莫能解剛腸。", "斯言雖有激，疑其未通方。", "憂心無時已，徒枉憔悴鄉。", "寓物儻適意，何須動悲凉。", "况復循吏政，和聲入封疆。", "撫俗時用乂，事親日尤長。", "萱草歲歲盛，此樂安可量。"]}