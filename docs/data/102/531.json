{"author": "家鉉翁", "period": "宋", "type": "诗", "title": "送陳真谷赴邢州幕", "paragraphs": ["嗟余仗節五寒暑，豈不欲歸迷歸路。", "天涯獲識我輩人，乃是三生林壑侶。", "病身不死頼公藥，僦屋無人因公戶。", "蕭然一身水上萍，惟公爲我北道主。", "前晨除書到里門，雖爲公喜惜公去。", "明朝欲別更悽然，誰爲我依有文度。", "公身方健供時需，人生富貴在遲暮。", "衣錦歸來定何年，我帆已落吳松浦。", "再見便作來生期，臨分哽咽不得語。"]}