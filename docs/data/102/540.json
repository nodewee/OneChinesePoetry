{"author": "家鉉翁", "period": "宋", "type": "诗", "title": "爲旃檀像賦", "paragraphs": ["稽首古旃檀，曾共釋迦語。", "旃檀釋迦面目本來同，真身幻身何事相爾汝。", "如人對鏡照形像，拱兮揖兮若賓主。", "須臾人去鏡亦空，爾影我形兩無覩。", "木人漂流宇宙間，神通妙用歸何許。", "萬人從渠索釋迦，求福有時與福遇。", "佛如明月行太空，向曙俄然不知處。", "癡人競向波間覓，波間本非月所住。", "真邪幻邪兩忘言，如來無來亦無去。", "君不見佛書九譯來中原，妙處乃以無言傳。", "莫道旃檀有口不解說，非說之說三十二相全。"]}