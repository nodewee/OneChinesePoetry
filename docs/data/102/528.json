{"author": "家鉉翁", "period": "宋", "type": "诗", "title": "九日偶成呈彥舉", "paragraphs": ["高陽今日是重陽，與客憑高送一觴。", "白首相逢俱老大，黄花隨地看芬芳。", "故園三徑都荒了，目斷晴空歸路渺。", "人生暮景更天涯，眼中愁緒知多少。", "寒風蕭蕭吹我衣，酒闌莫遣帽簷欹。", "我歌老圃秋容句，君誦淵明歸去辭。", "我歌君和日欲夕，我醉君扶君須力。", "明年此會還相憶，江東暮雲千里隔。"]}