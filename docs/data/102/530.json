{"author": "家鉉翁", "period": "宋", "type": "诗", "title": "贈河間隠者苑君年八十有一", "paragraphs": ["海上有三山，瀛洲居其一。", "何年飛來神州赤縣東，其上至今猶有神仙宅。", "龐眉皓首方瞳翁，喬松羨門乃其匹。", "深衣大带儒中仙，不讀黄庭讀周易。", "乾元用九獨探數之原，九九妙契乾策八十一。", "萬事萬物從此始，衍之又衍至於千百億。", "壽翁以金書玉籙長生符，不若壽翁以邵子先天周子一太極。", "梅邊生意浩無窮，坐閲人間蟠桃幾回實。"]}