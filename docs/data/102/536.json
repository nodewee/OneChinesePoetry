{"author": "家鉉翁", "period": "宋", "type": "诗", "title": "贈談命王逸民", "paragraphs": ["逸民古稱避世士，不以功名累其意。", "有人向彼話窮通，拂衣歸來洗其耳。", "君字逸民見君心，云胡乃以談天爲己事。", "要令世間競進人，稍知山林巖壑味。", "吁嗟逸民莫學商山翁，商山卒爲三聘起。", "成都卜隠老君平，身處澗槃名聲動朝市。", "案頭周易是本經，未來千載瞭然在胸次。"]}