{"author": "家鉉翁", "period": "宋", "type": "诗", "title": "圯上行", "paragraphs": ["三代以還惟有漢，六經之外更無書。", "漢家自繼商周統，經術當傳孔孟餘。", "天生偉人元氣會，莘畝說岩乃其徒。", "掃除申商斥儀衍，混合宇宙需吾儒。", "便應平躋古王佐，小却亦稱大丈夫。", "云何赤帝應運起，乃以黄石爲先驅。", "太公六韜豈不善，顛秦蹶項或所需。", "繄欲上嘉羲黄媲隆古，詩書禮樂不可一日無。", "惜哉子房遯世早，不及遺經細探討。", "使公得與齊魯兩生遊，吾知漢道同商周。"]}