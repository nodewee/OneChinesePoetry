{"author": "家鉉翁", "period": "宋", "type": "诗", "title": "雪中梅竹圖", "paragraphs": ["梅兄乃我義理朋，竹友從我林壑遊。", "青青不受塵土涴，皜皜肯與紅紫侔。", "別來天涯今幾載，老大相逢俱白頭。", "玉龍排空展鱗鬣，天姥振佩鏘琳璆。", "古心姱節自爲伴，嚴氣正性誰能儔。", "兒童莫作飛絮看，道眼無以空花求。", "花飛絮舞兩值遇，殆天之合非人謀。", "嬌禽謾誇顔色好，弱羽難禁寒風遒。", "寄爾南枝尺寸地，莫與鶩羣爲輩流。", "何人畫工巧位置，使我坐對消閒愁。", "却風吹灰萬象改，平生故交還在不。", "綈袍猶思見范叔，雪堂賸欲逢元修。", "故山自有歸隠處，琅玕成林雪成塢。", "會當見汝面目真，西湖西畔踏雪尋故人。"]}