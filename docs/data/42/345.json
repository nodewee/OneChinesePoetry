{"author": "李昭玘", "period": "宋", "type": "诗", "title": "昂昂千里駒", "paragraphs": ["昂昂千里駒，逸氣吞九區。", "東馳越夕兔，西走窮朝烏。", "關山一息過，躑躅疑有無。", "快哉穆天子，遠駕周四隅。", "嘶聲想雲海，弄影有天衢。", "昆丘距赤水，度足纔須臾。", "眷言芻粟恩，豈敢論形軀。", "雄心忽摧頓，倦步成躊躇。", "日暮路途遠，天寒毛鬣疏。", "此時垂耳心，可復輕疲駑。"]}