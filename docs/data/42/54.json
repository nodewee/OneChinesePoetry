{"author": "蘇軾", "period": "宋", "type": "诗", "title": "次韵范淳甫送秦少章", "paragraphs": ["宿緣在江海，世網如予何。", "西來庾公塵，已濯長淮波。", "十年淮海人，初見一麥禾。", "但欣爭訟少，未覺舟車多。", "秦郎忽過我，賦詩如卷阿。", "句法本黄子，二豪與揩磨。", "嗟我久離羣，逝將老西河。", "後生多名士，欲薦空悲歌。", "小范真可人，獨肯勤收羅。", "瘦馬識醁耳，枯桐得雲和。", "近聞館李生，病鶴借一柯。", "贈行苦說我，妙語慰蹉跎。", "西羌已解仇，烽火連朝那。", "坐籌付公等，吾將寄潛沱。"]}