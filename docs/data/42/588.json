{"author": "釋清遠", "period": "宋", "type": "诗", "title": "標指六偈 入道", "paragraphs": ["道本無瑕，擬心已差。", "纔生眹兆，徧界空花。", "若欲全舉，除非直與。", "不用增添，現成規矩。", "洞徹根源，法法周圓。", "靈明法爾，妙絕言詮。", "言詮不得，得亦差忒。", "迥出根塵，古今取則。", "存不可見，亡兮對面。", "匪存匪亡，森羅自現。", "心外無法，法外無心。", "心法齊照，境智甚深。", "心忘照滅，境智同歇。", "一道通同，十方俱攝。", "生死涅槃，元無兩般。", "四生六道，息苦停酸。", "平等大道，無有邪正。", "胡漢不來，欲何爲鏡。", "像虛鏡皎，鏡像斯照。", "像去鏡亡，千聖非妙。", "此門難入，唯君自息。", "若入此門，半錢不直。", "不直半錢，萬國爭觀。", "所以說云，大道體寬。"]}