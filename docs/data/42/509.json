{"author": "慕容彥逢", "period": "宋", "type": "诗", "title": "次韵張察推詠密印竹軒", "paragraphs": ["衛尉才豪雖卓絕，溺志奢淫愧明哲。", "羅綺叢中醉復醒，趁拍佳人不成列。", "黄門侍郎天機深，傲世忘榮事高潔。", "侯印公主不解顔，好竹之心了無節。", "紛華必竟致青螺，恬澹有誰賡白雪。", "此君佳致識者稀，千古清風與明月。", "高僧欲現菩提心，種竹滿軒功未徹。", "嬋娟人共得觀臨，蕭瑟師當知演說。", "率然相造師勿嗔，勝遊本爲吾僧設。", "對君不惜洛生吟，更待詩酣歌一闋。"]}