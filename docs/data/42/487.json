{"author": "慕容彥逢", "period": "宋", "type": "诗", "title": "感春", "paragraphs": ["橋門並馳道，車轂聲摩空。", "重廊隔囂鬨，闃若林巒中。", "黎明寮寀集，聯騎紛蹄鬃。", "交情金蘭契，晤語藥石攻。", "翰墨時間作，辭氣爭豪雄。", "微蹤幸接武，徒愧勞無功。", "軒窗鑒晴日，簷外鳴春蟲。", "沉迷驚節物，飲啄嗟樊籠。", "沂風漸澹蕩，璧水初沖融。", "坐想名園花，芳菲衒青紅。", "儒宮異拘窘，胡爲苦匆匆。", "來時招客醉，駕言與君同。"]}