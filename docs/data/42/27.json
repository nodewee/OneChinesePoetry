{"author": "蘇軾", "period": "宋", "type": "诗", "title": "送陳伯修察院赴闕", "paragraphs": ["裕陵固天縱，筆有雲漢姿。", "嘗重連山象，不數秋風辭。", "龍騰與虎變，貍豹復何施。", "我窮真有數，文字乃見知。", "聞君射策日，妙語發疇咨。", "一日喧萬口，驚倒同舍兒。", "豈知二十年，道路猶遲遲。", "苦言如藥石，瞑眩終見思。", "屈伸反覆手，獨於君可疑。", "四門方穆穆，行矣及此時。"]}