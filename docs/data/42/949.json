{"author": "洪炎", "period": "宋", "type": "诗", "title": "遊都梁山", "paragraphs": ["風吹古渡口，雲滿都梁山。", "執熱厭偪仄，幽尋上孱顔。", "清泉似石乳，滴瀝巖竇間。", "乞此一瓢飲，爲祛千載煩。", "山靈知我意，殷然下層巒。", "散空作急雨，抉石出甘寒。", "一酌蕩齒頰，三咽縈肺肝。", "輕軀變滯骨，塵鞅思靈關。", "來當踏雲至，去當御風還。", "再拜謝神休，幸汝不我慳。"]}