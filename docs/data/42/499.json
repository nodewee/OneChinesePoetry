{"author": "慕容彥逢", "period": "宋", "type": "诗", "title": "次韵葉權之南宮春興", "paragraphs": ["三年客京華，雰埃侵鬢綠。", "花時豈相關，藜藿欣自足。", "故春鎖膠庠，庭槐如兔目。", "沂風清晝吟，璧水泛晨矚。", "今我復來茲，芳菲照華屋。", "日長簾幕深，欠伸倦晴燠。", "英英同舍郎，文采命騷僕。", "真想寄吟哦，詩壇令何肅。", "惟時屆清明，千官賜休沐。", "我事未渠央，矧敢念歸宿。", "何當榜貢書，諸生駭神速。", "君歌我乃賡，聊以慰局趣。"]}