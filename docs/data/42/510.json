{"author": "慕容彥逢", "period": "宋", "type": "诗", "title": "次韵鮮于學錄太一宮海棠", "paragraphs": ["巍巍樓觀神君宅，晝鎖眠魚斷人迹。", "囂塵不到春自濃，海棠繞砌花如織。", "日窺絳彩艷朝霞，露浥芳苞點靈液。", "枝侵香霧拂桁梧，乘風欲鬭蜿虹赩。", "都城三月賞花天，爭騁纖驪并赭白。", "廣文官冷苦無悰，偶到殊庭欣有得。", "嬌嬈初值欲開時，迴視羣葩澹無色。", "許昌風雅譏少陵，玉壘繞山夸蜀客。", "豈知移根古壽宮，瑶草華枝伴蕃殖。", "雨餘濃麗應更妍，負賞牽吟心未息。"]}