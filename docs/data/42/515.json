{"author": "慕容彥逢", "period": "宋", "type": "诗", "title": "送葉朝奉", "paragraphs": ["夫君才調天所旌，胸襟洞然秋月明。", "兩以文章對集英，老拳再中匠者驚。", "割鷄已詠劉江陵，盤根錯節君所輕。", "斷蛟剸割無能攖，懿效翹然宜彙征。", "列章論薦仁且明，炎凉三歲歌有成。", "千室不放休車行，斑衣歸學嬰兒聲。", "靈椿丹桂芬芷蘅，上堂獻壽樂事并。", "餘歡洽比賦丁丁，我之別兮不識情。", "君之愛我勤且誠，祝君轉飛九萬程，男兒功業貴崢嶸。"]}