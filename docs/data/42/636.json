{"author": "釋清遠", "period": "宋", "type": "诗", "title": "和五祖老和尚寄鐵牛歌", "paragraphs": ["混沌未分先剖判，生成不假陰陽煅。", "頭角前來是好牛，皮毛更不重更換。", "滿目平田無寸草，饑餐渴飲無生老。", "威音王佛是如今，有甚衆生可尋討。", "哮吼一聲天地動，達人見處吾無用。", "坐斷毗盧世界寬，自是衲僧眼皮重。", "一遇知音和始齊，自餘總是閑陪從。"]}