{"author": "蘇軾", "period": "宋", "type": "诗", "title": "次韵王滁州見寄", "paragraphs": ["斯人何似似春雨，歌舞農夫怨行路。", "君看永叔與元之，坎軻一生遭口語。", "兩翁當年鬢未絲，玉堂揮翰手如飛。", "教得滁人解吟詠，至今里巷嘲輕肥。", "君家聯翩盡卿相，獨來坐嘯溪山上。", "笑捐浮利一雞肋，多取清名幾熊掌。", "丈夫自重貴難售，兩翁今與青山久。", "後來太守更風流，要伴前人作詩瘦。", "我倦承明苦求出，到處遺蹤尋六一。", "憑君試與問琅邪，許我來游莫難色。"]}