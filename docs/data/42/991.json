{"author": "洪炎", "period": "宋", "type": "诗", "title": "遊石鼓山湧泉院", "paragraphs": ["昔聞石鼓鳴，今作石鼓遊。", "擊拊久已息，甲兵殊未休。", "精廬莊嚴海，百室雲霧浮。", "維時當長夏，蕭颯如凉秋。", "高崖不見日，老木枝相樛。", "靈泉發嵌竇，下注千仞溝。", "向來經行人，頗以名字留。", "俯仰百年內，磨鎸遍巖幽。", "石橋可坐卧，清絕無等儔。", "衆山合沓來，響答相獻酬。", "雖逢會心欣，未弭當世憂。", "不知稽山上，復有勝處不。", "六飛尚東巡，狐兔穴中州。", "戈鋋塞河洛，冠蓋集閩甌。", "墮此吠雪國，烈火爛不收。", "炎飆方焚輪，赫曦欲停輈。", "微生類焦穀，茲焉得依投。", "一乘凌風翰，濯纓天漢流。"]}