{"author": "李昭玘", "period": "宋", "type": "诗", "title": "觀劉孝嗣寫真", "paragraphs": ["程生高價傳兩都，劉子骨相真丈夫。", "呼兒當軒試一展，噱噱指點相驚呼。", "此應前日坐頭客，何乃不語嚴襟裾。", "胸中豪氣不可狀，但見粉墨無紆餘。", "虎頭食肉亦天賦，尺面封侯宜不誣。", "須知中令有真相，忽效香山悲故吾。", "凌烟功臣易磨滅，貞觀學士猶傳模。", "當時人物不易得，曾看風神有此無。"]}