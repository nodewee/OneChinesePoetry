{"author": "李昭玘", "period": "宋", "type": "诗", "title": "從張聖塗乞石", "paragraphs": ["先生築高隠，趣好清且獨。", "雲龍峰上石，跋草自鏨斸。", "發竅號陰怪，窮根攬坤腹。", "山靈不敢愛，鞭叱滿崖谷。", "危躋已穿履，大載幾折軸。", "直欲起巖巖，未容買碌碌。", "心營合天造，指化出神速。", "突兀傲中巔，憑陵勇雙矗。", "獸蹲目睥睨，龍攫腰回蹙。", "縮脰立幽鳥，擎顱卧孤犢。", "鯨鱗老廉利，相角怒撐觸。", "軒昂鶴引咮，贔屭鼇跂足。", "騰空快高思，排峭驚醉目。", "伊余朅來遊，步百吟周復。", "願從乞其餘，伴我東牆竹。", "猿鶴莫相嗔，此客意非俗。", "常令月色照，敢使塵土辱。", "日待風雨來，起看空遶屋。"]}