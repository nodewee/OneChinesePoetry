{"author": "蘇軾", "period": "宋", "type": "诗", "title": "次韵晁无咎學士相迎", "paragraphs": ["少年獨識晁新城，閉門却掃卷旆旌。", "胸中自有談天口，坐却秦軍發墨守。", "有子不爲謀置錐，虹霓吞吐忘寒饑。", "端如太史牛馬走，嚴徐不敢連尻脽。", "徘回未用疑相待，枉尺知君有家戒。", "避人聊復去瀛洲，伴我真能老淮海。", "夢中仇池千仞巌，便欲攬我青霞幨。", "且須還家與婦計，我本歸路連西南。", "老來飲酒無人佐，獨看紅藥傾白墮。", "每到平山憶醉翁，懸知他日君思我。", "路傍小兒笑相逢，齊歌萬事轉頭空。", "頼有風流賢別駕，猶堪十里卷春風。"]}