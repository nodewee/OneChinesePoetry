{"author": "慕容彥逢", "period": "宋", "type": "诗", "title": "讀陶淵明集", "paragraphs": ["晉末何所似，波心躍長鯨。", "生民畏擾攘，蹙頞視欃槍。", "淵明當此時，棄爵務躬耕。", "葛巾漉家酎，盃乾壺再傾。", "恢然聊寄傲，無心事將迎。", "眼底不足語，筆下漫攄情。", "襟懷有佳趣，落紙字字清。", "有如碎寒冰，貯之琉璃罃。", "又如湛秋水，含茲霜月明。", "秀氣如可掬，妙理不可名。", "辭中有餘意，此致尤更精。", "班豪誠可厭，曹侈無足評。", "斯文孰比擬，誦之清風生。"]}