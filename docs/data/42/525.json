{"author": "慕容彥逢", "period": "宋", "type": "诗", "title": "和劉著作偉明貢院即事韵", "paragraphs": ["簪紱千齡會，朝廷百度明。", "規摹追古治，符瑞協炎精。", "九敘民歌遂，三階夜彩平。", "秉文稱濟濟，樂育詠菁菁。", "經術漸摩久，人材長養成。", "禮闈參衆聽，文鑒肅羣情。", "預貢觀能吏，來游盡碩生。", "胸襟窮底藴，頭角競崢嶸。", "蔌蔌珠璣墮，喧喧虎豹爭。", "氣衝牛斗動，詞感鬼神驚。", "收視疑無我，湛思詎有聲。", "袍紛晨霧委，幘岸宿雲橫。", "納試庭除晚，遄歸步武輕。", "身雖同脫鞅，心亦類摇旌。", "三級看鱗化，千金想睇迎。", "膏粱搜衛霍，行伍擢韓英。", "巧思憐金注，塵言沮海行。", "正迷花錦亂，忽睹玉壺清。", "奧義窺儒寢，純音發帝莖。", "鉛刀慚利割，瓦釜失虛鳴。", "已奏青錢選，初聞白雪賡。", "句從天外得，思與海同傾。", "相對一杯酒，當前二尺檠。", "詩壇瞻宿將，筆陣却驍兵。", "函劍騰秋紫，霜鐘激夜鏗。", "請降銜許璧，引過負廉荆。", "水落崖方露，犀燃怪自呈。", "川吟愁燕雀，林嘯慄鼯鼪。", "莫逆諧心賞，相從與願并。", "塵風傳勝語，鼎浪閱名烹。", "待報遲星使，攄懷頼墨卿。", "何當啟魚鑰，寒食尚留餳。"]}