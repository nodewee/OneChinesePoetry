{"author": "釋祖可", "period": "宋", "type": "诗", "title": "觀壯輿所藏伯時馬", "paragraphs": ["平生徒說追風足，厭見駑駘飽芻粟。", "劉侯爲出二馬圖，緬想權奇在坰牧。", "本朝不伐大宛城，公初得之無乃驚。", "胡沙燕山在吾目，短草落日低邊明。", "雄姿忽作風動壁，意氣騰驤欲無敵。", "前者驕矜後者馳，信矣能先鳥疾飛。", "圉人亦復神超然，亮作俗肉勤加鞭。", "吁嗟駿骨世定有，良樂不逢長棄捐。"]}