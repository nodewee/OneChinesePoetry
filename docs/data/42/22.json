{"author": "蘇軾", "period": "宋", "type": "诗", "title": "上巳日與二子迨過遊塗山荆山記所見", "paragraphs": ["此生終安歸，還軫天下半。", "朅來乘樏廟，復作微禹歎。", "從祀及彼呱，像設偶此粲。", "秦祖當侑坐，夏郊亦薦祼。", "可憐淮海人，尚記弧矢旦。", "荆山碧相照，楚水清可亂。", "刖人有餘坑，美石肖溫瓚。", "龜泉木杪出，牛乳石池漫。", "小兒强好古，侍史笑流汗。", "歸時蝙蝠飛，炬火記遠岸。"]}