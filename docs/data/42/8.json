{"author": "蘇軾", "period": "宋", "type": "诗", "title": "送路都曹", "paragraphs": ["積雪困桃李，春心誰爲容。", "淮光釀山色，先作歸意濃。", "我亦倦游者，君恩繫疏慵。", "欲留耿介士，伴我衰遲蹤。", "吏課升斗積，崎嶇等鉛舂。", "那將露電身，坐待收千鍾。", "結髮空百戰，市人看先封。", "誰能搔白首，抱關望夕烽。", "子意諒已成，我言寧復從。", "恨無乖崖老，一洗芥蒂胸。", "我田荆溪上，伏臘亦粗供。", "懷哉江南路，會作林下逢。"]}