{"author": "釋吉", "period": "宋", "type": "诗", "title": "示李朝請偈", "paragraphs": ["家賊惱人孰奈何，千聖回機祇爲他。", "遍界遍空無影跡，無依無住絕籠羅。", "賊，賊，猛將雄兵收不得，疑殺天下老禪和，笑倒鬧市古彌勒。", "休，休，不用將心向外求，回頭瞥爾賊身露，和贓捉獲世無儔。", "世無儔，真可仰，從茲不復誇伎倆。", "怗怗安家樂業時，萬象森羅齊拊掌。"]}