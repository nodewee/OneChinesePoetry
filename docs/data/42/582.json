{"author": "慕容彥逢", "period": "宋", "type": "诗", "title": "上知府張朝請", "paragraphs": ["我公政事誰與儔，宛似當年陳太丘。", "德星光芒臨寶婺，和氣薰蒸凌素秋。", "天理人爲默相應，果見豐盈入謳詠。", "浙濱諸郡正憂勞，穀上三農獨歡慶。", "雨調風若無乖愆，六穟三禾大有年。", "不須更看斗魁覆，賜自我公休論天。", "朝廷勤勤念方面，天以公從人主願。", "返火還珠昔謾聞，多稌遺秉今纔見。", "德度恢恢真絕倫，北斗以南能幾人。", "繡衣風憲榮光近，熊軾威儀恩命新。", "荆溪之子少也賤，爲米折腰來佐縣。", "五袴于今預蜀歌，三語何時同晉掾。", "公不見黄金百鎰未爲優，季布一諾百不愁。", "又不見李白不願萬戶侯，惟願一識韓荆州。", "賤子聞公名已久，今幸將身托趨走。", "短歌不惜賦漁陽，此聲未便羞雞口。"]}