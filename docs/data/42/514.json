{"author": "慕容彥逢", "period": "宋", "type": "诗", "title": "爲陳秀才題墨妙堂", "paragraphs": ["寶池當几潤滑并，蟾蜍玉竇寒泉傾。", "墨花泛泛花脚輕，雲牋皎皎月色明。", "凝然嗣將先管城，一掃神怪吁難名。", "騰龍舞鳳相回縈，倒日翻星草隸行。", "或如懸崖倚孤撐，又如脫兔馳萬兵。", "猿攀虎怒勢爭鯨，奔蜃駭駛波浪驚。", "篆斯隸邈草伯英，鍾蔡衛索更品評。", "逸少兼之集大成，寥寥千載無與京。", "鼠鬚蠶繭秘跡清，玉華遺言同誓盟。", "埋藏不計申與庚，模蹤間出相光晶。", "太丘佳士天氣清，訪求寶字金滿籯。", "編聯軸卷紛縱橫，名家諸妙皆有聲。", "文餘高致超八閎，深求衆法窺忘情。", "會當臨池染澄瀛，銀鈎萬字揮崢嶸。"]}