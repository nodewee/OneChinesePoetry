{"author": "慕容彥逢", "period": "宋", "type": "诗", "title": "赴省試到闕偶成", "paragraphs": ["去年隋隄一丈雪，雪路苦寒那可行。", "行人畏寒兼畏滑，滿蹊堅冰如鑑明。", "行裝人與馬成二，身不自惜旁人驚。", "崎嶇千里到京闕，痛定回思雙淚傾。", "伊予少小親翰墨，應敵豈解前無勍。", "今者西來皆計吏，妄與羣俊爭文鳴。", "無田歸耕曷爲養，得失未易秋毫輕。", "作歌聊用寫情素，擁鼻微吟同洛生。"]}