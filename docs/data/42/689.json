{"author": "釋清遠", "period": "宋", "type": "诗", "title": "因舉楞嚴經七處徵心成頌", "paragraphs": ["善逝明知直不邪，要窮妄識是空花。", "故令慶喜推心目，勝相初觀始出家。", "在內何緣昧肝胃，相知在外又成差。", "琉璃比眼還同境，閉障開明未有涯。", "合處隨生難定體，根塵兼带轉蓬麻。", "世間一切都無著，水陸空行作翳瑕。", "七處無歸全失措，從茲始得徧河沙。"]}