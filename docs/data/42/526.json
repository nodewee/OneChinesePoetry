{"author": "慕容彥逢", "period": "宋", "type": "诗", "title": "蔣穎叔生日", "paragraphs": ["宗派源流遠，家聲竹帛垂。", "靈暉鍾嶽瀆，吉夢襲熊羆。", "夙擅鄉評美，尋膺國士知。", "文章追往哲，學識判羣疑。", "試若穿楊葉，科如摘頷髭。", "繡衣趨觀闕，霜簡照軒墀。", "諫拂龍鱗逆，身探虎穴危。", "忠猷聳鴛鷺，直氣懾狐狸。", "要路淹風鷁，丹心比日葵。", "使臺專漕輓，帥閫肅邊陲。", "久鬰公台望，初還輦轂時。", "缿筩爭訟息，囊櫜寇攘衰。", "蓮炬驚宵漏，花磚候曉曦。", "暫分方面寄，復演禁林詞。", "廊廟先圖任，樞衡遂倚毗。", "雍容承晝接，密勿奉疇咨。", "已冠中樞府，猶虛百斛姿。", "兩轓將畫鹿，五總舊名龜。", "儒效流弦吹，王功鏤鼎彝。", "更增箕翼壽，餘慶在庭芝。"]}