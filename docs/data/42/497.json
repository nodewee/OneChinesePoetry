{"author": "慕容彥逢", "period": "宋", "type": "诗", "title": "和吳顯道", "paragraphs": ["澤國破秋仲，景物兆冬索。", "回飆卷林尾，宿霧泛寥廓。", "泮水還闤闍，層巒瞰籬落。", "啟牖挹蒨葱，開徑徒參錯。", "虀鹽雖寂寥，文史欣博約。", "論古到鴻荒，談經愧穿鑿。", "逸志想鴻冥，靦顔羞雉啄。", "於焉得真趣，豁若解其縛。", "環窗惟載籍，一視等糟粕。", "了了見本來，端如契圓覺。", "沖襟遊汗漫，高步趨廣莫。", "同心有名儒，攝官在戎幕。", "學識造淵醇，詞章臻炳鑠。", "良驥服鹽車，白駒縶場藿。", "念昔始傾蓋，考正于狐貉。", "韵宇凜可欽，標致湛無著。", "觴豆陪餘歡，翰墨時間作。", "晨嬉風力勁，夜語霜威虐。", "屈指兩炎凉，流年信迴薄。", "九重躋帝德，四海絕民瘼。", "南征奠蠻侮，西戍弭戎掠。", "吾道斯爲亨，君才顧何怍。", "行當坐天祿，看書資筆削。", "不然冥成均，闡教助飛躍。", "冠綬追英遊，林泉謝遠諾。", "胡爲懷故鄉，逝將依負郭。", "古都富城市，比屋麗金雘。", "甲第臨江壖，勝槩奪雲壑。", "曲溝環淥塍，激澗度危彴。", "升高或捫蘿，厲急輒遺屩。", "馴禽棲几席，幽花墮杯杓。", "漁樵頻問訊，童稚雜歡噱。", "尋步陟蘭嶼，選勝望菌閣。", "此雖美無度，烏知乖所學。", "待時既韞玉，稅駕宜振鐸。", "忠告冀毋忽，投分匪輕託。", "野芹稱美獻，行潦資遠酌。", "睠言效悃愊，豈止事嘲謔。", "知君須多暇，過我當如昨。", "茗飲無俗情，疏餐有真樂。", "論文窮九疇，議武貫三略。", "誰主復誰賓，此意良不惡。"]}