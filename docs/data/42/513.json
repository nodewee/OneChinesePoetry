{"author": "慕容彥逢", "period": "宋", "type": "诗", "title": "和岑運使題趙吏部容膝齋詩", "paragraphs": ["公不見金谷樓臺插寥廓，珠璣映出琉璃薄。", "滿甑青螺甲第空，富貴回頭驚旅泊。", "又不見淵明三徑似元卿，藍縷茅簷僅容著。", "心知侈汰非遠謀，寄傲南窗安所託。", "二子薰蕕古至今，遺臭傳芬皆自作。", "中郎天機湛秋水，涵泳源流潄芳酌。", "小齋容膝思易安，顧盼俗緣嗟自縛。", "琴書對眼助清閑，杖履從人笑疏略。", "紅塵一點不到處，只許爐香度帷箔。", "吁嗟淡靜世所艱，此味要之屬丘壑。", "能以膏粱甘寂寥，道德高風信玄邈。", "真長標置自非凡，區區乃念東山樂。", "見嗤逸少固所宜，詎識此生如寄殻。", "會須掩關友松菊，俗子扣門從剝啄。", "揮殘麈尾雖可佳，弄絕韋編良不惡。"]}