{"author": "慕容彥逢", "period": "宋", "type": "诗", "title": "送曾正直", "paragraphs": ["往歲別君去，匆匆殊未饜。", "來茲諧宿願，一笑忘虀鹽。", "俛仰復去我，促裝難暫淹。", "重江逼潮信，掛席程欲兼。", "諸暨號繁劇，牒訴紛黎黔。", "君才古循吏，公庭耿秋蟾。", "借留適民願，坐變六凉炎。", "政術久彌勵，謠頌喧閭閻。", "朝廷方籲俊，延訪降宸嚴。", "行矣决顯用，此理君奚占。"]}