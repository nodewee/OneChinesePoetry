{"author": "李昭玘", "period": "宋", "type": "诗", "title": "雪堂詩寄子瞻", "paragraphs": ["愁雲蔽日昏風發，鵝毛大片舞空闊。", "陰崖冰壓木枝折，一鳥不飛人足絕。", "山翁口掉肩擁褐，斫竹撐茅勞架結。", "堂成不用巧丹涅，却畫東坡四山雪。", "羣石嶄嶄爭皎潔，門外堂間兩清洌。", "萬境一心同瑩徹，石床雲生濕肌髮。", "布被颼颼冷於鐵，半夜哀猿叫山月。", "山翁高哦響修越，不道妻啼憂米竭。", "世事薰膏付灰滅，長安高門奔請謁。", "赤日炙背沙埋轍，僕夫汗流馬吐舌。", "三謁不逢腹欲爇，怒氣恐成疽毒裂。", "狂走不須求扇暍，此堂一登能濯熱。"]}