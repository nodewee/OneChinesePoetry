{"author": "釋清遠", "period": "宋", "type": "诗", "title": "標指六偈 見聞", "paragraphs": ["見極垂光，聽圓含響。", "若謂見聞，法成塵想。", "光流大千，響傳沙界。", "對現全彰，無在不在。", "聲不是聲，色不是色。", "非色非聲，山高水急。", "眼不可見，耳不可聞。", "非見非聞，宛爾見聞。", "見色聞聲，脫出根塵。", "水月鏡像，夢幻施陳。", "文殊寶剎，觀音普門。", "周羅法界，唯子一人。", "身土交映，妙絕凡聖。", "本有天真，非病不病。", "長歌且唱，妙舞更誇。", "東西南北，示現空花。", "生死去來，去來生死。", "若不如是，多過多咎。", "茲言未諦，此語皆宗。", "標指若示，古人同風。"]}