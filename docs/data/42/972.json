{"author": "洪炎", "period": "宋", "type": "诗", "title": "越王山二首  其一", "paragraphs": ["朝登萬仞岡，夕宿雲霞間。", "越王昔何時，稅駕宅此山。", "山巔有石室，險絕未可攀。", "烟樹相映带，尚想飆輪還。", "文吳二仙子，騰踔跨兩斑。", "俯仰五百秋，下視悲人寰。", "王室久蕩析，世路方孔艱。", "我尋真人居，荷鋤芟蓬菅。", "林泉依福地，樵汲闖靈關。", "庶以遠兵革，返茲後死顔。"]}