{"author": "釋祖可", "period": "宋", "type": "诗", "title": "次吳伯江所藏文湖州山水韵", "paragraphs": ["乘空作山川，妙絕借墨色。", "曲折千里素幅間，來自吳興白蘋客。", "乃知瀟湘洞庭岸，平吞胸中寄筆力。", "清霜摇落江海空，如聞冥冥度驚鴻。", "重樓複閣底處所，使我絕欲空濛中。", "吳侯吳侯安用許，浪迫歸心赴翛渚。", "如何喚得江上船，一卧蒼波占烟雨。"]}