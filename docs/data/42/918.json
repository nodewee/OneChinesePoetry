{"author": "劉章", "period": "宋", "type": "诗", "title": "題李西傑水竹居", "paragraphs": ["在昔香山老，水友而竹師。", "心虛是師道，性靜友亦宜。", "孰謂物理妙，乃爲高賢資。", "佳哉隴西子，結屋溪之湄。", "溪上亦何有，有竹如在淇。", "涓涓峙寒碧，澄澄燭須眉。", "微風一披拂，雜佩聲參差。", "俄頃萬籟寂，粹然淡餘姿。", "可但子師友，我方師友之。", "未到三嘆息，徒勞形夢思。"]}