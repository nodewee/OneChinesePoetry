{"author": "慕容彥逢", "period": "宋", "type": "诗", "title": "同呂文剛吳邦獻馬子才賦白菊得采字", "paragraphs": ["紅紫春爭妍，那復俟秋宰。", "茲花如端人，凌飆振輝彩。", "英英剪輕雲，粲粲絡珍琲。", "天清月色留，日淡霜華在。", "高標比松竹，芳氣壓蘭茝。", "飄零飫夕餐，韡韡富晨采。", "中有神仙滋，收功逸而倍。", "調丹雜樗楮，服之毋豫怠。", "能駐好容顔，延齡向千載。", "事著抱朴書，劉生豈予紿。"]}