{"author": "釋清遠", "period": "宋", "type": "诗", "title": "標指六偈 語默", "paragraphs": ["至道非言，言亦可傳。", "可傳何也，應物而宣。", "言雖應物，物自無物。", "無物之言，言音自沒。", "絕言之語，妙應還普。", "道非晦明，語默同取。", "舉復誰唱，物物虛曠。", "咸通大千，徧乎塵想。", "品類非一，同言異出。", "圓音落落，凡聖俱適。", "千品萬類，薰含種智。", "故此一門，稱無量義。", "山河宣演，草木揚音。", "長說無間，所謂甚深。", "深兮甚淺，不動情見。", "最省工夫，凡夫不薦。", "不薦最親，妙義敷陳。", "歡言即笑，恚怒即嗔。", "嗔爲金剛，喜爲迦葉。", "華藏毗盧，心心相接。", "接兮可見，莫看背面。", "無字密言，從茲出現。", "現復誰論，非用耳聞。", "六根共戶，妙偈星分。", "森羅經文，不出一塵。", "非舌非辯，雷轉電奔。", "展之在手，何法不有。", "縱橫三界，無一滲漏。", "時人不信，執言說病。", "依倚前塵，以爲决定。", "决定是心，决定是塵。", "心塵所使，非自由人。", "諸聖苦口，隨愚過咎。", "巧說多詞，强爲分剖。", "法無言說，汝須善別。", "捨離語言，生死自絕。", "凡夫聞此，無說過咎。", "取彼無言，冥然長久。", "端坐暗獄，以心相續。", "背却語言，猶如土木。", "捨有之無，落在邪途。", "有無俱病，二病俱祛。", "祛復何去，不離當處。", "當處不生，語默相取。", "取兮不知，是東是西。", "說即不說，不疑即疑。", "故稱佛子，了事凡夫。", "是何凡夫，問取李胡。"]}