{"author": "慕容彥逢", "period": "宋", "type": "诗", "title": "求畫", "paragraphs": ["伯父有畫美且都，丹青彷彿顔色渝。", "塵埃漬漬相染污，惟有筆畫存規模。", "隔步看之有若無，想像人物淪烟蕪。", "刲羊刺鹿皆糢糊，皮毛狼籍血盤盂。", "巨索懸鼎地爲爐，薪火炎炎勝西隅。", "庖人握刀盼精麤，几上獸肉縱橫鋪。", "中有一人與衆殊，戴帽被甲腰屬鏤。", "昂藏形貌長髭鬚，眼看手指如典徒。", "一奴禿首携酒壺，酌之飲衆蘇勞痡。", "衆人得酒停烹屠，延頸飲之舉兩腢。", "有壇數級如闉闍，壇側毅然一武夫。", "負弓韜矢手執殳，左右不敢肆闞𨵦。", "此是胡中祭天圖，故應先日事庖厨。", "微生見之嘗覬覦，好之不啻千金姝。"]}