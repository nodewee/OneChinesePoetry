{"author": "慕容彥逢", "period": "宋", "type": "诗", "title": "送趙節推沿檄還鄉", "paragraphs": ["蠶月舒以長，麥天和更清。", "初荷吐香芽，新蒲生紫英。", "濟濟幕中客，眉間黄生明。", "膏車指鄉國，言歸奉壽觥。", "上堂拜嘉慶，喜雨淪飛甍。", "斑衣學古戲，芳蘭逗春榮。", "世態今猶昔，萬緒水火爭。", "奔馳浪自苦，心胸沸庖烹。", "賢哉吾景崇，養志輕利名。", "效官求便郡，晨暮請安平。", "茲行天所佳，祥烟送曉征。", "要當感星聚，豈徒資月評。"]}