{"author": "釋清遠", "period": "宋", "type": "诗", "title": "偈頌一一二首  其九八", "paragraphs": ["天得一，斗牛女虛危室畢。", "地得一，草木山河并土石。", "君得一，上下四維無等匹。", "萬象森羅影現中，一顆圓明光的歷。", "有歡榮，有愁戚。", "或冤親，或順逆。", "富且貴，貧且乞。", "萬樣千般誰運爲，空谷之聲隨應出。", "鴛鴦繡了任君看，不露金針太綿密。", "褒禪奉勸各回頭，莫待臨行却啾唧。", "識取摩訶般若光，萬古悠悠是今日。"]}