{"author": "慕容彥逢", "period": "宋", "type": "诗", "title": "再次前韵贈葉權之", "paragraphs": ["廣文新决科，恩袍鬭春綠。", "香名滿衆耳，要路策高足。", "阿房得第五，中眉嗟志目。", "平明趨省門，容儀聳旁矚。", "廩薄雖屢空，潤身非潤屋。", "朅來鎖南宮，迨此東風燠。", "吟哦夜不休，立侍窘童僕。", "詩成字字清，華星點秋肅。", "中含不盡意，往往念歸沐。", "遥知卧鴟夷，獨酌慰齋宿。", "云誰可與飲，鄰有三不速。", "篇卷正沉迷，當以從事趣。"]}