{"author": "洪炎", "period": "宋", "type": "诗", "title": "遊麻姑山仙都觀", "paragraphs": ["浥露出南郭，遵塗眄西嶺。", "幽尋不憚遠，陟巘造殊境。", "懸瀑瀉天路，高齋跨參井。", "麻姑固神人，上下凌倒景。", "逸駕不容追，遺蹤摶塵影。", "仙壇獨巋然，蘚蝕此山頂。", "古屋鳴鵂鶹，汙池浴蛙黽。", "葛顔有異聞，源委邈難省。", "空餘豐碑字，欻若猊驥騁。", "永言賞心遇，所樂塵務屏。", "濯纓欲師孔，斲鼻還思郢。", "安得斯人徒，置論挈裘領。", "聖真豈遠而，炯炯金在鑛。", "九淵孕明月，七返閟神鼎。", "至道如可求，汲深願修綆。"]}