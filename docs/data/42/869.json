{"author": "釋清遠", "period": "宋", "type": "诗", "title": "偈頌一一二首  其八三", "paragraphs": ["若論佛，祇是當人更無物。", "若論頂，晝夜舒光照前境。", "若論心，看時無相用時深。", "若論經，解語能言不是聲。", "若論齋，所爲所作盡和諧。", "若論願，猶如身在龍門院。", "若論了，無慮無疑心皎皎。", "心皎皎，增添福壽災殃少。", "論量功德廣難思，須彌未大滄溟小。"]}