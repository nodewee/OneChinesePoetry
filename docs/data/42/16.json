{"author": "蘇軾", "period": "宋", "type": "诗", "title": "閱世堂詩贈任仲微", "paragraphs": ["任公鎮西南，嘗贈繞朝策。", "當時若盡用，善陣無赫赫。", "凄凉十年後，邪正久已白。", "却留封德彝，天意眇難測。", "象賢真驥種，號訴甘百謫。", "豈云報私仇，禍福指絡脈。", "高才食舊德，但恐里門窄。", "傷心千騎歸，贈印黄壤隔。", "惟有亭前檜，閱世不改色。", "千年與井在，記此王粲宅。"]}