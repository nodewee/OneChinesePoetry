{"author": "蘇軾", "period": "宋", "type": "诗", "title": "再次韵德麟新開西湖", "paragraphs": ["使君不用山鞠窮，饑民自逃泥水中。", "欲將百瀆起凶歲，免使甔石愁揚雄。", "西湖雖小亦西子，縈流作態清而丰。", "千夫餘力起三閘，焦陂下與長淮通。", "十年憔悴塵土窟，清瀾一洗啼痕空。", "王孫本自有仙骨，平生宿衛明光宮。", "一行作吏人不識，正似雲月初朦朧。", "時臨此水照冰雪，莫遣白髮生秋風。", "定須却致兩黄鵠，新與上帝開濯龍。", "湖成君歸侍帝側，燈花已綴釵頭蟲。"]}