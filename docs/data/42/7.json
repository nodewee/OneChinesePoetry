{"author": "蘇軾", "period": "宋", "type": "诗", "title": "洞庭春色", "paragraphs": ["二年洞庭秋，香霧長噀手。", "今年洞庭春，玉色疑非酒。", "賢王文字飲，醉筆蛟蛇走。", "既醉念君醒，遠餉爲我壽。", "瓶開香浮座，盞凸光照牖。", "方傾安仁醽，莫遣公遠嗅。", "要當立名字，未用問升斗。", "應呼釣詩鈎，亦號掃愁帚。", "君知蒲萄惡，正是嫫母黝。", "須君灧海杯，澆我談天口。"]}