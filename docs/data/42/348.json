{"author": "李昭玘", "period": "宋", "type": "诗", "title": "敺雀行", "paragraphs": ["田間小兒杖敺雀，雀飛上枝不敢落，繞樹咒駡語聲惡。", "三時耕鋤一時穫，老牛力盡石田薄。", "五龍作嗔風吐雹，赤烏燒雲龍見逐。", "南村賣桑北村熟，狐尾毿毿穗齊屋。", "縣門大書催賦粟，南關飛輓夜摩轂。", "掃舂縛箕十指禿。", "一米未炊汝先啄，直須殺汝償我腹。", "田父坐語兒，雀不暴人人亦饑。", "但令家雀千羣飽，莫使征西戰馬肥。"]}