{"author": "李昭玘", "period": "宋", "type": "诗", "title": "送王子中南歸筠州", "paragraphs": ["荆山美璞昔未發，鬼神訶守誰可奪。", "妙工伐石强剖抉，試之烈火皎冰雪。", "長虹射天晝不滅，夜堂流光墮明月。", "堅厚粹溫函正氣，不許時人巧雕礪。", "羞與佩環爭細碎，直登丘壇薦天帝。", "世無琅玕來作貢，楚人未售空長慟。", "索價當高勿輕用，緹囊十襲須珍重。"]}