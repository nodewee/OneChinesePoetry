{"author": "洪炎", "period": "宋", "type": "诗", "title": "次韵和了信上座", "paragraphs": ["天公下觀戲魚龍，分披惇物隳岱宗。", "塵沙欲枯罔象眼，酒醴難澆磊塊胸。", "會稽之南曰閩海，東行萬里因雄風。", "二兒得邑古長樂，意擬分治三山中。", "門張雀羅即我室，弔影不識求羊蹤。", "擔簦挾卷者誰氏，捉筆言詩有此公。", "紛紛道旁皆苦李，辛酸交攻無復理。", "入林初聞薝蔔香，知味自覺醍醐美。", "今時杜陵見老人，他日湯休望吾子。", "我觀蓬壺纔一水，桐柏羅浮相對起。", "赤烏銜符得寶書，青鳥拂簷來報喜。", "君能無事如懶殘，吾兒儻不慚張底。"]}