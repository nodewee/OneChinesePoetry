{"author": "慕容彥逢", "period": "宋", "type": "诗", "title": "答王及之賢良見寄", "paragraphs": ["公圭侯印人所優，利鎖名韁吾所羞。", "耿耿有懷非隠憂，思得佳士從之游。", "今年折腰來佐縣，辭采接君心自見。", "懷刺過尋不問程，剝啄扣關諧所願。", "誰云白首交如新，傾蓋相逢如故人。", "囊中製作絕倫類，和璧隋珠無足珍。", "心醉歸來書文室，却怪前宵夢椽筆。", "至音寂寞知者稀，安得論文永足日。", "可嗟吏道事奔馳，信信不見元紫芝。", "胸襟不復憂鄙吝，圓緘寄我愁霖詩。", "得詩三復雲牋卷，喜氣填膺光滿面。", "一首能輕萬戶侯，綠髮幸交三語掾。", "我今爾耳何爲哉，汗漫如君心自灰。", "爲君挹盡雙溪水，不發纖塵污兩耳。"]}