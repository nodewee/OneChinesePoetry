{"author": "李昭玘", "period": "宋", "type": "诗", "title": "送李容甫歸北都", "paragraphs": ["先生讀書不下堂，堂上有客語琅琅。", "弟子出觀如堵牆，怪君眉彩生光芒。", "北都晁夫子，一別久相望。", "君來道信問，使我開肺腸。", "三日不改服，猶覺芝蘭香。", "平生寡投分，一笑且云樂。", "慇懃發黄卷，鈍吻慳應□。", "大杵撞啞鐘，已厭音響惡。", "更慚河伯觀，未易窮海若。", "索寞歲華晚，颼颼黄葉秋。", "歸心劇流水，忽忽不可留。", "固知此鱣鯨，肯託尋常溝。", "直須見老聃，可化南榮儔。", "海州歲有沖天鵠，卵如萍實光琢玉，蜀鷄眇然何敢伏。", "羽成不須求日浴，一舉將驚萬人目。"]}