{"author": "慕容彥逢", "period": "宋", "type": "诗", "title": "晝卧偶成用前韵", "paragraphs": ["我如邊孝先，性愛日晝眠。", "眠眠曷能寐，愁思如湧泉。", "東風穆穆和，午影遲遲延。", "憂多首自旋，猶如瞰面淵。", "人皆喜春色，而我今猶然。", "叱奴啟南窗，欹枕望青天。", "浮雲來飄飄，飛鳥去還還。", "望眼無窮極，移卧窗之前。", "焉能夢栩栩，徒自腹便便。", "悠思慕范蠡，心形得兩捐。", "輕舟泛五湖，短棹鼓清漣。", "規矩不我制，所意成方圓。"]}