{"author": "洪炎", "period": "宋", "type": "诗", "title": "越王山二首  其二", "paragraphs": ["越王名茲山，無復車馬跡。", "絕頂有佳處，軒然大磐石。", "靈洞閟其中，神池蕩其側。", "雲氣朝夕生，合散一瞬息。", "吾聞王子搜，隠遁辭越國。", "玉輿去不返，丹竈鏁荆棘。", "二仙出季世，故老猶記識。", "遺蹤落人間，不稽傳寶墨。", "我睎伯夷清，願作老聃役。", "脫身塵𡏖外，捄暍獲三益。"]}