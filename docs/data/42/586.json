{"author": "釋清遠", "period": "宋", "type": "诗", "title": "標指六偈 迷悟", "paragraphs": ["迷者迷悟，悟者悟迷。", "迷悟同體，悟者方知。", "迷南爲北，實情取則。", "北本是南，悟無移忒。", "返究迷緣，莫得來處。", "忽悟正方，迷復何去。", "其迷則迷，妄自高低。", "生死惡覺，枉受膠黐。", "達迷無妄，歡喜無量。", "殺無明賊，祇在一餉。", "一餉之間，冥通大千。", "直下了了，三際虛玄。", "無始時來，總由今日。", "盡未來際，更不尋覓。", "當念無念，靈光焰焰。", "靈焰騰輝，心智難掩。", "靈源蕩碧，森羅普入。", "海印發明，非關動息。", "根塵不偶，心珠寧守。", "返不我觀，出兮還有。", "有無齊出，無有蹤跡。", "智用雖奇，猶遭悟覓。", "悟爲法障，身招罔象。", "犴貉無風，徒勞展掌。", "祖父書契，本來家業。", "舊日風光，不妨要截。", "哆哆和和，依前疑著。", "元無病痛，何勞說藥。", "足踏實地，開眼瞌睡。", "大地茫茫，會我如是。", "如是之法，不因迦葉。", "是誰兒孫，喃喃亂說。", "你解亂說，智者便瞥。", "此門廣大，愚人自爇。", "自謗自爇，不干我事。", "我是癡人，汝能靈利。"]}