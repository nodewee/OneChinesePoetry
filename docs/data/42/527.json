{"author": "慕容彥逢", "period": "宋", "type": "诗", "title": "許沖元生日", "paragraphs": ["良月當初吉，昌時叶半千。", "氣鍾奎壁粹，壽稟角亢全。", "殖學優前哲，香名自妙年。", "文章魁桂籍，風采冠櫻筵。", "要路諧先據，清班閱屢遷。", "芸書讎甲乙，黼坐謁溫宣。", "丹陛趨文石，彤庭詠綺錢。", "雲梯滋穩步，風翮正孤騫。", "清切陪華蹕，雍容進邇聯。", "夜歸驚寶燭，曉直候花磚。", "餘力兼京輔，能聲映簡編。", "寇清桴鼓絕，訟息缿筩捐。", "入謝雖言邁，徂齊遽式遄。", "詞林俄再入，政轄遂詳延。", "鯁議違時去，丹心許國堅。", "賜環朝帝所，曳履上星躔。", "樞憲仍圖舊，巖廊慶得賢。", "珥璫鸞渚上，鳴佩鳳池邊。", "默識通倫類，先幾炳眇綿。", "龍輈迎舜日，鼇柱拱堯天。", "夾轂占轓鹿，飛冠兆冕蟬。", "鶴齡偕集木，龜算等巢蓮。", "丙魏君臣契，韋平父子傳。", "功成五福具，永作地行仙。"]}