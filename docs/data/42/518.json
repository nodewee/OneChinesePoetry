{"author": "慕容彥逢", "period": "宋", "type": "诗", "title": "醉歌行次韵", "paragraphs": ["嘗聞醉鄉之樂真且全，青州從事鄉之賢。", "盃鐺三百沃軒曠，眼看萬有心陶然。", "平生不識飲中趣，糟漿逆鼻憂頹顛。", "捧甖徒知詠酒頌，側弁未始陪賓筵。", "丈人襟懷湛秋水，塵埃滌盡中恬淵。", "美哉家釀藏之久，誓可與飲無留涓。", "宴開設此杯中物，意如割炙何勤虔。", "歡誠感激忘既醉，是日飲興輕金船。", "房櫳蠶老舒長晝，郊野麥秀清和天。", "主人放懷客盡量，談間標韵凌雲烟。", "醉歌耳熱匪吾事，兩腋清風同玉川。", "願言乘茲騰倒景，清都謁帝羅羣仙。", "酒闌逸思不可遏，筆端詩句如奔泉。"]}