{"author": "李昭玘", "period": "宋", "type": "诗", "title": "飛鴻亭", "paragraphs": ["平野浩空闊，危甍兀岧嶢。", "臘盡風日好，春回冰雪消。", "朱弦試揮手，度響何翛翛。", "此意復誰共，古人今寂寥。", "眷彼澤中鴻，欻起如回飆。", "悠然薄天末，去去不可招。", "愧無雙羽翰，萬里同飄颻。", "人生本蕭散，知慮勞煎燒。", "恈恈覘聲利，傴僂隨紛囂。", "安知出世間，造適皆逍遥。", "帝鄉果何在，久願追松喬。", "行歌歸去來，五斗空折腰。"]}