{"author": "李昭玘", "period": "宋", "type": "诗", "title": "送徐州舉人赴省試", "paragraphs": ["淮夷之珠照夜明，泗濱之石聲泠泠。", "昔時大禹致方物，神光玉色羅廣庭。", "比年入獻多豪英，褒雄妙思相憑陵。", "飄飄束書去觀國，瘦馬踏雪鬚垂永。", "長廊白晝天宇清，落筆冉冉風雲生。", "千官拱笏赭袍近，碧溝新柳黄鸝鳴。", "金撾虎士傳姓名，魚龍卷尾隨雷聲。", "州人洗眼望歸期，會約春風載酒迎。"]}