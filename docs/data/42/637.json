{"author": "釋清遠", "period": "宋", "type": "诗", "title": "山偈", "paragraphs": ["動境徧娑婆，以之成逼迫。", "安心一處坐，從是虛生白。", "逼迫何逼迫，膏火煎魂魄。", "虛白何虛白，廣教揚孤翮。", "良哉靜者心，四海猶爲窄。", "匹彼在動士，天地何遼隔。", "故茲審觀究，二者俱介僻。", "棄彼而奔此，安得有深益。", "樂者自何至，苦者自何適。", "苦樂忘根緒，由夫征路陌。", "路陌苟不征，躭躭本家宅。", "昔未厭瓦礫，今豈重金璧。", "金璧有所重，瓦礫未可擲。", "瓦礫謂金璧，殺盜應非逆。", "金璧謂瓦礫，聖賢失蹤跡。", "金璧而金璧，瓦礫而瓦礫。", "苦樂各平等，法法無假借。", "大空離衆念，真實無改易。", "樂而無樂相，苦亦無苦跡。", "苦樂同十虛，心門廣開闢。", "龍吟而鳳鳴，天淵發金液。", "人不念諸道，饑口枉求食。", "一也及夫此，曹溪稱上客。", "因思賢聖人，不寐徹殘夕。", "時哉各勉旃，升沉在咫尺。"]}