{"author": "李昭玘", "period": "宋", "type": "诗", "title": "謝劉主簿見和乞石詩", "paragraphs": ["官居太疏冷，門外少車跡。", "蕭蕭此君軒，爲我慰窮寂。", "貪饕起餘慕，遠乞南山石。", "形模太詭陋，此詠費搜摭。", "蝦蟆欲上甕，作氣屢跳躑。", "心知不可强，怒癭猶鼓息。", "但勞旁者觀，笑爾不量力。", "君能惠然來，抵鵲輕尺璧。", "明月投我懷，坐上光彩溢。", "神心巧鎸鑿，變化出胸臆。", "高言寫豪壯，健讀口終吃。", "衝風卷海濤，蕩潏迷四極。", "陣馬脫重圍，戰士皆辟易。", "使人魂魄沮，三日不敢食。", "嗟余性頑闇，兀兀寡知識。", "臃腫終天年，不願借雕飾。", "翻憐孤僻中，趣味得所適。", "拂石雲生手，誦詩風滿腋。", "此應長不饑，富貴乃毒腊。", "人生多苦辛，嗜好須自擇。"]}