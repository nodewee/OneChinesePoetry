{"author": "蘇軾", "period": "宋", "type": "诗", "title": "送運判朱朝奉入蜀", "paragraphs": ["靄靄青城雲，娟娟峨嵋月。", "隨我西北來，照我光不滅。", "我在塵土中，白雲呼我歸。", "我游江湖上，明月濕我衣。", "岷峨天一方，雲月在我側。", "謂是山中人，相望了不隔。", "夢尋西南路，默數長短亭。", "似聞嘉陵江，跳波吹枕屏。", "送君無一物，清江飲君馬。", "路穿慈竹林，父老拜馬下。", "不用驚走藏，使者我友生。", "聽訟如家人，細說爲汝評。", "若逢山中友，問我歸何日。", "爲話腰脚輕，猶堪踏泉石。"]}