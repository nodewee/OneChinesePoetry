{"author": "蘇軾", "period": "宋", "type": "诗", "title": "蠟梅一首贈趙景貺", "paragraphs": ["天工點酥作梅花，此有蠟梅禪老家。", "蜜蜂采花作黄蠟，取蠟爲花亦其物。", "天工變化誰得知，我亦兒嬉作小詩。", "君不見萬松嶺上黄千葉，玉蘂檀心兩奇絕。", "醉中不覺度千山，夜聞梅香失醉眠。", "歸來却夢尋花去，夢裏花仙覓奇句。", "此間風物屬詩人，我老不飲當付君。", "君行適吳我適越，笑指西湖作衣鉢。"]}