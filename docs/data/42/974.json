{"author": "洪炎", "period": "宋", "type": "诗", "title": "嶺雲", "paragraphs": ["吾居半山上，繞屋猶峻嶺。", "舉頭即見之，坐卧作牆屏。", "忽復不可求，澒洞雲萬頃。", "初疑岸谷變，身不踐人境。", "俄頃如故常，突兀在屋頂。", "隠現須臾間，變態莫記省。", "烟霞成痼疾，終日常炯炯。", "早閱金丹訣，未辦卜竈井。", "世亂一丘壑，斯志或可逞。", "鳴猿落空巖，翥鶴颺晴影。", "石泉漱芳潤，草木皆秀整。", "洞天有歸路，未往心已領。"]}