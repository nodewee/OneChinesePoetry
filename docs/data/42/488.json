{"author": "慕容彥逢", "period": "宋", "type": "诗", "title": "夜深偶成", "paragraphs": ["同舍諸稚子，初更坦腹眠。", "須臾起鼻息，洶洶如奔泉。", "而我憂且病，欲卧輒遷延。", "坐久覺疲倦，就枕如臨淵。", "展轉復長吁，情緒更凄然。", "睡思暫彷彿，征雁鳴九天。", "使我不能寐，體氣寧不便。", "身心貴攝理，事累宜棄捐。", "而我無所答，泣涕但漣漣。", "是時月當午，素影隙中圓。"]}