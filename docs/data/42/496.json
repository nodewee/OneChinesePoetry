{"author": "慕容彥逢", "period": "宋", "type": "诗", "title": "留題婺州智者寺", "paragraphs": ["宿雨雖乍晴，輕雲猶出岫。", "春深卉木繁，千巖衒芳秀。", "誰云山逕幽，涓涓響寒溜。", "時禽助好音，百囀引鳥脰。", "老僧邀客留，蒲簾捲圭竇。", "側耳石鼎傍，蠅聲辯湯候。", "茶品頗自修，擊拂振襟袖。", "勤劬爇鑪香，挹試殆三嗅。", "稍定與之言，飄然出塵垢。", "坐久月華生，澄潭明列宿。"]}