{"author": "李昭玘", "period": "宋", "type": "诗", "title": "遊白鶴觀", "paragraphs": ["春歸數十朝，八九不暇出。", "萌芽日夜發，百觜競撐突。", "駕言謁仙祠，古像懷彷彿。", "白鶴來何時，蒼檜暮蕭窣。", "雲霞斷人世，往事已荒忽。", "解纓濯泉流，深澈幾照骨。", "毛寒不敢視，下必有神物。", "昔人斯徜徉，音影詎磨沒。", "嗟予質汙下，見亦被呵咄。", "仰慚逍遥遊，未忍塵土汩。", "時須挹高風，爲我一吹拂。"]}