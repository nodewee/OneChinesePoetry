{"author": "慕容彥逢", "period": "宋", "type": "诗", "title": "送安宣義還雒陽", "paragraphs": ["學省無吏窘，官穩如林丘。", "寮寀得之子，一語消百憂。", "虀鹽對晨餉，菘韭餘時羞。", "淡薄本同適，言歸異初謀。", "親庭奉喜慶，退有園池幽。", "樂事迺如此，攬執安肯留。", "塵區饒滯念，役役無時休。", "沖襟得高躅，視身等虛舟。", "嵩少多逸士，盍往從之遊。", "相見試舉似，此語頗勝不。"]}