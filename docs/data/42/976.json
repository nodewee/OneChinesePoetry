{"author": "洪炎", "period": "宋", "type": "诗", "title": "食榧子", "paragraphs": ["若榴資彭糧，榧實伐彭兵。", "三彭穴身中，各以尸自名。", "伺隙戕所託，睢盱爲己榮。", "仙山無凡木，榧林高且清。", "八月實纍纍，斗量亦囊盛。", "盈盤得恣食，不與汝糧并。", "嗟汝小黠耳，安所逃汝生。", "蚤讀黄老書，五牙漱琅英。", "雖微玉山果，知汝久已行。", "喪亂食不足，長饑病所嬰。", "蟠桃未能致，橡栗庶可營。", "作詩頌榧子，期子以主盟。"]}