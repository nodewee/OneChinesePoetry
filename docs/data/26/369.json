{"author": "宋無", "period": "宋", "type": "诗", "title": "答馬懷秀兄弟見訪", "paragraphs": ["移家連晚歲，屏跡值春寒。", "舊業遺松逕，幽棲遠杏壇。", "數椽容膝易，五斗折腰難。", "有客來排闥，無人爲整冠。", "諷詩稱鮑照，卧雪念袁安。", "下里余誰和，高山爾自彈。", "迎門屐齒折，扶病带圍寬。", "乍喜交時彥，相尋到冷官。", "鄰驚都騎盛，僕出草堂看。", "光價連城璧，風流藝苑蘭。", "老嗟傾蓋晚，貧覺布衣單。", "午竈添茶具，烟蓑罷釣竿。", "傳呼聞杜曲，榮耀滿江干。", "文雅多歆艷，殷勤少接歡。", "長鯨鈎上掣，巨闕匣中蟠。", "筆力千鈞弩，襟懷百丈瀾。", "籍通金馬選，詔待紫泥乾。", "樂毅曾强趙，夷吾遂霸桓。", "貴應聯萬石，功定服三韓。", "留取刊彝鼎，勳名未汝闌。"]}