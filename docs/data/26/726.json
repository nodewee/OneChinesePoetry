{"author": "汪炎昶", "period": "宋", "type": "诗", "title": "寄山臞滕主簿", "paragraphs": ["臞仙非臞惟少肥，風骨聳峭無妍姿。", "有口不餐世上味，頗黎琢盌盛珠璣。", "手挼脚踏思爛熳，筆頭芳香擷江蘺。", "出古彝鼎或莫識，欲爲平淡愈崛奇。", "論攢衆口每如此，近日始讀閲古詩。", "瘦勁老硬鐵詰曲，齟齬不棘險不巇。", "此天與才未易學，太白吻喉賀肝脾。", "我喜欲絕彼乃怪，頸被驚縮牢如龜。", "深閟龍宮足瑰詭，犀燃惜僅一二窺。", "詠歌盛功代有作，吉甫宗元愈奚斯。", "鏗轟炳耀震宇宙，蕩滌萬世清風吹。", "先生筆力妙如許，模雲繪月豈所宜。", "何不飛霞綴爲佩，駟以玉虯翼兩螭。", "直從崑崙閬風苑，橫絕四海窺荒維。", "左拔太華取巉絕，右抉星宿分芒輝。", "一跳突入東壁府，滌硯倒瀉銀河漪。", "咀盤嚼誥繼雅頌，音被簫韶記之夔。", "與儀鸞鳳舞百獸，垂億萬載無窮期。", "夜夢群仙領此語，曰不如此材無施。", "先生首塗定何日，願執鞭弭長相隨。"]}