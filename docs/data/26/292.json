{"author": "宋無", "period": "宋", "type": "诗", "title": "贈竺鍊師", "paragraphs": ["姓疑乾竺古先生，霞外幽栖近四明。", "履斗星移冠劍影，步虛風引珮環聲。", "蘂宮夜喚青鸞降，花洞朝騎白鹿行。", "長使芝童看藥竈，爲耽瓊液過蓬瀛。", "鶴傳仙語歸華表，魚寄丹書上赤城。", "怪石醉中拈筆畫，險棋靜裏按圖爭。", "玉桃竊慣慵留種，瑶草尋多盡識名。", "縮地日携龍作杖，卧雲時約鳳吹笙。", "海邊定與安期遇，關上當逢尹喜迎。", "我本翠寒山道士，相隨便欲採黄精。"]}