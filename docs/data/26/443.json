{"author": "陳深", "period": "宋", "type": "诗", "title": "內人臂白鸚鵡圖", "paragraphs": ["華清宮中歌既醉，南海奇禽遠爭致。", "玉環最愛雪衣孃，當時曾得龍顔媚。", "璿房雕檻春日長，繡䙀嬌兒在傍戲。", "君王憐汝解語言，懷恩不說宮中秘。", "臨風鷙鳥何軒軒，嘆惜純良遭猛厲。", "苕翁寫出當時事，側立紅衫內人臂。", "江花滿地不忍看，空拂畫圖憐俊慧。"]}