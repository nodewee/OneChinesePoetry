{"author": "徐瑞", "period": "宋", "type": "诗", "title": "次韻芳洲蘭花", "paragraphs": ["殘雪消陰崖，柔風被晴麓。", "蘭根得天和，芳蕤出叢綠。", "澹然如幽人，皎皎在空谷。", "味薄趣自長，香遠韻更足。", "尚嫌荃惠伍，肯與桃李凟。", "中洲有吟仙，自愛稱初服。", "丘壑賞孤清，泥塗憐久辱。", "乃知松柏姿，均此受命獨。", "石君瘦欲涸，毛穎老不沐。", "爲子操猗蘭，清商出枯木。"]}