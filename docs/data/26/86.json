{"author": "徐瑞", "period": "宋", "type": "诗", "title": "九月廿一自虎林回同程曉崖游梅巖", "paragraphs": ["弛擔息虛館，釋屩解行纏。", "一笑得妙士，揖我謂我儇。", "相携履巉岩，共訪梅花仙。", "石門歘谺豁，空洞別一天。", "徐行呼二豎，秉炬導其前。", "沿崖異草垂，繞逕秋香妍。", "行行漸深入，響答殊清圓。", "下有苔磴峙，上有孔穴穿。", "深處窅如穽，曠處平如田。", "或如人坐立，或如獸蹲跧。", "古石列怪狀，時聞滴幽泉。", "向來開天牖，坐看日月旋。", "兒童撞嵌岩，如鐘鼓咽咽。", "領覽不能盡，荒幻難言宣。", "我從虎林來，足繭歸心懸。", "舉瓢挹危露，塵肺聊用湔。", "清寒不可留，欲去還延緣。", "賦詩紀茲游，絕筆憑誰鎸。"]}