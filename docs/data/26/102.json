{"author": "徐瑞", "period": "宋", "type": "诗", "title": "芳洲先生挽詞", "paragraphs": ["宇宙靈光在，山川爽氣銷。", "天公奪此老，人望絕今朝。", "蚤歲收名第，華章爛慶霄。", "晚成端有待，穎出一何超。", "風浪鰲山動，煙塵翠水遥。", "退藏工用拙，小試略舒翹。", "講學重師席，咨謀贊使軺。", "奇書萃鐘鼎，雅道播咸韶。", "匵美誰能賈，知音不恨焦。", "瓜園秋寂寞，梅逕雪蕭條。", "丘壑情深重，功名意自消。", "春暉娛寢膳，夜雨樂朋僚。", "老走違時好，深心託久要。", "共期采杜若，幾度寄蘭苕。", "每疾浮文陋，還驚末俗澆。", "頹波回渺渺，古韻振寥寥。", "舊夢南柯蟻，英魂東海潮。", "凄凉留筆塚，零落付詩瓢。", "戲墨人爭購，遺編手自標。", "神交惟宋玉，哀意寓三招。"]}