{"author": "宋無", "period": "宋", "type": "诗", "title": "寄山中僧", "paragraphs": ["名山舊隠巖巒秀，精舍蕭閒殿閣虛。", "像禮旃檀千古佛，經翻貝葉五天書。", "獸依草座跏趺後，禽下花臺施食餘。", "空翠濕衣橫楖栗，紺泉澄鉢涌芙蕖。", "鷲峰夢遶雲中寺，鹿苑身栖物外居。", "清梵夜迴松月冷，孤禪晝起柏烟疏。", "曙鐘寒韻侵虛籟，午供春香入野蕪。", "道念有時憐老病，塵緣無計問真如。", "遠公若許來同社，陶令何妨去結廬。", "便向東林傍尊宿，菩提從此發心初。"]}