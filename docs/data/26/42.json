{"author": "趙汝鐩", "period": "宋", "type": "诗", "title": "續蒲澗行", "paragraphs": ["戊戌正月二十五，摇轡東風蒲澗去。", "年年今日是時節，飛蓋傾城車塞路。", "野亭山館坐不徧，幙天席地千百處。", "開壺設樏紛酒炙，擘蟹錐蠔間醢脯。", "笑言相續樂甚真，禮文不侈意則古。", "我亦隨衆窮勝覽，先訪安期登梵宇。", "入春少雨多是晴，穹巖寒溜僅一縷。", "白雲千級逼象緯，滄海萬里渺煙霧。", "倚欄方快心目遠，牛羊下山林壑暮。", "小兒隊隊逐歸騶，拍手呼舞趁簫鼓。", "遊人到晚懽未厭，徘徊不忍收樽俎。", "行穿梅嶺還江西，首爲南州詫風土。"]}