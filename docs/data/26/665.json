{"author": "汪炎昶", "period": "宋", "type": "诗", "title": "謝梅庵汪御史免絲分得交字韻", "paragraphs": ["僻郡鮮夷曠，人稠厥壤墝。", "藝纔謀黍稷，緝欲待菅茅。", "賦重已前代，政寬猶樂郊。", "繭絲囂馹騎，杼軸罥蟏蛸。", "君子謀斯達，邦人睫始交。", "霑恩陋河海，履坦失函崤。", "事匪壑鄰國，慈惟戀故巢。", "枌榆叨密蔭，棠棣挺新梢。", "已喜疽初决，寧容禍有苞。", "簡書貽遠則，永頼脫鞭敲。"]}