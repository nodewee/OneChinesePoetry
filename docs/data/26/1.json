{"author": "趙汝鐩", "period": "宋", "type": "诗", "title": "飲馬長城窟", "paragraphs": ["烏騅馬，紫游韁，戍夫一鞭天一方。", "揆程想過長城下，思古築役摧人腸。", "白骨如雪浸水窟，骨上猶带秦時血。", "雨打風吹宇宙腥，君渴莫飲救馬渴。", "衣適寒暄飯加餐，省酒戒勿離軍門。", "鴈來不惜數行字，鴈回我亦寄平安。", "自從君出與君別，怕聽砧聲怕見月。", "細思人生能幾何，未卜彼此俱白髮。", "官有好爵與爾靡，萬死一生方得之。", "不如更戍聞早歸，百年鄰里誇齊眉。"]}