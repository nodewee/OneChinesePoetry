{"author": "趙汝鐩", "period": "宋", "type": "诗", "title": "蒙泉行", "paragraphs": ["二十年前客中都，壁間誰掛蒙泉圖。", "天造地設有如此，果若所畫疑蓬壺。", "御風來遊洞庭北，此境突兀眼前出。", "荆門之外天下稀，翻思畫圖纔髣髴。", "山根寒源月一泓，細流循沼曲折分。", "天光倒影寫晴碧，對此洗我瀟灑心。", "雲木枕崖影濕翠，金蓮鋪鏡葩在水。", "流觴自是模蘭亭，山陰今日那得爾。", "向暮深林啼子規，柳花作團貼水飛。", "吟興未盡征馬嘶，他時清夢猶見之。"]}