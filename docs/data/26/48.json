{"author": "趙汝鐩", "period": "宋", "type": "诗", "title": "荆渚書懷", "paragraphs": ["明鏡明於月，白髮白於雪。", "月照雪轉添，使我心斷絕。", "連年事行役，曾不須臾歇。", "陟岡脚雙繭，凌湖舟一葉。", "五覿君山面，洪濤漲天闊。", "重倚南樓欄，遠鴈逐雲滅。", "西風落破帽，龍山酬九節。", "摇鞭荆門去，蒙泉弄清潔。", "游觀固不惡，奔走計則拙。", "眠指幾千里，意者遂休轍。", "困翮墮渚宮，因循入覊紲。", "天涯寒苦早，袖穿手龜裂。", "村沽酒力薄，連釂耳方熱。", "矯首飛白雲，杳杳望吳越。", "儒冠信誤身，鑄盡六州鐵。"]}