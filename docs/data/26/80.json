{"author": "徐瑞", "period": "宋", "type": "诗", "title": "送余晉仲游廬山", "paragraphs": ["登山信有道，游山誠好奇。", "胸中無丘壑，歷覽將何爲。", "廬君倚天立，秀甲東南垂。", "非有千里遥，匯澤同津涯。", "平生幾入夢，未往神先馳。", "玄煙鎖青牛，鹿場草離離。", "竹林隠雲表，真漢不可窺。", "子行勿浪漫，尋訪宜舒遲。", "靈扃憑誰啟，絕學從誰師。", "老我世味淡，愛山心不移。", "床頭赤藤杖，時作龍吟悲。", "爲我謝廬君，行當赴幽期。"]}