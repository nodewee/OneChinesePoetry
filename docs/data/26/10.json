{"author": "趙汝鐩", "period": "宋", "type": "诗", "title": "義獸行", "paragraphs": ["君不見明皇有象能拜舞，看定祿山瞪目怒。", "又不見昭宗有猴能起居，望見全忠奮臂呼。", "兩朝玩物固喪志，異類報國乃仗義。", "天寶大駕蜀道巡，開平初元唐祚傾。", "百僚奉賊身盡竄，宰相畏族神不寧。", "爾象爾猴忿且嗔，其面雖獸心則人。", "當時節士知有幾，壯哉義獸不怕死。"]}