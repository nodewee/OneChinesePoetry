{"author": "陳深", "period": "宋", "type": "诗", "title": "送周必明北上", "paragraphs": ["天寒霜霰繁，歲晏日月駛。", "周子何倉皇，孤征詣燕薊。", "寥寥抱遺經，皦皦蓄幽志。", "青雲既交薦，白首期一試。", "蒼松多勁枝，老鶴負奇氣。", "扶摇信可摶，高冥不難致。", "泮林日彫疏，子衿氣淪替。", "側佇典型人，復理俎豆事。", "明年候薰風，矯首江南澨。", "願偕魯諸生，敬攬叔孫袂。"]}