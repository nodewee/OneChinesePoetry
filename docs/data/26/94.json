{"author": "徐瑞", "period": "宋", "type": "诗", "title": "丙申元日", "paragraphs": ["丙申正月初一日，巢君野人拈禿筆。", "塗窗作鴉憶少年，不知老醜光陰疾。", "退藏未了桑蠶繭，生涯僅似崖蜂蜜。", "小兒怪我不同塵，進不能寸退盈尺。", "豈知窮通自有命，我手可斷不書乞。", "安道何事竟碎琴，管寧何意至割席。", "五斗不換東籬菊，千戶寧如江陵橘。", "蚊虻甕盎互起滅，歡樂幾何長鬰鬰。", "我從方外得天游，始嘆世緣如沐漆。", "縱橫妙用劍兩枝，出入無方馬一隻。", "老師雲邊親授記，許我虛空轟霹靂。", "東風吹動老虬枝，笑拂蒼髯雙眼碧。"]}