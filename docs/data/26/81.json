{"author": "徐瑞", "period": "宋", "type": "诗", "title": "次韻仲退見貽一首", "paragraphs": ["先慮所不到，事乃謬不然。", "兩失竟相當，富貴與神仙。", "真意寓採菊，苦心懷食蓮。", "古來賢達人，何適而非天。", "惟君淡世味，胸中著千年。", "衆濁紛其前，每以至理湔。", "憐我根器鈍，未試麻姑鞭。", "時時出匕劑，欲俾沈疴痊。", "歲晚有深期，逝川無西還。", "何事更留衣，必待夜半傳。"]}