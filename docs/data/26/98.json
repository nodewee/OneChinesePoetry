{"author": "徐瑞", "period": "宋", "type": "诗", "title": "己亥二月仲退寄桃花雪倡和詩卷次韻", "paragraphs": ["天公笑子成詩顛，雕琢肝腎窮歲年。", "桃自成蹊天何言，桃開雪落無媸妍。", "我呼斗酒看花飲，酒酣停杯爲問天。", "正色蒼蒼以意對，癡人說夢真可憐。", "陰陽迭運有饒乏，化機妙斡存經權。", "茫茫下土汩聲色，九河翻倒不足湔。", "偶然相值等戲劇，過眼變滅如飛煙。", "炎天梅蘂發冷趣，冬月齏韭誇賓筵。", "天時人事古如此，水陸何必病車船。", "萼華阿母在何許，若事狡獪奚其仙。", "莫將幻語駭聾俗，東風有恨應難傳。", "還君此卷三嘆息，坐看綠色歸平田。"]}