{"author": "宋無", "period": "宋", "type": "诗", "title": "西湖酒家壁畫枯木", "paragraphs": ["衡岳喬松道途遠，成都古柏山川隔。", "忽驚老樹刺眼來，疑是頹崖壓東壁。", "拗怒風雷龍虎氣，盤摺造化乾坤力。", "陰連滄海一片秋，秀奪西湖兩峰色。", "寒雲苒惹霾晝影，凍蘚緣沿借春碧。", "醉翁睥睨欲掛衣，禪伯經營思憩錫。", "烏鳶冥下踏枝空，猿猱夜過嗔藤仄。", "鐵榦銅柯嗅不香，蒼雪玄烟潤將滴。", "便擬攀蘿解糾纏，何煩平地生荆棘。", "直須掃去曲碌姿，揮作昂霄數千尺。"]}