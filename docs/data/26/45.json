{"author": "趙汝鐩", "period": "宋", "type": "诗", "title": "三珍行", "paragraphs": ["西清平生雅好奇，夜則忘寐晝忘饑。", "搜今抉古竭心力，常恐世間一物遺。", "雲霧軒窗煙月戶，萬寶彙列牙籤垂。", "循環邏視日千匝，拊摩拂拭心融怡。", "驚寇披猖變倉卒，六丁下取留毫釐。", "收拾售用自不足，尚輟三珍贈我爲。", "六幅之珍老坡字，印可誰氏參寥師。", "怒鵬九萬氣吞吐，驪珠百二光陸離。", "兩軸之珍雲子畫，李杜跨蹇將何之。", "華陰縣裏過門日，浣花溪上尋春時。", "一張之珍太古琴，孤桐斲削嶧陽枝。", "刻名漱玉世少比，較昔響泉彼堪嗤。", "銀鈎鐵畫貴楷正，此則倚醉飛蛟螭。", "寸馬豆人貴纖密，此則縱意隳藩籬。", "金徽玉軫貴音韵，此則得趣絕絃絲。", "天機皆由胸襟出，妙處莫以形迹窺。", "愛茲三珍每自隨，酒酣呼馿任倒騎。", "抱琴委轡烏角欹，琅然高吟夏夜詩。"]}