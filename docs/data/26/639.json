{"author": "汪炎昶", "period": "宋", "type": "诗", "title": "次韻俞伯初古松篇", "paragraphs": ["挺植今幾世，追數邈不逮。", "盤古始分畫，已見數抱大。", "繁荄茁朽壤，力竊孕貞外。", "靈椿爾何知，詫閲寒暑代。", "深根謝撼拔，毅色支挫敗。", "心堅素藴直，貌古自類怪。", "梢優軸厚地，皮是船下瀨。", "五嶽空崢嶸，可納枯竅內。", "綠獰攢磔髯，紋皴蹙腥背。", "蘿蔦獲引援，蕭艾藉覆蓋。", "枝抽尚未已，著恐宇宙隘。", "餘韻落塵寰，海濤讓砰𪿪。", "此豈臃腫賤，莫肯發衆快。", "材大固難容，不伐豈憐愛。", "阿房得附枝，豈見亟圯壞。", "卑魏若遁藏，醜惰事恬退。", "枯柏不自量，小器競衒賣。", "負荷力不給，摧折自賈害。", "造化久培植，亦以邦國頼。", "山靈慎愛惜，勿使妄剪拜。", "大物不虛生，天意終有在。", "賦才巧爾殊，落落出行輩。", "所希亟遭逢，葉卷雲影碎。"]}