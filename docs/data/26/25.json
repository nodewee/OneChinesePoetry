{"author": "趙汝鐩", "period": "宋", "type": "诗", "title": "仰山行", "paragraphs": ["平生幾兩謝公屐，愛山愛水真成癖。", "集雲峰在指顧間，年來抗塵乃絕跡。", "西風從臾作意登，佛境未入心境清。", "九秋顥氣接嵐氣，五里松聲答泉聲。", "招提金碧壓深窈，鐘皷四時遞昏曉。", "梵音獨許山鳥聽，禪夢不驚胡蝶遶。", "土腴露飽蔬笋鮮，一粥一飯天上僧。", "伊蒲供罷日卓午，浮空半是烹茶煙。", "四藤欲知閣中味，萬字欲參堂上意。", "請將此事且姑置，坐看山雨濯晚翠。"]}