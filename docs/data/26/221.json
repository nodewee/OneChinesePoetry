{"author": "宋無", "period": "宋", "type": "诗", "title": "甘露寺放舶至瓜洲風作", "paragraphs": ["天造西來險，山迴北固形。", "斷崖纏赤日，孤柱擘蒼溟。", "此地何能限，長江或有靈。", "然犀夜照浪，飲馬曉吞星。", "鐵鎖沈寥廓，樓船沒杳冥。", "乾坤一衣带，吳楚兩郵亭。", "擊楫人人倦，吹笳處處聽。", "海門沙自白，瓜步草猶青。", "夢墮浮家樂，魂遭捩柁醒。", "計程秋獵地，問舍暮漁汀。", "倏忽波濤變，匆忙網罟停。", "疾飆移蚌室，暗雨卷龍庭。", "贔屭黿鼉壯，谽谺樹石腥。", "危檣連偪仄，高岸失竛竮。", "世事無深測，生涯獨未寧。", "愁煩復消釋，題咏紀曾經。"]}