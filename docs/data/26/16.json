{"author": "趙汝鐩", "period": "宋", "type": "诗", "title": "上馬曲", "paragraphs": ["精神如熊氣如虹，夢寐思勒燕然功。", "龍泉寶鞘橫三尺，犀甲茸絛擐兩重。", "鳴鏑飛空挾霜遠，認旗貼身颭日紅。", "玉轡繡韉鞲驄馬，眼有紫焰炯雙瞳。", "誓縛單于獻天子，離觴不揮兒女淚。", "笳鼓動地歸來時，金印斗大肘後繫。", "君不見燕頷虎頸班超侯萬里，又不見風聲鶴唳謝玄破肥水。"]}