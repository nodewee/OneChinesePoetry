{"author": "宋無", "period": "宋", "type": "诗", "title": "詠石得天字", "paragraphs": ["肢脈崑崙析，胚渾混沌先。", "靈分玄島峙，秀聚景雲鮮。", "覆壓風雷窟，枝撐宇宙穿。", "崚嶒攲篠霧，歷棘聳蘿烟。", "嶪嶪棲危壁，磷磷過瘦涓。", "雨攻繩眼斷，浪擊彈窩圓。", "筆架珊瑚豎，屏圍瑪瑙偏。", "骨攢獰鬼竦，脊凸老蛟跧。", "劍卓空蒼色，矛森紫翠顛。", "醜宜鎸鳥篆，剛可利龍泉。", "怪漬潮紋濕，頑和地軸連。", "篔簹梢映带，薜荔葉縈纏。", "磊磈蛇身縮，崩崢鳳勢偏。", "蘚侵題字處，藤絡倚筇邊。", "碎礫鋪文貝，尖峰斫黛蓮。", "竇深膏乳滴，甃潤土花沿。", "儼若峨冠者，昂如峻士焉。", "磴危欺木屐，磯滑怯苔氈。", "移恐嵐光動，捫嗔野蔓牽。", "衝湍聲類磬，瀉瀑韻成絃。", "硬性辭斤鑿，嵌形欠畫傳。", "鼓歌傷莫續，鼎句嘆難聯。", "砥礪誠由著，磨礲學及遷。", "畜奇希抱璞，煉餌詫飛仙。", "寸勢垂千仞，嵬胎結幾年。", "巖暉知産玉，峽束見奔川。", "織女支機穩，山人作枕便。", "隕星沈戰域，敲火出漁船。", "異或稱羊化，疑應訝虎眠。", "龜埋遺碣下，麟仆古塋前。", "屹立中流壯，平施大礎堅。", "懷沙嗟放逐，凝魄惜嬋娟。", "德必穹碑紀，詞當巨硯研。", "險思經灧澦，功擬勒燕然。", "嵩岱歸諸掌，蓬瀛寄一拳。", "不須填碧海，直欲補青天。"]}