{"author": "宋無", "period": "宋", "type": "诗", "title": "憶舊寄金陵馮壽之", "paragraphs": ["憶昔江東日，離居託孟鄰。", "儒家見君好，談席偶情親。", "南斗文昌近，西山爽氣新。", "驪珠驚俗眼，瓊樹倚芳晨。", "大雅今重臯，奇才豈易倫。", "珊瑚生海網，汗血出天津。", "句滿鷄林賈，名齊雁塔人。", "傳經心入聖，用筆意凝神。", "射策應先手，藏環定後身。", "巨流思待濟，吾道詘當伸。", "落魄傷遲邁，依棲笑隠淪。", "三年爲倦翼，萬里作窮鱗。", "伏枕思霜橘，歸溪戀紫蓴。", "鴻稀石城信，魚隔太湖濱。", "故宅閒多草，空船獨採蘋。", "夜吟酬蟋蟀，暮景歎麒麟。", "老恐襟期斷，悲懷轍跡陳。", "舊峰還似洛，淮水想猶秦。", "勝地登臨數，殊鄉夢寐頻。", "潮吞李白月，花動謝安春。", "有興須相覓，無聊漫自呻。", "休疑交契闊，尚覺膽輪囷。", "遠物那堪贈，佳音欲細詢。", "勞歌因奉寄，題罷更沾巾。"]}