{"author": "趙汝鐩", "period": "宋", "type": "诗", "title": "贈閭丘廣文", "paragraphs": ["奔走異軌轍，聚散水上萍。", "誰知風月夕，同登藕花亭。", "駒隙晝夜駃，塵埃鬢俱星。", "朋舊半埋玉，念此慨頹齡。", "天涯幸合席，相對談飄零。", "昔別君韋布，照眼袍今青。", "羣兒儼成行，誦書如建瓴。", "瞳人紛炯炯，捧斚傾綠醽。", "溪茹芹蓴美，秋核查梨馨。", "開口笑豈易，主人愁罄缾。", "命僕更沽覓，痛飲俱忘形。", "明日又分袂，眠食加丁寧。"]}