{"author": "趙汝鐩", "period": "宋", "type": "诗", "title": "東湖歌", "paragraphs": ["湖光蕩綠春拍塞，百雉之東纔咫尺。", "五步一亭十步榭，軒窗處處臨水闢。", "露濃晝淑花溜紅，煙嫩堤平草連碧。", "俯窺萍罅魚上下，仰聽木杪禽格磔。", "拂拭塵埃讀祖碑，摩挲峰竅憐盧石。", "中年懷抱多感慨，東西跳丸駒過隙。", "山林鐘鼎同一盡，可笑世網甘形役。", "甕邊吏部真得計，右酒左蟹船中拍。", "明朝風雨那可料，且對湖山醉今夕。", "沙鷗許我再尋盟，從此時携杖頭百。"]}