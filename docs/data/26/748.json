{"author": "朱南强", "period": "宋", "type": "诗", "title": "古隍行", "paragraphs": ["茂林修竹恒蒼蒼，畦蘭畹芷騰幽芳。", "鬰葱佳氣藹禎祥，小小一村名古隍。", "屋西有山名虎耳，東流挹抱長溪水。", "三峰筆架卓面前，背後駒驪翠屏倚。", "繞簷數頃祖遺田，儘可容儂耕曉烟。", "摘山釣水美且鮮，南窗笑傲北窗眠。", "三餘祇把子孫教，不俾趁炎競浮躁。", "先於道誼後文章，事長謙恭事親孝。", "桑麻芋栗小園收，社醖茅柴逐旋篘。", "但得官清徭役省，此生溫飽復何求。"]}