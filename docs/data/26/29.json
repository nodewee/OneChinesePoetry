{"author": "趙汝鐩", "period": "宋", "type": "诗", "title": "荆門行", "paragraphs": ["去年曾問荆門途，雞鳴狗吠民耕鋤。", "摇鞭重來意慘澹，前日井邑今丘墟。", "雲昏雨澀草堆碧，四野荒荒人跡疎。", "深山扶携皆露處，骨肉蕩沒况室廬。", "老農無力倚林卧，少定舉首來向余。", "官人且坐待儂說，未說泗涕先橫裾。", "老夫老豈識兵革，忽見遠近皆狂胡。", "懸崖絕壁魚貫進，飛馬上下爭馳驅。", "吾軍非是無身手，未鼓棄甲先奔趨。", "時平廩帛官不計，戰勝爵賞官不辜。", "進怯鋒鏑退焚掠，虜既難堪堪汝乎。", "歸來未暇正其罪，官有金幣還招呼。", "老夫莫曉軍旅事，但聞敗衄深嗟吁。", "我聽其言爲蹙頞，含悽獨下西山隅。", "金蓮似恨羶風染，蒙泉未洗血水污。", "九秋半破明月夕，照我孤憤行繞壁。", "天子嘗膽方仄席，微臣敢作楚囚泣，秋風一劔樓蘭國。"]}