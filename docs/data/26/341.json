{"author": "宋無", "period": "宋", "type": "诗", "title": "寄眠雲處士", "paragraphs": ["聞說華陽洞，人間第八天。", "茅君旌屢降，弘景駕常延。", "地吐黄金氣，潭流碧玉泉。", "神丹光夜發，朱草葉春妍。", "羽客家相接，麟洲脈共連。", "山遺秦女藥，鋤得漢朝錢。", "處士懷貞遯，長生契宿緣。", "童顔曾辟穀，鶴相合成仙。", "嘯傲三峰上，披研萬象先。", "囊攢五行物，劍握七星權。", "石銚青精飯，風爐紫朮烟。", "赤松齊遠躅，玄俗並遐肩。", "九轉功將就，雙親念復虔。", "却携瓊笈轉，歸枕白雲眠。", "薊子家嘗歷，壺公訣盡傳。", "路回蓬島下，杖化葛陂邊。", "經案苔侵徧，閒枰雨滴穿。", "池留洗瓢水，壁挂斷琴絃。", "蕙帳𤠔空怨，蘿窗月自懸。", "巖存容悵望，澗去意潺湲。", "局久棋多變，寰清鼎又遷。", "衲衣期異日，築室定他年。", "季世嗟予晚，幽栖志獨堅。", "欲隨蒲坐具，已辦布行纏。", "學道無如此，遊方恐未然。", "尚遲甘旨奉，更被苦恩牽。", "腦慮精難滿，心憂影或偏。", "蘚壇情願掃，茶竈手能煎。", "根究嬰兒後，參同混沌前。", "求真不易遇，師匠早哀憐。"]}