{"author": "汪炎昶", "period": "宋", "type": "诗", "title": "題王伯畏清心堂", "paragraphs": ["記語簡以遒，饒舌泄幽秘。", "洗盡闤闠腥，闡此林壑氣。", "曰予炯靈臺，頗已窺彷彿。", "聲利洶金鼓，耳目易烽燧。", "未用死灰渠，我道故自異。", "耿耿終莫易，當如濁時水。", "濁匪却而澄，濁自靡所寄。", "子本不避俗，而俗若子避。", "共袖剝啄手，爲子成僻邃。", "任物解外梏，冥心藴真詣。", "亦不謝塵囂，亦不膠吾意。", "豈但靜所守，經世可如是。"]}