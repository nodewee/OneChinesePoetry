{"author": "陳深", "period": "宋", "type": "诗", "title": "慰陸子順喪偶", "paragraphs": ["歲晏登禹陵，山水清遊縱。", "迴艫艤西湖，壎箎諧伯仲。", "旅窗燈焰青，炊臼感幽夢。", "絕絃聞遺聲，據藜發哀慟。", "重憐遊子情，懼乏尊章奉。", "凄風動虛幌，斜月照飛棟。", "芳膠解鈿朵，流塵昏翠鳳。", "荀香悵未歇，潘詩應屢諷。", "孤獸駭哀鳴，離禽感幽哢。", "蒙莊亦何人，傲倪自驚衆。", "遺情信良難，至理堪折衷。"]}