{"author": "宋無", "period": "宋", "type": "诗", "title": "蕃釐觀感瓊花", "paragraphs": ["后土祠南裔，坤維媲室家。", "國封嚴典禮，宮祀尚褒嘉。", "不是神靈異，焉能眷邇遐。", "應須有玉女，到此賞瓊葩。", "麗服從空降，明粧倚日斜。", "同揮五雲扇，共駐七香車。", "月姊羞調粉，風姨罷散花。", "青童迴絳節，金母屏彤霞。", "故事唐時盛，佳名數代誇。", "塵根雖下界，天意在中華。", "雪讓瓏璁巧，冰銷刻鏤瑕。", "人間惟獨爾，地上更何加。", "萬蘤殊寥落，群芳避艷邪。", "玫瑰誠執御，芍藥等泥沙。", "聖運俄驚輟，兵强忽肆拏。", "舛訛難核實，真贋遂聱牙。", "雷雨還驚蟄，潜藏重發芽。", "旁枝微舊崛，新葉漫榮荂。", "尤品終蕪沒，珍蕤逐水涯。", "兩朝成草莽，九廟雜龍蛇。", "古殿蘭旗暗，殘爐桂燎賒。", "蕣顔愁想像，珠樹絕驕奢。", "寂寞無雙譽，徘徊但自嗟。", "八仙聊免俗，消得寶欄遮。"]}