{"author": "宋無", "period": "宋", "type": "诗", "title": "天馬歌", "paragraphs": ["天馬天上龍，駒生天漢間。", "兩目夾明月，蹄削崑崙山。", "元氣飲沆瀣，躍步超人寰。", "天上玉帝老不騎，饑食虎豹曉出關。", "滅沒流彗姿，歘忽紫電顔。", "黄道三十六萬里，日馳週天去復還。", "時乎降精渥洼中，龍性變化終難攀。", "天馬來，瑞何朝。", "化爲龍，應童謠。", "騶虞仁獸耻在坰，龍亦絕跡歸赤霄。", "風沙豈無大宛種，雖有八極安能超。", "天馬來，雲霧開。", "天廄騕褭鳴龍媒，龍媒不鳴鳴駑駘。"]}