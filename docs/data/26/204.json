{"author": "宋無", "period": "宋", "type": "诗", "title": "烏夜啼", "paragraphs": ["露華洗天天墮水，燭光燒雲半空紫。", "西施夜醉芙蓉洲，金絲玉簧咽清秋。", "鼙鼓鞭月行春雷，洞房花夢酣不迴。", "宮中夜夜啼栖烏，美人日日歌吳歈。", "吳王國破歌聲絕，鬼火青熒生碧血。", "千年壞塚耕狐兔，烏銜紙錢掛枯樹。", "髑髏無語滿眼泥，曾見吳王歌舞時。", "烏夜啼，啼爲誰。", "身前歡樂身後悲，空留瑟怨傳相思。", "烏夜啼，啼別離。"]}