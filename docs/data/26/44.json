{"author": "趙汝鐩", "period": "宋", "type": "诗", "title": "瀛洲行", "paragraphs": ["神山鼎峙滄海東，瑶池翠水環銀宮。", "朝霞夕霏自今古，飆車羽輪何憧憧。", "文館岧嶢霄漢立，群賢飛珮翔鵷鴻。", "人間風日總不到，逍遥宛在神山中。", "苕谿閩山兩仙伯，雙槎貫月凌溟濛。", "分光東壁筆摛錦，携手西崑氣垂虹。", "承明厭直江湖去，回首雲霧迷方蓬。", "風萍既散俄復聚，赤帷朱轓巧相逢。", "舊遊共說橫秋下，城隅勝槩髣髴同。", "寓意瀛洲規小築，軒楹突兀浮青紅。", "弱水休論三萬里，玉樓未羨十二重。", "洞門無鎖棠陰晝，太華吹香藕花風。", "夜藜吐耀來太乙，旨酒共飲煩壺公。", "臨汝自昔號仙窟，左有靈谷右峨蜂。", "浮丘老翁跨白鶴，魏壇元君携青童。", "欣聞瓊宙出金柅，往往挽袂來相從。", "祇恐濟世緣未了，一麾一節難久容。", "九天丹鳳銜雙詔，脩門並轡摇冬瓏。", "不但十八學士同步武，風雲廊廟兩兩登夔龍。", "共辦霖雨舟楫功，他年相與騎鯨追喬松。"]}