{"author": "汪炎昶", "period": "宋", "type": "诗", "title": "七夕讀牛女事", "paragraphs": ["天澄灝氣輝銀灣，驚鴻未陣點紺寒。", "畢逋之孫嗜穢腐，爲梁豈無鵷與鸞。", "暫拋機梭息鞅靷，別久未愜須臾懽。", "聚落擾擾集蠛蠓，小智未易鎸孱頑。", "蓬顆牛羊半餒飫，雲路險澀託足艱。", "增虧益庳禱乃遂，未見仁憫遺私干。", "經緯森羅藴精耀，寧論匹偶騰欺謾。", "帝降厥孫責禮幣，曷自貸予期追還。", "輜軿沓颯倡河鼓，雖異臨邛亦疵瘢。", "政使流光夜奔迸，寸心尚在狐疑間。", "如何東西兩相望，躔次不動光芒攢。"]}