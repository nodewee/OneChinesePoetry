{"author": "汪炎昶", "period": "宋", "type": "诗", "title": "次韻王子植見寄", "paragraphs": ["心親跡難前，視曩勇不逮。", "夢往謂知路，佶屈迷晻曖。", "俄鏘澗中作，如爪癢爬背。", "語抵珠顆圓，落祇賸磊磊。", "豈去陶韋遥，一切剷華彩。", "寧辭詠情性，責有庭幃在。", "寸祿足爲娛，遲子董晁配。", "磨礲蓄精銳，堅忍勿少退。", "濟時我所懵，有靦類沈晦。", "孤懷鬰不平，傾寫尚子待。", "三山詎云遥，風帆渺雲海。"]}