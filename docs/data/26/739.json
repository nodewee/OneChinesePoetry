{"author": "汪炎昶", "period": "宋", "type": "诗", "title": "張子京扁其先大父居琴之竹軒曰琴琅玕", "paragraphs": ["自停伶倫雙鳳鳴，陰分嶰谷凉幽庭。", "淫哇不能屈其貞，睨霜節堅挺疏莖。", "骨含五音堪九成，欲泄未得鬰不平。", "嶧陽孫枝感精誠，檿絲與俱徽玉明。", "爲引虞薰發其聲，却寄猗蘭和䪫韺。", "陶絃在趣非耳聽，韓腹曾思披以呈。", "厥妙可藴求無形，必與俱傳物斯榮。", "張公之孫餘典刑，所寶不忝貽嘉名。", "彼局耳目塵滿纓，泥琴琅玕挹餘清。"]}