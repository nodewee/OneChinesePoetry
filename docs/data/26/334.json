{"author": "宋無", "period": "宋", "type": "诗", "title": "寄翰苑所知", "paragraphs": ["多士當文治，明良際盛時。", "騷壇先佩印，策陣已搴旗。", "西極蹄千里，南溟翼四垂。", "疾雷天地破，崩嶽鬼神移。", "學過三都賦，神超七步詩。", "陰何須大賞，鮑謝只平欺。", "尺璧光難掩，華鐘響發遲。", "人遊丹桂窟，鳳噦碧梧枝。", "漢室方虛席，枚臯復擅詞。", "數承恩詔見，趨赴重官儀。", "黄閣登清要，蒼生息舊疲。", "星辰侵履舄，桃李傍階墀。", "珂里豪家逐，銅駝樂部隨。", "行歌金騕褭，醉舞玉參差。", "杜曲花偏滿，蓬壺酒不辭。", "弓開射熊館，劍倚化龍陂。", "秀彥居同宷，軒車出共馳。", "侯門相雜遝，寒素獨吁嘻。", "塵榻應容下，仙舟可待追。", "亦慚才莫逮，終負志難衰。", "攀附羞蘿蔦，徬徨向路岐。", "未酬題柱興，徒抱練絲悲。", "幽谷音猶澀，鹽車力尚卑。", "泥途淹騄駬，荆棘困黄鸝。", "睍睆還求友，騰驤却避羈。", "愁吟長鋏伴，閒夢矮牀知。", "縫掖今誰貴，乘桴任所之。", "短章非善頌，聊以展吾私。"]}