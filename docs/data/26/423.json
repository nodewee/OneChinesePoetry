{"author": "陳深", "period": "宋", "type": "诗", "title": "送曹叔時歸淮東", "paragraphs": ["羲農去我遠，醇風日以澆。", "遺經祕幽旨，千載空寥寥。", "濂洛導其源，百川始東朝。", "我生性顓蒙，望道彌堅高。", "鍼砭無良友，窮居困煩囂。", "東平曹叔子，妙年振英翹。", "古心默相契，一語神情超。", "高堂奏綠綺，長空激商飈。", "譚玄探要妙，力學耡虛驕。", "方期拾瑶草，歸袂何飄颻。", "淮水白浩浩，楚山青遥遥。", "相思意無盡，贈子一長謠。"]}