{"author": "宋無", "period": "宋", "type": "诗", "title": "送牟都事景陽赴浙東帥幕", "paragraphs": ["蜀郡方齊魯，文翁邁儁賢。", "箕裘承憲業，星宿近台躔。", "宇宙汾陽鼎，風雲祖逖鞭。", "閫威分海徼，節制控閩川。", "餽餉功曾立，廉能蹟屢傳。", "儒冠真耀武，帥府重芳年。", "參畫旌麾右，馳驅將相前。", "豪揮驚草檄，燕集見華篇。", "吏牘分占授，軍機妙轉旋。", "百蠻元震讋，諸校益貞堅。", "訓練群材進，鈞陶衆彥遷。", "柳營兵鎮肅，蓮幕紱光鮮。", "除內恩終許，安邊詔必憐。", "酒容山簡醉，騎想葛强聯。", "日月新堯曆，車書舊漢天。", "揚雄兼賦頌，嘉什到甘泉。"]}