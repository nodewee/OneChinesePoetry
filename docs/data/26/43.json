{"author": "趙汝鐩", "period": "宋", "type": "诗", "title": "古劍歌", "paragraphs": ["洞庭吞天天無風，月印一鏡星涵空。", "波心千丈光五色，漁人嘖嘖疑垂虹。", "睨而視之寂不見，舉網下罩追遺蹤。", "須臾雷轟怒濤吼，鼓蕩六合雰溟濛。", "所得非魚亦非龍，炯然三尺貫當中。", "肉銷骨立精氣融，鏗鍧其聲韜其鋒。", "越砥稍稍加磨礲，壯士見之肝膽雄。", "雷煥已死不可起，有誰解識斗間氣。", "人疑龍泉或太阿，萬古凡劍空一洗。", "倚樓西北望邊城，連月亙天烽火明。", "隠憂枕上思請纓，夜半躍鞘床頭鳴。", "夢中見告若有神，吾價豈但直百金，吾勇豈但敵一人。", "知君素有擊楫中流心，誓當助君報國萬里清胡塵。"]}