{"author": "宋無", "period": "宋", "type": "诗", "title": "揚州即事", "paragraphs": ["玉壘開方面，金湯控上游。", "連營驃騎宅，重柝雁行樓。", "彊弩虛空發，飛橋日夜浮。", "烟生烽燧地，草死虎狼秋。", "此處兵威震，當時國步憂。", "六年襄郡守，三策藎臣謀。", "大將深圍陷，長江萬里休。", "兩淮先按堵，孤注獨橫籌。", "破竹纔乘勢，聞風已置郵。", "乾坤機軸轉，海嶽版圖收。", "春變山堂柳，波通汴水鷗。", "平坡南下馬，遠渡北來舟。", "無復瓊花夢，猶餘芍藥愁。", "塵埃何豎子，還擁黑貂裘。"]}