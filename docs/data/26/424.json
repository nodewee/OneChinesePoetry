{"author": "陳深", "period": "宋", "type": "诗", "title": "重玄寺旃檀林桂花", "paragraphs": ["有桂生祇園，團團擁旌蓋。", "靈根挺盤錯，翠色深晻藹。", "疑從鷲峰移，迥與峨石對。", "商飈動閶闔，夜氣凝沆瀣。", "清芬彌六合，芳意函纖芥。", "華飄廣寒府，金布如來界。", "天空氛翳滅，冏冏凉月挂。", "幽人夜禪起，凈想須脫解。", "清遊時獨行，真賞聊自愛。", "妍華易銷落，徒抱貞心在。", "蒼鸞寧復來，臨風發深嘅。"]}