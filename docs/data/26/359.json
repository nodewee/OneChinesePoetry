{"author": "宋無", "period": "宋", "type": "诗", "title": "送金華黄晉卿之諸暨州判官", "paragraphs": ["夫子今衡鑒，斯文屬在茲。", "擅場年鼎盛，抱業器瓌奇。", "鶚薦嶄頭角，鶑遷奮羽儀。", "詞源傾渤澥，筆陣偃蛟螭。", "太極鈎深賦，先儒射策辭。", "秋闈前决勝，春榜後名馳。", "激切波瀾立，鎸鑱物象危。", "光芒牛斗宿，標格鳳凰池。", "袍色宮花稱，才華制草宜。", "馬驕曾杏苑，臚唱果丹墀。", "王事勤州佐，官聯逼郡麾。", "談經猶寶地，視篆必瓜期。", "漸覺要章寵，徐看利澤施。", "治應黄霸最，民定邵棠思。", "郢雪聆高調，郇雲喜近披。", "晚陪靈運屐，早訪董生帷。", "梓匠寧辭斵，樗材忝辱知。", "塵凡勞點化，傳玩指瑕疵。", "我自哀王粲，伊誰說項斯。", "碧山招未隠，白髪病相欺。", "歲晏空江急，風迴落木悲。", "雨來孤枕夜，夢別故人時。", "留滯飄蓬梗，攀援折桂枝。", "願言多善政，尚得播聲詩。"]}