{"author": "趙汝鐩", "period": "宋", "type": "诗", "title": "三閣曲", "paragraphs": ["叔寶沉迷建鄴宮，厭厭夜飲清晝同。", "金碧三閣插晴漢，沉檀十里聞香風。", "疊石爲山水爲沼，後庭萬花坼春叢。", "狎客倡酬女學士，污詞媚句爭新工。", "被之弦歌恣酣樂，千娥行列紛青紅。", "將軍忽遇韓擒虎，江神今識清河公。", "憑欄璧月詞未終，誰知携手兩妃遊井中。"]}