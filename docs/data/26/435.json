{"author": "陳深", "period": "宋", "type": "诗", "title": "曹叔時見過索餞篇", "paragraphs": ["泄雲蒙朝日，微雨霑庭除。", "幽人掩關卧，門外無來車。", "曹子別經歲，枉道過我廬。", "謂余抱文藝，胡爲守鄉閭。", "余曰匪高尚，褊性涉世疏。", "上奉白髪親，餘暇讀我書。", "豈如叔時甫，妙年美名譽。", "詞華爛絺繡，問學滋新畬。", "奉子一巵酒，聊爲譚斯須。", "威鳳翔高閣，逸驥騰雲衢。", "及時樹遠業，臨事毋踟躕。"]}