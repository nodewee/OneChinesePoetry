{"author": "趙汝鐩", "period": "宋", "type": "诗", "title": "翁媼歎", "paragraphs": ["旱曦赫空歲不熟，炊甑飛塵煮薄粥。", "翁媼饑雷常轉腹，大兒嗷嗷小兒哭。", "愁死未死此何時，縣道賦不遺毫釐。", "科胥督欠烈星火，詬言我已遭榜笞。", "壯丁偷身出走避，病婦抱子訴下淚。", "掉頭不恤爾有無，多寡但照帖中字。", "盤雞豈能供大嚼，杯酒安足直一醉。", "瀝血祈哀容貸納，拍案邀需仍痛詈。", "百請幸聽去須臾，衝夜搥門誰叫呼。", "後胥復持朱書急急符，預借明年一年租。"]}