{"author": "宋無", "period": "宋", "type": "诗", "title": "閲張上卿仙遊錄", "paragraphs": ["漢祖龍飛日，真人豹隠中。", "綸音來薊北，驛傳起江東。", "聖德深弘教，玄門厚植功。", "垂衣軒帝治，問道廣成風。", "獸夢符坤極，鴻門建震宮。", "雨敷皇澤意，雪應紫宸衷。", "白玉刊章重，黄金範櫑雄。", "制詞天藻疊，冠佩露華濃。", "宣室繁釐受，高禖敬祀恭。", "嚴齋迎景祚，正念格晨穹。", "宇宙樞機運，雷霆寂默通。", "扈驂鑾從近，恩賚上方隆。", "裔演留侯系，經開柱史蒙。", "五朝膺顯渥，百辟仰精忠。", "宗戚勳封盛，師生祿秩崇。", "力辭君九錫，首邁爵三公。", "第宅仙官府，逍遥綺皓翁。", "漆園春未老，蓬島藥何窮。", "詔下瑶京鶴，神昇絳闕虹。", "自期沖舉去，誰識壽齡終。", "霄駕烟霞遠，星壇杖屨空。", "圖容曾翰苑，遺蹟漫崆峒。", "太上元無象，微謠詎得工。", "獨存清凈化，爲國致年豐。"]}