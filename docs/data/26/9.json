{"author": "趙汝鐩", "period": "宋", "type": "诗", "title": "漢離宮四時詞", "paragraphs": ["東風飄花誰共惜，暑雨馥蓮不忺摘。", "琱欄倚露月千里，銅鋪鎖寒雪一尺。", "終年漢漏滴四時，屈指三百六十日。", "遠山蹙斷懶塗抹，怕開妝鏡鸞舞隻。", "怨淚闌干落離宮，纖玉彈珠香風濕。", "夢回想像巫山雲，簷鵲似傳天上音。", "便教粉黛近君側，未卜膠漆投君心。", "豈不聞東宮婕妤作歌悲團扇，又不聞長門阿嬌買賦捐黄金。"]}