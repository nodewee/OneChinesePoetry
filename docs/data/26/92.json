{"author": "徐瑞", "period": "宋", "type": "诗", "title": "余敬可示汪子明諸君大雪詩卷次韻", "paragraphs": ["當年聚星堂上雪，醉翁一時盛賓客。", "賦詩下令自作古，寸鐵不持渠戰白。", "坡翁晚出繼風流，號令尤嚴筆尤特。", "兩翁高蹈二百年，對雪興懷足悲悅。", "癡雲漠漠落未已，忍聽窮闍嗟困踣。", "寒江短艇釣空濛，孤城暮角傳嗚咽。", "獵徒原上肆鷹犬，幽士坐窗唯一默。", "豪門夜釂不知旦，粧樓曉鏡驚明豁。", "眼前種種總堪詩，歐蘇故事成闊絕。", "劃聞雲君出新語，字如瘦竹行欹仄。", "臨湖道人口業在，宛然箎仲賡塤伯。", "何如松下觀幻質，仰天大笑累墮幘。", "吾家兒女況能貧，海圖爭把波濤拆。"]}