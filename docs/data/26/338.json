{"author": "宋無", "period": "宋", "type": "诗", "title": "己亥秋淮南饑客中懷故里朋遊寄之", "paragraphs": ["行李依吳榜，飄蓬更楚鄉。", "山川歲云暮，風雨夜何長。", "此地從兵革，斯民復旱蝗。", "薦饑懷賑粟，久渴望携漿。", "船婦爭遺穗，樵童拾棄芒。", "哭喪多藁葬，征旅少贏糧。", "豈有災重併，而無戶損傷。", "一年租幸免，衆口飯誰將。", "生晚羞干祿，憂時念彼蒼。", "悲歌思請劍，頹墮輒椎牀。", "宵枕當寒溜，晨梳候曙光。", "牧羊人戢戢，放馬草荒荒。", "木落明秋野，江空月照霜。", "城烏頭併白，水樹葉先黄。", "羈客情難遣，朋儕興不忘。", "投瓊花院內，博塞竹林傍。", "尚恐詩盟淺，猶嗔吏鞅妨。", "偏提隨款段，笭箵下滄浪。", "稍遂田園計，終須蘿薜藏。", "松筠親戚輩，麋鹿弟兄行。", "春寺尋暄暖，晴波泛渺茫。", "清泉濯足冷，紫菊染巾香。", "醉任王侯貴，閒辭禮數忙。", "龐公厭州府，陶令樂柴桑。", "酬答幽期愜，交游素願償。", "短章應得附，真賞莫能量。", "頗似岑參句，多因杜甫揚。", "流傳千載後，直欲繼前唐。"]}