{"author": "徐瑞", "period": "宋", "type": "诗", "title": "鄰翁王道人送武夷圖", "paragraphs": ["客從建安歸，遺我武夷圖。", "開圖掛素壁，風煙生座隅。", "奇峰三十六，拔起凌天衢。", "一水從中來，九折何縈紆。", "想見岩壑間，縹緲藏仙都。", "荒哉武與夷，遼遼不可呼。", "尚聞雲谷仙，舊跡未深蕪。", "櫂歌留絕唱，遺書鎮精廬。", "高操誰能攀，幽致或可摹。", "三年規一遊，神往形尤拘。", "便須理行纏，勿遣歲月徂。", "山靈有夙契，清風爲前驅。"]}