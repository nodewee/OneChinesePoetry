{"author": "陳深", "period": "宋", "type": "诗", "title": "壽元俞治中", "paragraphs": ["凱風蕩清淑，秦溪鍾妙英。", "世德裕後遠，盛年振清聲。", "余昔客君家，君甫十二齡。", "期君世濟美，事業如甘卿。", "微言副深望，榮涂踐修程。", "東吳大藩地，政繁任匪輕。", "剸裁得終賈，游刃新發硎。", "勉奉兢兢戒，毋著赫赫稱。", "臨下必以莊，事上必以誠。", "勤勞慎細事，惠愛甦疲氓。", "制動由靜一，養心貴和平。", "嘗聞公輔量，允矣王休徵。"]}