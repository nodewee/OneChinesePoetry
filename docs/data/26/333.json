{"author": "宋無", "period": "宋", "type": "诗", "title": "送陳行之之信州推官", "paragraphs": ["漢守曾懸榻，家聲復世綸。", "贊廉推雅士，列郡重嘉賓。", "昭代詳刑讞，賢僚體聖仁。", "袴襦憐故老，狴犴念冤人。", "英幹登時望，文華異等倫。", "固宜膺寵渥，豈但活罷民。", "江左名藩舊，風流佐幕新。", "平反須有頌，剛决看如神。", "郄鑒初榮養，黄香早締婣。", "錦還鄉已晝，綵戲室俄春。", "自補尋山屐，誰親墊雨巾。", "拊循恩易洽，煦嫗俗當淳。", "曲動陽關疊，樽移祖帳陳。", "未能忘手握，何得更情親。", "羨爾丹霄貴，悲余白髪貧。", "尚期金鼎藥，猶客素衣塵。", "巖壑將幽賞，烟霞欲隠淪。", "交游千古事，離別百年身。", "楚澤寒多雁，吳波暖見鱗。", "相思不相見，音問莫辭頻。"]}