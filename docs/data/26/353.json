{"author": "宋無", "period": "宋", "type": "诗", "title": "僧日觀畫蒲萄", "paragraphs": ["玉山道人蒼壁立，胸潴萬斛松煤汁。", "吐作千年古怪藤，猶带西湖烟雨濕。", "元氣淋漓草木活，太陰菌蠢蟲蛇蟄。", "鬚縈翠霧瘦蛟走，睛抉玄珠黑龍泣。", "神剜鬼刻字崛奇，水精火齊光陸離。", "天魔擎來帝青寶，鯨波涌出珊瑚枝。", "墨花酣春馬乳漲，醉夢渴想西凉姿。", "風窗秋疑蠹葉語，露架夜憶虬柯垂。", "須臾掩卷何所見，月落庭空無影時。"]}