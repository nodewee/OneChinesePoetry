{"author": "趙汝鐩", "period": "宋", "type": "诗", "title": "妾薄命", "paragraphs": ["冶容麗質世鮮比，擇對年少風流子。", "並欄觀魚雙戲水，妾心郎心誓如此。", "一朝結束萬里行，東欲到海西到秦。", "醉中慷慨躍馬去，出門十年無信音。", "或傳淫蕩歸不得，或傳已作泉下客。", "郎兮郎兮奈若何，恨淚徹夜孤枕滴。", "君不聞鶑鶑錦字寄西遊，玉環綵絲意綢繆。", "郎心忍向他人笑，下床徒自爲郎羞。", "又不聞盼盼樽前小垂手，燕子樓深情獨厚。", "豈期紅粉遽成灰，怨句空吟三百首。"]}