{"author": "宋無", "period": "宋", "type": "诗", "title": "答無住和太初韻見寄", "paragraphs": ["寶地人來少，檉陰自晚晴。", "片雲依石潤，孤磬出花清。", "竹筧分泉細，檀烟上㲲輕。", "勒銘留水寺，應供宿江城。", "適楚濤喧定，歸吳雪滯行。", "雨苔粘凍屐，廊葉覆閒枰。", "琴爲蛇紋買，書因鳥跡評。", "眼高無佛祖，詩癖有山兄。", "句妙唐風在，心空漢月明。", "晝禪休樹影，夜梵雜松聲。", "夏減遊方興，秋添住岳情。", "何時修白業，去結嬾殘盟。"]}