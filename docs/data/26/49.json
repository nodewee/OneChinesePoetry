{"author": "趙汝鐩", "period": "宋", "type": "诗", "title": "憩農家", "paragraphs": ["似陰還似晴，好風弄輕柔。", "土膏春犂滑，竹深鳴禽幽。", "農家頗瀟灑，{氵虢}{氵虢}氵清泉流。", "蹇余入茅簷，解带爲小留。", "荆釵三兩婦，競將機杼投。", "吹爐問官人，肯喫村茶不。", "羣兒窗下讀，千字文蒙求。", "余因拊其背，勸汝早休休。", "泓穎纔識面，白盡年少頭。", "耕食而鑿飲，胡不安箕裘。", "迺翁聽我言，急把書卷收。", "遣兒出門去，一人騎一牛。"]}