{"author": "汪炎昶", "period": "宋", "type": "诗", "title": "上李侯", "paragraphs": ["貢以土作，法奠于禹。", "篚纊與絲，青兖暨豫。", "制有常經，無斯焉取。", "世降土蹙，德不遠柔。", "或九州賦，萃于一州。", "貿無爲有，薄人于尤。", "維皇啟運，蠲我疾苦。", "視青兖豫，不物而估。", "上便下安，踵以爲故。", "虺蜮肆欺，矇人瞭己。", "幾創繭絲，塗我赤子。", "我侯曰嘻，害無我始。", "藴隆揮汗，義動省闈。", "萬鈞回斡，民以恬熙。", "匪人實難，孰心疲羸。", "維此陋邦，桑稀田瘠。", "苟重以此，其何能息。", "自今寸縷，皆服侯德。", "弭蝗固德，今茲之康。", "此而非侯，篚貢是常。", "吏因以蝗，厥禍彌長。"]}