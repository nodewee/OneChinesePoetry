{"author": "趙汝鐩", "period": "宋", "type": "诗", "title": "寄遠曲", "paragraphs": ["君馬踏邊塵，繡帷妾一身。", "仰天無過鴈，俯水無遊鱗。", "酒難獨自酌，蟻樽空浮春。", "食亦不知味，駝峰徒薦珍。", "憶昔送君君已醉，醉言更戍一年事。", "兜鍪北去幾寒暑，兩地肝腸摧萬里。", "別來容貌似舊無，寄去衣裳知到未。", "折柳絲絲紫塞心，對花片片青春淚。", "夜聞琴瑟鼓鄰家，人皆齊眉老年華。", "不忍恨君翻自恨，長吁矯首天之涯。", "幾度虛傳歸信息，愛聽乾鵲怕聽鴉。", "孤枕有時髣髴夢中見，覺來霜角咽梅花。"]}