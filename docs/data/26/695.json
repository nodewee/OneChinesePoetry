{"author": "汪炎昶", "period": "宋", "type": "诗", "title": "次韻竹米", "paragraphs": ["天災集午未，豈意非虛傳。", "忽從坦夷中，如墮崔嵬巔。", "年年稻半穫，間日民一飦。", "性命毫毛輕，骨肉草芥捐。", "惟類偶遺脫，此君所安全。", "春花簇墜露，夏實攢荒烟。", "陟危虎豹怒，縋峻蘿葛纏。", "採揉簸殻凈，蒸曝舂粒堅。", "捉筐兒臝股，力杵婦聳肩。", "功與稻粱並，狀如牟麥然。", "俚語漫紀實，敢希輯爲編。"]}