{"author": "趙汝鐩", "period": "宋", "type": "诗", "title": "禹穴行", "paragraphs": ["浙江之東千巖出，參差半天氣葱鬰。", "禹昔不返南巡車，越人交口說遺跡。", "日往月來三千春，宮有龍瑞洞陽明。", "搜深陟危辨舊穴，訛以傳訛終難尋。", "荒山一片老風雨，徘徊問山山無語。", "寒林朝號萬壑秋，冷煙暮結太古愁。", "誰能爲起馬遷死，指點當時所探何處是。"]}