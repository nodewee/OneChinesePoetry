{"author": "宋無", "period": "宋", "type": "诗", "title": "建業懷古", "paragraphs": ["離居迫馳道，晨往內西門。", "屏營無顧問，偶逢路人言。", "昔有六代宮，今爲百姓園。", "阿閣餘故基，層城但頹垣。", "金鋪失嚴邃，玉座變荒原。", "陳昏蚤墮滅，隋奢亟崩奔。", "樂極終復悲，替興相覆翻。", "結綺徒構恨，臨春工鎖冤。", "貴嬪艷亦無，麗華皆不存。", "高堧鳥烏集，沃壤蓬麻繁。", "鴞如拜月魄，蝶化尋芳魂。", "草遺舊裙色，花泫新啼痕。", "空餘龍津水，流入魚藻渾。", "猶涵睿澤在，尚感陽和恩。", "孰知涓滴微，曾悅萬乘尊。", "坐令芻蕘賤，禊飲汙其源。", "念彼禾黍地，凄然難具論。", "寵深乃見辱，涕下還成吞。"]}