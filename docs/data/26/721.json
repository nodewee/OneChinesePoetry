{"author": "汪炎昶", "period": "宋", "type": "诗", "title": "壁間古木新篁影有可愛走筆戲題", "paragraphs": ["韋偃工古松，與可善枯竹。", "豈如君家素壁上，有此天然畫兩幅。", "一株古木欹牆東，狀如峨嵋山巔千歲萬歲之枯松。", "旁有笛材拔孤玉，扶疏枝葉带露而篩風。", "天知君愛畫，欲爲發一哂。", "呼取羲娥作畫師，借此二物爲畫本。", "戲從君家壁間摹寫之，一枝一葉俱無遺。", "傍人來見道是畫，問如何畫無能之。", "元來畫時不用諸葛筆、梁杲墨，別有妙法匿形跡。", "偷兒雖甚愛，看得捲不得。", "或全瀏亮或模糊，隨時明暗有卷舒。", "報君若欲觀此畫，請跨金烏玉兔來其下。"]}