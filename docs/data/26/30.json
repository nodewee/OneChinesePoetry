{"author": "趙汝鐩", "period": "宋", "type": "诗", "title": "楚觀歌", "paragraphs": ["吾聞楚鄉江山多勝處，今之楚觀尤得江山趣。", "萬象排拶索應酬，丹青閣筆無所措。", "大則湘水小臨蒸，衆流合派銀河傾。", "陶寫秋氣浸明月，夜波爽透百雉城。", "右則鴈峰左石鼓，雙屏競秀蒼龍舞。", "吞吐嵐光飛亂雲，凉風暝送兩崖雨。", "江山之趣於此無不宜，朝暮變化愈出而愈奇。", "最愛鷗鷺甘冷淡，占斷汀渚供娛嬉。", "東塗西抹晚煙翠，漁父歸舟卷鈎餌。", "鼓枻而歌倚半醉，中有滄浪濯纓意。", "杜若一片迷芳洲，凭欄懷古生新愁。", "更上崔嵬千尺湘春樓，縱目乾坤盡見衡嶽秋。"]}