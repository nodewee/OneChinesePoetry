{"author": "宋無", "period": "宋", "type": "诗", "title": "長門怨", "paragraphs": ["金壺咽淚蓮花澀，銀箭浮遲渴烏泣。", "知更阿監羅襪冰，暝對星河玉階立。", "內官唱漏催曉籌，芙蓉夢破燕支愁。", "起來妝罷窺繡戶，三十六院殘燭幽。", "建章風傳鳳吹遠，翠華晨幸昭儀館。", "箜篌不語心自語，愁長如天恨天短。", "紅裀暖踏楊花雪，絳縷閒封守宮血。", "鸚鵡空猜警蹕聲，春寒緊護流蘇結。"]}