{"author": "宋無", "period": "宋", "type": "诗", "title": "送鄧侍郎歸江西", "paragraphs": ["中國衣冠盡，孤臣蹈海迴。", "秦思魯連操，漢憶賈生才。", "天遠文星隠，江平畫鷁摧。", "人尋芳草去，雁到故鄉來。", "山色催行櫂，波聲送客杯。", "身還蘇武節，夢泣李陵臺。", "水落蛟龍縮，城空鼓角哀。", "蒼梧雲浩蕩，黄屋浪崔嵬。", "夜雨江蘺濕，春風杜若開。", "祇令少微動，慎莫應三台。"]}