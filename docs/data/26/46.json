{"author": "趙汝鐩", "period": "宋", "type": "诗", "title": "泛洞庭", "paragraphs": ["解維武陵岸，江肥雨新止。", "兼程趨洞庭，勢疾建瓴比。", "銀光吞上下，莫辨天與水。", "我乃航其間，滉瀁藉一葦。", "吏塵貯兩袖，到此劃湔洗。", "黄昏打頭風，洪波半空起。", "舟子惶束手，喧呼互排詆。", "有篙無處著，有纜無地艤。", "鐵索二百丈，牽貓卧沙底。", "進難退不可，簸弄任所以。", "巨浪聲洪鐘，合力撞舟尾。", "一撞心一折，通夕不知幾。", "刻燭驗天明，狂勢稍披靡。", "卷索急飛櫓，半晝見涯涘。", "危命脫針孔，再生自今始。", "人言岳州程，風便五日耳。", "漂滯費半月，初意所不擬。", "粉堞俄在眼，層樓九霄峙。", "凭欄氣方豁，東望酸徹髓。", "前日我片帆，掀舞怒濤裏。", "羊腸百八盤，行路難如此。", "今知驚浪上，羊腸尚可履。", "在家貧亦好，身安門掃軌。", "鼾鼻喧午窗，風波儘千里。"]}