{"author": "趙汝鐩", "period": "宋", "type": "诗", "title": "斷腸曲", "paragraphs": ["凭欄日日望歸騶，書來又報瀟湘遊。", "卷書默坐淚自雨，彈向花上花替愁。", "想郎快意楊州鶴，風光何地非行樂。", "妾腸寸斷郎豈知，獨步苔階空聽鵲。", "風濾碧紗夜窗深，弄針燈下無心情。", "蜀羅一段茸五色，看定鴛鴦繡不成。", "妾貌留春春要去，妝鏡孤鸞無力舞。", "轆轤吚啞殘夢驚，曉嘶似是郎馬聲。", "卷簾無人簾再下，遣童水東占打瓦。"]}