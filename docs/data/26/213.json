{"author": "宋無", "period": "宋", "type": "诗", "title": "玉津園棄景鐘歌", "paragraphs": ["炎精不靈火不德，赤熛怒帝喪英魄。", "羿弓射日日無光，黄金大鏞破釜色。", "天崩七廟移神虛，鬼哭長陵一抔土。", "十二盤傾夜月寒，漢銅仙人淚如雨。", "六龍屈曲眠秋草，草根蟪蛄語昏曉。", "紫苔滿地愁古春，東風吹得乾坤老。", "蝸涎鳥篆銀泥剝，烏啄蒲牢戲左角。", "更殘漏斷聲莫聞，凡鷄司晨尊鐵鐸。"]}