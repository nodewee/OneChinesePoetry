{"author": "陳深", "period": "宋", "type": "诗", "title": "題鄭柏窗所藏蓮社圖", "paragraphs": ["白蓮生清池，至潔塵不汙。", "當時取名社，亦以清凈故。", "樂國初無有，莽莽果何處。", "陶公寄醉鄉，蓋深得其趣。", "公何挽不入，謝何推不去。", "遠師信高識，心雜固不取。", "盜循彼何人，一見乃深許。", "士固未易知，身名期歲暮。", "遺風驚千祀，流落見緗素。", "永懷名山遊，樂與善人遇。", "匡廬青拂天，江水日東騖。", "我將解世纏，已辦登山具。", "載酒酹淵明，問津桃源路。"]}