{"author": "趙汝鐩", "period": "宋", "type": "诗", "title": "蒲澗行", "paragraphs": ["君不見少君詫安期海上之棗，又不見坡仙詠安期宅邊之蒲。", "棗失其種豈復得，蒲生於澗何時無。", "澗流涓涓淺可涉，牽蔓披沙搜九節。", "仙家自欲供仙餌，靈根不容凡齒齧。", "循澗探奇巖石幽，瀑音迎耳鏘琅球。", "陰壑常寒失炎熱，終日自雨鳴春秋。", "振衣策足崔嵬頂，跨歷列缺凌倒景。", "天風海濤撼宇宙，神清骨冷肝膽醒。", "聲傳九霄景泰鐘，更上上方梯晴空。", "兩眼有盡天不盡，滄溟浩與銀河通。", "指顧神山似非遠，弱水誰云隔三萬。", "乘風直到金銀臺，握手安期話蒲澗。"]}