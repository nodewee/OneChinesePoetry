{"author": "陳深", "period": "宋", "type": "诗", "title": "我思古人", "paragraphs": ["繄古人之寥寥兮，夫何思之弗諼。", "蹇余生之獨後兮，曾不得與之周旋。", "曠斯世而勿見兮，故增欷而永歎。", "撫遺籍而玄覽兮，幸所聞之可尊。", "彼丹心之耿著兮，諒雖亡而實存。", "苟遡風而遐契兮，尚何有於古今。", "覽元化兮無窮，感徂景兮如駛。", "余髪兮種種，余懷兮亹亹。", "駟黄虬兮遐征，仰超然之高軌。", "猗聖言兮如天，至道兮如海。", "超鴻濛兮何極，窺浩茫兮無涘。", "孰導余以正適兮，遵坦涂而容曳。", "惟諒友之昭昭，庶訂余之憒憒。", "嗚呼噫嘻，古之人兮，惠我無疆。", "忽不見兮心之傷，余之思兮曷云其忘。", "往者不可及，來者猶可望。", "非夫君之相和兮，誰逍遥以徜徉。"]}