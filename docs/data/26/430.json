{"author": "陳深", "period": "宋", "type": "诗", "title": "隴西太夫人八十壽", "paragraphs": ["恒山鎮朔野，積翠凌太虛。", "中有仙子宅，霞光抱雲居。", "怡怡伯陽姥，八十顔猶朱。", "神交殷玉女，祕字傳金書。", "逍遥人間世，靜壽仙者徒。", "令子返烏哺，專城綰菟符。", "金章映彩服，錦障承雕輿。", "前有命婦掖，後有玄孫扶。", "春風溢慈幄，曉日暉慶圖。", "海桃摘霞實，靈芝掇雲腴。", "南山爲爾壽，北斗爲爾𣂏。", "人生天壤內，菽水歡有餘。", "矧茲壽且貴，身與五福俱。", "厚德獲隆報，彼蒼默相孚。", "詩人頌燕喜，此樂不可渝。"]}