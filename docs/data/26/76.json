{"author": "徐瑞", "period": "宋", "type": "诗", "title": "夜中不成寐", "paragraphs": ["夜中不成寐，披衣步前庭。", "榮榮無塵雜，四面敞且平。", "俯聽衆竅靜，仰視疏星明。", "眇然寓其間，一粟浮大瀛。", "滔滔匯衆濁，涓流若爲清。", "矧今六八年，華髪日夜生。", "平生信古學，及此將何成。", "妄動多險阻，深居來譏評。", "和同豈不願，矯揉非其情。", "世眼自醜好，千載有重輕。", "所志不可移，坐待鄰雞鳴。"]}