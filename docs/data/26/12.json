{"author": "趙汝鐩", "period": "宋", "type": "诗", "title": "響卜辭", "paragraphs": ["三六乘鸞初嫁君，琴瑟朝暮誓不分。", "酒酣使氣浪自許，片舌儀秦弄風雲。", "東吳西蜀幾千里，鴈來數年無幅紙。", "有便我必寄錦牋，豈應皆沉石頭水。", "酸風一點淚兩行，憑欄瞥過雙鴛鴦。", "霜花迫簾冷蠟焰，雨梧傍枕敲銀床。", "乞靈每日扣巫祝，更向靜處聽響卜。", "人言卯夜驗不差，又言元宵應尤速。", "二說果如神，俱占敢厭頻。", "齋心通我意，側步潜我身。", "或坼翠幌視，或靠綠窗避。", "兩夕行人語，字字還家意。", "羅襪走褪奔繡幃，懽喜無地魂天飛。", "小兒放嬌來牽衣，抱我門前接爺歸。"]}