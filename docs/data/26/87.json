{"author": "徐瑞", "period": "宋", "type": "诗", "title": "次韻月灣見寄古詩一首", "paragraphs": ["白石煮不爛，饑來意楚萍。", "流落固應爾，敢恨鬢星星。", "鴻飛一何高，矯翮凌青冥。", "下視蜩與鳩，意趣自徑庭。", "松間乖舊約，三霜五秋螢。", "來章敦古誼，吟諷慰漂零。", "羨公筆有口，遇我眼終青。", "殷勤爲發藥，非芝朮參苓。", "豈惟起衰懦，誠足制頹齡。", "感激絃清商，調古無誰聽。"]}