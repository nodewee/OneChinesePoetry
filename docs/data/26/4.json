{"author": "趙汝鐩", "period": "宋", "type": "诗", "title": "昭君曲", "paragraphs": ["禦戎豈別無經綸，婁敬作俑言和親。", "或結或絕患不已，至呼韓邪朝竟寧。", "稽首願得壻漢氏，秭歸有女王昭君。", "臨時失捐畫工賂，蛾眉遠嫁單于庭。", "玉容慘淡落紫塞，粉淚闌干揮黄雲。", "下馬穹廬移步澀，彈絲誰要胡兒聽。", "年年兩軍苦爭戰，殺人如麻盈邊城。", "若藉此行贖萬骨，甘忍吾恥縻一身。", "聞笳常使夢魂驚，倚樓惟恐烽火明。", "狼子野心何可憑，嗚呼狼子野心何可憑。"]}