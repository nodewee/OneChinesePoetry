{"author": "趙汝鐩", "period": "宋", "type": "诗", "title": "湘西行", "paragraphs": ["吾嘗誦麓山盤紆句，又嘗誦深林玲瓏詩。", "前有工部後吏部，拈出千古湘西奇。", "扶藜遊目逐蕭爽，捫蘿陟磴忘嶮巇。", "杉檜摇空蛟虬舞，嶺壑翳霧猿猱悲。", "晨昏兩鐘遞名剎，日月一壇老仙祠。", "摩幹徘徊憐晉柏，剝苔俯仰認唐碑。", "碧虛心照眼已闊，更上萬仞層臺危。", "楚濤左渺連七澤，蠻煙右湧迷九嶷。", "學宮岧嶢壓勝槩，百泉曲折流方池。", "英才涵濡教育樂，風雩慨想莫春時。", "登臨殊未徧幽境，殘陽木末墜紅影。", "松陰夾道倒接䍦，不遣前訶殺風景。", "小留一片瀟湘亭，雙鷺飛來妝秋屏。", "橘垂嫩顆匝洲青，芷紛柔葉飄岸馨。", "冥搜枯腸浪著語，對人欲舉不敢舉。", "拍欄但吟工部吏部兩大篇，水光山色俱欣然。"]}