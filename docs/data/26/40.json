{"author": "趙汝鐩", "period": "宋", "type": "诗", "title": "仙湖歌", "paragraphs": ["湖之綠兮如藍，湖之明兮如鏡。", "藍染晴空晚色鮮，鏡照天宇秋毫浄。", "乾坤兩間共開闢，魚鳥四時自飛泳。", "炎州著脚苦蒸鬰，對此恍入清凉境。", "其東羣木合抱森，觀政觀魚連秀陰。", "濂泉沸甃珠的皪，飲瓢洗我太古心。", "其西冰壺爽到骨，曉波澄秋夜印月。", "藏春園種雜花稠，分得庾梅攙先發。", "其南粉雉霄漢橫，旋補楊柳沿堤青。", "上下天光同一碧，我來拈出營新亭。", "其北千片石洲石，或虬或鳳或劔戟。", "環流軒館瘴霧收，簷影倒漾水底日。", "葛仙昔煉九轉丹，丹成飛上羅浮山。", "海邊亭外春萬里，御風忽挹仙翁袂。", "翁乘飈車擁霓旌，約我十二樓五城。", "翁言羽化世已久，問湖風月依舊否。"]}