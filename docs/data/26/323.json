{"author": "宋無", "period": "宋", "type": "诗", "title": "海上自之罘至成山覽秦皇漢武遺跡", "paragraphs": ["霧氣沈坤極，濤聲撼北溟。", "雲霞五色水，丹碧萬重屏。", "脈絡華夷秀，并吞宇宙青。", "石梁橫地戶，洞構壓風霆。", "砰磕紛鳴鼓，漰渹疾建瓴。", "提封思霸主，巡狩陟遐坰。", "黔首何多難，皇居不少寧。", "山驅麟避藪，海塞蜃遷庭。", "鹵簿周荒服，鱗蟲畏典刑。", "天吳驚象駕，精衛泣鑾鈴。", "浪激秦嬴怒，崖崩漢武靈。", "空悲祖龍死，但覺鮑魚腥。", "采藥終驕妄，求仙竟杳冥。", "惟聞傳二世，無復享千齡。", "古昔飛騰客，能存變化形。", "解交烏兔髓，定翳鳳凰翎。", "玉檢微藏旨，金丹別有經。", "東華司筭歷，南岳考功銘。", "億劫開玄閟，三宮護紫扃。", "睿仁斯可冀，淫暴詎堪聽。", "漫致安期舄，虛邀阿母軿。", "昆池波鼎沸，阿閣土花零。", "夜雨蛇升樹，春潮蛤上汀。", "茂陵迷亂草，禁苑暗流螢。", "奢侈如飄電，危亡若炳星。", "明君當至治，方士或來停。", "火宅休生棘，情河易轉萍。", "願逢清靜化，昌運幾時丁。"]}