{"author": "陳深", "period": "宋", "type": "诗", "title": "次韻陸承之歲暮述懷", "paragraphs": ["茝鷄晨先鳴，絡緯夜虛織。", "物情固有殊，亦各競時急。", "遥遥丘中士，荆扉晝常閉。", "賦詩悲徂年，開卷懷往昔。", "廓然一言得，不願千金易。", "大江流湯湯，白日如過翼。", "虛堂拂朱絃，再鼓三嘆息。", "西山遺清風，潁水有奇迹。", "勖哉望前修，猛志庶可及。", "自當葆天和，政不慕人益。"]}