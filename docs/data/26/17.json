{"author": "趙汝鐩", "period": "宋", "type": "诗", "title": "去婦辭", "paragraphs": ["入得良人門，自誓終此身。", "掃室擁箕箒，進盥躬盤巾。", "采桑趨隴首，薦蘋潔澗濱。", "十年盡婦道，惟恐堂前嗔。", "上和下睦本無事，一二小姑恣萋斐。", "浸潤既深貝錦成，不棄不出譖不已。", "良人繾綣涕漣洏，父母之命安敢違。", "舉頭天邊指缺月，暫缺須有團圓時。", "君不聞章臺長條依舊垂，樂昌半鏡還復歸。"]}