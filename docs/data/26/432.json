{"author": "陳深", "period": "宋", "type": "诗", "title": "簡秦章甫", "paragraphs": ["楚楚洛陽生，清介常寡與。", "宦遊江之南，移家寄吳渚。", "辛勤奉旨甘，言動無過舉。", "陽春萬物新，霈澤均施普。", "乘風方高翔，摧翅墮網罟。", "飛文中善類，橫逆夫孰禦。", "白日照丹心，皦皦中自許。", "有能辨冶長，終然脫石父。", "操存諒深固，夷險咸善處。", "涉難知彌明，履變德益聚。", "靜探元化心，憂患真玉汝。"]}