{"author": "徐瑞", "period": "宋", "type": "诗", "title": "戊寅雪中有感", "paragraphs": ["五更窗白鳴早鴉，北風獵獵號谽谺。", "凍雲不開天雨雪，漫空作態紛橫斜。", "披衣起立儘蕭散，睥睨神巧令人嗟。", "深山荒怪號狐兔，古木蜿蜒蟠龍蛇。", "空林野鶻棲又起，寒簷饑雀喧且呀。", "斷橋古埭欲無路，孤城疊鼓方停撾。", "老農嘻嘻慶豐樂，羈旅瑣瑣愁荒遐。", "酒壚群聚澆毷氉，市樓歌吹聞嘔啞。", "縱觀山川絕塵土，坐嘆造物真空花。", "世間萬事蕉覆鹿，回首二曜如奔車。", "老仙騎鯨東海去，誰尚風雅排淫哇。", "遺音妙寄不可續，嗟我悵望迷天涯。", "蕭蕭竹屋白晝閴，俗子不到山人家。", "呼童屏置勿舉飲，石鼎且試曾坑茶。"]}