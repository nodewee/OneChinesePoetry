{"author": "陳深", "period": "宋", "type": "诗", "title": "姑蘇臺晚眺分韻得高字", "paragraphs": ["殘陽古城曲，岌岌荒臺高。", "不知何年創，尚爾結構牢。", "青山擁危楯，白水環空壕。", "美哉此山谿，慘澹悲雄豪。", "當時一戰霸，意氣何矜驕。", "蛾眉坐傾國，忠魄隨怒潮。", "空餘故宮苑，寒雀飛野蒿。", "佳辰晤良友，清眺舒煩勞。", "夕風振叢薄，鴻雁中天號。", "永懷五湖客，一舸凌雲濤。", "浩歌滄浪詞，願言從遊遨。"]}