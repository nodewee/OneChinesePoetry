{"author": "宋無", "period": "宋", "type": "诗", "title": "送閔思齊浙東帥府掾", "paragraphs": ["南越連閩徼，東瀛貢百蠻。", "軍營威帥閫，記室比官班。", "之子稱時彥，群公譽早攀。", "詩壇堪白戰，幕府政朱顔。", "橫槊金飈動，談兵玉帳閒。", "貨通夷舶富，民羨國風還。", "夜柝鯨潜海，春旗豹隠山。", "携琴遊有暇，挈榼酒休慳。", "將佐知書貴，勳名待詔頒。", "孟堅詞訟作，留照汗青間。"]}