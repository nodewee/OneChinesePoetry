{"author": "陳深", "period": "宋", "type": "诗", "title": "丁酉元日", "paragraphs": ["夜中不成寐，卧覺風剡剡。", "殘寒賈餘勇，飛雪猶厲慘。", "黎明卷新霽，旭日光晻晱。", "窮陰得陽和，春氣已先感。", "負暄南軒下，余生亦云忝。", "高門誰能走，蓬戶鎮常掩。", "馳車聽奔湊，慶語絕媚諂。", "自甘守疏慵，豈復嘆坎壈。", "濡毫寄桑翰，隠几坐文毯。", "壺傾酒不竭，爐擁火始燄。", "吐詠探清新，研書味真澹。", "流光信難駐，華髪那可染。", "拊己欣有得，感時能無憾。", "貞吉宜嘉遯，心亨由習坎。", "浮雲易盈歇，神鑒常淵湛。", "黽勉奉吾親，力學深自貶。"]}