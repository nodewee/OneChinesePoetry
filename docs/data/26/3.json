{"author": "趙汝鐩", "period": "宋", "type": "诗", "title": "瑶娥曲", "paragraphs": ["一二三四月如眉，積累如梳截半規。", "玉斧晝夜修不徹，修成團鏡當空垂。", "十眉有樣列象几，梳裁春冰鏡涵水。", "瑶娥睡起拂菱花，掃黛插鬢雲繞指。", "歛袂亭亭天上妝，環珮隠體璆琳鏘。", "驂鸞跨鶴舞仙譜，子登彈璈飛瓊簧。", "天風颼飂冷到骨，銀河澎浪濺羅襪。", "一輪千古廣寒深，折盡桂花應白髮。"]}