{"author": "徐瑞", "period": "宋", "type": "诗", "title": "題金翁牧牛歌後", "paragraphs": ["我幼在田間，頗識牧牛趣。", "寒蓑煙雨林，短笛斜陽路。", "十年陷世網，自悔一念悞。", "歸來丘壑中，幸不失吾素。", "平生愛顔闔，寧戚非所慕。", "古今樂此事，僂指自有數。", "阿翁老無營，尺箠了朝暮。", "絕勝介葛盧，未鳴意已悟。", "長謠遠屬我，真實見情愫。", "勿遣兒輩覺，千載有知遇。"]}