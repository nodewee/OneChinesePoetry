{"author": "陳深", "period": "宋", "type": "诗", "title": "別衛山齋", "paragraphs": ["何處桃花源，超然欲高舉。", "永懷塵外遊，遐契煙中侶。", "時從清夜闌，默探元化祖。", "尋幽得佳勝，將期結茅宇。", "任公五十犗，朅來向江渚。", "投竿魚不食，歸興浩莫禦。", "遥岑下落日，薄雲閣清雨。", "揚舲吳淞濱，褰裳采芳杜。", "長歌去英淑，未卜重晤語。", "相期會有時，散髪卧雲嶼。"]}