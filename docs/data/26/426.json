{"author": "陳深", "period": "宋", "type": "诗", "title": "送釋存遊苕川兼懷子昂學士", "paragraphs": ["吳興山水邦，杳藹雲氣萃。", "岡巒抱縈迴，溪流瀉清駛。", "逍遥烟中客，縹渺雲際寺。", "振錫赴幽尋，攬袂接遐契。", "是時秋正中，曠朗天宇霽。", "明月射神珠，光彩難自閟。", "漁歌和遺音，茶經詫幽事。", "欲從煙屩遊，苦爲塵鞅繫。", "緬懷金坡英，歸來雲壑媚。", "采采白蘋花，因風爲遥寄。"]}