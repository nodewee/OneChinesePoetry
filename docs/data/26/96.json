{"author": "徐瑞", "period": "宋", "type": "诗", "title": "次景文聽松風韻", "paragraphs": ["萬壑蒼烟深閉閣，此客入山童放鶴。", "天球琬琰一代珍，合止笙鏞九成樂。", "胸懷正自小滄溟，風骨端宜寘岩壑。", "三年烏帽墊京塵，至今夢裏喧車鐸。", "渴來醉卧白雲根，飽聽松風中夜作。", "空中起用一何奇，聲外生聞本無著。", "閒情空自貞白癡，雅罰何妨半山謔。", "知君此興復不淺，安得松間相倚薄。", "君山吟嘯早歸來，蛟鱷縱橫風水惡。"]}