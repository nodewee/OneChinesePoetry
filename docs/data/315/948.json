{"author": "陳造", "period": "宋", "type": "诗", "title": "贈王仲和架閣", "paragraphs": ["朱樓窗霏楊柳烟，樓中香霧浮龍涎。", "眩旋客眼錦繡筵，閙花打圍妖且妍。", "小蓓稚萼紅玉鮮，酒行急管雜繁絃。", "羯鼓催開褭風蓮，橫笛未放蛟鼉眠。", "老子判醉忘華顛，歸去就枕疑針氈。", "但有夢語追遊仙，芳訊忽聽青翼傳。", "翠鸞彩雲欻漂翩，縹緲三十六洞天。", "水佩風裳若箇邊，重來朱樓柳吹綿。", "樓中主人卓詩肩，瀹處士茗安僧禪。", "兀坐向我俱可憐，君才時彥孰後先。", "宦路已著祖生鞭，富貴取携固有然。", "列屋指見羅嬋娟，老子賢否真天淵。", "蕙蘭香中錦瑟前，觴詠或可君周旋。"]}