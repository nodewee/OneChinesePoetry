{"author": "陳造", "period": "宋", "type": "诗", "title": "散解廟行", "paragraphs": ["巨靈揮斧山爲拆，谽谺飛出寒溪碧。", "南酉北枧皆戶家，種秧插稻供衣食。", "此水不枯歲不饑，此溪不涸龍是司。", "森木古屋龍所宅，人家望歲如取携。", "笳簫嗚嗚坎坎鼓，秋報春祈從父祖。", "鷄豚肥腯社酒香，擎跪曲拳誰敢侮。", "年時雩禱嗟徒勤，適龍睡熟喚不聞。", "溪心蒿艾化埃壒，可怪嘉穀遭惔焚。", "千溝萬澮分飛瀑，面露摇風際天綠。", "懷寶睡足龍亦驚，雁門之踦此焉復。", "安得溪水長滂浪，龍不忸怩民樂康。", "向來野草填饑腸，怨氣括作頤下囊。"]}