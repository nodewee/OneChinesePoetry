{"author": "楊萬里", "period": "宋", "type": "诗", "title": "雪小霽順風過謝陽湖", "paragraphs": ["都梁三日雪沒屋，小船行水如行陸。", "山陽一朝帆遇風，大船行水如行空。", "昨來牽夫凍得泣，買蘆燎衣蘆自濕。", "朝來牽夫皆上船，收纜脫巾篷底眠。", "樓船忽然生兩翼，橫飛直過陽侯國。", "千村一抹片子時，四岸人家眼中失。", "似聞咫尺是楊州，更數寶應兼高郵。", "青天萬里當徑度，不堪回首都梁路。"]}