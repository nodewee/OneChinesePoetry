{"author": "陳造", "period": "宋", "type": "诗", "title": "題高夢錫指牛圖", "paragraphs": ["將軍向來馬量谷，封君劣比羊千足。", "浮雲富貴漫夸毗，不博范叟回青目。", "此叟落魄水墨仙，松煤染指皆其天。", "奏刀浪詫牛無全，寢訛降飲二百角。", "身不服箱鼻不穿，觳觫肯受衆目憐。", "高郎畫徧米家船，此軸寶重一當千。", "老子老欲耕淮壖，薋菉葹滿高下田。", "政用百尾收烏犍，刀劍縱售能幾錢。", "展掩此畫空惘然，平日幽趣終拳拳。", "此叟儻可作九原，畫我草履麻爲鞭，經挂牛角羣牛前。"]}