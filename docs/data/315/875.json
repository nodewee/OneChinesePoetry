{"author": "楊萬里", "period": "宋", "type": "诗", "title": "轎中看山", "paragraphs": ["買山安得錢，有錢價不賤。", "住山如冠玉，人見我不見。", "世言游山好，一峰足雙繭。", "峰外復有峰，歷盡獨能徧。", "不如近看山，近看不如遠。", "請山略退步，容我與對面。", "我行山欣隨，我住山樂伴。", "有酒喚山飲，有蔌分山饌。", "隔水絕高寒，縈雲偏蒨絢。", "雨滋青彌深，日炫紫還淺。", "端居忽飛動，遐逝即回轉。", "孤秀呈復逃，層尖隠還顯。", "掇入轎中來，置在几上玩。", "劣行三兩驛，已閲百千變。", "非我去旁搜，皆渠來自獻。", "寄言有山人，勿賣亦勿典。", "金多汝安用，價重山亦怨。", "估若爲我低，傷廉又非願。", "山已在胸中，豈復有餘羨。", "羨心固無餘，更借山一看。"]}