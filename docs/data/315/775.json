{"author": "楊萬里", "period": "宋", "type": "诗", "title": "送李君亮大著出守眉州", "paragraphs": ["老夫丐外自緣老，復聞建鄴江山好。", "不應夫子亦翩然，一柁江花更江草。", "黄金宮闕三神山，蓬萊五雲霄漢間。", "仍將弱水三萬里，隔斷塵世無往還。", "西州名勝李太史，豈徒國士天下士。", "玉皇催入道山堂，知費臺家幾黄紙。", "似聞郎罷對薰風，忽思錦江荔枝紅。", "人生奉親行樂耳，金印斗大何關儂。", "峨眉山月却入手，影落庭闈一杯酒。", "蚤賦中和樂職宣布詩，會看夔龍集鳳池。"]}