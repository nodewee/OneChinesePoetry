{"author": "楊萬里", "period": "宋", "type": "诗", "title": "題瀏陽縣柳仲明致政雲居山書院", "paragraphs": ["雲居山高三萬尺，下插瀏江上撞日。", "柳下和風百世師，有孫避地來築室。", "奕葉隠居三百年，栽桃種杏今滿川。", "當家相傳一破硯，此外文字九千卷。", "旄頭畢方書散亡，維仲明父再耿光。", "木葉衣裳野蕨腸，牙籤玉軸還堆床。", "更於山下起高閣，竹戶松窗照林壑。", "閣上諸郎夜誦聲，太一真人降雲鶴。", "向來有子中文科，泮宮彈琴詠菁莪。", "柳氏門閭人刮目，仲明依舊一漁蓑。"]}