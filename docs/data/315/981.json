{"author": "陳造", "period": "宋", "type": "诗", "title": "次朱必先與師是唱酬韻  其一", "paragraphs": ["朱郎滿腹抱賢業，壯歲彈鋏仍哀歌。", "飛將未侯方朔餓，天無老眼如子何。", "紛紛過眼日百十，超拔如君信難及。", "平陵筆陣吾敢支，穩掇世科人所必。", "小兒鹿鹿空肩隨，血指汗顔驚崛奇。", "於菟一嘯百獸懾，誰顧露草寒蛩悲。", "詩書鼓吹且强飯，舜咨皋謨適華旦。", "功名迫逐可得辭，等閑莫詠南山粲。"]}