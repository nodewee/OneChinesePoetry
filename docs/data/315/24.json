{"author": "楊萬里", "period": "宋", "type": "诗", "title": "謝邵德稱示淳熙聖孝詩", "paragraphs": ["古人浪語筆如椽，何人解把筆題天。", "崑崙爲筆點海水，青天借作一張紙。", "作商猗那周皇矣，廷尉簿正邵夫子。", "淳熙聖孝貫三光，題大如天誰敢當。", "夫子一洒金玉章，銀河吹笙間琳琅。", "吉甫奚斯鴻雁行，彼何人哉唐漫郎。", "夜來玉蟲雜金粟，老夫春寒眠不足。", "起來拾得聖孝詩，燈花阿那聖得知。"]}