{"author": "楊萬里", "period": "宋", "type": "诗", "title": "和陸務觀見賀歸館之韻", "paragraphs": ["君詩如精金，入手知價重。", "鑄作鼎及鼒，所向一一中。", "我如駑並驥，夷塗不應共。", "難追紫蛇電，徒掣青絲鞚。", "折膠偶投漆，異榻豈同夢。", "不知清廟茅，可望明堂棟。", "平生憐坡老，高眼薄蕭統。", "渠若有猗那，心肯師晉宋。", "破琴聊再行，新笛正三弄。", "因君發狂言，湖山春已動。"]}