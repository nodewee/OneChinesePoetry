{"author": "楊萬里", "period": "宋", "type": "诗", "title": "跋眉山程仁萬言書草", "paragraphs": ["峨眉山下三蘇鄉，至今草木文章香。", "近時英妙有程郎，數寸管底翻錦江。", "向來曾草三千牘，流涕太息仍痛哭。", "九虎當關北斗深，十年買桂炊白玉。", "荆溪溪上相識初，君猶少年我壯夫。", "帝城再見各白鬚，袖中一紙梁溪書。", "剡藤方策一萬字，猶带權書衡論味。", "君不見古來富貴掃無痕，只有文章照天地。"]}