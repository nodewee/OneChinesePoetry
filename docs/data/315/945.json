{"author": "陳造", "period": "宋", "type": "诗", "title": "徐南卿招飯  其三", "paragraphs": ["白晝曲肱睨東壁，鸒斯空復賊糧食。", "晚途自笑硯生埃，少日頗嘗韋串冊。", "生世恐隨草木腐，忍使功言兩無得。", "長安寧無翕赩者，自疑有鐵關腰膝。", "樂天任運時近酒，子房逃榮猶却粒。", "求窮我者迄未知，夫此誰怨夫誰德。", "擬訪鶑花豁襟抱，門外雨餘泥一尺。", "山陰不待興盡回，掠面東風寒策策。"]}