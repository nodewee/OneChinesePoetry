{"author": "陳造", "period": "宋", "type": "诗", "title": "次韻楊宰花石綱遺石", "paragraphs": ["令君藻翰輩古先，脫口一可樂石刊。", "盍令珥筆草大冊，底用韻語談槐安。", "一詩爲弔湖邊石，深感崇寧全盛日。", "玉燭叶和黄道明，天扶休運非人力。", "豐碑端合頌虞周，遠來近悅絕嘆愁。", "有君無臣古所恨，殲佞嬉笑乘膠舟。", "鴆心飴口諛聖主，漕石移花閙南土。", "玲瓏蒼石中路棄，不見姦憸歐刀死。", "此心安得此石頑，感物抱恨甘終天。", "平日志願裹馬革，杖扶鬻茹吾衰年。"]}