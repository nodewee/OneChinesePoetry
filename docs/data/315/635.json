{"author": "楊萬里", "period": "宋", "type": "诗", "title": "至洪澤", "paragraphs": ["今宵合過山陽驛，泊船問來是洪澤。", "都梁到此只一程，却費一宵兼兩日。", "政緣夜來到瀆頭，打頭風起浪不休。", "舟人相賀已入港，不怕淮河更風浪。", "老夫摇手且低聲，驚心猶恐淮神聽。", "急呼津吏催開閘，津吏叉手不敢答。", "早潮已落水入淮，晚潮未來閘不開。", "細問晚潮何時來，更待玉蟲綴金釵。"]}