{"author": "陳造", "period": "宋", "type": "诗", "title": "次兒輩喜雨韻呈太守", "paragraphs": ["老子簞食師顔淵，憂世不合居民先。", "今年不雨春破夏，惴惕亦復針氈然。", "嗟嗟五月河無水，溫飽之望疑已已。", "一雨滂浪彌夜旦，龍伯至仁端起死。", "國史未用書旱雩，人神幽顯修交孚。", "老子一飽危不給，恩私仰戴君大夫。", "君恩如天不遺物，龍伯豈應甘蠖屈。", "使君况是龍之友，偕兒同依趙卿日。"]}