{"author": "陳造", "period": "宋", "type": "诗", "title": "送曹器遠從使虜", "paragraphs": ["暑風焮面黄塵底，曹侯據鞍輕萬里。", "曉趁官程夜未休，不爲功名爲知己。", "男兒生有四方志，誰能俛眉婦車裏。", "周原咨度使塵飛，漢官威儀渠顙泚。", "異時橫草恐不免，此去灌瓜聊復爾。", "赤縣神州吾舊物，文謨武略君奇士。", "列聖恩波迄未涯，百年胡運今如此。", "山川險隘須默究，他日上前煩聚米。", "殺胡之林定何許，持酒遐望一啟齒。", "歸來有句敵車攻，老子滯懣資一洗。"]}