{"author": "陳造", "period": "宋", "type": "诗", "title": "送二趙金陵秋闈之行", "paragraphs": ["君家種德麻葦似，兩郎今日東南美。", "石麟角犀互輝映，拄腹撐腸皆錦綺。", "賢書聯翩取如掇，文字欲貴江淮紙。", "步光久匣自光芒，僕姑所指當披靡。", "去去秋風鼓鵬翼，翺翔烟霄此其始。", "建鄴山川古雄麗，平分勝槩供筆底。", "氣陵鍾阜峰頭雲，辭傾白鷺洲前水。", "聯璧不難先衆俊，歷塊仍能輕萬里。", "平日雙眼不屢青，奇窮一生端坐此。", "即今意氣爲君傾，老子閲人蓋多矣。"]}