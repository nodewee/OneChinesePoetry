{"author": "陳造", "period": "宋", "type": "诗", "title": "再次韻寄楊宰", "paragraphs": ["小家作活魚脫淵，凶歉之備渠能先。", "勞勤頗似抱甕叟，安得心數如計然。", "人方渴羌欲沽水，龍公睡足那容巳。", "怒捲淮江作飛雨，旱魃潜藏蝗蝻死。", "令君丘禱亦魯雩，天心默隨人意孚。", "百里旄倪歌載塗，我亦飽飯竟潜夫。", "今君豈復池中物，中年墨綬人稱屈。", "高郎小邑徑刺史，老子賀書當不日。"]}