{"author": "楊萬里", "period": "宋", "type": "诗", "title": "初食太原生蒲萄時十二月二日", "paragraphs": ["淮南蒲萄八月酸，只可生喫不可乾。", "淮北蒲萄十月熟，縱可作羓也無肉。", "老夫臘裏來都梁，飣坐那得馬乳香。", "分明猶带龍鬚在，徑寸玄珠肥十倍。", "太原青霜熬絳餳，甘露凍作紫水精。", "隆冬壓架無人摘，雪打冰封不曾拆。", "風吹日炙不曾腊，玉盤一朶直萬錢。", "與渠傾蓋真忘年，君不見道逢麴車口流涎。"]}