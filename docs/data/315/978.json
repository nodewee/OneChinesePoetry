{"author": "陳造", "period": "宋", "type": "诗", "title": "戲作", "paragraphs": ["書生稟賦紙樣薄，平日扶衰惟粥藥。", "一日飲濕小嚙肥，河魚數日煩醫治。", "佳辰府公約把酒，嚴斥厨丁預節口。", "借問主賓酬酢餘，還許公榮袖手無。", "厚味腊毒古不予，如作病何仍古詰。", "生世例非金石堅，支離如我更可憐。", "饞噇動使諸病入，冷坐亦復百憂集。", "彭殤瘠肥本自齊，此理祇許蒙莊知。", "筯下萬錢無足取，厨薦三韭徒自苦。", "法士語飲應且憎，何如卧客懷中醉不譍。", "婪酣任人嗤穀伯，何如辟穀高人師黄石。", "陳遵張竦枘鑿夫何爲，彼此未可相是非。", "七十老翁誰能促戚縛此戒，醉死病殂吾命在。"]}