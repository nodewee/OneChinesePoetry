{"author": "陳造", "period": "宋", "type": "诗", "title": "次韻林郎中龔宗簿", "paragraphs": ["散人擁書茅屋底，祇合下澤居鄉里。", "浪指青冥期策足，端復滄浪規洗耳。", "林侯坐分韓席半，龔侯天才寧習慣。", "瓢酌天漿泰紫傍，峩峩貝闕連蜚觀。", "名位顧肯卑微休，兩傑未易今世求。", "老子志願一丘壑，鷦鵬彼此消遥遊。", "清篇駢來真好在，誰云物理莫兩大。", "捧心血指不得辭，門外長須翹足待。"]}