{"author": "楊萬里", "period": "宋", "type": "诗", "title": "謝湖州太守王成之給事送百花春糟蟹", "paragraphs": ["烏衣巷裏批敕手，整頓乾坤渠儘有。", "天風吹入水精宮，一夜陽和徧花柳。", "愛殺苕溪波底雲，揉雲釀出蒲萄春。", "更挼百花作香塵，小槽濺破真珠痕。", "一杯吸盡太湖月，郡齋忽念山中客。", "遠澆白首草玄人，伯雅仲雅俱清絕。", "一介不肯遣長鬚，却遣郭索持尺書。", "二執戈者爭走趨，登彼糟丘勸腹腴，可憐郭索與陸諝。", "不傍貴人熱門戶，却訪誠齋老病翁，多謝苕溪賢地主。"]}