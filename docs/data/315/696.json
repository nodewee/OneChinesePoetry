{"author": "楊萬里", "period": "宋", "type": "诗", "title": "贈寫真水鑑處士王溫叔", "paragraphs": ["我不如森森千丈松，我不如濯濯春月柳。", "髯疎鬢秃已雪霜，皮皺肉皴真老醜。", "葉生畫時顔尚朱，王生畫時骨更臞。", "一生愛山吟不就，兩肩化作秋山瘦。", "君不見褒公鄂公圖凌煙，腰間羽箭大如椽。", "君不見浣花醉圖粉墨落，日斜泥滑馿失脚。", "貴人寒士兩相嗤，畫圖猶在人已非。", "王生王生且停手，不如生前一杯酒。"]}