{"author": "楊萬里", "period": "宋", "type": "诗", "title": "秋日早起", "paragraphs": ["我眠亦甚安，夢中初無驚。", "如何作夢語，反側意不平。", "起來不復寐，郡樓撾五更。", "窗紙尚昏昏，看到漸次明。", "卷簾啟後戶，披衣步中庭。", "汲井漱新泉，滿面吹寒冰。", "仰看天宇曠，微白復淡青。", "猶挂爛銀梳，未昇紫金鉦。", "砌蛩餘夜唧，樹鵲作曉鳴。", "群動俱擾擾，競若有所營。", "而人居其間，獨欲免夙興。", "出山三見秋，一年一征行。", "今茲秋又至，歸心捺還生。", "會當挂其冠，高卧聽松聲。"]}