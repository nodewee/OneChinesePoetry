{"author": "陳造", "period": "宋", "type": "诗", "title": "次韻楊宰食蟹", "paragraphs": ["長翁服食僧樣清，灌園得閑收落英。", "壯歲頗營口腹事，岡有罝罟梁有罾。", "大胾每快屠門嚼，美酒慣陪豪士傾。", "酒邊最愛無長叟，坐隅未揖先風生。", "揮斥肴品進此叟，似去傖荒遊上京。", "王謝家兒負販子，氣味不待口舌爭。", "年年屬饜不汝厭，勇向上黨人夸矜。", "一從多病戒奇嗜，屏絕鱗介疎薑棖。", "水中之怒寧阿系，丈室高卧幾凈名。", "二年閑殺把螯手，久要藥裹熏爐并。", "旱後籃筐薦蜞越，君乃下筯收所憎。", "銘盤久斷舊嗜好，垂涎忽誦新歌行。", "射陽浦口霜耿耿，繁梁埭頭霧冥冥。", "及今尖團日供百，莫孤君家竹葉清。"]}