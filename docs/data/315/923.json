{"author": "陳造", "period": "宋", "type": "诗", "title": "粉水行", "paragraphs": ["散解溪紆福溪直，兩山空中瀉清激。", "潴渟壅建幾千家，邀入中田作膏液。", "餘流復合古城東，末世尚奏鉛華功。", "定名粉水自誰始，水神有靈當熱中。", "去年龜紋布溪底，房民倒垂憂死徙。", "今年活活夜繼晨，淥漲稻禾三百里。", "此溪今昨殊虧盈，郡民即溪岐死生。", "天設地施禹疏鑿，世人盍亦求其情。", "古來名實爲賓主，兩溪厚農非小補。", "但令旄孺無饑羸，安用女子相夸詡。"]}