{"author": "陳造", "period": "宋", "type": "诗", "title": "陳學正惠詩酬以長句", "paragraphs": ["寒風折人粟生膚，局坐掩戶孰與娛。", "吾宗高義駕爲迂，新詩爛粲慰槁枯。", "一百十二驪龍珠，春意誰遣生座隅。", "吾宗學力源委俱，决爲巨川潴陂湖。", "粉袍未脫口未餬，氣凌雲霄色敷腴。", "肝肺向我每傾輸，我老舊學慙榛蕪。", "妙語正頼君起予，不辦瓜李酬瑶琚。", "病鶴曳翮寒松臞，可復飛動索故吾。"]}