{"author": "楊萬里", "period": "宋", "type": "诗", "title": "感秋五首  其一", "paragraphs": ["昨扇猶午携，今裳覺晨單。", "起來且復卧，未敢窺柴關。", "不知病至此，爲復老使然。", "平生性剛燥，畏熱長喜寒。", "念昔忝鄉賦，踐雪詣春官。", "布褐背不纊，芒鞋繭且穿。", "長亭夜濯足，吹燈呻故編。", "買酒破孤悶，浩歌殷屋椽。", "何曾悲廩秋，山稜聳臞肩。", "秋風吹我髓，秋露滴我肝。", "我欲與秋敵，秋先令我酸。", "歎息復歎息，誰是長少年。"]}