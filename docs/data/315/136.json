{"author": "楊萬里", "period": "宋", "type": "诗", "title": "送曾無逸入爲掌故", "paragraphs": ["吉文江水走玉虹，我家水西君水東。", "有時相思即命駕，連牀夜兩聽松風。", "中間薄宦各分散，南飛鴐鵝北飛雁。", "朝來驛騎打譙門，有客有客來相見。", "聞君携家入帝京，椎鼓發船天上行。", "也能枉轍九十里，來訪江西道院僧。", "詩家兩僊宿臺省，紅藥蒼苔紫薇影。", "若問山僧作麽生，日晏鶑啼眠不醒。"]}