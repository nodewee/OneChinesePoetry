{"author": "陳造", "period": "宋", "type": "诗", "title": "次韻解禹玉", "paragraphs": ["夫君官職雖西班，夫君不獨師孔顔。", "畫手人言逼曹覇，詩力自詭追子山。", "對客每遊庖丁刃，得興笑解齊女環。", "般礴臝前筆未落，競病韻險思不慳。", "掀髯掃出山河影，就醉或放風月閑。", "我亦平生弄翰墨，諸公頗置齒頰間。", "側身南望常仰高，肯交下風俄二毛。", "京口市樓聽度曲，廣陵帥席陪揮毫。", "悲吟自作夜蟲響，絕唱傍羨秋鷹豪。", "虛孰高名擅顧陸，僅識妙思陵莊騷。", "金阜老仙憲文武，醴筵繼日喚我曹。", "銀臺吐燄眩金翠，繡帷護煖聞蘭膏。", "挈挈去尋樵牧盟，貸我抗俗慙山靈。", "風流雲散有悲唶，目前赤脚仍樵青。", "府公忽駕西蜚鵠，言訪劍閣摹舊銘。", "女媧青泥萬山外，爭突雲日寒崢嶸。", "前歡弦斷更容續，一紙寄意良未能。", "向者望望君不來，談舌攢棘胸填埃。", "叩門剝啄粲一笑，灑然一洗衰病懷。", "新詩絕妙不我靳，笑口忽復緣君開。", "驥足爭先真老矣，屠門大嚼亦快哉。", "但令石交不遐棄，此外擾擾付一咍。", "幾時携將好東絹，倩卷吳中山水回。"]}