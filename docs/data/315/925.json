{"author": "陳造", "period": "宋", "type": "诗", "title": "鹿鳴燕", "paragraphs": ["亂山森立圍古房，重碧疊青天與長。", "鍾奇孕秀爲雋良，有如六子爭軒昂。", "胸次襞積雲錦章，漢之晁董唐常楊。", "當日折衝陣堂堂，尺箠不折築受降。", "皇上籲俊奄帝王，士孟其晉如康莊。", "即今勸駕觀國光，接翼便合鴛鷺行。", "後先差池似未妨，一夔自足開天荒。", "五大次第趨巖廊，懷寶判閲三星霜。", "一盃首餞江夏黄，一詩竊比振履商。", "功名逼人未易量，坐來相映眉間黄。", "誰遣大宅浮春陽，他年朝路偕翺翔。", "惟南有斗耿昊蒼，一字定寄漁樵鄉，老子善誦君叵忘。"]}