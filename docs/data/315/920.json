{"author": "陳造", "period": "宋", "type": "诗", "title": "墨梅魚扇寄孫成甫", "paragraphs": ["都城六月難爲客，暑焮火山不餘息。", "從人輒博褦襶嗔，假館翁家得休適。", "髯翁囷積胸中奇，對客清談霰雪飛。", "扇材寄似亦安用，聊代玉麈談間揮。", "須知寒夜冰花影，著子駢枝可調鼎。", "濠梁之樂物我融，翁自欣然渠不領。", "向來般礴非畫工，象外析理翁則同。", "少酬他日清凉惠，知我夢依君子風。"]}