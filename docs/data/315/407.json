{"author": "楊萬里", "period": "宋", "type": "诗", "title": "雪霽曉登金山", "paragraphs": ["焦山東，金山西，金山排霄南斗齊。", "天將三江五湖水，併作一江字楊子。", "來從九天上，瀉入九地底。", "遇嶽嶽立摧，逢石石立碎。", "乾坤氣力聚此江，一波打來誰敢當。", "金山一何强，上流獨立江中央。", "一塵不隨海風舞，一礫不隨海潮去。", "四旁無蔕下無根，浮空躍出江心住。", "金宮銀闕起峰頭，槌鼓撞鐘聞九州。", "詩人踏雪來清游，天風吹儂上瓊樓，不爲浮玉飲玉舟。", "大江端的替人羞，金山端的替人愁。"]}