{"author": "楊萬里", "period": "宋", "type": "诗", "title": "走筆謝張功父送似酴醾", "paragraphs": ["西湖野僧誇藏冰，半年化作真水精。", "南湖詩人笑渠拙，不如儂家解乾雪。", "藏冰窨子山之幽，鑱透九地山鬼愁。", "儂家藏雪有妙手，分明曬在翡翠樓。", "向來巽二拉滕六，玉妃夜投玉川屋。", "剪水作花吹朔風，揉雲爲粉散寒空。", "醉揮兩袖拂銀漢，梢頭萬斛冷不融。", "瓊田挈月拾翠羽，砌成重樓天半許。", "盤作青蛟吐綠霧，亂飄六出薰沉炷。", "人間雪脆那可藏，天上雪落何曾香。", "三月盡頭四月首，南湖香雪今誰有，分似誠齋老詩叟。", "碎挼玉花泛春酒，一飲一石更五斗。"]}