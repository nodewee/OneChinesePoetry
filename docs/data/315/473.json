{"author": "楊萬里", "period": "宋", "type": "诗", "title": "記張定叟煮笋經", "paragraphs": ["江西貓笋未出尖，雪中土膏養新甜。", "先生別得煮簀法，丁寧勿用醯與鹽。", "巖下清泉須旋汲，熬出霜根生蜜汁。", "寒芽嚼作冰片聲，餘瀝仍和月光吸。", "菘羔楮雞浪得名，不如來參玉板僧。", "醉裏何須酒解酲，此羹一椀爽然醒。", "大都煮菜皆如此，淡處當知有真味。", "先生此法未要傳，爲公作經藏名山。"]}