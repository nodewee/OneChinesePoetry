{"author": "陳造", "period": "宋", "type": "诗", "title": "呈趙帥", "paragraphs": ["雨行本自貪風便，四十里程真劈箭。", "長年攤錢夸半仙，一炊黍頃風頭轉。", "生世快意多所辱，葉舟瓠壺浪如屋。", "暗樁觸船船版折，船丁籲天船媼哭。", "塗窮儻有哀王孫，腰舖人家緊閉門。", "丁翁祿𨔤捕魚者，向我顧肯顔色溫。", "茅屋新成容寄宿，麻茶初熟仍見分。", "解衣滅燭睡欲死，鄉夢醒時鷄喚晨。", "平時晨餔下南浦，定向揚州聽更鼓。", "飛廉生憂吾敢怨，薄命若爲防市弩。", "今朝河面吹細痕，竹樹不聲人駿奔。", "掣鈴一笑話疇昔，便有樂事酬佳辰。", "鎮淮主人開淥樽，蕙蘭香前簫鼓喧，一盃爲我安驚魂。", "勝談亹亹清耳根，向來憂虞無足言。"]}