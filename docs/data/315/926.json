{"author": "陳造", "period": "宋", "type": "诗", "title": "次前韻送胡省元", "paragraphs": ["南宮嚴嚴各分房，過眼千牘春晝長。", "戛戛百楛收一良，主司黍累作低昂。", "黄道湛碧誰爲章，胡郎筆勢傲長楊。", "掉臂舊升賈馬堂，自讀君文此心降。", "看寫帝伯仍皇王，諸公盥誦顔爲莊。", "射策便近天子光，一鳴坐瘖千駟行。", "騰陵絕澗略不妨，我昔塗抹策寒荒。", "囊筆亦解趨東廊，一官蹭蹬鬢頷霜。", "桑榆聊樂師陳黄，逐逐一飽隨工商。", "才無它奇堪斗量，放君綠鬢便銀黄。", "功名若木昇朝陽，鵰鵬舉翮雲路翔，腰印纍金玉佩蒼。", "功成晝繡歸鄭鄉，車笠舊誓無相忘。"]}