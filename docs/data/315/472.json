{"author": "楊萬里", "period": "宋", "type": "诗", "title": "贈倪正甫令子阿麟", "paragraphs": ["精神玉雪眼點漆，總角兩髦錦纏碧。", "郎君未出客已驚，隔窗讀書鸞鶴聲。", "松煙兔穎小三昧，蠆尾銀鈎略無對。", "鍾王筆法老始成，阿麟今纔十二齡。", "七十列傳十二紀，白頭書生不能記。", "亂抽架上聊試渠，橫誦倒誦如流水。", "二雅三頌已作箋，要與毛鄭爭先鞭。", "吟詩作賦更餘事，不論五言兼七字。", "奉常先生有陰功，翰苑仙人有家風。", "高科好官手可唾，更看聲名塞天破。", "老夫還曾浪語麽，老夫還曾浪語麽。"]}