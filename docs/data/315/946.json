{"author": "陳造", "period": "宋", "type": "诗", "title": "再次韻謝徐監嶽惠和章", "paragraphs": ["若人胸中著奎壁，落筆似不煙火食。", "平生著述奏奇勳，玉綴珠編今幾冊。", "定知前輩與爭驅，抑使衰翁飽新得。", "涎顙十駕終後塵，坐看康莊驂齧膝。", "陶猗廩庾詫陳腐，小家瓶罍不餘粒。", "清詩屬我猥見予，祇遣心顔賸慙德。", "條枚拱把竟何取，挺拔蒼松二千尺。", "政恐血指匠石前，袖手觀傍猶上策。"]}