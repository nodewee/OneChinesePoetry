{"author": "陳造", "period": "宋", "type": "诗", "title": "使君有詩復次韻", "paragraphs": ["詩播樂職聞子淵，貴耳底用泥古先。", "吾宗使君當世賢，援今輩古敢間然。", "祖武孫謀有源水，功名濟美方未已。", "即今朝野屬望深，簡齋仙人真不死。", "詩律欲並元劉驅，郡政坐使豚魚孚。", "編輯妙製紀殊績，瘖不措手吾非夫。", "壯歲毫端有神物，才與年衰此心屈。", "伸紙索句頗强顔，漫把清明譽天日。"]}