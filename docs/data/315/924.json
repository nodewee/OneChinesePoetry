{"author": "陳造", "period": "宋", "type": "诗", "title": "田家謠", "paragraphs": ["麥上場，蠶出筐，此時祇有田家忙。", "半月天晴一夜雨，前日麥地皆青秧。", "陰晴隨意古難得，婦後夫先各努力。", "倏凉驟暖繭易蛾，大婦絡絲中婦織。", "中婦輟閑事鉛華，不比大婦能憂家。", "飯熟何曾趁時喫，辛苦僅得蠶事畢。", "小婦初嫁當少寬，令伴阿姑頑過日。", "明年願得如今年，剩貯二麥饒絲綿。", "小婦莫辭擔上肩，却放大婦常姑前。"]}