{"author": "楊萬里", "period": "宋", "type": "诗", "title": "初二日苦熱", "paragraphs": ["人言長江無六月，我言六月無長江。", "只今五月已如許，六月更來何可當。", "船倉周圍各五尺，且道此中底寬窄。", "上下東西與南北，一面是水五面日。", "日光煮水復成湯，此外何處能清涼。", "掀篷更無風半點，揮扇只有汗如漿。", "吾曹避暑自無處，飛蠅投吾求避暑。", "吾不解飛且此住，飛蠅解飛不飛去。"]}