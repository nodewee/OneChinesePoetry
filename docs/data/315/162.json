{"author": "楊萬里", "period": "宋", "type": "诗", "title": "碧落堂曉望荷山", "paragraphs": ["荷山非不高，城裏自不見。", "一登碧落堂，山色正對面。", "如人卧平地，躍起立天半。", "指揮出伏兵，萬騎橫隔岸。", "後乘來未已，前驅瞻已遠。", "晨光到巖壑，人物俱蒨絢。", "綠屏紛開闔，翠旗閃舒卷。", "安得垂天虹，橋虛度雲巘。", "老鈴偶報事，郡庭集賓贊。", "匆匆換山巾，默默下林坂。"]}