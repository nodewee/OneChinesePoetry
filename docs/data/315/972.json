{"author": "陳造", "period": "宋", "type": "诗", "title": "陳伯固使君禱雨得雪爲作", "paragraphs": ["妖魃肆虐挻餘災，麥田未麥空黄埃。", "饑民忍饑守鄉土，倚公力挽和氣回。", "梵筵告旱初拜手，補陀仙人已回首。", "楊枝一麾神受職，雪龍占先效奔走。", "飛翔作意擅曉昏，膏潤趁時救枯朽。", "人名此雪宗丞雪，祈禳取携屈伸肘。", "德政可但人間最，大士與徒龍與友。", "閔雨競喜雪應祈，今段尤拜天賜厚。", "歸前帝席指日冀，更遣奇祥福諸後。", "太歲在戌如在酉，看取乞漿還得酒。"]}