{"author": "陳造", "period": "宋", "type": "诗", "title": "次韻高殿撰題東山", "paragraphs": ["廬山佳處雲英英，鶴歸誰識丁佐卿。", "東林遺址倏興廢，未害諸老傳清名。", "向來杖屨孰遊歷，猿鳥近人鷗不驚。", "樂天本願祇兜率，思邈不忘聽化城。", "一從棘位復帥閫，晉酌白獸懸旄旌。", "先生本自遠公輩，夢繫蓮社松竹行。", "即今上品已補處，妙句留并山崢嶸。", "未下飲光領一笑，曾是圓澤論三生。", "何人著語嗣絕響，浪許伯起新有聲。", "尚憶詩翁運椽筆，坐排九派咸東傾。"]}