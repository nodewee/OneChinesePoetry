{"author": "陳造", "period": "宋", "type": "诗", "title": "謝翟元卿詩卷見投", "paragraphs": ["從君只比羊胛熟，得詩已可牛腰束。", "誰言此老四壁立，襞積錦繡羅羣玉。", "晨興諷誦暮編綴，未覺饑雷隠枵腹。", "我生嗜學類貪夫，婪酣欲訴南山竹。", "詩人到眼輒自慰，句法得君今意足。", "向來玄鑰笑談啟，大勝幾年膏火讀。", "駸駸警我欲川增，前之汗漫今邊幅。", "頗嗟詩客千鈞筆，不博長安一囊粟。", "人不求君君不即，高卧窮鄉數椽屋。", "苦無好事問奇字，寂寞寒庖供苜蓿。", "長篇短韻寫不平，日使貧交得驪目。", "握瑜不價自應爾，有底汲汲須圓曲。", "我有鴟夷繫短轅，持澆胸中三萬軸。", "尚恨不作多田翁，秔糯分君歲千斛。"]}