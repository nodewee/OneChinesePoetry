{"author": "陳造", "period": "宋", "type": "诗", "title": "再分韻得花字", "paragraphs": ["春工幾時來天涯，人間指顧成豪華。", "未嘆丹杏無餘葩，能事已到桃李花。", "東園地勝賓盡嘉，塵邊霏屑杯中霞。", "將壇令下手一叉，陣勢欻變常山蛇。", "眉顰肩聳靜不譁，詩成笑語還紛拏。", "吾儕此樂世莫加，聚蚊金谷何足夸。", "但恐兒輩摇齒牙，法士亦復工疵瑕。", "君且休矣吾還家，况復高柳翻倦鴉。", "徑催紫衣巾小車，我亦款段隨揮檛。"]}