{"author": "楊萬里", "period": "宋", "type": "诗", "title": "和丘宗卿贈長句之韻", "paragraphs": ["君入脩門纔一見，我出脩門風刮面。", "歸來急問有新詩，句句舉似君不疑。", "殿門握手冠纓絕，炯如雲破瞻秋月。", "老懷勃鬰久不開，爲君傾豁情既竭。", "君詩元自過黄初，古雅可敬麗可娛。", "詩壇端是一敵國，乃不自惜下取予。", "向來交游半生死，悼往喜今同彼此。", "老夫懶性不便書，毛穎爲君浴清泚。", "聖賢何時同一中，縱談社燕與秋鴻。", "芒鞋藤杖尋春風，天竺靈隠九里松。", "古來樂事天慳與，怪珍未必逢良賈。", "即今又欲駕官船，淮水中流送歸虜。", "金山獨上妙高臺，再與海若相詼諧。", "歸時藉手無一字，教君笑殺老誠齋。"]}