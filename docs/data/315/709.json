{"author": "楊萬里", "period": "宋", "type": "诗", "title": "題張以道上舍寒綠軒", "paragraphs": ["菊芽伏土糝青粟，杞笋傍根埋紫玉。", "雷聲一夜雨一朝，森然迸出如蕨苗。", "先生饑腸詩作梗，小摘珍芳汲冰井。", "風爐蟹眼候松聲，笊籬親撈微带生。", "爛炊凋胡淅青精，芼以天隨寒綠萌。", "饑時作齏仍作羹，飽後龍鳳同庖烹。", "太官蒸羔壓花片，宰夫胹蹯削瓊軟。", "豹胎熬出禍胎來，貴人有眼何曾見。", "天隨尚有愁作魔，愁杞作棘菊作莎。", "君不見黄金錢照紅玉豆，秋高更覺風味多。", "先生釀金鍊紅玉，自莎自棘如予何。", "金空玉盡苗復出，喫苗喫花并喫實。", "天隨白眼屠沽兒，不道有人頭上立。"]}