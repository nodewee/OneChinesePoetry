{"author": "楊萬里", "period": "宋", "type": "诗", "title": "送劉覺之歸蜀", "paragraphs": ["大江東西湖南北，鵠袍學子森如竹。", "何人開口不伊川，阿誰初道此水源。", "清純先生劉夫子，冷笑俗儒鑽故紙。", "夢中親見大小程，爲渠刺船入洙泗。", "嗟我結髮從先生，日日看子趨鯉庭。", "先生命子却從我，小窗短檠共燈火。", "陋巷柴扉共寒餓，安知頭上天幾大。", "子今行李寄大寧，翩然束書游帝城。", "袖中一卷經濟策，天關九虎叫不應。", "朝來忽見毛生刺，看來看去驚且喜。", "風花聚散三十年，何許飛墮老眼前。", "相逢幾日又相別，珍重兩字不忍說。", "我有故山江之西，祗遣思歸不遣歸。", "贈行聊借退之詩，石頭城下一杯酒，便是此生長別離。"]}