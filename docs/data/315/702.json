{"author": "楊萬里", "period": "宋", "type": "诗", "title": "跋羅春伯所藏高氏樂毅論", "paragraphs": ["右軍樂毅論，大令洛神賦。", "王家小楷天取將，祗餘驚鸞尚雙翥。", "昭陵銀海閟銀鈎，秦王卧看偷兒偷。", "秣陵井苔剝山骨，祝融復遣山鬼搜。", "裂瓊劃玉各分散，遺下寶圭三五段。", "墨卿收拾驪頷珠，僅僅一百八十餘。", "江西今代韓吏部，古心古道生好古。", "雷電勃興急捉取，阿那精靈會飛去。"]}