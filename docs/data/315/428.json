{"author": "楊萬里", "period": "宋", "type": "诗", "title": "遣騎迎家久稽來訊", "paragraphs": ["還家家尚緬，迎家家未來。", "去住兩不知，安否更相猜。", "偶思十年事，誰謂今歲乖。", "始我離高安，述職朝天街。", "中外理難必，骨肉心與偕。", "同室忽分塗，老情非不懷。", "入京就一列，汲汲營尺榱。", "牆屋亟求完，婦子豈我催。", "前知來期杳，更用辛苦爲。", "屬以王事出，寒舲如江淮。", "風霜厲宵泳，山水薦曉瓌。", "六朝幾宿草，事往空餘哀。", "夢收兒女書，喜極睫爲開。", "一欣雖非實，差慰腸九回。", "歸帆拂惠山，良訊傳荆涯。", "啟緘復非真，旅思彌不佳。", "船門且看雪，呼僮滌荷杯。"]}