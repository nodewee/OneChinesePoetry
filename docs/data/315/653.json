{"author": "楊萬里", "period": "宋", "type": "诗", "title": "瓜州遇風", "paragraphs": ["金鉦三聲船欲發，天地蒼茫忽開闔。", "惡風吹倒多景樓，怒濤打碎金山塔。", "濤頭拋船入半空，船從空中落水中。", "勢如崩山同日二十九，聲如推墮萬石之簴千石鐘。", "岸人驚呼船欲沒，舟人絕叫船復出。", "平生所聞楊子江，無風已自波相撞。", "莫教風動一波起，三日奔騰收不止。", "君不見逆酋投鞭欲斷流，藁街自送月氏頭。"]}