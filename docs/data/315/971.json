{"author": "陳造", "period": "宋", "type": "诗", "title": "題六么後", "paragraphs": ["愛愛少日淫奔女，愛愛死作貞烈婦。", "東隅一跌收桑榆，竟得佳名傳樂府。", "男子處死正自難，此女勵志雪柏寒。", "至今挺挺在人目，詩翁作詩垂不刊。", "誰翻此詩入宮羽，檀唇緩歌細腰舞。", "直掩霓裳羽衣曲，更問離魂饋漿女。", "且玩此舞空金巵，莫奏此曲增悲悽。", "蘭摧蕙枯崑玉碎，不如人家嫁狗隨狗鷄隨鷄。", "百年佳麗終枯骴，汝名芬芳無已時。", "捨生狥義渠安之，而我更用興悲爲。", "我悲所悲人不識，撫事懷人悼今昔。", "翻雲覆雨行路難，君不見買臣之妻彥升客。"]}