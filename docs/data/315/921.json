{"author": "陳造", "period": "宋", "type": "诗", "title": "從王守獵", "paragraphs": ["生世能忘塵外趣，官居定作車中婦。", "男兒胸次萬斛寬，不著塵埃著詩酒。", "虎頭起秀屹雙高，層城更是干青霄。", "使君領客凌縹緲，天風颯颯摇旌旄。", "吳嶠魯山青未了，眇視平淮衣带繞。", "艷歌濃笑碧雲深，聲下人間却驚鳥。", "不妨卷障下煙霏，翠袖紅粧旋打圍。", "杯行飛瀑亂歌吹，蜚霧暗香俱在衣。", "詩翁得興飛綵筆，銅丸脫手初無迹。", "酒酣登車接離倒，馬上梁州霜月白。"]}