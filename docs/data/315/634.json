{"author": "楊萬里", "period": "宋", "type": "诗", "title": "瀆頭阻風", "paragraphs": ["天寒春淺蟄未開，船頭一聲出地雷。", "老夫驚倒卷簾看，白浪飛從東海來。", "東海復東幾萬里，扶桑頃刻到長淮。", "琉璃地上玉山起，玉山自走非人推。", "似聞海若怒川后，雨師風伯同抽差。", "夜提橫水明光甲，大呼一戰龜山頹。", "老夫送客理歸棹，適逢奇觀亦壯哉。", "豈不懷歸船不進，繫纜古柳依雲堆。", "須臾驚定却成喜，分付客愁金縷杯。"]}