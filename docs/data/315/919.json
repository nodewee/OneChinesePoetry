{"author": "陳造", "period": "宋", "type": "诗", "title": "謝朱宰借船", "paragraphs": ["書生祿𨔤空自憐，三年官滿囊無錢。", "身如絆驥心千里，安得一舸西風前。", "令君磊落濟川手，留滯亦憐窮獨叟。", "大舟百尺影白虹，借我搬家我何有。", "函牛之鼎著鷄肋，涓滴渠須瓠五石。", "劣留兩席寘圖書，輦石囊沙壓摇兀。", "典衣買酒餉三老，槌鼓鳴鑼人看好。", "相過重讀借船帖，我自盧胡君絕倒。"]}