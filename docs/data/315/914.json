{"author": "陳造", "period": "宋", "type": "诗", "title": "檢旱宿香雲", "paragraphs": ["香雲之山瞰平楚，松篁路窮得僧宇。", "明窗深室皆嚴靚，白菊紅蕖相媚嫵。", "它日欲來坐忙迫，此行忽忽寧得所。", "蒲團憩定飯秋蔬，衣袂黄塵尚如許。", "山僧共話豈須禪，但愛茶甌如潑乳。", "投床有夢不能記，忽聽風林如過雨。", "鷄聲不貸擁被溫，又控罷驂陵險阻。", "出門便覺仙凡隔，猶聞窣堵風鈴語。", "今年旱暵遂無年，枵腹籲天連保伍。", "頗能念我困馳驅，兩兩致詞相勞苦。", "但使秋租毋病汝，吾自卑官慣塵土。"]}