{"author": "楊萬里", "period": "宋", "type": "诗", "title": "題無訟堂屏上袁安卧雪圖", "paragraphs": ["雲窗避三伏，竹床橫一丈。", "退食急袒跣，病身聊偃仰。", "有夢元無夢，似想亦非想。", "滿堂變冥晦，寒陰起森爽。", "門外日如焚，屏間雪如掌。", "蕭然聳毛髮，皎若照襟幌。", "拔地排瑶松，倚天立銀嶂。", "遥見幽人廬，茅棟壓欲響。", "有客叩柴門，高軒隘村巷。", "剝啄久不聞，徙倚覺深悵。", "幽人寐政熟，何知有令長。", "誰作卧雪圖，我得洗炎瘴。"]}