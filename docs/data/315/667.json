{"author": "楊萬里", "period": "宋", "type": "诗", "title": "跋吳箕秀才詩卷", "paragraphs": ["君家子華翰林老，解吟芳草夕陽愁。", "開紅落翠天爲泣，覆手作春翻手秋。", "晚唐異味今誰嗜，耳孫下筆參差是。", "一徑芙蓉十萬枝，喚作春風二月時。", "旁人笑渠眼花恐落井，渠方掉頭得句呼不醒。", "老夫向來守荆溪，郡有詩人元不知。", "贈我連城雜照乘，一夜空齋橫白蜺。"]}