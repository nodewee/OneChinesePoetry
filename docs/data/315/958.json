{"author": "陳造", "period": "宋", "type": "诗", "title": "再次韻楊宰", "paragraphs": ["君不見奇章平生石解顔，有得甲乙勞鎸刊。", "又不見衛公平泉嚴作戒，要與山岳爭完安。", "衽席杯盤易沈溺，可無雅好嬉過日。", "生須玩物不流物，負山暇問誰有力。", "此石擯棄歲幾周，幾人摩挱動詩愁。", "不妨野鳥印爪跡，曾是畫鷁明方舟。", "奇嗜豈必真無取，尤物未可輕糞土。", "二公真情不激詭，靜對孱顔堪樂死。", "揆予骯髒如石頑，一跌叵復能朝天。", "石默不言詩爲宣，正用吟玩忘吾年。"]}