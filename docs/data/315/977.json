{"author": "陳造", "period": "宋", "type": "诗", "title": "陳學正孫學錄有詩復次韻", "paragraphs": ["俗子敗興蚊咂膚，獨頼勝士相嬉娛。", "彼異趣者嗤我迂，豈知木茂水不枯。", "繄山韞玉淵懷珠，二子豪爽仍廉隅。", "才名角立風義俱，詩筆爲我翻重湖。", "雨膏霧沐春模糊，佳節尚忍孤雲腴。", "古來左角計贏輸，但有丘隴埋煙蕪。", "願言公等常娛予，不辱裋褐榮瓊琚。", "山雌卑飛未妨臞，更用鳥烏歌吾吾。"]}