{"author": "陳造", "period": "宋", "type": "诗", "title": "贈趙子野", "paragraphs": ["長翁飲德腹爲實，趙侯論交膠在漆。", "官曹未肯孤吟賞，車載鴟夷挽衰疾。", "樓前紅樹媚晴霽，樓間清風細披拂。", "崢嶸帝皞專花事，彷彿江妃奏瑶瑟。", "巾欹幘墮人傲兀，堂堂飲興方未畢。", "眼看韶華吾囁嚅，氣摩蒼昊君豪逸。", "人間樂事易陳迹，便恐清歡轉頭失。", "孰知椽筆今詩史，煩君揮毫記今日。"]}