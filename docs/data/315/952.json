{"author": "陳造", "period": "宋", "type": "诗", "title": "再次韻林郎中", "paragraphs": ["醉鄉陶然真我底，落世瞢作魚千里。", "頗思溪風鳴檜枝，一洗半生市聲耳。", "帝城春月雨强半，躡屐衝泥今已慣。", "湖瑩冰奩濤湧山，回思向來領奇觀。", "角角倦鵲語未休，晚鳩饒舌如有求。", "明朝定可載酒去，携兒一爲湖上游。", "湖西羣艷雖無在，宿雲掃空天宇大。", "蹇吾健倒趁早歸，醉尉未須嗔目待。"]}