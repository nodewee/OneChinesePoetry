{"author": "陳造", "period": "宋", "type": "诗", "title": "贈畫士龔子", "paragraphs": ["古人論畫索畫外，世俗區區較形似。", "眼明亦有可人者，龔子畫形兼畫意。", "秋蘭春蕙相與芳，梅花照影生暗香。", "倚煙映霧各夸嫮，併作短軸供寶藏。", "斬新雪色三丈壁，勝日煩渠揮淡墨。", "楂牙老樹對醜石，龍騰獸伏起恍惚。", "松底跳波隠隠轟千鼙，石間橫斜風竹相因依。", "長翁雅趣在水竹，新開湖南規辦五畝綠。", "此松此石偕四友，身未出門先在目。", "暮年供給良易足，龔子惠我真絕俗。", "萬錢酬贈不頷頤，新詩渠能飽君腹。", "平生好事吾屢空，龔子好事未後翁。", "藏詩寶畫從人笑，與子把玩無終窮。"]}