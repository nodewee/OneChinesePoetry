{"author": "楊萬里", "period": "宋", "type": "诗", "title": "明發五峰寺", "paragraphs": ["歸時路何近，去時路何遠。", "山路無短長，人心有往返。", "每因赴官期，一出謁鄉縣。", "若非人事牽，無奈老身嬾。", "初心作此行，夜雨醒醉眼。", "孤愁念群騶，尺泥滑雙趼。", "首塗天全濕，回轍雲半捲。", "投寺借松牀，呼僧同野飯。", "頹然佳眠足，得此行役倦。", "暫勞新不堪，遐征舊所歎。", "松菊豈不懷，樊籠何時免。", "瘦藤要覓閑，到了古道院。"]}