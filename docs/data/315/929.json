{"author": "陳造", "period": "宋", "type": "诗", "title": "題識山堂", "paragraphs": ["物之或暌九牛毛，理有適契鶴鳴皋。", "對山眩旋目無主，山靈定笑山不遭。", "廬阜姿態杳莫狀，煙容嵐影翻海濤。", "德人眼力了天巧，離朱眸睨難形逃。", "高堂面勢踞縹緲，曠度灑落遺塵勞。", "萬巧千奇領定體，如闖闤闠挹同袍。", "要須般礴煩畫史，正自指顧分秋毫。", "聞道樽罍富賓從，至今卷軸餘風騷。", "我登斯堂唶遲暮，仙翁已躡海上鰲。", "橫前三萬八千丈，天台信美非其曹。", "崩騰恍駭失要領，窺覘歷覽首屢搔。", "先生翳鸞驂紫鳳，想後韓衆前盧敖。", "白玉之童手碧桃，雙成智瓊各雲璈。", "神遊未置茲山遨，徙倚悵望吾鬰陶。", "塵中局束真狴牢，但覺德人山與高。"]}