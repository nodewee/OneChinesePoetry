{"author": "楊萬里", "period": "宋", "type": "诗", "title": "題金山妙高臺", "paragraphs": ["金山未到時，羨渠奄有萬里之長江。", "金山既到了，長江不見只見千步廊。", "老夫平生不奈事，點檢風光難可意。", "老僧覺我見睫眉，引入妙高臺上嬉。", "不知老僧有妙手，卷舒江山在懷袖。", "挂上西窗方丈間，長江浮在爐煙端。", "長江南邊千萬山，一時飛入兩眼寒。", "最愛簷前絕奇處，江心巉然景純墓。", "僧言道許乃浪傳，龍宮特書珠貝編。", "初云謝靈運，愛山如愛命。", "掇取天台雁蕩怪石頭，疊作假山立中流。", "又云王逸少，草聖入神妙。", "天賜瑠璃筆格玉硯屏，仍將大江作陶泓。", "老夫聞二說，沉吟未能決。", "長年抵死催上船，徘徊欲去空茫然。"]}