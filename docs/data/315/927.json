{"author": "陳造", "period": "宋", "type": "诗", "title": "次韻許節推喜雪", "paragraphs": ["雪後緘詩送春燠，何異祠壇起祇肅。", "吟哦三嘆思答報，幾欲揮毫紙隨縮。", "多聞實藉益者三，敬客不啻需之六。", "別君方看月弦下，及門僅比羊胛熟。", "前時爲雪謁仙佛，俯傴叩神如問卜。", "陰陽妙由帝把握，寅亮傍頼公迪篤。", "死生休戚繫雨晹，此柄不輕果誰屬。", "天公欠雪如負券，得之無庸計遲速。", "盈尺告功遽放晴，孰謂十寒財一暴。", "念子詩愁替酒狂，幾日風餐仍露宿。", "想見晨窗誤月明，催汲溪泉煮山蔌。", "雲際羣峯駮粉繪，日下衆壑淙哀玉。", "我雖越俎政無補，猶飽官饔住官屋。", "不嗟破履印遺趾，更免長鑱斸黄獨。", "剝啄或肯送尺書，傾箱中有麖鹿肉。", "遥知合圍罥蹄角，驚奔窘怖徹毛骨。", "放麑歠羹未恝然，老子平生蔬茹足。", "瓶中療饑餘白粲，甕裏度寒仍旨蓄。", "隠几日日面南山，捉筆時時瀉懸瀑。", "但有赤脚侍玉川，分無散花問金粟。", "春前三白盛世瑞，幸此迂愚寬譴逐。", "朝來徙倚觀稼上，宿麥泛煙青極目。", "佻天之功敢僥罪，含生有自如其欲。", "寒梅嫵媚粧更新，弱柳瓏璁眉上蹙。", "風日清妍近試燈，載路已聽歌鼓腹。", "不辭三夜同此樂，甕蟻妓衣預催趣。", "濃歡共貸家山夢，小隊重按年時曲。", "仕逢歲稔信可喜，人任天真或爲福。", "長翁一世文字餘，可是營生有機軸。", "徑來同作醉鄉遊，聚散回頭車轉轂。"]}