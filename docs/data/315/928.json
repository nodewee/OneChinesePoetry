{"author": "陳造", "period": "宋", "type": "诗", "title": "謝襄陽陶宰惠靖節先生編年大本", "paragraphs": ["陶翁清節人可追，陶詩妙處吾所師。", "百篇昭昭揭日月，行雲流水無定姿。", "顛倒後前昧甲子，可忍白璧猶小疵。", "三家紀述互踳駮，千載傳授仍參差。", "遠孫挺立翁不死，吏隠平挹鄉里兒。", "空洞胸襟著今古，遺編訂正當屬誰。", "扶微擿隠究茫昧，別白蒼黑分毫釐。", "翁拔俗心詩其寓，彼未易識此則遺。", "幽意隠義眼中了，筆端有口今見之。", "細書大字肯及我，故人嘉惠良不貲。", "摩挱老眼屏湯熨，欻訝毛孔生凉颸。", "歸裝不憂更空匱，招隠正用寬衰遲。", "世間報施有厚薄，自顧壁立謀晨炊。", "心期烱烱共一月，未妨相望天之涯。"]}