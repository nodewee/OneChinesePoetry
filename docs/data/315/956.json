{"author": "陳造", "period": "宋", "type": "诗", "title": "贈臧汝舟次韻", "paragraphs": ["昔人得珠沒濤淵，悟後悚惕悔厥先。", "世間萬事無真是，辯口莫究然不然。", "此心疑然古井水，與俗方圓寧得已。", "紋楸亦有進道機，介視勝負齊生死。", "臧子多智守己愚，能事不蓋已日孚。", "南風覆舟後詐狙，義戰得雋逾老夫。", "閑中敗意防俗物，喜君相過不待屈。", "此樂政令兒輩知，閲日無庸譏愒日。"]}