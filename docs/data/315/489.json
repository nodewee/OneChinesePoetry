{"author": "楊萬里", "period": "宋", "type": "诗", "title": "再併賦瑞香水仙蘭三花", "paragraphs": ["水仙頭重力纖弱，碧柳腰支黄玉萼。", "娉娉嫋嫋誰爲扶，瑞香在旁扶著渠。", "春蘭初芽嫩仍短，嬌如穉子無人管。", "瑞香綠蔭濃如雲，風日不到況路塵。", "生時各在一山許，畦丁作媒得相聚。", "三花異種復異粧，三花同韻更同香。", "詩人喜渠伴幽獨，不道被渠教斷腸。"]}