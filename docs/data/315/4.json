{"author": "楊萬里", "period": "宋", "type": "诗", "title": "跋王順伯所藏歐公集古錄序真蹟", "paragraphs": ["遂初欣遇兩詩伯，臨川先生一禪客。", "三人情好元不疎，祇是相逢逢不得。", "渠有貞觀碑，儂有永和詞。", "真贋爭到底，未說妍與蚩。", "珊瑚擊得如粉碎，趙璧博城翻手悔。", "不似三家鬭斷碑，夜半戰酣莫先退。", "皇朝愛碑首歐陽，集古萬卷六一堂。", "玄珪漆玉堆墨寶，黟霜黑水塗緇裳。", "臨川無端汲古手，席卷歐家都奄有。", "岣山科斗不要論，嶧山野火不經焚。", "尤家沈家喙如鐵，未放臨川第一勳。", "不知臨川何許得尤物，集古序篇出真筆。", "遂初心妬口不言，君看跋語猶悵然。"]}