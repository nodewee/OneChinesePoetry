{"author": "楊萬里", "period": "宋", "type": "诗", "title": "跋丘宗卿侍郎見贈使北詩一軸", "paragraphs": ["太行界天二千里，清晨跳入寒窗底。", "黄河動地萬壑雷，却與太行相趁來。", "青崖顛狂白波怒，老夫驚倒立不住。", "乃是丘遲出塞歸，贈我大軸出塞詩。", "手持漢節娖秋月，弓挂天山鳴積雪。", "過故東京到北京，淚滴禾黍枯不生。", "誓取胡頭爲飲器，盡與遺民解魋髻。", "詩中哀怨訴阿誰，河水嗚咽山風悲。", "中原萬象聽驅使，總隨詩句歸行李。", "君不見晉人王右軍，龍跳虎卧筆有神。", "何曾哦得一句子，自哦自寫傳世人。", "君不見唐人杜子美，萬草千花句何綺。", "祗以詩傳字不傳，却羨別人雲落紙。", "莫道丘遲一軸詩，此詩此字絕世奇。", "再三莫遣鬼神知，鬼神知了偷却伊。"]}