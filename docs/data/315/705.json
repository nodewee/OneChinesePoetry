{"author": "楊萬里", "period": "宋", "type": "诗", "title": "題汪聖錫墳庵真如軒在玉山常山之間", "paragraphs": ["東吳南垂楚北際，中央不合大如礪。", "百灘千嶂自一川，清空不是人間世。", "玉山先生携老禪，把茅結庵開小軒。", "身前身後來醉眠，一醉不醒三千年。", "先生杖屨半宇宙，每到此軒去還又。", "爲憐雪立孤竹君，月骨風筋如許瘦。", "向來種笋今排天，先生手痕故依然。", "騎龍帝旁爲飛仙，玉棺寂寞空寒煙。"]}