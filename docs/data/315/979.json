{"author": "陳造", "period": "宋", "type": "诗", "title": "次陳倅同年瓊露酒詩韻", "paragraphs": ["君家家釀人家無，市酤漓澀真剝膚。", "朝來洗盞釂先酒，凝若金莖秋露珠。", "色香第一味稱此，輿臺桑落卿玉腴。", "客間公榮不共飲，主人恩意無乃孤。", "歡伯三益能娛予，愁城九守付摧枯。", "淮鄉香泉豈其徒，魂夢枉用馳枌榆。", "君家家釀人家無，渴羌惱君君恕乎。", "爲君劇飲首就濡，可待謀樂間憂虞。"]}