{"author": "楊萬里", "period": "宋", "type": "诗", "title": "蜂兒", "paragraphs": ["蜜蜂不食人間倉，玉露爲酒花爲糧。", "作蜜不忙採花忙，蜜成猶带百花香。", "蜜成萬蜂不敢嘗，要輸蜜國供蜂王。", "蜂王未及享，人已割蜜房。", "老蜜已成蠟，嫩蜜方成蜜。", "蜜房蠟片割無餘，老饕更來搜我室。", "老蜂無味祗有滓，幼蜂初化未成兒。", "老饕火攻不知止，既毀我室取我子。"]}