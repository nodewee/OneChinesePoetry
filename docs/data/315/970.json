{"author": "陳造", "period": "宋", "type": "诗", "title": "送劉常父秋試兼簡行父", "paragraphs": ["良樂佇目思驥子，工師擇材須杞梓。", "劉家昆季寧近用，直幹百圍日千里。", "戲綵之暇同鷄窗，平挹千古如探囊。", "尺箠政自無堅彊，况腰烏號手魚腸。", "鄉邦驚嘆有此客，一筆與翁箭鋒直。", "秋賦春闈溷子爾，老子賀書已濡筆。", "香名聯翩傳里閭，珠宮貝闕方權輿。", "他年日奉平反笑，更勝而今讀賀書。"]}