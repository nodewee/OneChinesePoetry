{"author": "陳造", "period": "宋", "type": "诗", "title": "徐南卿招飯  其二", "paragraphs": ["東隣客來每堅壁，西鄰客來常蓐食。", "旅中一飽豈細故，偕舉大事書之冊。", "末路孜孜食眠計，外此敢忘戒在得。", "蘇端向我顔色好，衝雨不辭泥沒膝。", "居貧頗禁惡客惱，念子秤薪仍數粒。", "肺可用禴米可餠，併付饞僮飽君德。", "人謂裁詩等裁錦，拙婦渠能把刀尺。", "陶翁宜報苦未賡，搜攪肝腸閑倚策。"]}