{"author": "陳造", "period": "宋", "type": "诗", "title": "贈解禹玉", "paragraphs": ["讀書祇博雙鬢斑，詩好豈解留朱顔。", "平時無客憐轍鮒，觸處有人嘲飯山。", "相府略嘗喚宜祿，木門不夢窺銅環。", "多病但結藥裹伴，得酒間發詩囊慳。", "頻頻終慊鸒斯飽，浩蕩擬逐江鷗閑。", "未死更費屐幾兩，此生祇欠茅三間。", "丁年悔不全吾高，正坐枵腹守不毛。", "卑官餬口竟何補，捐棄什百收一毫。", "執版仰看上官面，可復直氣陵羣豪。", "夜剔殘燈賦招隠，愁追交情廣楚騷。", "豐約僅足優龍具，汙隆真可付馬曹。", "共嗟孔奮不自澤，政復所至無脂膏。", "向來枯策苦傷生，塗窮却用陶性靈。", "故人肯來問牢落，河畔罷吟草青青。", "夫誰急草修期檄，夫誰大刻班超銘。", "孽虜遊魂須晷刻，燕然蒼石高崢嶸。", "橫槊千篇月三捷，是責捨子誰當能。", "可遽學我賦歸來，臨流欲濯襟袂埃。", "老子期君舊不淺，看上要津舒壯懷。", "烏驚兔急易寒暑，堯蓂不辦供合開。", "文字玩世請少息，盛時難得君念哉。", "昔人聽謀取一得，勿以老耄資笑咍。", "君不見壯歲一跌子陳子，江湖畢世甘低回。"]}