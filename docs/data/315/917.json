{"author": "陳造", "period": "宋", "type": "诗", "title": "題蕪湖雄觀亭", "paragraphs": ["大江來東南，旁受衆壑輸。", "下驛峽門窄，積水陡下百尺餘。", "勢如千鼓駴萬馬，闛𨵝嚙蹙崩騰排軋爭危塗。", "蟂磯頼是作齟齬，不然頹沙裂岸寧復通舳艫。", "霜晴似揭天兩鏡，瞥眼浪濤相吞屠。", "不知河伯窟宅託何所，只應蛟鱷跋疐無寧居。", "陰晴明晦何限景，付與沙鷗浦鷺綸竿夫。", "令君作亭攬其要，豁然眼界了江湖。", "我昔暫登覽，詩瓢仍酒壺。", "寒聲隠隠撼窗戶，綠霧噴噀擅曉晡。", "吳檣楚柁亂秋葉，蜚山湧雪畧座隅。", "淮山千髻更在洪濤外，昏煙淡日時有無。", "昆陽勝負等蠻觸，魏中之梁直錙銖。", "人生紅塵中，局縮轅下駒。", "安得李成王宰不死俱在眼，水墨揮灑丹青摹。", "江山千里入卷軸，從此不數玄圃崑崙圖。"]}