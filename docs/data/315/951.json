{"author": "陳造", "period": "宋", "type": "诗", "title": "再次韻呈林子長郎中龔養正寺簿", "paragraphs": ["荒學蹄涔易窺底，祿𨔤不應夾帝里。", "昧爲此役君定笑，當念平生意行耳。", "過耳毀譽紛相半，曳裾袖刺何嘗慣。", "餬口未忘丐斗升，投閑正須問祠觀。", "歸雲倦鳥且罷休，鏡中頭顱盍反求。", "小兒能耕婦能餉，老子卒歲良優游。", "石友青雲兩君在，肺肝傾倒不自大。", "還家猶可詫里閭，渠儂祇博白眼待。"]}