{"author": "楊萬里", "period": "宋", "type": "诗", "title": "謝王恭父贈梁杲墨", "paragraphs": ["君不見蜀人文字天下工，前有相如後揚雄。", "君不見蜀人烏丸天下妙，前有蒲韶後梁杲。", "初得梁墨黐摹糊，老夫道渠不及蒲。", "蓬山藏室王校書，笑我未識真玄菟。", "兩圭水蒼笏，雙團點漆璧。", "一併贈老夫，此意已金石。", "洮州綠玉試松花，星潭黑雲走風沙。", "龍蛇起陸鷹入骨，却愁雷電奪神物。"]}