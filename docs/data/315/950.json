{"author": "陳造", "period": "宋", "type": "诗", "title": "再次韻寄林郎中", "paragraphs": ["林侯理窟元無底，如拜宣尼親闕里。", "經笥沈醇文筆古，俯視時流皆口耳。", "我生憂虞占多半，鼈跛蠖屈今已慣。", "林侯尚抗倉庾塵，盍胡嘗作不二觀。", "相魯君小公儀休，從政顧自愧由求。", "崧高蒸民有吉甫，飄風浪欲歌來游。", "索米惜不留行在，坐論看君偕五大。", "樵謳或配鼎彝書，衰翁縱衰猶可待。"]}