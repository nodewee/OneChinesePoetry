{"author": "楊萬里", "period": "宋", "type": "诗", "title": "大兒長孺赴零陵簿示以雜言", "paragraphs": ["好官易得忙不得，好人難做須著力。", "汝要作好官，令公書考不可鑽。", "借令巧鑽得，遺臭千載心爲寒。", "汝要作好人，東家也是橫目民。", "選官無選處，却與天地長青春。", "老夫今年六十四，大兒壯歲初筮仕。", "先人門戶冷如冰，豈不願汝取高位。", "高位莫愛渠，愛了高位失丈夫。", "老夫老則老，官職不要討。", "白頭官裏捉出來，生愁無面見草萊。", "老夫不足學，聖賢有前作。", "譬如著棋著到國手時，國手頭上猶更儘有著。"]}