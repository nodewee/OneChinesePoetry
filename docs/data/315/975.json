{"author": "陳造", "period": "宋", "type": "诗", "title": "石湖兩帖還李推官", "paragraphs": ["石湖老子家蓬丘，一笑俯作人間遊。", "風度人品第一流，結字亦復無朋儔。", "還軫蓬丘俄十秋，恍開此帖揩病眸。", "便若執鞭侍瓊舟，狂奔渴驥騰驚虬。", "斷圭折劍紛然投，蜚虹曳霞爛相繆。", "人間至寶人貪求，無閭珣琪雍琳璆。", "彼此輕重寧其侔，借我肯作一月留。", "我癡不減顧虎頭，還君孰視仍牢收。", "愛護幸免惡客偷，亦幸不污寒具油。"]}