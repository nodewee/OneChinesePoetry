{"author": "陳造", "period": "宋", "type": "诗", "title": "送赴省七子", "paragraphs": ["憶昔塗抹鬢未秋，著書初不緣窮愁。", "交契往往第一流，愛且助之恩意周。", "翳桑槃飯驚浪舟，如輠轉轂需膏油。", "疾需妙劑寒需裘，李郝硯席初綢繆。", "陳趙進脩警墮偷，出語鑿鑿珊瑚鈎。", "三臧筆底風雨遒，丁年出我便一頭。", "儒林丈人拔其尤，賢書政用譚笑收。", "七子寂寂從我遊，窮人累人君信不。", "迄今里閈聞沈浮，玉音下天正旁搜。", "南宮之行勿夷猶，巨魚縱壑鷹辭韝。", "鴈塔岐路鄰崑丘，捷音聯翩走吾州。", "壯志此去不啻酬，士抱奧學追前修。", "噤不施世吾儕羞，肯卧少室甘沈幽。", "肯闖侯門提蒯緱，賢科夷塗古共由。", "論才君等誰與儔，可學老子拙自謀。", "所向數奇老不侯，一樽上盡猶未休。", "索句軋軋繭緒抽，不作兒女聲悲啾。", "倚須接武拱帝旒，付我一竿釣滄洲。"]}