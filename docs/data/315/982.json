{"author": "陳造", "period": "宋", "type": "诗", "title": "次朱必先與師是唱酬韻  其二", "paragraphs": ["男子負抱成蹉跎，唾壺自擊商聲歌。", "此聲此意誰解領，政用折柬招羊何。", "人言百里半九十，它日聰明嗟不及。", "雲衢掎袂夢空勞，神武挂冠吾已必。", "久要但有窮鬼隨，此鬼亦使文怪奇。", "推敲慣嘗京尹怒，登臨肯興賦客悲。", "蠶蟻可浴牛可飯，農家星候知昏旦。", "不妨婢子辦黄紬，更貸鄰僧供白粲。"]}