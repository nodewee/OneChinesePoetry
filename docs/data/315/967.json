{"author": "陳造", "period": "宋", "type": "诗", "title": "次韻趙子野贈別", "paragraphs": ["白地倒海翻重湖，趙侯塗改插架書。", "石麟角犀清而腴，了知不是山澤臞。", "舌宮齒商鳳將雛，一笑著我東郭竽。", "曹後鮑前君指呼，郊寒島瘦君童奴。", "翠鳳未炙口不餬，吮漱沆瀣騎兔烏。", "擘水挹取驪頷珠，挂作白月照海隅。", "丹山阿閣久榛蕪，跳梁餓鴟啼鵓鴣。", "兩鳥囚作轅下駒，巨靈蹶起張怒鬚。", "一鳥伸喙羣翼趨，向來偃仆須君扶。", "大篇落手吾戒塗，春風得意揄翠裾。", "東西州爾非秦吳，猶金玉音寧所圖。"]}