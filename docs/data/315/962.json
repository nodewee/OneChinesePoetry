{"author": "陳造", "period": "宋", "type": "诗", "title": "送羊侯因簡崔帥", "paragraphs": ["殿廬護嚴外蕃宣，崔侯文武能兼全。", "石城之政列城先，迄今遺愛春與妍。", "爾來淮上提帥權，淮民歌舞且晏眠。", "術業可但朝路傳，異域南首爭駢肩。", "舊故顧念無愚賢，如我衰病霜滿顛。", "眷眷未肯即棄捐，一紙緘春飛墮前。", "嬾拙雙足如繞纏，欲往謝之尋回船。", "每獨念之幾針氈，叔子北歸氣翩翩。", "棋酒辦與君周旋，未醉定復譚臞仙。", "知我抱犢方中田，黄堂名酒壓香泉。", "淮白不下槎頭鯿，叔子小駐當還轅。", "有人北望心拳拳，無使渴德垂饞涎。"]}