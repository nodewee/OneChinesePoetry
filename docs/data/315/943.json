{"author": "陳造", "period": "宋", "type": "诗", "title": "徐南卿招飯  其一", "paragraphs": ["徐郎陋巷四立壁，乘間亦戒賓友食。", "慈親衰鬢不供剪，定賣春衣典書冊。", "念君治具良騷騷，與渠侵早來得得。", "小樓十客不餘地，猶勝陶翁劣容膝。", "江西米{擥手=米}絲作窩，吳國香秔玉爲粒。", "嗣宗阿戎各好士，笑頡羹鄙仍婦德。", "老子旅寓得此飽，勃鬰詩情喙三尺。", "出門未妨雨墊巾，萬屐聲中緩歸策。"]}