{"author": "袁說友", "period": "宋", "type": "诗", "title": "寄于忠父先生  其二", "paragraphs": ["詩來已報平安好，猶恨得公詩不早。", "忽聞單舸下滄浪，却喜此翁元未老。", "折腰耐辱來皇州，大手妙割無鷄牛。", "平生拄腹五千卷，百未一究真難休。", "我昔從之曾竭蹶，刮眼期公空歲月。", "老來猶足舉千鈞，豈是周郎獨英發。", "苕溪獵獵蘋花風，溪樓萬瓦如鋪筒。", "未須黄帽催歸去，尊酒一笑期君同。"]}