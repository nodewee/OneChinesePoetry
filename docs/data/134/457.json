{"author": "袁說友", "period": "宋", "type": "诗", "title": "二月上澣會制司幕屬和孟誠之制參韻", "paragraphs": ["三刀入夢鄉，遠作益州鎮。", "空懷十駕念，那復一簣進。", "心勞政自拙，愧彼東郊尹。", "得人盛烏幕，澹臺不由徑。", "競效有用學，一掃虛名徇。", "雍容三語掾，文潤相涵映。", "一樽聚羣彥，坐乏黄封印。", "開懷縱清酌，詞鋒凜豪雋。", "春花自開落，醒醉百念靜。", "談笑吐胸臆，寧較名與分。", "矧茲賓客賢，訟過便退聽。", "吾儕東與西，邂逅喜滋甚。", "惜也民菜色，旦旦急荒政。", "及茲雨膏麥，觴詠是招聘。", "我方道州考，盍抗歸老論。", "早上竹笮船，故園松菊盛。"]}