{"author": "袁說友", "period": "宋", "type": "诗", "title": "和趙周錫詠魏南伯家葱茶韻", "paragraphs": ["武夷十月嘗先春，風生兩腋撩詩人。", "玉塵一縷輕且純，不與凡味爭比鄰。", "鐺中碧玉濤湧銀，七碗不厭烹啜頻。", "書窗假寐熟欠伸，重煎倍覺滋味勻。", "吾鄉此茗孰與倫，誰家却說江茶珍。", "剝葱細切誇珠蠙，泛甌更騁如鋪璘。", "不知珉玉難並陳，從來居上嗟積薪。", "魏君胡爲白頭新，懷兄詎可論不均。", "我雖曾沃齒下齦，不敢溢美忘鄉津。", "方圭圓璧當春晨，請君反本毋予嗔。"]}