{"author": "丁逢", "period": "宋", "type": "诗", "title": "次袁尚書巫山十二峰二十五韵", "paragraphs": ["半雨半晴山弄姿，濕雲吹風不成癡。", "蘼蕪漸徧楚宮碧，葡萄未漲巴江遲。", "西南大尹初涉境，山川效職加瑰奇。", "翠屏窺窗故娟妙，松巒映掩相參差。", "浮雲擊汰睨青壁，靈君一去今安之。", "吟情浩蕩隘宇宙，萬景敢云驕莫隨。", "當年楚境半天下，孱王醉夢方昏疲。", "珊瑚玉佩赤帝女，星髾羽蓋蜺旌旗。", "錫符賜榮豈無意，侍臣託諷褰幬帷。", "尹今文采繼騷雅，夢得詩魂羞竹枝。", "吾行一百八盤上，鑽天但覺天雲低。", "荒荒野驛虎豹怒，陰陰嶺樹猿猱嬉。", "危登險陟倦三伏，口呿背浹嗟胡爲。", "豈知舟行有奇觀，山靈秘惜留歸時。", "青簾白舫夙已具，芒鞋布襪將從茲。", "胸中邱壑未塵土，頭上歲月從驅馳。", "雖無勝具逐支許，尚有樂趣同周施。", "何當投劾便歸去，發船打鼓清江湄。", "更催尺一喚公覲，同看二六浮修眉。", "常山蛇陣想魚腹，建溪龍焙傾蟇頤。", "攤錢晝浪看三老，杖藜晚岸尋名緇。", "昔人汶嶺寄書帖，更歌蜀道先吁嘻，未若尹外岳牧中丞疑。", "惠愛春江之赴滄海，清明秋月之挂峨嵋。", "盡驅三峽波濤筆，第入思齊訪落詩。"]}