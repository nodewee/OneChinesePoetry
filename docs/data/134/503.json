{"author": "袁說友", "period": "宋", "type": "诗", "title": "和董顯叔韻", "paragraphs": ["江南人物在覿面，足以慰予疇昔念。", "識公只在文字間，君子若人今子賤。", "江湖路遠睽言談，八年於外自亦閒。", "有時拂拭舊珠玉，端欲論詩伯仲間。", "公懷席珍方就聘，一航我欲長安近。", "只知喜接故人歡，寧羨官高如斗印。", "羈懷寂寞逢春光，未著語意何可當。", "下帷諸孫出新句，如繭抽緒思無疆。", "一詩傑出駭奇創，陡覺詩壇羣膽喪。", "自憐老退無好懷，語不驚人慚少壯。", "宦情不絕真如絲，有憤莫吐誰與咨。", "只今猶得斯人語，剩有風騷同激推。", "不堪人事長乖處，聞說扁舟復西去。", "十年一見意匆匆，更寫瀟湘別離句。", "男兒氣節天所資，道大何計合與違。", "但讀詩書談世事，看公衣錦他年歸。"]}