{"author": "袁說友", "period": "宋", "type": "诗", "title": "郡寮案樂飲趙判院有詩次其韻", "paragraphs": ["簿書紛如絲，取樂得少空。", "悠然杯勺興，藉此歌舞送。", "從事來官厨，醉不睡隣甕。", "衣裳賸蘭澤，言議雜囂鬨。", "人生醒忌獨，勝日飲須痛。", "向來韝上鷹，府公解其縱。", "先生作禪卧，肯以靜嗤動。", "形臞詩則昌，萬境供日用。", "文字與紅裙，寧非一理共。", "退之强分別，無乃夢中夢。", "絲竹娛中年，耐此髮種種。", "明當解予酲，酒德賡舊頌。"]}