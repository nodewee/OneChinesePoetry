{"author": "袁說友", "period": "宋", "type": "诗", "title": "謝惠補之送梁杲墨", "paragraphs": ["江南黟歙千峰長，盤紆融結百鳥頏。", "鍾靈孕秀山之玉，中有石墨時伏翔。", "曹公萬斤如贏糧，士龍二螺石髓香。", "人間那得掣筆郎，此物我亦成空囊。", "松煤僅貯陳玄光，磨楯未辦文檄梁。", "知公腹稿誇成章，夢中盈袖方櫝藏。", "仲將一點容升堂，佳哉秀句來一方。", "愧我學書臨池旁，幸公瓊報毋相忘。"]}