{"author": "沈繼祖", "period": "宋", "type": "诗", "title": "送閣學袁尚書帥蜀分得雲字韻", "paragraphs": ["秋郊時出祖，秋盡不餘分。", "西湖貯秋色，護日浮輕雲。", "煌煌元戎乘，行旃駐河濆。", "璧水官僚多，飛蓋凝祥氛。", "坐間皆詩流，觴詠更紛紜。", "司成風騷將，詩壇推冠軍。", "分韻召衆作，號令聽鼓鼖。", "古詩重送別，今當超前聞。", "偉哉益州牧，學奧窮典墳。", "知略輳上前，一洗凡馬群。", "久著侍臣冠，獻納趨朝昕。", "全蜀謀帥重，臨遣上意勤。", "惟先撫摩術，可策恢復勳。", "大讎竟未復，以周事夷獯。", "蜀民貧已甚，苛取猶絲棼。", "公施活國手，如拯溺救焚。", "未省錦城樂，侈靡徒紛紛。", "行看清獻歸，以道佐吾君。", "百壺致飲餞，寧復惜醉醺。", "蜀都雖可賦，於公何足云。", "諸葛有盛心，獨得之河汾。", "贈言吾豈敢，此意渺無垠。", "抑使後來者，有感於斯文。"]}