{"author": "袁說友", "period": "宋", "type": "诗", "title": "過渠江渡", "paragraphs": ["櫂歌江峽三月程，頗厭風濤困征艣。", "驅車山路兩旬浹，又覺崎嶇萃勞苦。", "甘溪嶺下冉村路，一道渠江拆山塢。", "風平雨細無皺面，浥浥寒漪清客暑。", "渡船也學鉦鼓聲，催上籃輿傍江滸。", "夷猶短檝瞥眼過，却懷江程久如許。", "山蹤水跡本遊戲，南北東西慣安處。", "茲行兩脚不遺力，千里環山幾艱阻。", "一江淼淼橫目前，如渴得泉旱得雨。", "流波聞向合州去，却入恭江匯西溆。", "便欲挾浪扁舟西，褰裳回首忻從之。", "君恩如天未酬一，一念惓惓繫孤跡。"]}