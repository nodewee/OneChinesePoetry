{"author": "袁說友", "period": "宋", "type": "诗", "title": "和林子長海棠韻", "paragraphs": ["去年寒食猶依然，海棠花落南溪前。", "風隨雨雪作三厄，燕支落盡無人憐。", "今年花下去年色，不暖不寒三月天。", "花間置酒君有意，我負宿約慚周旋。", "年年惜春春易老，春去花殘常恨早。", "勸君更辦一杯春，明朝捲地東風掃。", "園溪已漲桃花急，月明夜釣漁舟笠。", "君能割我半亭溪，寧嘆此錐無地立。"]}