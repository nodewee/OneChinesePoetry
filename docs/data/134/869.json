{"author": "袁說友", "period": "宋", "type": "诗", "title": "飲寓隠軒", "paragraphs": ["軒亭曉清曠，行樂未妨頻。", "無客不堪醉，有花長是春。", "憑欄尚紅藥，結伴擅芳辰。", "笑駐凌波步，香分折角巾。", "鶑聲殊自健，杏子况嘗新。", "仰止宗英伯，來爲鄭驛賓。", "言辭獨樂樂，仍命可人人。", "鴻弄舞時影，梁蜚歌處塵。", "棋枰誰得雋，詩筆自疑神。", "欹倒何妨屢，歌呼却甚真。", "升沈塞上馬，容易鬢如銀。", "奈許追歡地，回頭迹便陳。"]}