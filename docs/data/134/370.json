{"author": "沈繼祖", "period": "宋", "type": "诗", "title": "送洪內翰知太平府", "paragraphs": ["文章有正派，此派公獨傳。", "中絕僅如綫，鸞膠真續弦。", "自有科舉累，吾道幾棄捐。", "相挻入茫昧，一律爭談玄。", "誰洗新學腸，少愈自聖顛。", "斯文日琢喪，未喪關諸天。", "上帝實惠顧，爲時生此賢。", "高文破崖岸，天地發大全。", "論事似陸贄，實錄如史遷。", "緒餘寄吟詠，直追風雅篇。", "根本於丘軻，道德其淵源。", "如奏清廟瑟，三歎遺音存。", "如聞陽春曲，和者奚寡焉。", "公昔在西掖，絲綸代王言。", "胥吏俱腕脫，思湧驚飛泉。", "玉堂久揮翰，夜席屢爲前。", "禁中得頗牧，可但詞采專。", "草書招贊普，傳檄定幽燕。", "欲清塞北塵，自許素志堅。", "經綸天下手，繪像期凌煙。", "異論忽矛盾，去國何翩然。", "申伯宣輔相，有時于蕃宣。", "帆錦落天東，寒色與江連。", "雪意聚忽散，鴈字整復偏。", "行行采石江，斗酒酹謫僊。", "古來文士貴，寵數極異恩。", "金井沃醉面，落筆動至尊。", "願言投譖者，以雪千載冤。", "偉哉扶靴氣，寧復事拘攣。", "異世儻同調，一繫五湖船。"]}