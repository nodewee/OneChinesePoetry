{"author": "孫魴", "period": "唐", "type": "诗", "title": "主人司空後亭牡丹", "paragraphs": ["佳卉挺芳辰，夭容乃絕倫。", "望開從隔歲，愁過即無春。", "體物真英氣，餘花似庶人。", "蜂攢知眷戀，鳥語亦殷勤。", "況在豪華地，寧同里巷塵。", "酷憐應喪德，多賞奈怡神。", "忌穢栽時土，嘗甜折處津。", "繞行那識倦，圍坐豈辭頻。", "入夢殊巫峽，臨池勝洛濱。", "樂喧絲雜竹，露漬卯連寅。", "飲興尤思滿，吟情自合新。", "怕風惟怯夜，憂雨不經旬。", "欄檻爲良援，亭臺是四鄰。", "雖非能伐性，爭免礙還淳。", "鬬豔何慚蜀，矜繁未讓秦。", "私心期一日，許近看逡巡。"]}