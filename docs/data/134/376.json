{"author": "沈繼祖", "period": "宋", "type": "诗", "title": "和閻帥侍郎見寄", "paragraphs": ["全荆百萬兵屯雲，甲光耀日爭晶熒。", "中有詩書禮樂帥，聲色不動今孔明。", "幕府晝閑多嘯詠，風流文采被諸生。", "嗟予入蜀四載久，恨未得承謦欬聲。", "今爲屬縣方託跡，似聞號召將朝京。", "荆州一紙賢十部，字畫飛動詩語清。", "居然二妙到蔀屋，再拜莊誦心已傾。", "憶昔錦城秋月裏，張侯更迭賦歌行。", "人生聚散不可料，如月圓缺與陰晴。", "豈期斐章辱賜和，驪珠寶璐篋笥盈。", "儻因徐辟見孟子，有志未就公其成。"]}