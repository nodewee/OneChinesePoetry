{"author": "袁說友", "period": "宋", "type": "诗", "title": "沈德遠守衢州用林子長通判送行韻", "paragraphs": ["宦海足風波，洶湧百態動。", "更嗟爲郡難，一木支橈棟。", "利害秦越瘠，謗讟鄒魯鬨。", "區區美衆口，於道竟何用。", "一墮怨憎機，玉毀石可貢。", "鄉來羞染指，負此淮陽重。", "公今上柯山，威望壓羣衆。", "州橫車馬衝，吏黠機巧共。", "寬猛歎何適，往事成一夢。", "利孔百已竭，舉手下輒訟。", "其難皆如此，要以人折衷。", "如公補天子，輕重識抱甕。", "善刀而藏之，游刃真總總。", "政成餘嘯坐，事定略銜控。", "人生五馬貴，願公還舊供。", "歸來佐雄略，一洗潢池弄。", "我方煙霞痼，爾若丹霄鳳。", "儻知下愚賢，應笑臧文仲。"]}