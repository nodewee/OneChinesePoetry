{"author": "袁說友", "period": "宋", "type": "诗", "title": "泊采石登蛾眉亭蛾眉山爲雲靄所蔽", "paragraphs": ["平生山水緣，所閲輒相偶。", "尋幽半江浙，領擥如益友。", "我聞姑孰下，二梁山對守。", "兩娥顰黛遠，久落詩人手。", "今行適未到，夢寐念殊久。", "今朝古亭上，四望一無有。", "風嵐暝四合，雲沙漲江口。", "渺渺天際間，了不辨妍醜。", "登臨漫連日，所得竟何取。", "嗟予山澤姿，林泉賸奔走。", "歲晚憶蛾眉，欲見事還否。", "人間遇不遇，難以智力誘。", "墜樓人不見，舉案情何厚。", "何如對此山，遠拂雙眉柳。", "風檣明日上，相期後牛首。", "天浄楚江寒，黄昏一杯酒。"]}