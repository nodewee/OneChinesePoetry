{"author": "鍾明", "period": "宋", "type": "诗", "title": "書義倡傳後", "paragraphs": ["洞庭之南瀟湘浦，佳人娟娟隔秋渚。", "門前冠蓋但如雲，玉貌當年誰爲主。", "風流學士淮海英，解作多情斷腸句。", "流傳往往過湖嶺，未見誰知心已赴。", "舉首却在天一方，直北中原數千里。", "自憐容華能幾時，相見河清不可俟。", "北來遷客古藤州，度湘獨弔長沙傅。", "天涯流落行路難，暫解征鞍聊一顧。", "橫波不作常人看，邂逅乃慰平生慕。", "蘭堂置酒羅饈珍，明燭燒膏爲延佇。", "清歌宛轉遶梁塵，博山空濛散烟霧。", "雕床斗帳芙蓉褥，上有鴛鴦合歡被。", "紅顔深夜承燕娛，玉笋清晨奉巾屨。", "匆匆不盡新知樂，惟有此身爲君許。", "但說恩情有重來，何期一別歲將暮。", "午枕孤眠魂夢驚，夢君來別如平生。", "與君已別復何別，此別無乃非吉徵。", "萬里海風掀雪浪，魂招不歸竟長往。", "效死君前君不知，向來宿約無期爽。", "君不見二妃追舜號蒼梧，恨染湘竹終不枯。", "無情湘水自東注，至今斑笋盈江隅。", "屈原九歌豈不好，煎膠續絃千古無。", "我今試作義倡傳，尚使風期後來見。"]}