{"author": "沈繼祖", "period": "宋", "type": "诗", "title": "送閤學袁尚書帥蜀  其一", "paragraphs": ["平章西事久儀圖，朝有僉言帝曰俞。", "竟識向來袁彥道，無憂今有管夷吾。", "漢中席捲三秦定，卞子功成兩虎俱。", "根本所先能用蜀，况乘興運即擒胡。", "蜀備三邊北最多，西南未易便包戈。", "嗟哉作俑茶鹽酒，久矣疲民戰守和。", "築室道謀須勇决，養魚沸鼎益煩苛。", "歸來便把中書筆，留與兒童日詠歌。"]}