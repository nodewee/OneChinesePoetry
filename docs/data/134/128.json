{"author": "王炎", "period": "宋", "type": "诗", "title": "送徐尉移簿巴陵并簡鄧器先汪兼善", "paragraphs": ["兩鳬不到蓬萊峰，翩翩墮在葭葦叢。", "口談世事懶揖客，劫回老眼瞻飛鴻。", "子真何事亦來此，培塿乃生千丈松。", "揮毫古錦貯白雪，緩頰玉麈生清風。", "相知苦恨相見晚，坐席未暖行匆匆。", "離騷滿目江路冷，秋氣欲赤江頭楓。", "少留一日對歡伯，蒼顔共變桃皮紅。", "醉中出語最真實，爲君款曲論心胸。", "我嘗縱觀洞庭水，水天一色光濛濛。", "仙人帝子不可見，日月出沒滄波中。", "歸來荒縣窘朱墨，身如澤雉拘樊籠。", "君才凜凜萬夫敵，天驥一出凡馬空。", "不應拄笏棲枳棘，便合入幕依芙蓉。", "諸公得士喜推轂，從此奏賦明光宮。", "令君錦衣織青鳳，先生玉氣貫白虹。", "相逢問我令何如，爲言黑頭茁霜蓬。", "青雲事業付公等，歸去願學柴桑翁。"]}