{"author": "袁說友", "period": "宋", "type": "诗", "title": "遂寧府庫古銅物", "paragraphs": ["我貌殊不古，而有好古心。", "未老已成癖，此病那砭鍼。", "本非口腹累，乃困耳目侵。", "遂州古名邦，有物歲月深。", "一一銅作器，得之古墓陰。", "燈罌間管柱，匜耳擎杯斟。", "劍弰累蒼節，鳳口塗黄金。", "人形雜獸面，詭異難橅臨。", "糢糊滓塵土，剝蝕遭晴霖。", "摩挲細拂拭，名代不可尋。", "楛矢辨形質，古磬鳴聲音。", "一經聖賢手，疑信別古今。", "佳哉今所藏，歷世方駸駸。", "會當有博雅，破此聾與瘖。", "敢效石鼓歌，吾意豈微吟。"]}