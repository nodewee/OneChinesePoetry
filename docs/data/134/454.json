{"author": "袁說友", "period": "宋", "type": "诗", "title": "過新灘百里小駐峽州城", "paragraphs": ["明朝上巴江，日日峽中行。", "天險三峽路，峽險灘頭程。", "就中十二灘，新灘尤可驚。", "父老記往時，此地江流平。", "一朝陵谷變，崩裂山崢嶸。", "大崖江裏卧，小石江心橫。", "作此一大灘，水石相吞并。", "濤雷殷晝夜，浪雪鳴軒轟。", "空山十里遥，已接千鼓聲。", "末流到山尾，猶作洶湧鳴。", "朝家憂病涉，遣使勞經營。", "輦石竟無謀，舟至不敢征。", "東來西上者，因有盤灘名。", "我來灘水傍，滾沸如煎烹。", "衆畏豈不畏，稚耋棲簷楹。", "遐觀一舟來，掀浪嘈鼓鉦。", "羣夫山下蟻，百丈風中箏。", "衝濤已颭灧，轉柁猶欹傾。", "戛戛到龍門，艱苦如頡羹。", "須臾近平峽，便覺天地清。", "携孥穩乘舟，相慶如更生。", "蜀道登天難，於此論始明。", "况我衰病餘，懷此憂懼情。", "國恩念未報，一葉身爲輕。", "小臣抱孤忠，思有稱使令。", "舉酒望星河，作詩聊自評。"]}