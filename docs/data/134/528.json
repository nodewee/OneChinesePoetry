{"author": "袁說友", "period": "宋", "type": "诗", "title": "揚州堡寨", "paragraphs": ["西風一舸來揚州，疋馬直上新城頭。", "環城九里十六步，一一峭壁臨深溝。", "俄焉唯喏兩軍士，衆手指示陳其由。", "揚鞭試問築城意，曰堡曰寨何所謀。", "誦言長淮十六郡，天險地利茲其尤。", "江橫萬里限南北，藉此屏翰屯咽喉。", "向來强敵蹈此境，夜半一叱遭虔劉。", "平疇曠野不可限，一城未足防侵牟。", "高城西北古城後，因勢决策成楚丘。", "四門大開樓櫓備，中有萬甲藏戈矛。", "譬如一鎧何足恃，被之重鎧前無憂。", "乃知舊臣建議僅出此，我亦策馬嗟去休。", "不知城二勢則一，添足畫蛇真贅疣。", "君不見紫巖先生昔經理，釣橋深塹先防秋。", "當時方略豈不究，而使浪策爲今羞。", "吁哉成事不復說，只恐說計無時酬。", "書生銜命偶經履，一見敢謂可與不。", "世間萬事一笑裏，輕帆送我催行舟。"]}