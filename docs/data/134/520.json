{"author": "袁說友", "period": "宋", "type": "诗", "title": "登嘉州萬景樓", "paragraphs": ["我行大江西，勝槩數追逐。", "南樓岳陽上，雄絕快心目。", "今到西南第一樓，嗟哉餘子真碌碌。", "巖層嶂疊匝天外，蒲凈葭叢蘸江曲。", "三峩之雪晚在望，九頂之雲暗相矗。", "縈紆拱揖儼左右，吞吐澎湃環山腹。", "瀰瀰漭漭三萬頃，何止江郊供遠矚。", "俯觀大象欲墮地，仰摘星辰幾可掬。", "一天萬景不可狀，盡付此樓歸約束。", "危欄徙倚納清觀，蹁躚意已追鴻鵠。", "仙官五千九百到，我亦悠然立於獨。", "霧收江際天接水，日動山尖光漾木。", "倚樓拍手叫青天，一笑江橫送飛鶩。"]}