{"author": "袁說友", "period": "宋", "type": "诗", "title": "大石", "paragraphs": ["困卧籃輿中，醒視人影直。", "伸頭起四望，不斷山環碧。", "羊腸路百轉，當面一蹲石。", "高廣不可際，隆重誰與匹。", "宛如百楹屋，玄繒四籠羃。", "又如龍虎踞，煙雲繞其側。", "突出衆山間，旁無他石立。", "古今歲年久，光彩凈如拭。", "兒童梯級上，羣聚相戲劇。", "偉哉殊特觀，我來聊扣擊。", "汝從何代有，長養成大質。", "汝今閲世多，幾見陵谷易。", "漢王欲東時，曾經車馬迹。", "武侯三顧後，曾見王師出。", "衮衮千萬載，人與事如織。", "興亡竟何在，而汝獨如昔。", "古有石能言，今乃不可詰。", "徘徊不忍去，撫掌重太息。", "安得李將軍，一箭誇雄力。"]}