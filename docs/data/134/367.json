{"author": "沈繼祖", "period": "宋", "type": "诗", "title": "愛民堂爲涪陵盧使君題", "paragraphs": ["我來盛山郡，從公歲及朞。", "公之字鰥寡，乳保於嬰兒。", "公去再改歲，所去尤見思。", "至今盛山民，敬奉盧公祠。", "借留既不遂，涪江移州麾。", "兩地雖少異，所愛則均施。", "去秋少城役，與公同試闈。", "把臂道疇昔，耿耿青燈期。", "對床風雨夜，夜語驚聞鷄。", "日有文字樂，唱酬多新詩。", "訖事遍遊覽，扁舟更同歸。", "涪陵五日留，民物何熙熙。", "道中行歌者，拍手童稚嬉。", "終歲閭里間，不聞吏卒追。", "皆曰賢太守，父母其忍欺。", "政成多休暇，百廢舉無遺。", "美哉輪奐新，有堂崇故基。", "名堂形至意，愛民真天資。", "同時王別駕，譽處出一辭。", "醉餘書牓字，銀鈎照江湄。", "有客涪陵來，稱頌世所稀。", "坐想觴詠樂，形留而神馳。", "願同鄒湛輩，記名千載垂。", "惟公甚盛德，豈待於發揮。", "當聞卜式語，治民適其宜。", "辟如牧羊者，敗群當去之。", "雪霜與雨露，天以成四時。", "威克與剛克，要不傷於慈。", "公藴經綸妙，未易坐井窺。", "因詩贊一二，以詔來者知。"]}