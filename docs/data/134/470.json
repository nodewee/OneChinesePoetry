{"author": "袁說友", "period": "宋", "type": "诗", "title": "病不能從沈德遠少卿草堂醵飲", "paragraphs": ["溪南十里山，有客今淵明。", "歸來厭城市，著脚鷗鷺汀。", "客來笑談劇，日暮車馬行。", "我昔曾見之，浩氣猶憑陵。", "尊酒浸成列，翰墨時相迎。", "慚渠前日約，念此故舊情。", "衝風走籃輿，剝啄山頭扃。", "人生等游戲，底問割與烹。", "但令賓主歡，莫識衆我醒。", "毋以患難移，政須公主盟。"]}