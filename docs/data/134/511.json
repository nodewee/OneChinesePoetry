{"author": "袁說友", "period": "宋", "type": "诗", "title": "寄于忠父先生  其一", "paragraphs": ["天教英雄聲名好，滿眼看渠騰蹋早。", "吁嗟世事暗如漆，虞卿窮困劉蕡老。", "平生翰墨彌九州，豐城埋劍干斗牛。", "一官了不受羈束，婆娑風月聊歸休。", "天欲成之煩一蹶，子美東屯笑耕月。", "諸山摇落不成林，看取孤松歲寒發。", "西湖十頃玻璃風，酒闌豪氣詩千筒。", "請君流水照冰雪，長魚豈與蝦蜆同。"]}