{"author": "王炎", "period": "宋", "type": "诗", "title": "丙子重陽日有感", "paragraphs": ["南山木葉赤，北山木葉黄。", "秋色日夜變，白露將爲霜。", "玄鳥去已久，候雁方南翔。", "携壺登高侶，滿手萸菊香。", "佳節不可負，而我病在床。", "人老自多病，何爲苦悲傷。", "去年重陽日，貴孫在我旁。", "知我愛敬客，拱立傳壺觴。", "十五未冠巾，總角頎而長。", "望其有成立，門戶生輝光。", "前樓千卷書，可以識義方。", "南畝千斛穀，可以充積倉。", "一旦捨我去，冰炭交中腸。", "萬物皆有盡，死生理之常。", "修短百年間，何必論彭殤。", "豈不自開釋，念之終難忘。", "長歌意無盡，歌罷還凄凉。", "悲風扣林木，爲我號清商。"]}