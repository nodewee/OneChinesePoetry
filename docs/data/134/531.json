{"author": "袁說友", "period": "宋", "type": "诗", "title": "送周可大守通州", "paragraphs": ["丈夫憂國如憂身，疴癢疾痛均傷生。", "胸中百藥寒凉明，有疾一試真權衡。", "我觀周郎真豪英，落落磊磊通而清。", "少年志欲天下平，夜光無因匹夫驚。", "萬卷堆胸兀相撐，尚論千載欣談兵。", "不堪北首瞻神京，抵掌不平中屢鳴。", "老來符竹疏新榮，捧檄正須堪一行。", "舌翻衮衮傾波瀛，察譏之說何鏗鍧。", "龍頭悅懌意若迎，領略健論心爲傾。", "朱轓好去方北征，黄堂暇日煩經營。", "老狐戀戀巢穴成，兩雛競鬭誇紛爭。", "料公志略須縱橫，邊塵一洗誅長鯨。", "片言定可攻聊城，覆巢熏穴無餘氓。", "牢盆細務毋太縈，簿書期會毋留情。", "只今了却功與名，大副昔年梁楚聲。", "我來蹤跡水上萍，與公相望幾連甍。", "交情契合踰弟兄，頡頏上下相嘲評。", "有時立論披腹呈，彼此浩氣俱崢嶸。", "公今事業行軒轟，我懷礧磈方聾盲。", "願公不負忠與誠，歸來闊步名公卿。", "願我百念一羽輕，公乎訪我惟巖耕。"]}