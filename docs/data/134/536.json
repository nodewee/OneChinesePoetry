{"author": "袁說友", "period": "宋", "type": "诗", "title": "題王順伯秘書所藏蘭亭修禊帖", "paragraphs": ["永和九年暮春日，蘭亭修禊羣賢集。", "含毫欲下意已先，媚日暄風佐摇筆。", "當時一筆三百字，但說斯文感今昔。", "誰知已作尤物看，流傳人間天上得。", "天高地遠閟不示，僅許一二翻摹勒。", "忽然飛上白雲俱，徑入昭陵陪玉骨。", "識真之士已絕少，真者一去嗟難覓。", "紛紛好事眼空眩，只把殘碑慕真迹。", "蕭郎袖去明真贋，定武傳來差甲乙。", "如丁如爪辨形似，不豐不露分肥瘠。", "人亡無復見風流，漫費精神疲得失。", "臨川先生天下士，古貌古心成古癖。", "搜奇日富老不厭，如渴欲飲饑欲食。", "有時瞥眼道傍見，倒屣迎之如不及。", "牙籤軸已過三萬，集古錄多千卷帙。", "平生著意右軍處，並蓄兼收一何力。", "賞音本在筆墨外，何必此優而彼劣。", "清波萬頃渾一點，明月一輪雲半入。", "是中元不礙真趣，氣象典刑尤歷歷。", "知我罪我春秋乎，政爾未容言語直。", "我方隨羣厚其嗜，門戶弗彊纔僅立。", "幾年冥搜政無那，剩欲流涎分半席。", "閲公善本三四五，不覺長歌書卷側。", "羲之死矣空費公家九萬箋，安得斯人寫金石。"]}