{"author": "袁說友", "period": "宋", "type": "诗", "title": "題陳氏凈香亭", "paragraphs": ["人生樂事難，清節視險夷。", "遇坎而履坦，詎以得喪虧。", "我觀萬物間，獨此琅玕宜。", "頎然挺冰操，得之風雨時。", "秋風桐飛翻，夏雨民怨咨。", "怵迫真乃見，嗟物如一岐。", "此君豈其然，風雨而不移。", "娟娟凈明月，細細香浮漪。", "此理固千載，俗士難與知。", "洮湖著危亭，千畝胸中奇。", "植此凜凜節，照公堂堂姿。", "仕已輕浮雲，喜慍不一施。", "山高空翠濕，草勁便疾吹。", "此風此雨至，公乎無磷緇。", "我方索米久，官事成癡兒。", "望公瀟洒中，糞壤與菌芝。", "何當亭上遊，細誦簡齋詩。"]}