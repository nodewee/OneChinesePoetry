{"author": "沈繼祖", "period": "宋", "type": "诗", "title": "上揚州錢帥", "paragraphs": ["名世半千推碩德，淮南第一是揚州。", "一塵不動邊民樂，知有威聲懾虜酋。", "人謂儒生將略疏，世人元未識真儒。", "天下武夫俱奪氣，錢公赤手縛於菟。", "豐水有芑豈不仕，論者以爲數世仁。", "壽皇所以遺嗣聖，如此真材有幾人。", "夷虜久知唐李揆，近聞松漠抗氈車。", "虜在目中餘事耳，不煩遥度掃穹廬。", "天津橋上騎馿客，儒者知兵似晉公。", "五大在邊非所稱，謀謨合在廟堂中。", "春風十里楊花路，天下花中獨有瓊。", "樽俎折衝多勝賞，一時紙貴有詩聲。", "淮南好客詞人盛，風雅而來大小山。", "舊客尚餘枚叟在，秋風零落鬢毛班。", "聯名鴈塔終呈再，討賊螺川又幾年。", "范叔一寒今若此，綈袍或有故人憐。", "少陵去閬依嚴鄭，彭澤還家太守賢。", "北道主人天下士，何須羞澀問囊錢。", "萬事消磨獨有詩，人言此派在江西。", "所期誦句百僚上，佳士由來經品題。"]}