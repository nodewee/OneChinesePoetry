{"author": "袁說友", "period": "宋", "type": "诗", "title": "至游堂二首  其二", "paragraphs": ["嗟哉予少年，學志如蒙泉。", "區區指漫血，未識方與圓。", "晚於方冊間，再拜予公先。", "琳琅粲珠璣，意公真其僊。", "寒窗手不停，朝暮披雲天。", "已辦膺門登，肯放邊腹便。", "一身落宦海，去若不繫船。", "懷此日月長，歲晚而夤緣。", "長安初拜公，摳趨立庭偏。", "一見意未盡，憒憒如醉眠。", "春闈接從容，拜賜喜欲顛。", "夜半呼論文，不復懷官聯。", "此身願持似，稽首從公賢。", "一意門牆歸，稍却名利愆。", "尋幽並湖山，百計一未全。", "而公亦倦游，卜築方怡然。", "把酒問明月，誨我詩成編。", "淋浪身上衣，歸喜那更湔。", "雄篇富褒拂，字字華衮鮮。", "吾儕一瓣香，斯文今有傳。"]}