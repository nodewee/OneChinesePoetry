{"author": "汪熙", "period": "宋", "type": "诗", "title": "謀創領要亭", "paragraphs": ["生平酷愛山，好山寧相遠。", "知吾入山意，幽致競牽輓。", "信步杖藜輕，升高腰脚健。", "小雨著黄落，索索聲相溷。", "僧窗事事幽，蕉肥野菊曼。", "塵市僅隔水，心安即爲遯。", "有巖瞰清溪，古木鬰蘿蔓。", "前岡連遠嶂，萬象紛自獻。", "人生有物緣，參合甚符券。", "緣外倘强求，十一失千萬。", "此地乃天與，一亭吾欲建。", "寄言巖下石，爲償把釣願。"]}