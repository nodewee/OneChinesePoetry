{"author": "袁說友", "period": "宋", "type": "诗", "title": "被旨許浦閲舟歸", "paragraphs": ["皇家百萬兵，一一拱行闕。", "肦恩勞軍士，有詔涓良月。", "鳴鑾肅天仗，君王自親閲。", "旌旗照鼙鼓，鎧甲耀冰雪。", "金繒辱君賜，再拜嵩呼疊。", "天子曰嘻哉，長江殆虛設。", "雲屯皆壯士，寧有中外別。", "廼命臣某某，腆犒均行列。", "許之問軍旅，利害與優劣。", "臣聞疇昔論，舟師利通捷。", "出入如風馳，進退如電掣。", "鄉來經始意，規置有餘烈。", "更張一何誤，事亦隨廢缺。", "橫舟卧平沙，鍪胄半折裂。", "蒙衝纔什五，水卒無梟傑。", "祇今衆弊見，噤不一語决。", "往往憂國者，無路伸喙舌。", "小臣愧不敏，銜命紆華節。", "願陳一得慮，竹頭而木屑。", "方略許圖上，稽首思罄竭。", "君王赦其愚，臣敢畢其說。"]}