{"author": "梁竑", "period": "宋", "type": "诗", "title": "湖山樓", "paragraphs": ["千峰背負烏聊山，一區面蟄龍停淵。", "壺中日月自天地，淮南雞犬皆神仙。", "當湖次第列小隠，花塢直與山房連。", "海棠成徑當步障，藕花滿洲宜泛船。", "竹齋瀟瀟碧玉幹，菊坡采采黄金錢。", "月觀無雲飽秋色，風松有雷驚晝眠。", "流杯不減昔曲水，烹茶况汲今蒙泉。", "山家四時無不好，跨蹇扶筇性所便。", "主人早歲取科第，策足要津先著鞭。", "聲名藉甚四十載，三朝眷注知才賢。", "方今聖人勇於治，搜羅側隠無棄捐。", "鄉里老成相繼出，如公自合比其肩。", "遂持一節向江右，即賜十行朝日邊。", "那知念念作歸計，把玩圖畫心茫然。", "他日乞身諒未晚，赤松黄石相忘年。", "觀公名樓自有意，流行坎止豈非天。", "扁舟過公一夕耳，心屢欲往身無緣。", "逮公來歸我亦老，卜隣共賦招隠篇。"]}