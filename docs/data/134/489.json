{"author": "袁說友", "period": "宋", "type": "诗", "title": "仲春勸耕有獻兩岐麥者和丁端叔茶使韻", "paragraphs": ["周原膴膴侔歌頌，我訪春郊屆羲仲。", "市橋曲屈古招提，媚日暄風傍韉鞚。", "布宣德意父老喜，醉飽盤餐兒女共。", "眼看秀色壟頭多，風落輕花枝穗重。", "東皇生意滿阡陌，不待池塘春草夢。", "道傍瑞麥獻者誰，秀出雙枝駭羣衆。", "春風和氣下披拂，産出禎祥呈妙用。", "我思昔歲旱爲虐，幾度牋天香火供。", "懸知政拙漫心勞，自慚弗稱甘泉從。", "今年春到一犁雨，是處膏腴飽耕種。", "舉趾于耜競東作，剝棗烹葵弭田訟。", "三農儻遂富庶樂，四體如忘疴癢痛。", "只今貽此來牟喜，大手鋪張煩屈宋。", "崆峒有詠拾遺語，茂陵作頌相如諷。", "詩成豈待擊鉢催，句惡自慚操管弄。", "與君拍手頌豐年，姑置別離傾酒甕。"]}