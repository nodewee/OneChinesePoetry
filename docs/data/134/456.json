{"author": "袁說友", "period": "宋", "type": "诗", "title": "和魏南伯縣丞寒食西湖韻", "paragraphs": ["紅塵久厭人，湖山猛從事。", "巾車出西關，觸目飽幽致。", "聊從吸鯨飲，發我湧泉思。", "松鳴當絲竹，山肴勝肉味。", "愛此天地寬，無復名利覬。", "淡粧與濃抹，晴雨蓋一類。", "車馬幾馳逐，簪珥頗遺棄。", "稍出鵷鷺行，來與鷗鳥綴。", "歸來燈火近，忽枉珠玉遺。", "三復已醒然，襲藏有巾笥。"]}