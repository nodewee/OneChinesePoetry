{"author": "沈繼祖", "period": "宋", "type": "诗", "title": "和黄叔萬游西湖韻", "paragraphs": ["城西去天纔尺五，遡游從之不脩阻。", "西湖春水漲舊痕，葡萄盎盎浮春醑。", "魚成隊陣影虛游，禽呼友朋聲樂與。", "船行是處有佳趣，芳草和煙迷斷浦。", "小橋曲徑通深幽，疑在閬風與玄圃。", "花飛猶有半粧在，柳長尚作畫眉嫵。", "酒中之仙僅八人，把盃誰是湖山主。", "樓臺倒影俯清漪，密樹摇風翠交舞。", "妙處政自落筆難，安得君房妙言語。", "只將劇飲餞殘春，一醉忘形到爾汝。", "黄香可人招不來，雲煙落紙英詞吐。", "三年與君巴峽游，至今詩名播西土。", "金華不生有嫡孫，一時紙貴人爭覩。", "維莫之春作茲游，絕憶蘇仙賦東武。", "從今風月三千篇，要掃冰溪九萬楮。", "芰荷立水更重游，當戒行厨治尊俎。"]}