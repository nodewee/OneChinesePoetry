{"author": "沈繼祖", "period": "宋", "type": "诗", "title": "昭君村", "paragraphs": ["黄沙漫空天一色，漠北陰山斷行跡。", "明妃辭漢適單于，委骨胡沙無來日。", "心事欲向琵琶傳，天荒地老何人識。", "胡鴈經年去會還，漢月幾夜圓復缺。", "鴈飛那解寄音塵，月明不管人愁絕。", "冢上千年不改青，怨入邊風與羌笛。", "誰爲君王設此謀，縱殺畫工果何益。", "至今猶使昭君村，有女炙面殊不惜。", "漢已無策唐效之，公主淪棄豺狼域。", "何不設備禦狂胡，人言仲舒計已疏。", "不以女色媚穹廬，聖宋之德千古無。"]}