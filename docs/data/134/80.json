{"author": "王炎", "period": "宋", "type": "诗", "title": "清老畫雙溪壁以詩謝之", "paragraphs": ["老夫哦詩聳兩肩，落筆不停稱腹稿。", "緣詩寫出無聲句，畫史追之誰得到。", "爲予壁上留真跡，水墨纖穠任揮掃。", "石根竹樹極蕭森，中著羽蟲疑叫噪。", "雖然畫意不畫形，形意兩全方筆老。", "熟視時時自首肯，從旁見者皆稱好。", "師言此亦吾餘事，佛祖玄關須探討。", "未宜直說色是空，不著色空斯見道。"]}