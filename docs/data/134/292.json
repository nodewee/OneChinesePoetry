{"author": "陸九淵", "period": "宋", "type": "诗", "title": "送勾熙載赴浙西鹽", "paragraphs": ["平分浙江流，東境浮海角。", "其民仰魚鹽，久已困征榷。", "麥禾與桑麻，耕鋤到嶢埆。", "往歲比不登，場圃幾濯濯。", "荒政勞廟謀，賑廩開數數。", "饑羸不待飽，共感君澤渥。", "仁哉覆育恩，所惡吏齷齪。", "教詔彌諄諄，聽受祇藐藐。", "何知國與民，足己肆貪濁。", "流離且未還，已復事椎剝。", "按察殊未曾，聖主獨先覺。", "重貽宵旰憂，顧盼求卓犖。", "君固岷峨英，懷抱富荆璞。", "邇來奏對語，朝陽鳴鷟鸑。", "鏘然歷帝聰，簡記諒已確。", "外臺適虛席，妙選出親擢。", "此節豈輕受，委寄重山嶽。", "除音九天下，衆論靡瑕駁。", "攬轡首越山，青萍方在握。", "送君無雜言，當不負所學。"]}