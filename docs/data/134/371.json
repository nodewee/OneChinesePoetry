{"author": "沈繼祖", "period": "宋", "type": "诗", "title": "上章帥侍郎  其一", "paragraphs": ["太平之兆從西起，西方人兮獨宏偉。", "中興三相西蜀英，魏雍沂國封鼎峙。", "得君之專不約同，應龍翔雲魚有水。", "大勳將集自有時，時望今歸章夫子。", "岷峨英氣蟠千年，十年鬰蟠一朝啟。", "固應世命生大材，天下重輕之所繫。", "六鼇不動海嶽崇，八柱檠天穹窿倚。"]}