{"author": "王炎", "period": "宋", "type": "诗", "title": "追念將使叔", "paragraphs": ["青山橫白雲，野色極瀟灑。", "見者必屬目，寶相在其下。", "此翁强健時，門外無車馬。", "夫豈固絕交，欲與無可者。", "獨我時扣關，辭色頗相假。", "玄禪到佛祖，妙句近風雅。", "萬事已陳迹，哀思淚盈把。", "即之不復見，去之不忍捨。", "優婆塞何爲，酌水日奠斝。", "三徑草易荒，悲風遶松檟。"]}