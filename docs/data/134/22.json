{"author": "孫魴", "period": "唐", "type": "诗", "title": "題梅嶺泉", "paragraphs": ["梅嶺舊聞傳，林亭勢峞然。", "登臨真不易，幽勝恐無先。", "楚野平千里，吳江曲一邊。", "標形都大別，洞府豈知焉。", "飛閣橫空去，征帆落面前。", "南雄雉堞峻，北壯鳳臺連。", "爛熳三春媚，參差百卉妍。", "風桃諸處錦，洛竹半溪煙。", "燕入晴梁語，鶯從暖谷遷。", "石根朝靄碧，簾際晚霞鮮。", "逕柳行難約，庭莎醉好眠。", "清明時更異，造化意疑偏。", "不獨宜韶景，尤須看暑天。", "藥苗繁似結，蘿蔓猛如編。", "珠亞垂枝果，冰澄汲井泉。", "粉牆蜩蛻落，丹檻雀雛顛。", "炎氣微茫覺，清飆左右穿。", "雲峰從勃起，葵葉豈勞扇。", "又見秋天麗，渾將夏日懸。", "紅黰著霜樹，香老臥池邊。", "菱芡誰鋪繡，莓苔自學錢。", "暗蟲依砌響，明月逗簾圓。", "小砌滋新菊，高軒噪暮蟬。", "雨聲寒颯颯，雁影曉聯聯。", "釋此何堪玩，深冬更可憐。", "窗中看短景，樹裏見重川。", "岡阜分明出，杉松氣概全。", "謳成白雪曲，吟是早梅篇。", "剏制誰人解，根基太守賢。", "或時留皂蓋，盡日簇華筵。", "誰詠憂黎庶，狂遊泥管弦。", "交加豐玉食，來去迸金船。", "侍從非常客，俳諧像列仙。", "畫旗張赫奕，妖妓舞嬋娟。", "罷宴心猶戀，將歸興尚牽。", "秪應愁逼夜，寧厭賞經年。", "孤賤今何幸，躋攀奈有緣。", "展眉驚豁達，徐步喜周旋。", "諷詠雖知苦，推功靡極玄。", "聊書四十韻，甘責未精專。"]}