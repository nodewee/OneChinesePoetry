{"author": "裴諝", "period": "唐", "type": "诗", "title": "儲潭廟", "paragraphs": ["江水上源急如箭，潭北轉急令目眩。", "中間十里澄漫漫，龍蛇若見若不見。", "老農老圃望天語，儲潭之神可致雨。", "質明齋服躬往奠，牢醴豐潔精誠舉。", "女巫紛紛堂下儛，色似授兮意似與。", "雲在山兮風在林，風雲忽起潭更深。", "氣霾祠宇連江陰，朝日不復照翠岑。", "迴溪口兮櫂清流，好風帶雨送到州。", "吏人雨立喜再拜，神兮靈兮如獻酬。", "城上樓兮危架空，登四望兮暗濛濛。", "不知兮千萬里，惠澤願兮與之同。", "我有言兮報匪徐，車騎復往禮如初。", "高垣墉兮大其門，灑掃丹雘壯神居。", "使過廟者之加敬，酒食貨財而有餘。", "神兮靈，神兮靈，匪享慢，享克誠。"]}