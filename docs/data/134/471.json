{"author": "袁說友", "period": "宋", "type": "诗", "title": "李兼濟分教江陰", "paragraphs": ["結交不在久，但問交者誰。", "相從何用頻，要以道誼期。", "我初未識君，已誦班馬辭。", "太學金薤篇，爛若琳琅垂。", "妙理遡家學，雄文想英姿。", "天乎慰此心，而獲親芝眉。", "一見語未盡，覺我驕氣移。", "荷君偶過聽，得我嗟何遲。", "我方縛微官，君亦居所疑。", "於今五六年，見日常差池。", "有時適相逢，一語不及私。", "往往從容間，百篇惟新詩。", "歸來念所得，如日身親之。", "君將抱停涵，一灑澄江緇。", "想君車馬至，短褐環旌旂。", "萬口如一詞，是曰得所師。", "一斑見稍稍，士氣今虹霓。", "江城見儒英，而我失所資。", "自慚索米久，不去今何爲。", "及瓜早歸歟，問舍江之湄。", "政須邇門牆，作意頻追隨。", "窮達於其天，紛紛徒自欺。", "買羊沽酒日，剖此胸中奇。"]}