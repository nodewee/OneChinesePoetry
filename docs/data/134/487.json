{"author": "袁說友", "period": "宋", "type": "诗", "title": "至游堂二首  其一", "paragraphs": ["力田須逢年，掘井須及泉。", "學者志於道，如以規正圓。", "及其見道時，攬轡誰爭先。", "筌蹄蛻陳迹，羽化而登僊。", "是中時反觀，一一人之天。", "森然衆妙現，所見惟所便。", "猗與至游者，日運萬里船。", "胸中三景軸，與道相因緣。", "道大心以悟，心遠見孰偏。", "一室景象存，物物隨餐眠。", "不游以爲游，至樂無冥顛。", "游非在山水，默與山水聯。", "天下有至游，得道有至賢。", "賢者以道游，百游不一愆。", "至于游俱忘，公與道獨全。", "談笑出清風，樽罍益欣然。", "張扁詫中郎，訓記增雄編。", "嗟予幸升堂，頓覺塵垢湔。", "從公至游境，左右餘芳鮮。", "歸來欲語人，心知口難傳。"]}