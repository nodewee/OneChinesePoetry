{"author": "王炎", "period": "宋", "type": "诗", "title": "用元韻答清老  其一", "paragraphs": ["巧匠胸中有全室，能文紙上無脫稿。", "老禪善畫亦如是，毛錐未出意先到。", "解衣盤薄小經營，驀然揮灑筆如掃。", "我思詩畫本一律，衆作徒多等蟬噪。", "畫手無如王右丞，一似詩中杜陵老。", "正緣此老襟韻高，工拙奇常無不好。", "斲輪妙處不可傳，此事難從筆端討。", "由來萬法生一心，貫徹精粗無二道。"]}