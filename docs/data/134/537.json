{"author": "袁說友", "period": "宋", "type": "诗", "title": "十月雪四白", "paragraphs": ["夜來風絮鳴觚稜，紛紛消息何頻仍。", "不堪十月已四白，豈暇一歲誇三登。", "祁寒未必小民怨，哭雪政恐樵夫憎。", "窮閻冷市糴貴穀，破竈濕葦燒層冰。", "寒窗又凍詩翁筆，清夜誰憐貧婦織。", "人言宜瑞不宜多，官放論錢不論日。", "請君高吟祈碧蒼，願天今夕開扶桑。", "寄語龍公且相卹，忍待明年莫倉卒。"]}