{"author": "袁說友", "period": "宋", "type": "诗", "title": "野堂惠老惠筍", "paragraphs": ["騎臺落日餐秋菊，寒食江南饌餳粥。", "一年節物正撩人，賸把嘗新伴幽獨。", "平生慣飽藜藿淡，口腹累人何日足。", "故園又作穿籬態，解籜呈新包一束。", "甘寒不澆礧磈腸，一飯更須炊白玉。", "年來稍學長沙味，一月煨藏愛餘馥。", "腥羶棄去不復念，從渠且負將軍腹。", "老僧日食常住供，飽坐饑食不論斛。", "春來不訟籜龍冤，每誦坡僊食無肉。", "箇中風味有誰同，付與新詩照湖綠。"]}