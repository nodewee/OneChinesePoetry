{"author": "王炎", "period": "宋", "type": "诗", "title": "脚婆", "paragraphs": ["竹奴夏日涼，脚婆冬夜燠。", "二物不同時，皆堪伴幽獨。", "自吾失伉儷，一紀誰與宿。", "年高氣血衰，日短天地肅。", "魚眼夜不瞑，雞膚凍生粟。", "伏枕屢展轉，挾纊但拳曲。", "脚婆當此時，貴重如金玉。", "爨釜蟹眼生，汲之滿皤腹。", "暖氣所燻蒸，羸軀任伸縮。", "粉黛工取憐，自可薦衾褥。", "豈不辟沍寒，而能動情慾。", "不如此瓠壺，但可暖吾足。", "貌醜不嫵媚，坐穩無顛覆。", "妄想何從生，黎明睡猶熟。"]}