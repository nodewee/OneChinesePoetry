{"author": "袁說友", "period": "宋", "type": "诗", "title": "詠晴", "paragraphs": ["農夫一飽嘗憂遲，十年五旱無已時。", "今年隴上消息好，天不靳我食與衣。", "黄梅雨了時雨至，三尺稻梗一尺泥。", "不憂夏潦憂甲子，阿香忽放雷車歸。", "白波翠浪雨霑足，已覺抄雲先簸粞。", "新春入甑供晨炊，吾農自此今無饑。", "邇來更說蠲輸好，州邑撫我如嬰兒。", "如今不怨田家苦，但憶詩人歌子婦。"]}