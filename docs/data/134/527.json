{"author": "袁說友", "period": "宋", "type": "诗", "title": "朱東父作室", "paragraphs": ["貪夫築室齊雲湄，滿溢既死不可持。", "佳哉高人世念薄，丈室緝綴如繭絲。", "門前流水照明月，門裏有詩清更絕。", "汲泉欲漱齒怯寒，携杖先登腰易劣。", "客不待速來往頻，剝啄扣門有誰譍。", "主人酌酒要客醉，坐客見花心自醒。", "長松古柏垂楊岸，爲萁一畝酒無算。", "花開詩酒足逢迎，花謝蝶蜂漫零亂。", "萬物榮枯付達觀，我欲從君著眼看。", "儻能剩掃床頭金，笑彼人間癡死漢。"]}