{"author": "陸九淵", "period": "宋", "type": "诗", "title": "挽石子重", "paragraphs": ["古重百里長，寄命謀託孤。", "今以京秩授，糜至無賢愚。", "州家督版帳，殿最視所輸。", "况乃積弊久，宿負堆文符。", "老姦乘倉皇，陰拱爲師模。", "民窮斂愈急，吏飽官自癯。", "天子爲焦勞，宵旰思良圖。", "高選部使者，庶使德意敷。", "石君在薦剡，聞者皆歡愉。", "不知何方民，凋瘵遲君蘇。", "君丞固安日，歲旱當蠲租。", "縣白如故事，守怒牢睢盱。", "頼君爭之力，意得所請俞。", "揭數授里正，俾後不可渝。", "又嘗宰尤溪，吏輩初闚𨵦。", "首以財匱告，欲闢侵民途。", "君乃治稅籍，弊蠹窮根株。", "簡易以便民，上下交相孚。", "民自不忍負，豈復煩催驅。", "關征且損數，孰謂儒術迂。", "使家得此人，黄屋何憂虞。", "惜哉不及用，重使吾嗟吁。"]}