{"author": "王炎", "period": "宋", "type": "诗", "title": "用元韻答清老  其三", "paragraphs": ["平生言語苦不工，甲乙未能成類稿。", "曩時陶謝以詩鳴，竭力追隨終莫到。", "上人詞鋒極痛快，睥睨千人軍可掃。", "長須驚喜見此客，無怪繞枝鳱鵲噪。", "師言能詩且工畫，筆仗須先知嫩老。", "復言能畫亦飽參，亹亹玄談聽更好。", "吾聞法海深又深，性珠可得不可討。", "若除詩畫與談禪，未審云何真悟道。"]}