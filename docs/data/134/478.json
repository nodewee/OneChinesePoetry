{"author": "袁說友", "period": "宋", "type": "诗", "title": "贈王副伴", "paragraphs": ["將軍年少時，束髮在行伍。", "西方頃多事，二十勇如虎。", "一身殆百戰，手足瘡四五。", "征行久邊戍，肯憚服役苦。", "西陲五十郡，一一經險阻。", "一官三十年，銖積僅如許。", "我聞中興後，卷甲久未舉。", "宿將零落盡，屈指不可數。", "政恐據鞍者，驕懦如嬰乳。", "時平偶無事，酒肉而子女。", "問之行陣事，縮頭而栗股。", "有如將軍乎，少小服軍旅。", "金瘡歷歷在，末老勇亦賈。", "抵掌談世事，忠憤氣如鼓。", "願欲奏君王，臣不知死所。", "輕舟明月夜，慷慨聞奏語。", "釃酒誓長淮，有力期共努。", "歸去覲前旒，此懷須盡吐。"]}