{"author": "沈繼祖", "period": "宋", "type": "诗", "title": "俞舜俞作墨梅八軸皆取古人詩句請余賦之", "paragraphs": ["天生萬物俱森羅，詩人於梅詩獨多。", "不言成蹊桃與李，何敢當此不類歌。", "由來畫中有新詩，俞君造次以筆追。", "渾然莫知詩畫異，手與心猶不自知。", "紅杏花開驚羯鼓，虞美草認歌聲舞。", "筆能招此玉梅夢，花非解語如欲語。", "我生身世兩茫茫，獨與此花交分長。", "書窗有月半弄影，山驛無風遠有香。", "溪流落英送我別，誰念孤芳增皎潔。", "此時我有萬斛愁，吹斷參差山石裂。", "吳霜忽點雙鬢華，故人各在天一涯。", "南望一枝書斷絕，臨風不復三歎嗟。", "天花何曾著禪定，百憂煉心澄古井。", "世有鐵心石腸人，舉似我詩應首肯。"]}