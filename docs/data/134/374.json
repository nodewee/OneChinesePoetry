{"author": "沈繼祖", "period": "宋", "type": "诗", "title": "又代上張帥太尉", "paragraphs": ["三傑人材有重輕，子房呼字不呼名。", "天授家傳此韜略，固應堂上有奇兵。", "方虎成功張仲在，惟忠與孝一心純。", "英姿鸚鵡洲前見，異日麒麟閤上人。", "挾纊皆由一語溫，吮疽效命亦前聞。", "聽得武昌軍士說，張家軍比岳家軍。", "元顔辛巳寇邊日，十騎能收唐鄧州。", "奈何養兵一百萬，歲以金繒遺虜囚。", "春秋尚復九世讎，和議于今六十秋。", "諸將寧無持祿念，將軍必不爲身謀。"]}