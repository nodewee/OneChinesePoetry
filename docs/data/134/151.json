{"author": "王炎", "period": "宋", "type": "诗", "title": "臨湘縣崇惠廟詞", "paragraphs": ["仙伯兮逍遥，共騎鶴兮雲霄。", "西弱水兮東瀛洲，超然變化兮不可以留。", "農之田兮瘠田，仙弭節兮憫此民而勿去。", "白雲橫兮翠微，石室幽幽兮宜而燕娛。", "一竇之泉兮不溢不枯，仙顧而樂兮黄鵠翩其來歸。", "有龍蟄兮於寒泉，潜而飛兮遥天。", "仙吹簫兮擊鼓，老農酌醑兮互起舞。", "仙馭飛龍兮四郊甘雨，旱不爲災兮年穀屢豐，我民敬恭兮蒙仙之澤無窮。"]}