{"author": "沈繼祖", "period": "宋", "type": "诗", "title": "上章帥侍郎  其二", "paragraphs": ["壽皇燕翼貽孫謀，寘公從橐良有以。", "龍蟠虎踞帝王都，居守重任不輕畀。", "神州陸沉五終星，有讎未復己三世。", "經營江表誠急先，移鎮上流實隆委。", "議和但苟朝夕安，歲輸金繒殊未已。", "無事坐養百萬師，所慮民貧財益匱。", "胡雛何知蓄狂謀，天其啟我或在此。", "荆州昔號用武國，曹瞞落筆驚劉備。", "况今吳蜀勢連衡，乘時振槁悉披靡。", "料人當要知料己，上策由來當自治。", "實邊至計耕與桑，祖逖未可成敗議。", "祖宗德澤在遺黎，中原自有壺漿至。", "我公恩信結人深，豈獨長城賢萬里。", "嘗聞機會不容髮，尚父宵征奚暇寐。", "諸葛手握將相權，願改吾短不自恃。", "其心休休能有容，即是古人勳業地。", "往時韓富屢守藩，以養威望須歷試。", "一旦大用無間言，列聖用人有深意。", "雖然五大不在邊，端委面槐乃公位。", "玄齡如晦不言功，持效於君兼衆美。", "大江之西有癯儒，半生混迹漁樵裏。", "兵書一篋老無功，耿耿但餘憂國淚。", "一官漫仕不療饑，五斗折腰安敢恥。", "沮漳時倚仲宣樓，往事成塵誰復紀。", "此生幸識元紫芝，今爲晏御尤自喜。", "馮驩欲歌歸來乎，繞朝有策不用耳。", "函關請封一丸泥，贊普可招尺書紙。", "我思古人不可見，空對孤燈慕青史。", "公能挈之於沉淵，猶擬楯墨書檄字。", "舉似孫郎帳下兒，或能道人意中事。"]}