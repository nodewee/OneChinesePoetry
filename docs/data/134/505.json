{"author": "袁說友", "period": "宋", "type": "诗", "title": "和張季長少卿塵外亭韻", "paragraphs": ["金城玉壘雄西邊，雲崖凜凜摩蒼天。", "環城萬井四十里，無處著眼江頭煙。", "我來登臨重嘆息，搜索勝景披雲巔。", "結亭百雉上南郭，山川映带圍桑田。", "春風城南細麥好，夏雨城北圓荷鮮。", "長瀾四溢去不斷，茂林百種森當前。", "朝光下卷西山霧，界天一白如鎔甄。", "兩年寂寞誰知己，一日邂逅詩中仙。", "品題印可喜所遇，瀾翻筆下源流泉。", "平山醉翁何以重，一詞一記垂千年。", "於今塵外已獨步，壯觀絕致誰爭妍。", "癡兒莫苦簿書債，一笑亭上應忘筌。", "春來花柳賸遨樂，念我一舸方東遄。", "甘棠遺愛定無有，赤壁懷去猶能全。", "他年吳蜀問安好，簡繒各寄滄浪篇。"]}