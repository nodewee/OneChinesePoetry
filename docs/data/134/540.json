{"author": "袁說友", "period": "宋", "type": "诗", "title": "巫山十二峰二十五韻", "paragraphs": ["巫山磊塊山林姿，一邱一壑貪成癡。", "寸峰拳石瞥眼過，張皇攫覓惟憂遲。", "東南佳山多秀麗，就中所欠雄與奇。", "飽聞巫山冠巴峽，奇峰十二相參差。", "昔年圖畫常一見，欲見此山無路之。", "扁舟西泝上三峽，千巖萬壑爭追隨。", "終朝應接已不暇，心目洞駭俱忘疲。", "驀然鐘鼓高唐上，峰巒二六排旌旗。", "一峰霞彩迥在望，一峰展翠開屏帷。", "無心出岫雲吐色，偃蓋平巒松並枝。", "仙蹤鶴駕羽衣近，壇石瑶臺閶闔低。", "白雲一起鳳皇下，清泉四合蛟龍嬉。", "羣峰角立變態異，一一大巧乾坤爲。", "外堪擊拊試聲律，中含造化分四時。", "天下名山亦多矣，未有列岫奇如茲。", "九華一景固天巧，惜與江流相背馳。", "南北兩峰喧衆口，妝抹却恨同西施。", "何如此峰無限好，行行列列臨江湄。", "烟雲漠漠出寸碧，風雨時時橫黛眉。", "舟人漁子漫回首，騷士墨客勞支頤。", "我來穿水入天去，貂裘章甫生塵緇。", "昂頭見此大奇特，躋攀不上空嗟嘻。", "吾將欲訪三島登九嶷，上蓬萊道山之壁，絕泰華終南之嵋。", "飛鳬去舄嘯滄海，却來巫峽溫前詩。"]}