{"author": "梁竑", "period": "宋", "type": "诗", "title": "題陸賈大夫廟", "paragraphs": ["劉郎辛苦逐秦鹿，尚欲長鞭及馬腹。", "蠻夷大長夢不驚，海邊椎髻乘黄屋。", "江淮貔貅始閑暇，忍使驅令渡篁竹。", "陸生手持尺二組，喚起老子同分肉。", "詩書尚曉駡儒翁，豈憂桀驁難拘束。", "築壇再拜受王印，雄辨泠泠聽不足。", "當時未有北人輔，留寓年深染汙俗。", "乍聞高論耳目清，如掩笙簧奏冰玉。", "境中勝處應更履，更泝餘皇到山麓。", "大夫何獨粵人重，漢廷公卿俱竦服。", "陳平奇計須深念，張子全身甘辟穀。", "此外候王希識字，带礪功存半誅戮。", "惟君坐使將相歡，燕喜優游劉氏福。", "年少終軍學高步，空有英稱命難續。", "乃知智者應世間，妙似庖丁奏刀熟。", "往事浮雲變滅盡，越水悠悠浸山綠。", "荒祠寂寞傍僧居，日暮饑鴉噪喬木。", "我來三歎重遲留，爲酌寒泉薦秋菊。"]}