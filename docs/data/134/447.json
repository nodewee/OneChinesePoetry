{"author": "袁說友", "period": "宋", "type": "诗", "title": "連宵得雨應禱", "paragraphs": ["蜀旱昔流行，皇恩念凋瘵。", "饑寒乏冬酒，烹剝仰春菜。", "二麥儻復失，一飽竟安在。", "當春苦旱乾，甘澤未沾沛。", "奔走山川靈，翻覆雲雨改。", "連宵建瓴水，萬畝輕花穗。", "如渴飲得泉，如病藥得瘥。", "高原沃清潤，熱蒸蒙濯灑。", "只今麥隴收，可以日月待。", "喜氣挂珠玉，詞源擁濤瀨。", "自憐憂國願，窘似生體疥。", "得此霢霂益，遂入清凉界。", "容我早歸田，懷章東望拜。"]}