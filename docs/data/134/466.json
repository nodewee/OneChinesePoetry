{"author": "袁說友", "period": "宋", "type": "诗", "title": "和林子長訓諸郎韻", "paragraphs": ["祝臝不知難，舐犢不知累。", "我生飽經涉，一一如歷塊。", "泛觀孩提兒，鏗鏘捷應對。", "由其學不學，所入遂同異。", "有子當務教，否則基業墜。", "明經仰韋賢，所重識與器。", "黄金委塵土，教子遊於藝。", "父子踵黄閣，功業美且粹。", "最憐房杜家，門戶早覆簣。", "紛紛不肖子，掃蕩等劇戲。", "賢愚豈少年，成敗見晚歲。", "君家萬金産，兩兩蘭玉萃。", "兒時見頭角，已負食牛氣。", "誦詩了瑟僩，引義觸儔類。", "長大守經訓，含咀樂心醉。", "瀾翻紙上語，筆力功憑恃。", "老蚌生明珠，光彩爛足畏。", "渥漥墮龍種，不數蟾蜍輩。", "孟仲叔季間，更盛而迭貴。", "吾兒豚犬耳，衣鉢倘可遺。", "登門倚羣玉，辱交每不外。", "譬如般若光，照此大海會。", "願續無盡燈，庶爲宗門慰。"]}