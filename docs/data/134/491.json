{"author": "袁說友", "period": "宋", "type": "诗", "title": "禱祈喜以甲子日得晴", "paragraphs": ["去年閔雨忙，今年以晴禱。", "年年水旱苦關心，憂國不知身暗老。", "蜀田百里無陂池，山頭隴畝如畫棋。", "平時憂旱不憂水，秋水十日憂雨垂。", "天公忍使垂成阨，但把精誠期感格。", "扶桑忽上東海來，一夜天清風露白。", "今朝甲子逢晴秋，定應無耳生禾頭。", "少待餘糧棲畝日，倩渠送我歸田休。"]}