{"author": "王炎", "period": "宋", "type": "诗", "title": "用元韻答清老  其二", "paragraphs": ["篆車創始自稚輪，筦簟從初但蒲稿。", "詩到晚唐非不佳，少似國風能理到。", "嗟予耄矣棄穎泓，卧病終年長却掃。", "客無脫屨一榻懸，人不到門羣雀噪。", "敢意支郎念岑寂，時將妙語起衰老。", "若人搜句乃餘事，雖不雕鎸自精好。", "況於佛祖可呵駡，豈無魔外宜攻討。", "早辦山居一把茅，爲我長歌歌證道。"]}