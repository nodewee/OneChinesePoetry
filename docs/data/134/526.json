{"author": "袁說友", "period": "宋", "type": "诗", "title": "題天衣寺", "paragraphs": ["稽山道上多名蹟，萬頃湖光襯山色。", "雲蒸霧集累千年，屈指風流幾人物。", "平生佳處身曾經，頼此泉石供餘齡。", "愛山何惜買山費，明珠不博娉與婷。", "我聞天衣最奇絕，萬頃清凉掃煩熱。", "持經夜半鳥鼠聽，忽覩金僊起還滅。", "把茅從此成開山，法華妙果僧中賢。", "當時十詔徵不起，神奇變化泥生蓮。", "山神謹護泥封詔，獨有遺風傳內教。", "袈裟金縷照琉璃，時放祥光蔽雲物。", "我來官守無時閒，著脚未歷城南山。", "區區俗眼空自翳，耿耿此意如循環。", "我心豈是真如石，慙愧新詩與推激。", "自憐未到此山中，想見入山深未得。", "要令攻俗如攻城，茲遊約與秋風迎。", "吾曹豈辦癡兒事，爲君一醉南湖清。"]}