{"author": "袁說友", "period": "宋", "type": "诗", "title": "和程泰之閣學春雪韻", "paragraphs": ["妬臘三呈白，欺春六出花。", "玉層渾欲墮，珠霰一何奢。", "巧態穿庭樹，餘寒戀釣槎。", "積難殊未密，散易已成賒。", "有客門間卧，何人帳裏遮。", "淺斟羞獨舉，低唱敢言譁。", "故壓梅花信，猶先柳絮斜。", "晚澌方歷亂，夜櫓正咿啞。", "剩把新年雪，初烹改火茶。", "剪裁歸妙造，比興屬詩家。", "應有呵纖手，朝窗學畫鴉。"]}