{"author": "袁說友", "period": "宋", "type": "诗", "title": "和林子長謝徐吉甫蒲萄韻", "paragraphs": ["吾兒癸卯豚犬耳，徐家同日生明珠。", "廼翁愛子愛其類，堆盤歲歲分甘腴。", "嘗新既足旨甘奉，遣送更欲均有無。", "但肯食芹而美矣，如渠此意夫豈徒。", "嗟予已老將疾至，肉味不啜惟僧蔬。", "忽驚馬乳墮几案，未免饞口餐其餘。", "及茲滿架未零落，少待明月相携壺。"]}