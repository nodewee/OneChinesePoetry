{"author": "袁說友", "period": "宋", "type": "诗", "title": "和林子長韻", "paragraphs": ["橫塘老居士，官意云蹉跎。", "歸田百頃溪，一目真恒河。", "春來幾櫛沐，昧者時工呵。", "惟公獨未然，計拙樂且多。", "秧針破水面，照影成婆娑。", "黄梅雨朝昏，已壓前溪荷。", "連旬聽盆傾，頹空競嵯峨。", "城頭望彌漫，湖海環丘坡。", "橫隄蕩如洗，滅沒相陂陀。", "却聞城南圍，千丈一水過。", "堅壁了不動，坐勝洪濤波。", "佛力與願力，精意馴蛟鼉。", "獨此夏日雨，慰公春時簑。", "我方歲事憂，一飽今無何。", "乞我黄淤秋，同此天地和。", "不然遂彈鋏，稍續馮君歌。"]}