{"author": "袁說友", "period": "宋", "type": "诗", "title": "喜晴即用前韻", "paragraphs": ["春田欲雨常憂遲，夏田得雨嗟踰時。", "春耕夏耨兩無及，眼乾淚竭空沾衣。", "翻翻聯聯脚力盡，萬車不救一尺泥。", "朝看東南暮西北，晚霞倏忽山頭歸。", "白日一照黄潦定，秋來準擬篩紅粞。", "早田拾得晚田熟，今年更救明年饑。", "念夫隴上一月宿，趁晴歸欲呼妻兒。", "與夫歲歲同甘苦，未容恤緯慙嫠婦。"]}