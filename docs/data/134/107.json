{"author": "王炎", "period": "宋", "type": "诗", "title": "和汪誠之韻", "paragraphs": ["昏昏未必晦，昭昭未必明。", "渾渾未必濁，漻漻未必清。", "吾道本自貴，國爵亦可并。", "所以魯素王，但欲比老彭。", "嗟予久斂退，用志難崢嶸。", "吾友暫蟠蟄，側耳春雷轟。", "韞櫝足豈刖，扛鼎肩不頳。", "鼓行當擅場，敵者誰爲勍。", "佇看慶多馬，爲彼酌兕觥。", "下視俗子陋，未識仁者榮。", "譬如黄流污，寧涴皎月晶。", "相期在遠到，所急非小成。", "頗恨會遇疎，未免鄙吝生。", "大篇何舂容，雅思真和平。", "知君培其根，許我擷其菁。", "虛靜能養心，篤實可存誠。", "此理君得之，底裏期再傾。"]}