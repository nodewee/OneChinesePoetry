{"author": "袁說友", "period": "宋", "type": "诗", "title": "和王使君惠詩酒韻", "paragraphs": ["我生紀歷三逢申，久矣隻影誰爲親。", "戀彼溪山意已在，舉目更友君子人。", "言論道德歸大醇，葑菲下采顔色溫。", "買羊一見慰饑渴，載酒三就忘辛勤。", "今朝好語幾盈門，排攢炫晃驚童孫。", "字向紙上欲翻舞，句生妙處增清新。", "推窗更沃囁嚅口，便覺四體陶然春。", "嗟予從此毋多作，君方袖手韜奇略。", "詩壇行即拜將軍，莫謂小兒多淺薄。"]}