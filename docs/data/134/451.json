{"author": "袁說友", "period": "宋", "type": "诗", "title": "采石遇順風", "paragraphs": ["我觀挽强弓，去鏃不可止。", "弓力小有盡，所至亦無幾。", "又觀鴻鵠飛，沖霄勢難已。", "天高羽翼倦，俄復知還矣。", "何如我行舟，雄風東北起。", "危檣張橫幅，波濤湧前水。", "青山掠窗戶，白浪送舟尾。", "快哉一帆速，何止萬牛比。", "飛蓬偶颭灧，稚子且憂喜。", "衆曰無彼懼，天借此風只。", "鳴鉦十數過，瞬目三百里。", "嗟我出修門，江浙半經履。", "輕舟縱壑便，未見捷如此。", "頗聞順逆勢，殆似倚伏理。", "逆境當反視，順亦無自侈。", "今朝進固銳，明日去還弛。", "遲速本何常，付之造物耳。"]}