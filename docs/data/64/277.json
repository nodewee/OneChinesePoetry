{"author": "姜特立", "period": "宋", "type": "诗", "title": "老饕", "paragraphs": ["東坡嘗作老饕賦，姜子年來老更饕。", "血氣已衰肌肉瘦，正如槁木渴春膏。", "伯仁若見求牛炙，畢卓如逢覓蟹螯。", "頷𦞦酒鯖和海錯，晚菘春韭雜溪毛。", "搜尋奇味須兒輩，調芼精能付主庖。", "君子固知居遠殺，老人詎可食無肴。", "鄰翁時喜分甘脆，侍妓偏能佐酒醪。", "萬事灰心唯有此，婆娑牖下任陶陶。"]}