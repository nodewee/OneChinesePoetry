{"author": "姜特立", "period": "宋", "type": "诗", "title": "江口阻風寄琅山衷老", "paragraphs": ["人間有浄境，咫尺不易通。", "今朝解塵縛，始到天人宮。", "疊嶂擁崔嵬，夏木鬰青葱。", "白鳥巢半山，掩映畫圖中。", "高低闢窗牖，綠陰翳芳叢。", "境寂意自佳，坐久心彌空。", "更茲主人賢，晤語禪味融。", "歸途若有得，便欲超樊籠。", "奈此塵緣深，蹤跡如驚鴻。", "驅車出蘭若，俯首坐踈篷。", "連日滯江干，風雨渺冥濛。", "緬懷支道林，此會何時逢。"]}