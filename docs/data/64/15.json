{"author": "陳宗遠", "period": "宋", "type": "诗", "title": "有感", "paragraphs": ["天地不磈立，人爲天地心。", "世無經濟學，何以任彌綸。", "沛興園綺隠，淵啟虬髯驚。", "漢唐造草昧，數子留其名。", "我非烟霞徒，息養離世氛。", "我非雲水客，眼空觀劫塵。", "有身必有用，用世非榮身。", "善性自孟子，惡性由荀卿。", "氣質誠有駁，良心乃其純。", "荀卿言治氣，孟子言養心。", "治如治稊稗，惡去善自生。", "養如養佳穀，善長惡亦亡。", "善善而惡惡，孟荀同臭馨。", "安用泥口耳，紛紛爭異名。", "寥寥數千載，塵迹汗簡青。", "麟死不可作，紀例存其文。", "世無公是非，安得真勸懲。", "西漢豈無人，氣節冰雪清。", "東漢豈無人，長厚性質淳。", "特立違時好，心事竟埋堙。", "紛紛瀾倒徒，空贏身後名。"]}