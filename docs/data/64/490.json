{"author": "劉應時", "period": "宋", "type": "诗", "title": "次韻李仲南木犀", "paragraphs": ["幽人何所爲，兀然坐詩窮。", "萬事不復理，吟哦四壁空。", "少皞從西來，天宇淒其風。", "羣芳漸摇落，桂子開牆東。", "寒蟾駕璧月，老翠高菶菶。", "景物爾獨勝，色香誰與同。", "豈藉紅裳女，徒費丹砂工。", "不受黄金恩，桃李誰爭雄。", "風漪卷輕碧，斷霞曳微紅。", "清風襲衣袖，薄采喧兒童。", "王孫亦好事，乘興賞珍叢。", "笑掬黄金蕊，糝綴光玲瓏。", "山村酒可篘，恍如入新豐。", "胡不抱琴去，一飲醉其中。", "露濕月華冷，風約零雨濛。", "靜言參鼻觀，身在廣寒宮。"]}