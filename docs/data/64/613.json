{"author": "曾季貍", "period": "宋", "type": "诗", "title": "雷公保國寺畫壁", "paragraphs": ["我遊保國三十年，昔者童稚今華顛。", "僧非昔人屋亦改，仰視喬木皆參天。", "惟餘畫壁屹相向，塵封蛛網猶依然。", "空王龍鍾曳杖立，彌勒遊戲挑囊眠。", "不知寺已幾興廢，獨此經久無變遷。", "我來摩挲三太息，欲去不忍空留連。", "丁寧老僧爲守護，慎勿破壁隨雲煙。", "作詩仍以示來者，此詩此畫當俱傳。"]}