{"author": "陸游", "period": "宋", "type": "诗", "title": "送湯岐公鎮會稽", "paragraphs": ["吳越東西州，浙江限其中。", "黄旗高十丈，大舟凌虚空。", "都人送留守，郡吏迎相公。", "江心波濤壯，帳下鼓角雄。", "樂哉公何憾，廷論則未同。", "永懷前年秋，群胡方嘯凶。", "閭左發薊北，戈船滿山東。", "舊盟顧未解，誰敢嬰其鋒。", "公時立殿上，措置極雍容。", "南荒竄驕將，京口起元戎。", "舊勲與宿貴，屏氣聽指蹤。", "規模一朝定，強虜終歸窮。", "當時謂易耳，未見回天功。", "及今始大服，咨嗟到兒童。", "天心佑社稷，主聖肖祖宗。", "旌節早來朝，笑談折遐衝。"]}