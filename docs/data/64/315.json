{"author": "姜特立", "period": "宋", "type": "诗", "title": "賦括蒼郡齋", "paragraphs": ["括蒼雲水窟，刺史神仙宅。", "窈窕九折通，髣髴三山隔。", "千峯鬰崔嵬，一派繞清激。", "境浄不可唾，崖傾誰敢迫。", "崇桃炫春紅，積李縞夜白。", "樵唱遞往來，漁舠時出沒。", "閒招鸞鳳侶，間訪煙霞客。", "替玉肌花貌，有水光山色。", "使君玩世士，愛奇忘寢食。", "不憂橐無金，自喜足有力。", "欲具航海舟，從公登山屐。", "早晚歸去來，飄然謝朝幘。"]}