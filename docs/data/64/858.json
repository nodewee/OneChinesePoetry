{"author": "陸游", "period": "宋", "type": "诗", "title": "雪中臥病在吿戲作", "paragraphs": ["面裂愁出門，指直但藏袖。", "誰云三峽熱，有此凛冽候。", "殷勤愧雪片，飛舞爲我壽。", "方驚四山積，已見萬瓦覆。", "豈惟寒到骨，遂覺疾在腠。", "地爐熾薪炭，噤坐連昏晝。", "梅花真強項，不肯落春後。", "俗人愛桃李，苦道太疏瘦。", "清芬終見賞，此事非速售。", "已矣吾何言，高枕聽簷溜。"]}