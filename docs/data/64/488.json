{"author": "劉應時", "period": "宋", "type": "诗", "title": "辛亥季冬雪中作", "paragraphs": ["凍雲橫山風捲沙，槎牙古木鳴寒鴉。", "長空黯淡常如晚，煙景凄迷亦自佳。", "開窗未及一食頃，剪水俄傾六出花。", "須臾勢欲包天地，粲然枯卉皆璚葩。", "江村景物堪入畫，漁翁蕩槳依枯葭。", "重裘肥馬誰氏子，銀鞍蹀躞山路斜。", "臞儒事業政不惡，擁書至樂何以加。", "團圞共向榾柮火，溫然春意生吾家。", "不能半夜縛元濟，亦懶扁舟泛若耶。", "洒窗入竹有餘韻，頓覺時興清無涯。"]}