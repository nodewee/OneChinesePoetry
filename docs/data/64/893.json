{"author": "陸游", "period": "宋", "type": "诗", "title": "遊臥龍寺", "paragraphs": ["曉發魚復走瞿唐，沙頭喚渡倚胡床。", "峒人爭趁五更市，我亦來追六月涼。", "殘星欲盡尚歴落，明河已淡餘蒼茫。", "翻翻林表鴉鵲語，渺渺烟邊鷗鷺行。", "過江走馬十五里，小寺殘僧真蕞爾。", "投鞭入門一爲笑，僻陋稱雄有如此。", "君不見天童徑山金碧浮虚空，千衲梵唄層雲中。"]}