{"author": "劉應時", "period": "宋", "type": "诗", "title": "寄張武子", "paragraphs": ["霽月耿東南，流光浄如洗。", "幽人懷夜光，掬水弄清泚。", "春雲多態度，蒸縕出山麓。", "舒卷無定蹤，形容勞遠目。", "可人古錦囊，多乎斯二者。", "造物發天藏，筆端妙陶冶。", "我具擇法眼，僅得窺一斑。", "恨無餐玉法，謾入藍田山。", "別來歲月換，倏如飛鳥過。", "升沉不足數，交誼果如何。", "夜窗浥露氣，策策秋聲高。", "假寐發永歎，念遠心忉忉。"]}