{"author": "陸游", "period": "宋", "type": "诗", "title": "秋晴欲出城以事不果", "paragraphs": ["古人已云不可回，今人日夜歸泉臺。", "浮生細看只此是，到死自苦何爲哉。", "矝名飾詐竟一世，忍寒觸熱忘其骸。", "不令金樽映翠杓，坐待白骨生蒼苔。", "清秋九月瘴如洗，白鹽千仞高崔嵬。", "荒庭落葉不可掃，惟有樷菊爭先開。", "瀼西黄柑霜落爪，溪口赤梨丹染腮。", "熊肪玉潔美香飯，鮓臠花糝宜新醅。", "南窗病起亦蕭散，甚欲往探城西梅。", "一官底處不敗意，正用此時持事來。"]}