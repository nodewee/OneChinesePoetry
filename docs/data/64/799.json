{"author": "陸游", "period": "宋", "type": "诗", "title": "投梁參政", "paragraphs": ["浮生無根株，志士惜浪死。", "雞鳴何預人，推枕中夕起。", "游也本無奇，腰折百僚底。", "流離鬢成絲，悲咤涙如洗。", "殘年走巴峽，辛苦爲斗米。", "遠衝三伏熱，前指九月水。", "回首長安城，未忍便萬里。", "袖詩叩東府，再拜求望履。", "平生實易足，名幸污黄紙。", "但憂死無聞，功不挂青史。", "頗聞匈奴亂，天意殄蛇豕。", "何時嫖姚師，大刷渭橋恥。", "士各奮所長，儒生未宜鄙。", "覆氊草軍書，不畏寒墮指。"]}