{"author": "陸游", "period": "宋", "type": "诗", "title": "周元吉蟠室詩", "paragraphs": ["天下有廣居，非阿房建章。", "賔餞日及月，闔闢陰與陽。", "山川坦然平，何者爲藩牆。", "孔公暨瞿聃，同坐此道塲。", "哀哉世日隘，肝膽分界疆。", "蹙縮戰蝸角，崎嶇走羊腸。", "周先早得道，所證非復常。", "小室古城隅，宛如野僧房。", "能容人天衆，雜沓來燒香。", "三萬二千人，各據獅子床。", "實際正如此，切忌錯商量。", "須彌芥子話，今夕當舉揚。"]}