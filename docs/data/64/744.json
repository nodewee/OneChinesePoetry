{"author": "陸游", "period": "宋", "type": "诗", "title": "上巳臨川道中", "paragraphs": ["二月六夜春水生，陸子初有臨川行。", "溪深橋斷不得渡，城近臥聞吹角聲。", "三月三日天氣新，臨川道中愁殺人。", "纖纖女手桑葉緑，漠漠客舍桐花春。", "平生怕路如怕虎，幽居不省遊城府。", "鶴軀苦瘦坐長饑，龜息無聲惟黙數。", "如今自憐還自笑，斂版低心事年少。", "儒冠未恨終自誤，刀筆最驚非素料。", "五更欹枕一凄然，夢裏扁舟水接天。", "紅蕖緑芰梅山下，白塔朱樓禹廟邊。"]}