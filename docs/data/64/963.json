{"author": "陸游", "period": "宋", "type": "诗", "title": "遊錦屏山謁少陵祠堂", "paragraphs": ["城中飛閣連危亭，處處軒窗臨錦屏。", "涉江親到錦屏上，却望城郭如丹青。", "虚堂奉祠子杜子，眉宇高寒照江水。", "古來磨滅知幾人，此老至今元不死。", "山川寂寞客子迷，草木揺落壯士悲。", "文章垂世自一事，忠義凛凛令人思。", "夜歸沙頭雨如注，北風吹船横半渡。", "亦知此老憤未平，萬竅爭號泄悲怒。"]}