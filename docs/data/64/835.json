{"author": "陸游", "period": "宋", "type": "诗", "title": "繫舟下牢溪游三游洞二十八韵", "paragraphs": ["舊觀三峽圖，常謂非人情。", "意疑天壤間，豈有此崢嶸。", "畫師定戲耳，聊欲窮丹青。", "西游過沔鄂，莽莽千里平。", "昨日到峽州，所見始可驚。", "乃知畫非妄，却恨筆未精。", "及兹下牢戍，峰嶂畢自呈。", "下入裂坤軸，高鶱插青冥。", "角勝多列峙，擅美有孤撐。", "或如釡上甑，或如坐後屏。", "或如倨而立，或如喜而迎。", "或深如螺房，或疏如窗櫺。", "峨巍冠冕古，婀娜髻鬟傾。", "其間絕出者，虎搏蛟龍獰。", "崩崖凜欲墮，修梁架空横。", "懸瀑瀉無底，終古何時盈。", "幽泉莫知處，但聞珩珮鳴。", "怪怪與奇奇，萬狀不可名。", "久聞三游洞，疾走忘病嬰。", "竇穴初漆黑，傴僂捫壁行。", "方虞觸蟄蛇，頫見一點明。", "扶接困僮奴，恍然出瓶罌。", "穹穹厦屋寬，滴乳成微泓。", "題名歐與黄，雲蒸蒼蘚平。", "穿林走驚麕，拂面逢飛鼪。", "息倦盤石上，拾樵置茶鐺。", "長嘯答谷響，清吟和松聲。", "辭卑不堪刻，猶足寄友生。"]}