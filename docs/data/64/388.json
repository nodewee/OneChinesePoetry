{"author": "姜特立", "period": "宋", "type": "诗", "title": "再賦漁舍", "paragraphs": ["皆言漁者樂，不知漁者憂。", "方其未得魚，蓑雨立寒流。", "正可入圖畫，屋壁供王侯。", "呂尚與子陵，工釣漢與周。", "初不事鈎餌，終日心優游。", "我今築斯舍，發興在滄洲。", "范子既伯越，去泛湖海舟。", "季鷹思吳中，不爲鱸魚秋。", "所以數君子，聲名天壤侔。", "我非真漁人，一醉萬事休。"]}