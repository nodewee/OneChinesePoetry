{"author": "姜特立", "period": "宋", "type": "诗", "title": "湖光爲劉慶遠作也", "paragraphs": ["湖水浸坤軸，湖光混太清。", "風來縠紋起，夜靜鏡奩平。", "初訝琉璃軟，還疑組練橫。", "微茫連澤國，瀲灩蹙寒汀。", "破碎翻千月，泓澄印萬星。", "雨來添點綴，日射鬭晶熒。", "橋影虹垂澗，杉陰幕覆亭。", "魚跳全薦玉，山卧半沈青。", "小泛依吳榜，長謠任楚萍。", "擠排李白醉，勾引屈原醒。", "暇日宜呼客，平時好濯纓。", "吟哦萬景集，未足稱詩情。"]}