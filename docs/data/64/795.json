{"author": "陸游", "period": "宋", "type": "诗", "title": "將赴官夔府書懷", "paragraphs": ["病夫喜山澤，抗志自年少。", "有時緣龜饑，妄出丏鶴料。", "亦嘗厠朝紳，退懦每自笑。", "正如怯酒人，雖愛不敢釂。", "一從南昌免，五歲嗟不調。", "朝廷每哀矜，幙府誤辟召。", "終然斂孤迹，萬里遊絕徼。", "民風雜莫徭，封域近無詔。", "凄涼黄魔宫，峭絕白帝廟。", "又嘗聞此邦，野陋可嘲誚。", "通衢舞竹枝，譙門對山燒。", "浮生一夢耳，何者可慶吊。", "但愁癭纍纍，把鏡羞自照。"]}