{"author": "陸游", "period": "宋", "type": "诗", "title": "入瞿唐登白帝廟", "paragraphs": ["曉入大谿口，是爲瞿唐門。", "長江從蜀來，日夜東南奔。", "兩山對崔嵬，勢如塞乾坤。", "峭壁空仰視，欲上不可捫。", "禹功何巍巍，尚覩鐫鑿痕。", "天不生斯人，人皆化魚黿。", "於時仲冬月，水各歸其源。", "灩澦屹中流，百尺呈孤根。", "參差層顛屋，邦人祀公孫。", "力戰死社稷，宜享廟貎尊。", "丈夫貴不撓，成敗何足論。", "我欲伐巨石，作碑累千言。", "上陳躍馬壯，下斥乘騾昏。", "雖慚豪偉詞，尚慰雄傑魂。", "君王昔玉食，何至歆雞豚。", "願言采芳蘭，舞歌薦清尊。"]}