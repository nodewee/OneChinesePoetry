{"author": "陳宗遠", "period": "宋", "type": "诗", "title": "戲同舍與內競", "paragraphs": ["龍泉函氣清，歐冶吐霞綺。", "干將墮龜文，莫邪潜漫理。", "藏鋒金匣夜光芒，銅花玉暈相磨砥。", "雄雌一落東與西，相從不隔千山水。", "憶妾與君差池飛，送君挾策游京畿。", "暮雲空碧雁度遠，畫梁寂寞燕來遲。", "但願月宮分彩色，豈恨霜閨弄落暉。", "君方倦羈旅，妾亦厭枌土。", "錦水鴛鴦巢漢林，綺翼飛翔交媚嫵。", "有時嬌妬不自持，佯嗔不肯舒眉宇。", "逢君貧困泣牛衣，舉案低蛾似頑魯。", "誰知志滿凌暴生，剛腸便不愛卿卿。", "望斷犢車揮麈急，飽負虎嵎攘臂輕。", "松柏故無情，凌霄植根蒂。", "柔蔓托高翹，歲寒忻附麗。", "何爲絲蘿親，反有榮悴異。", "昔日淚霑衣，長嗔失意同寒饑。", "今日衣擁淚，翻怨得意由輕肥。", "炎凉世態得失間，怨君却悔嗔君時。"]}