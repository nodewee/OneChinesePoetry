{"author": "陸游", "period": "宋", "type": "诗", "title": "醉中歌", "paragraphs": ["吾少貧賤真臞儒，貪食嗜味老不除。", "折腰斂版日走趨，歸來聊以醉自娛。", "長缾巨榼羅杯盂，不須漁翁勸三閭。", "牛尾膏美如凝酥，猫頭輪囷欲專車。", "黄雀萬里行頭顱，白鵝作鮓天下無。", "潯陽糖蟹徑尺餘，吾州之蔊尤嘉蔬。", "珍盤餖飣百味俱，不但項臠與腹腴。", "悠然一飽自笑愚，顧爲口腹勞形軀。", "投劾行矣歸園廬，莫厭糲飯嘗黄葅。"]}