{"author": "陸游", "period": "宋", "type": "诗", "title": "无咎兄郡齋燕集有詩末章見及敬次元韵", "paragraphs": ["城樓畫角吹晚晴，梅花墮地草欲生。", "綺盤翠杓春滿眼，我胡不樂君將行。", "君歸吾黨共增氣，往往怪我衰涕横。", "我來江干舊交少，見君不啻河之清。", "北風共愛地爐暖，西日同賞油窗明。", "微吟劇醉不知倦，坐閲漢臘逾周正。", "君文雄麗擅一世，凜凜武庫藏五兵。", "酸寒如我每自笑，顧辱刻畫爲虛聲。", "乃知好士如好色，遇合不必皆傾城。", "君方與世作水鏡，如此過許人將驚。", "千金敝帚有定價，周玉鄭鼠難強名。", "失言議罰不可緩，敬白府主浮金觥。", "君看失脚落塵土，豈復毫髮餘詩情。", "自傷但似路旁堠，雨剝風摧供送迎。"]}