{"author": "董杞", "period": "宋", "type": "诗", "title": "遊招真觀", "paragraphs": ["溪旁老子宮，古松奮蒼鬣。", "修逕烟霏深，中巖祠像設。", "巖頭流雲漫，千丈藤蘿結。", "猿猱躍其間，手疑攀日月。", "巖下緩經行，人間諸想滅。", "文楸飛雹鏗，朱絃浮磬徹。", "此山宇宙初，誰擘坤軸裂。", "六丁曾一戲，萬古留洞穴。", "仙翁昔此棲，還丹成白雪。", "佩環昇倒景，遺臺猶岌嶪。", "菊秋風日佳，歸艎雙槳歇。", "便欲茆三間，於此謝塵劫。"]}