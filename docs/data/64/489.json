{"author": "劉應時", "period": "宋", "type": "诗", "title": "讀放翁劍南集", "paragraphs": ["少陵先生赴奉天，烏帽麻鞋見天子。", "乾坤瘡痍塞目慘，人煙蕭瑟胡塵起。", "八月之吉風淒然，北征徒步走三川。", "夜經戰場霜月冷，纍纍白骨生蒼煙。", "五載栖栖客蜀郡，騎馿日候平安信。", "喜聞諸將收山東，拭淚一望長安近。", "瞿唐想見放船時，回首夔府多愁思。", "蜀人至今亦好事，翠珉盛刻草堂詩。", "放翁前身少陵老，胸中如覺天地小。", "平生一飯不忘君，危言曾把姦雄掃。", "周流斯世轍已環，一笑又入劍南山。", "酒杯吸盡錦屏秀，孤劍聲鏘峽水寒。", "萬丈虹霓蟠肺腑，射虎劊鯨時一吐。", "我雖老眼向昏花，夜窗吟哦雜風雨。", "少陵間關兵亂中，放翁遭時樂且豐。", "飽參要具正法眼，切忌錯下將無同。", "茶山夜半傳機要，斷非口耳得其妙。", "君不見塔主不識古雲門，異時衣鉢還渠紹。"]}