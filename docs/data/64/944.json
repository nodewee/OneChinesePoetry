{"author": "陸游", "period": "宋", "type": "诗", "title": "山南行", "paragraphs": ["我行山南已三日，如繩大路東西出。", "平川沃野望不盡，麥隴青青桑鬱鬱。", "地近函秦氣俗豪，鞦韆蹴鞠分朋曹。", "苜蓿連雲馬蹄健，楊柳夾道車聲高。", "古來歴歴興亡處，舉目山川尚如故。", "將軍壇上冷雲低，丞相祠前春日暮。", "國家四紀失中原，師出江淮未易吞。", "會看金鼓從天下，却用關中作本根。"]}