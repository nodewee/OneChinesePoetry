{"author": "陳宗遠", "period": "宋", "type": "诗", "title": "夢遊月宮", "paragraphs": ["蜿虹絳彩垂霄路，白波渺渺散寒露。", "橫空擲綺結飛梁，靉靆青雲匝風御。", "颺金排玉水晶宮，鸞佩霓襦笑相遇。", "兔停玉杵取玄霜，吳質無端强猜妬。", "窺見腰中三尺冰，便疑斫却婆娑樹。", "桂香廣陌不得留，灼灼修娥謾回顧。", "天孫飛梭織冰紈，帝子吹笙濕香霧。", "笑指瑶臺十二層，只怕結鄰未相許。", "瀲灧金樞煙水寒，會駕飛輪撇波去。"]}