{"author": "陳宗遠", "period": "宋", "type": "诗", "title": "郊祀慶成詩", "paragraphs": ["寶歷登三禩，觚壇類兩儀。", "居歆修大報，肇祀述前規。", "景迓初陽吉，齋嚴一月期。", "采章循節儉，緼豫屏紛離。", "輅象停方貢，兵驂却道馳。", "殊庭崇祝告，太室款靈娭。", "黄道晴曦麗，青郊湛露滋。", "龍常騰旎旖，蜺羽勝葳蕤。", "列戟森賓衛，嚴更警禁帷。", "蒼圓尊上帝，黄粹見方祇。", "馥郁陽宮燎，芬芳帝籍粢。", "非烟浮羽籥，叶氣冒尊彝。", "濟濟鏘圓玉，峨峨會采𤪌。", "雲裙紛下逮，月璧粲昭垂。", "合奏諧純繹，登歌美緝熙。", "貳觴勤竢獻，虛次迄親祠。", "翊翊靈施佑，禳禳嘏致祠。", "招摇回左翿，閶闔敞南離。", "侍仗朝紳擁，升樓禁蹕隨。", "臚驩皆岳抃，驛赦霈皇慈。", "都號登瑶冊，追思遺寶龜。", "燕謀端有自，鴻祉浩無私。", "肅穆東朝賀，登閎宣室釐。", "慶綿千歲統，歡奉萬年巵。", "盛事輝三古，龐恩被八維。", "至誠深可卜，滿假務深思。", "兢業傳家法，盈成保慶基。", "萬方嚴表正，九簣戒功虧。", "帝壽齊南極，邊塵靜北陲。", "具臣懷美報，成命繹周詩。"]}