{"author": "陸游", "period": "宋", "type": "诗", "title": "題閻郎中溧水東皋園亭", "paragraphs": ["省中地禁清晝長，侍史深注熏籠香。", "榮名挽公公不住，東皋歸去栽花忙。", "毿毿華髮映朱紱，同舍半已排雲翔。", "正如少陵入嚴幕，本自不用尚書郎。", "向令封侯佩金印，不然草詔直玉堂。", "萬鍾會作夢幻過，三徑空嘆松菊荒。", "樂天十年履道宅，贊皇一夕平泉莊。", "公看富貴定何物，一笑乃復坐此妨。", "東皋樂哉日成趣，簪花起舞當自強。", "知公能容賤子狂，請賦式微之二章。"]}