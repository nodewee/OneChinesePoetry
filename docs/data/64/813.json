{"author": "陸游", "period": "宋", "type": "诗", "title": "醉歌", "paragraphs": ["老夫檣竿插蒼石，水落岸沙痕數尺。", "江南秋盡未揺落，槲葉離離楓葉赤。", "楚人自古多悲傷，道傍行歌猶感激。", "野花碧紫亦滿把，澗果青紅正堪摘。", "客中得酒薄亦好，江頭爛醉真不惜。", "千古興亡在目前，鬱鬱關河含暝色。", "饑鴻垂翅掠舟過，此意與我同凄惻。", "三撫闌干恨未平，月明正照頹烏幘。"]}