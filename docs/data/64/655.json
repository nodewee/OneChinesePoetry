{"author": "陸游", "period": "宋", "type": "诗", "title": "送陳德邵宫教赴行在二十韵", "paragraphs": ["相從何必早，白頭或如新。", "登門雖尚疏，數面自成親。", "昨者始見公，凜然鬚如銀。", "敗席留煮茗，寒廳無雜賓。", "平生事賢意，寸心渴生塵。", "樂哉得所從，貧病忘吟呻。", "恭惟大雅姿，信是邦國珍。", "廣文舊官長，二紀轉鴻鈞。", "恩仇快報復，禍福出笑顰。", "同舍事容悦，腰佩玉麒麟。", "群諛更得志，後來如積薪。", "於時公淡如，位屈道則伸。", "法宫親決事，收召極海濱。", "人才方雜沓，公仕益逡巡。", "欲以貴祝公，公豈慕要津。", "欲以窮託公，公豈私賤貧。", "頗欲述古誼，勸公勿愛身。", "此又公所存，豈待賤子陳。", "高颿泊江渚，歲晚風雨頻。", "願言添衣裘，寒陰能薄人。"]}