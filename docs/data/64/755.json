{"author": "陸游", "period": "宋", "type": "诗", "title": "雨霽出遊書事", "paragraphs": ["十日苦雨一日晴，拂拭拄杖西村行。", "清溝泠泠流水細，好風習習吹衣輕。", "四鄰蛙聲已閤閤，兩岸柳色爭青青。", "辛夷先開半委地，海棠獨立方傾城。", "春工遇物初不擇，亦秀燕麥開蕪菁。", "薺花如雪又爛漫，百草紅紫那知名。", "小魚誰取置道側，細柳穿頰危將烹。", "欣然買放寄吾意，草萊無地蘇疲氓。"]}