{"author": "劉應時", "period": "宋", "type": "诗", "title": "讀漢史", "paragraphs": ["彭蠡萬頃波，胥江八月濤。", "所蓄蓋有素，末流故滔滔。", "君子貴養源，毋事駕說勞。", "漢祖過百人，心動疑貫高。", "田孟天下士，其忍負趙敖。", "處死且不難，視身如鴻毛。", "髠鉗吾何畏，義命豈忍逃。", "乘輿忽至止，興運有所遭。", "俛首與之語，議論誠英豪。", "回視漢廷臣，誰能出爾曹。", "即日拜守相，泥塗升九皋。", "大閑不可踰，四維在所操。", "我觀忠義傳，榮如華衮褒。", "置君如奕棋，百歲猶腥臊。"]}