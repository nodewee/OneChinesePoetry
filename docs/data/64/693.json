{"author": "陸游", "period": "宋", "type": "诗", "title": "閏二月二十日遊西湖", "paragraphs": ["西湖二月遊人稠，鮮車快馬巷無留。", "梨園樂工教坊優，絲竹悲激雜清謳。", "追逐下上暮始休，外雖狂酲樂則不。", "豈知吾曹淡相求，酒肴取具非預謀。", "青梅苦筍助獻酬，意象簡樸足鎮浮。", "尚慚一官自拘囚，未免疋馬從兩騶。", "南山老翁亦出遊，百錢自挂竹杖頭。"]}