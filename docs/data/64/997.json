{"author": "陸游", "period": "宋", "type": "诗", "title": "初入西州境述懷", "paragraphs": ["我無飛仙術，御氣周八極。", "寸步常依人，艱哉萬里役。", "自行劍關南，大道平如席。", "日高徐駕車，薄暮亦兩驛。", "及兹山愈遠，原野若加闢。", "茂樹冬不凋，寒花晚猶拆。", "昔我卜遠遊，至蜀龜輒食。", "弛裝有定處，嗚呼豈人力。", "頗傳岷山下，清淑無癘疫。", "士風尚豪舉，意氣喜遠客。", "薪米家可求，借書亦易得。", "思吳雖不忘，所願少休息。", "吾聞右達人，雅志在山澤。", "豈無及物心，但恨俗褊迫。", "攬德雖成留，引去常勇決。", "駭機滿人間，著脚無上策。"]}