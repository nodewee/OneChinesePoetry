{"author": "陸游", "period": "宋", "type": "诗", "title": "題梁山軍瑞豐亭", "paragraphs": ["我行都梁窘風雪，史君喜事能留客。", "瑞豐亭上一尊酒，渺渺郊原水初白。", "峽中地褊常苦貧，政令愈簡民愈淳。", "本來無事只畏擾，擾者才吏非庸人。", "都梁之民獨無苦，須晴得晴雨得雨。", "史君心愛稼如雲，時上斯亭按歌舞。", "歌闌舞罷史君醉，父老羅拜豐年賜。", "聖朝尚實抑虚文，縱産芝房非上瑞。"]}