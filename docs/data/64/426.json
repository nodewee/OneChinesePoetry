{"author": "姜特立", "period": "宋", "type": "诗", "title": "游鼓山喝水巖", "paragraphs": ["昔聞鼓山名，未到鼓山寺。", "勝游不易得，一失恐難值。", "今朝忽勇猛，便作入山計。", "雖無濟勝具，尚可策疲致。", "松下止呵導，山前屏車騎。", "仰窺白雲峰，俯躡青螺髻。", "半天開佛剎，傑閣照金翠。", "路窮兩崖間，巨石擘元氣。", "何年瀉白虹，一喝回狂勢。", "衝波落山後，餘力泄厚地。", "山靈畏定力，仙鬼吝幽閟。", "至今千仞底，不見波流駛。", "尋師水倒回，卓錫泉湧沸。", "異事驚倒人，此理本無二。", "亭邊數蒼石，刻畫幾大字。", "顧憐身後名，慘戚當時意。", "茫茫千萬古，存滅可勝記。", "灰劫同一盡，要自濟兒戲。", "不如生前酒，對石聊一醉。", "醉到無何鄉，却就僧床睡。"]}