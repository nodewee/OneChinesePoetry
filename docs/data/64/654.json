{"author": "陸游", "period": "宋", "type": "诗", "title": "送韓梓秀才十八韵", "paragraphs": ["束髮走塲屋，始得從君遊。", "燈火都城夜，風雨湖上秋。", "追隨不隔日，巖壑窮探搜。", "摩挲石屋背，揺兀闇門舟。", "酒酣耳頰熱，意氣蓋九州。", "夜臥相蹋語，狂笑雜嘲謳。", "但恐富貴逼，肯懷貧賤憂。", "人事信難料，百戰竟不侯。", "我老農圃間，君落天南陬。", "相逢會稽市，感嘆歲月遒。", "君從上都來，倘逢舊朋儔。", "我窮本天命，於人寜有求。", "但念侯君房，不知尚癡不。", "君聞拊手笑，怪我狂未瘳。", "共談平生舊，只欲苦死留。", "如何忽決去，病瘧送無由。", "秋風墜桐葉，新霜犯貂裘。", "君聽馬蹄聲，中有千里愁。"]}