{"author": "陸游", "period": "宋", "type": "诗", "title": "木瓜鋪短歌", "paragraphs": ["鼓樓坡前木瓜鋪，歲晚悲辛利州路。", "當車礧礧石如屋，百里夷途無十步。", "溪橋缺斷水齧沙，崖腹崩頺風拔樹。", "虎狼妥尾擇肉食，狐狸竪毛啼日莫。", "冢丘短草聲窸窣，往往精靈與人遇。", "我生胡爲忽在此，正坐一饑忘百慮。", "五更出門寒裂面，半夜燎衣泥滿袴。", "妻孥八月離夔州，寄書未到今何處。", "餘年有幾百憂集，日夜朱顔不如故。", "即今臺省盛諸賢，細思寜是儒冠誤。"]}