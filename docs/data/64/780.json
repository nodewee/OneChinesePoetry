{"author": "陸游", "period": "宋", "type": "诗", "title": "夜聞松聲有感", "paragraphs": ["清晨放船落星石，大風吹颿如箭激。", "回頭已失廬山雲，却上吳城觀落日。", "夜深龍歸擘祠門，入木數寸留爪痕。", "明朝就視心尚慄，腥風卷地雷霆奔。", "歸船買酒持自慰，性命平生驚屢戲。", "固知神怒有定時，波紋蹙作魚鱗細。", "如今衰病臥林坰，霜覆茆簷月滿庭。", "松聲驚破三更夢，猶作當時風浪聽。"]}