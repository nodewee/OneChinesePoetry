{"author": "陸游", "period": "宋", "type": "诗", "title": "次韵張季長題龍洞", "paragraphs": ["我昔謁紫皇，翳鳯驂虬龍。", "俯不見塵世，浩浩萬里空。", "謫墮尚遠遊，忽到漢始封。", "西望接蜀道，北顧連秦中。", "壯哉形勝區，有此蜿蜒宫。", "雷霆自鞺鞳，環玦亦璁瓏。", "石屋如建章，萬户交相通。", "來者各有得，盡取知無從。", "憑高三嘆息，自古幾英雄。", "老我文字衰，揮毫看諸公。"]}