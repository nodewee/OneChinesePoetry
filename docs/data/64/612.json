{"author": "曾季貍", "period": "宋", "type": "诗", "title": "秦女行", "paragraphs": ["妾家家世居淮海，郎罷聲名傳海內。", "自從貶死古藤州，門戶凋零三十載。", "可憐生長深閨裏，耳濡目染知文字。", "亦嘗强學謝娘詩，未敢女子稱博士。", "年長以來逢世亂，黄頭鮮卑來入漢。", "妾身亦復墮兵間，往事不堪回首看。", "飄然一身逐胡兒，被驅不異犬與雞。", "奔馳萬里向沙漠，天長地久無還期。", "北風蕭蕭易水寒，雪花席地經燕山。", "千杯虜酒安能醉，一曲琵琶不忍彈。", "吞聲飲恨從誰訴，偶然信口題詩句。", "眼前有路可還鄉，馬上無人容我去。", "詩成吟罷只茫然，豈意漢地能流傳。", "當時情緒亦可想，至今聞者猶悲酸。", "憶昔中郎有女子，亦陷虜中垂一紀。", "暮年不料逢阿瞞，厚幣贖之歸故里。", "惜哉此女不得如，終竟老死留穹廬。", "空餘詩話傳悽惻，不減胡笳十八拍。"]}