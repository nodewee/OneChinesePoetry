{"author": "陸游", "period": "宋", "type": "诗", "title": "石首縣雨中繫舟戲作短歌", "paragraphs": ["庚寅去吳西適楚，秋晚孤舟泊江渚。", "荒林月黑虎欲行，古道人稀鬼相語。", "鬼語亦如人語悲，楚國繁華非昔時。", "章華臺前小家住，茆屋雨漏秋風吹。", "悲哉秦人真虎狼，欺侮六國囚侯王。", "亦知興廢古來有，但恨不見秦先亡。", "開窗酹汝一杯酒，等爲亡國秦更醜。", "驪山冢破已千年，至今過者無傷憐。"]}