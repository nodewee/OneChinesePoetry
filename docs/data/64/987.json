{"author": "陸游", "period": "宋", "type": "诗", "title": "思歸引", "paragraphs": ["善泅不如穩乘舟，善騎不如謹持轡。", "妙於服食不如寡欲，工於揣摩不如省事。", "在天有命誰得逃，在我無求直差易。", "散人家風脫糾纏，烟蓑雨笠全其天。", "蒓絲老盡歸不得，但坐長饑須俸錢。", "此身不堪阿堵役，寜待秋風始投檄。", "山林聊復取熊掌，仕宦真當棄雞肋。", "錦城小憩不淹遲，即是輕舠下硤時。", "那用更爲麟閣夢，從今正有鹿門期。"]}