{"author": "陸游", "period": "宋", "type": "诗", "title": "寄陳魯山正字", "paragraphs": ["平生交遊中，陳子我所敬。", "初猶似豪舉，晚乃抱淵靜。", "獨觀心地初，皎若虚室鏡。", "人知自渠事，道行君有命。", "青衫二十年，老色上鬚鬢。", "偶然預收召，瘦馬趁朝請。", "退食輒杜門，不省求捷徑。", "似聞石渠書，雌黄久未定。", "丁字猶恨曲，朋字竟須正。", "願君試思之，魚魯何足訂。"]}