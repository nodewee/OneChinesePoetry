{"author": "陸游", "period": "宋", "type": "诗", "title": "寄黄龍升老", "paragraphs": ["讀書萬卷裂儒衣，黄金可成棄不爲。", "快哉天馬不可羈，開口便呼臨濟兒。", "諸方蹴蹋莫支持，吾州一老偶得之。", "閉門夜付僧伽黎，明日聲價羽檄馳。", "弟子不必不如師，黄龍所立尤瑰奇。", "空山鬼火號狐狸，築屋千礎食萬緇。", "癡人不解公遊嬉，嫉怒欲碎門前碑。", "世衰道喪士自欺，山林亦復踐駭機。", "長謡寄公公試思，吾輩救此當何施。"]}