{"author": "陸游", "period": "宋", "type": "诗", "title": "題十八學士圖", "paragraphs": ["隋日昏曀東南傾，雷塘風吹草木腥。", "平時但忌黑色兒，不知乃有虬髯生。", "晉陽龍飛雲滃滃，關洛萬里即日平。", "東征歸來脫金甲，天策開府延豪英。", "琴書閑暇永清晝，簪履光彩明華星。", "高參伊吕列佐命，下者才氣猶崢嶸。", "但餘一恨到千載，高陽繆公來竄名。", "老奸得志國幾喪，李氏誅徙連孤嬰。", "向令亟念履霜戒，危亂安得存勾萌。", "衆賢一佞禍尚爾，掩卷涕泪臨風横。"]}