{"author": "陸游", "period": "宋", "type": "诗", "title": "過林黄中食柑子有感學宛陵先生體", "paragraphs": ["博士得黄柑，甚愛不忍擘。", "持獻太夫人，遠附海上舶。", "故山饒氛霧，可使酒杯窄。", "豈無荔枝好，饜飫恐不摘。", "相去三千里，無異娛旁側。", "乃知母子意，更遠未嘗隔。", "我昨往見君，從容弄書冊。", "藥分臘劑香，茶泛春芽白。", "主意顧未厭，筐筥自搜索。", "敢謂甘旨餘，亦及此下客。", "霜包纔三四，氣可壓千百。", "重是慈孝物，不敢吐其核。", "甘寒雖遶齒，悲感已横臆。", "半生無歡娛，初不爲湮阨。"]}