{"author": "陸游", "period": "宋", "type": "诗", "title": "别曾學士", "paragraphs": ["兒時聞公名，謂在千載前。", "稍長誦公文，雜之韓杜編。", "夜輒夢見公，皎若月在天。", "起坐三嘆息，欲見亡繇緣。", "忽聞高軒過，歡喜忘食眠。", "袖書拜轅下，此意私自憐。", "道若九達衢，小智妄鑿穿。", "所願瞻德容，頑固或少痊。", "公不謂狂疏，屈體與周旋。", "騎氣動原隰，霜日明山川。", "匏繫不得從，瞻望抱悁悁。", "畫石或十日，刻楮有三年。", "賤貧未即死，聞道期華顛。", "他時得公心，敢不知所傳。"]}