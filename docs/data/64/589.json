{"author": "曾季貍", "period": "宋", "type": "诗", "title": "羅漢石", "paragraphs": ["吾聞大幻師，種種示方便。", "雖於土石中，神力亦周遍。", "君看此翠琅，乃有羅漢面。", "殷勤作禮相，形質皆可辨。", "初觀頂相殊，次觀雙足現。", "僧袍如輕綃，風舉勢轉旋。", "得非方廣尊，影落此石片。", "千年磨不盡，若堅金百煉。", "我來一瞻敬，贊歎未曾見。", "摩挲諦玩久，欲去反留戀。", "叮嚀善守護，尊者俱神變。", "會當清夜闌，神光照金殿。"]}