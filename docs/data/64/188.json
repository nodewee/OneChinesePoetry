{"author": "姜特立", "period": "宋", "type": "诗", "title": "劉晁之家園六詠 梅澗", "paragraphs": ["勝事人間少，芳堤盡種梅。", "橫枝出踈影，蠹枿長蒼苔。", "瀟灑依湍瀨，飄零落酒杯。", "戲魚時躍去，凍蝶忽飛來。", "宛似孤山見，還如庾嶺開。", "只將松作友，更與竹爲媒。", "迥出千林表，真成百卉魁。", "羞爭桃李豔，自是棟梁材。", "止渴將軍智，調羹上相才。", "風光無着處，吟思發春雷。"]}