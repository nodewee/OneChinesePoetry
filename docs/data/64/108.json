{"author": "姜特立", "period": "宋", "type": "诗", "title": "歌豐年", "paragraphs": ["稔歲非常歲，時時霧雨并。", "陂塘留夜月，澗谷瀉秋聲。", "卧裌驚宵冷，披紗怯曉清。", "水泉俱自足，阡陌更無爭。", "荷鍤疏餘浸，腰鐮候小晴。", "秫材寒眼富，酒興老涎生。", "便覺糟床注，還欣庾粟盈。", "新君鍾瑞慶，舊俗迓昇平。", "賽社雞豚具，迎神笳皷鳴。", "支離徒受粟，一飽愧斯氓。"]}