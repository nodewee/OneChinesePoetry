{"author": "陸游", "period": "宋", "type": "诗", "title": "岳池農家", "paragraphs": ["春深農家耕未足，原頭叱叱兩黄犢。", "泥融無塊水初渾，雨細有痕秧正緑。", "緑秧分時風日美，時平未有差科起。", "買花西舍喜成婚，持酒東鄰賀生子。", "誰言農家不入時，小姑畫得城中眉。", "一雙素手無人識，空村相喚看繅絲。", "農家農家樂復樂，不比市朝爭奪惡。", "宦遊所得真幾何，我已三年廢東作。"]}