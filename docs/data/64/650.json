{"author": "陸游", "period": "宋", "type": "诗", "title": "送曾學士赴行在", "paragraphs": ["二月侍燕觴，紅杏寒未坼。", "四月送入都，杏子已可摘。", "流年不貸人，俯仰遂成昔。", "事賢要及時，感此我心惻。", "欲書加餐字，寄之西飛翮。", "念公爲民起，我得怨乖隔。", "揺揺跂前旌，去去望車軛。", "亭鄣鬱將暮，落日澹陂澤。", "敢忘國士風，涕泣效臧獲。", "敬輸千一慮，或取二三策。", "公歸對延英，清問方側席。", "民瘼公所知，願言寫肝膈。", "向來酷吏横，至今有遺螫。", "織羅士破膽，白著民碎魄。", "詔書已屢下，宿蠧或未革。", "期公作醫和，湯劑窮絡脈。", "士生恨不用，得位忍辭責。", "併乞謝諸賢，努力光竹帛。"]}