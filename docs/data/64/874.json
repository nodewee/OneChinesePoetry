{"author": "陸游", "period": "宋", "type": "诗", "title": "風雨中望峽口諸山奇甚戲作短歌", "paragraphs": ["白鹽赤甲天下雄，拔地突兀摩蒼穹。", "凜然猛士舞長劍，空有豪健無雍容。", "不令氣象少渟滀，常恨天地無全功。", "今朝忽悟始嘆息，妙處元在烟雨中。", "太陰殺氣横慘澹，元化變態含空濛。", "正如奇材遇事見，平日乃與常人同。", "安得朱樓高百尺，看此疾雨吹横風。"]}