{"author": "陸游", "period": "宋", "type": "诗", "title": "鼓樓鋪醉歌", "paragraphs": ["書生迫饑寒，一飽輕三巴。", "三巴未云已，北首趨褒斜。", "匆匆出門去，裘馬不復華。", "短帽障赤日，烈風吹黄沙。", "俶裝先晨雞，投鞭後昏鴉。", "壯哉利閬間，崖谷何谽谺。", "地荒多牧卒，往往聞蘆笳。", "我行春未動，原野今無花。", "稚子入旅夢，挽鬚勸還家。", "起坐不能寐，愁腸如轉車。", "四方丈夫事，行矣勿咨嗟。"]}