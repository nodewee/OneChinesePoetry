{"author": "王十朋", "period": "宋", "type": "诗", "title": "萬先之生兩男作洗兒歌賀之", "paragraphs": ["君不見徐卿二子生絕奇，熊羆入夢非同時。", "徒煩孔子與釋氏，兩回抱送麒麟兒。", "又不見昔日梁嬴亦雙乳，生止一男仍一女。", "過期畢竟非其人，未免終身亦妾圉。", "鬰葱佳氣充門閭，龍穴盛事從來無。", "蓂階良月吐三莢，蚌腹甲夜生雙珠。", "相對抱持翁嫗喜，眉目分明巧相似。", "慈顔戯語綵衣郎，汝子他年勝我子。", "郎君拜舞笑答翁，翁生六兒年豈同。", "何如今日一巵酒，手抱兩孫頭未童。", "二雛慶誕相先後，未省如何分長幼。", "商家尚質周尚文，喚取何休細推究。", "慶門蘭玉行滿庭，伯仲叔季雙命名。", "他時四乳類周士，森森八桂同敷榮。", "我忝通家同筆硯，聞君得子歡無間。", "殷勤爲作洗兒歌，覓取金錢三百萬。"]}