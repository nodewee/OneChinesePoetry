{"author": "王十朋", "period": "宋", "type": "诗", "title": "陳郎中贈韓子蒼集", "paragraphs": ["唐宋詩人六七作，李杜韓柳歐蘇黄。", "近來江西立宗派，妙句更推韓子蒼。", "非坡非谷自一家，鼎中一臠曾已嘗。", "丈人珍重贈全集，開卷爛然光焰長。", "詩如此公固足貴，賜出仁者尤難忘。", "兼金白璧不足道，願寶茲集爲家藏。", "鯫生幸脫場屋累，老境欲入詩門牆。", "古詩三百未能學，句法且學今陵陽。"]}