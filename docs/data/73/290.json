{"author": "王十朋", "period": "宋", "type": "诗", "title": "望天台赤城山感而有作", "paragraphs": ["神仙境界無戰爭，奚用漆此巍巍城。", "吾聞秦皇昔多慾，富貴已極貪長生。", "蓬萊方丈欲親到，車轍馬迹無時停。", "萬騎南巡適吳越，天台咫尺行將登。", "仙山不容肉眼見，天爲設險藏神靈。", "山中采藥使未返，鮑魚向已沙丘腥。", "秦爲防胡築紫塞，連年不恤生靈害。", "天亦防秦甚防胡，赤城高峙烟霞外。", "神仙要非求可得，祖龍可笑徒勞役。", "當時劉阮本無心，花笑水迎山自闢。", "我向丹丘數往來，羣仙杖舄未容陪。", "揮毫欲續孫公賦，愧無擲地金聲才。", "目極蒼崖千萬丈，世無仙骨那能上。", "直須內外兩丹成，駕鶴驂鸞如指掌。"]}