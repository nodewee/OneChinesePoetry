{"author": "王十朋", "period": "宋", "type": "诗", "title": "李資深贈古瓦硯及詩", "paragraphs": ["世貴銅雀硯，常患僞亂真。", "千金買渴雀，虛名何足珍。", "李生心好古，身困道不貧。", "得此佳陶泓，製由萬道人。", "慇懃持贈我，器古詩清新。", "置之窗几間，日與毛穎親。", "未能草太玄，姑用注獲麟。", "羅文及端紫，貴幸無比倫。", "屈爾居蓬窗，與我同艱辛。", "研磨媚權貴，揮染勞精神。", "茲我所不敢，銘以書諸紳。"]}