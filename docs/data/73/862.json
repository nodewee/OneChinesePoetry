{"author": "王十朋", "period": "宋", "type": "诗", "title": "范文正公祠堂詩", "paragraphs": ["堂堂范公真天人，配我仁祖爲元臣。", "材兼文武懷經綸，先憂後樂不爲身。", "上與夔卨相等倫，正色朝端批逆鱗。", "三黜愈光名愈聞，一麾東游禹所巡。", "作詩懷蠡祠季真，卧龍山麓井久湮。", "綆而汲之清且新，堂于其旁記厥因。", "名標清白垂不泯，規爾官師意諄諄。", "洗貪濯盜思還淳，人亡迹在嗟己陳。", "斷碑徃徃埋荆榛，後人不識真天人。", "但能日飲堂中春，使君好事賢且仁。", "治民律己惟公遵，登堂感槩懷斯人。", "刻石繪像揚清芬，丹青炳耀如麒麟。", "凜然如生見如親，躬修祀事率幕賓。", "手酌寒泉羞澗蘋，一酌清我僚吏民。", "再酌爲國清簪紳，要將清白風無垠。", "庶俾范公遺志伸，公乎爲仙爲明神。", "爲澤爲瑞爲星辰，當宁焦勞思若人，九原喚起清邊塵。"]}