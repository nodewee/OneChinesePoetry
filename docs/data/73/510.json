{"author": "王十朋", "period": "宋", "type": "诗", "title": "喜雨用前韻", "paragraphs": ["去年春夏人苦雨，今年春夏人厭晴。", "水枯秧老農務急，霈然膏澤來太清。", "小民易怨亦易喜，不知天意常分明。", "何須頻禱應上公，但起夏禹陳五行。", "五風十雨堯舜世，自古天意緣人情。", "今茲一雨荷帝力，龍神社鬼無妄爭。", "南畝有餘人意足，蠶已三眠更三浴。"]}