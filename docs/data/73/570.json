{"author": "王十朋", "period": "宋", "type": "诗", "title": "和韓短燈檠歌寄劉長方", "paragraphs": ["我與君游最久長，短檠夜夜分清光。", "初從鄉校共牢落，晚入太學同凄凉。", "眼看兒輩盡騰踏，尚磨鐵硯穿藜牀。", "君今已作青雲客，萬言曾射天庭策。", "藍袍歸拜七十翁，壽酒十分傾太白。", "嗟予偃蹇只如前，日高空作盧仝眠。", "樂事已輸君自恣，銀燭高燒環翡翠。", "直形空腹舊時燈，牆角未應容易棄。"]}