{"author": "王十朋", "period": "宋", "type": "诗", "title": "和韓南食", "paragraphs": ["海錯千萬族，惟蠔不能行。", "潮來腹自飽，亦足遂厥生。", "翻笑魚蟹蝦，晨夜何營營。", "風味與江瑶，可以次第名。", "薦身炮炙間，殻破材始呈。", "北客昔南食，一見生怪驚。", "故人居海濱，群鮮厭庖烹。", "酷愛此味真，不假薑桂橙。", "遥憐山間友，混迹黎與騂。", "蔬腸久不飽，肌骨尫且獰。", "巨房餉饞腹，一笑百念平。", "豈爲飲食欲，實見親舊情。", "誰知虀鹽餘，盤餐味常并。", "故鄉實堪戀，未用圖西行。"]}