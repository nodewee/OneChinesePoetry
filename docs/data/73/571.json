{"author": "王十朋", "period": "宋", "type": "诗", "title": "和韓苦寒", "paragraphs": ["羲和錯冬令，寒燠常相兼。", "在人爲不常，時焉作貪廉。", "玄冥當用事，如忌還如謙。", "宜寒噤不噓，羣萌誤抽尖。", "既燠俄吹冷，夜寐黑不甜。", "水行失其理，厥疾不可砭。", "前日當孟冬，雷聲震銅蟾。", "三日輙大雪，飛花眩觀覘。", "逮此始踰月，屢變寒與炎。", "晨起坐東窗，陽光快恩霑。", "霜畦秀蔬苗，欣焉自腰鐮。", "頃刻變凜冽，枯藤怯提拈。", "齒牙戰霜風，縮舌疑銜箝。", "架抽紛掀翻，誰能正牙籤。", "酒杯覺無力，瓶罄勞頻添。", "貂裘尚不暖，况無或衣縑。", "兀坐擁黄紬，脰作寒龜潛。", "氣血粟肌體，涕涶冰鬚髯。", "紅爐熾薪炭，旋覺寒星殲。", "靜思天壤間，萬類何繁纖。", "路傍泣凍餒，海角愁廢淹。", "羽毛有不庇，腥血有不燖。", "豈堪當此時，可以吾身占。", "殷勤語妻子，汝勿多怨嫌。", "破被尚禁絮，漏茅可添苫。", "人生苟知足，處此意亦恬。", "但願王化行，東西俱被漸。", "堯天日舒長，有目皆可瞻。", "寒生在陋巷，甘心事虀鹽。", "何須傍人門，炙手隨姦憸。", "耽耽王侯宅，笙歌下珠簾。", "寒暑止溫凉，焉知有窮簷。", "否泰迭徃來，禍福相依黏。", "勿用倚彼玉，自分安吾蒹。", "飽腹日三飯，蔽形衣一襜。", "祁寒勿怨咨，庶用懲無厭。"]}