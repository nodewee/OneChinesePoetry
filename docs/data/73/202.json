{"author": "王十朋", "period": "宋", "type": "诗", "title": "讀孫子尚舊所寄書", "paragraphs": ["故人之書不易得，片紙隻字皆可惜。", "收拾永爲巾笥藏，縱得千金不願易。", "開緘展轉時一讀，讀未能終淚橫臆。", "之人門地盛衣冠，萬里家居帝王宅。", "干戈繚繞飄吾鄉，傾蓋論交似疇昔。", "我年初冠君猶少，握手游從忝聯璧。", "金溪風月供醉吟，君唱我酬常即席。", "君詩句句清且新，高壓曹劉倒元白。", "我才短淺何足論，彊伴寧容小生敵。", "追風駿足橫海鱗，暫困鹽車與汙澤。", "掉頭一去不可尋，南北茫茫烟水隔。", "往年雁字時復傳，近日詩筒杳難覓。", "眼中不見故人面，紙上空懷故人迹。", "人生會合能幾回，一別八年同瞬息。", "我去無由君不來，尊酒相逢更何夕。"]}