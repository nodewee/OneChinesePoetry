{"author": "王十朋", "period": "宋", "type": "诗", "title": "和韓憶昨行示夢齡", "paragraphs": ["憶昨少年氣銳心未灰，平明出門薄暮迴。", "解衣換酒期必醉，亂花壓面欹條枚。", "年華荏苒今半世，觸事徃徃生悲哀。", "歡娛無復少年味，勉强談笑陪尊罍。", "飲纔過量輙成疾，秋霜入鬢剛腸摧。", "子年少我氣鼎盛，琅玕夜誦聲如雷。", "匈中平時足藴藉，頤神養素成嬰孩。", "松姿柏質異蒲柳，堅剛不怕霜霰漼。", "凌雲變化未可料，豈比嵲屼風中桅。", "胡爲鬰鬰乃如許，與我老者同虺隤。", "豈緣心事未如願，一念遂覺憂愁來。", "還驚世態多險阻，忤意未兌生嫌猜。", "壯懷千里力未致，齟齬翻類三足能。", "傷和伐性致坎軻，兩眉蹙恨憑誰開。", "吾聞君子貴知命，數者於我何有哉。", "又聞古人亦迍蹇，在易固有無妄災。", "閉門靜坐養時晦，拂拭心鏡捐塵埃。", "他年定作仁者壽，齒背會見同鯢鮐。", "聖賢遺訓載子腹，此事寧不知所裁。", "否徃泰來固有日，坦塗利轂寧須推。"]}