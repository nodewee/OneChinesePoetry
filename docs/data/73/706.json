{"author": "王十朋", "period": "宋", "type": "诗", "title": "次韵陳大監赴天申節宴", "paragraphs": ["聖主仁心等南北，燧息邊庭兵不宿。", "兩階干羽來遠人，大度端能包濮祝。", "萬歲三呼誕彌月，四海千秋太平曲。", "宴開文德賜群臣，喜溢天顔明四目。", "向來獻壽人誰在，元凱重登共鯀逐。", "武夷戎監老風騷，去國十年官始復。", "捧觴首賦天保章，遥指南山祝君福。", "更獻曲江金鑑錄，不但能歌連理木。", "賤臣逢時最僥倖，歸美寧辭管城禿。", "願同韓愈頌元和，兼美武公歌綠竹。"]}