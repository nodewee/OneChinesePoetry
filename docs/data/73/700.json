{"author": "王十朋", "period": "宋", "type": "诗", "title": "大監復贈詩紙尾有留飯語再用韵以謝", "paragraphs": ["平生漫學乎歟哉，心茅胸棘鋤不開。", "得公新詩一再讀，便覺胸宇清無埃。", "銀鈎妙畫發光艷，照眼有如參與魁。", "鯫生肺腑非太白，公似工部尤憐才。", "旅中屢獲錦綉段，但媿欲報無瓊瑰。", "豫章一榻不妄下，賢非徐孺安敢來。", "荷公此意最敦篤，一笑當奉論文杯。", "鄉心如飛不可遏，更爲長者遲遲回。"]}