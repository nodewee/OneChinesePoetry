{"author": "王十朋", "period": "宋", "type": "诗", "title": "次韵洪景盧編修省中紅梅", "paragraphs": ["不爲怕寒貪睡遲，東君妙意端可知。", "雪英零落眼界寂，放此孤瘦紅南枝。", "蓬萊更向逸遠地，草木寧有夭饒姿。", "氷容戲作桃杏色，醉臉雅與神仙宜。", "江兄蠟友已前輩，黄生後出非同時。", "丹心獨與勁節侶，疏影共浸清漣漪。", "騷人相顧最不惡，何用車馬紛蚩蚩。", "典衣莫惜共携酒，對華一展思鄉眉。"]}