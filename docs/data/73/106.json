{"author": "王十朋", "period": "宋", "type": "诗", "title": "觀國朝故事  其二", "paragraphs": ["昔在康定初，元昊叛西陲。", "朝廷起韓范，節制閫外師。", "二公人中龍，材畧超等夷。", "匈中百萬兵，對面千里機。", "不比大老子，而令虜能欺。", "深期復靈夏，重勒燕然碑。", "軍中果興謠，西賊心膽隳。", "逆節遂稱臣，戰士解甲歸。", "社稷安泰山，四海絕瘡痍。", "堂堂寧復有，爲作思賢詩。"]}