{"author": "王十朋", "period": "宋", "type": "诗", "title": "用陳大監韵謝王國錄季羔見贈", "paragraphs": ["吾宗神秀時名儒，贈我三百隋侯珠。", "野人不識希世寶，但見照眼清而都。", "我昔遥從雁山出，旅食賢關淹歲律。", "雅欽陸子常患多，更歎張融可無一。", "長淮久絕誰起家，青箱有君殊可嘉。", "祠科得雋誚子厚，何止文許後生夸。", "我拙慚無濟時策，老境初官尚何擇。", "江南蓮幕君故鄉，竊芘聊逃簡書責。", "寒賤誤蒙君見奇，祖別贈言榮一時。", "明日東歸詫閭里，五絕首稱虞伯施。"]}