{"author": "王十朋", "period": "宋", "type": "诗", "title": "西征", "paragraphs": ["紹興建元二十二，良月壬午時丁未。", "王家辭弟游帝都，出門滿眼思親淚。", "鶺鴒送我過原隰，朋友携尊宿蕭寺。", "朝離黄塘惜分別，莫宿青山嗟獨自。", "初心滿擬游雁山，行止非人輒乖異。", "黄巖留連越三宿，故舊過從日沈醉。", "鄭生伴我千里行，近世人無此風義。", "皇華亭上一回首，陡覺眉頭起鄉思。", "西江十里浮橋邊，把酒登樓吟擁鼻。", "山行初逢建子月，入眼梅花已春意。", "前觀三渡覺非舊，下視兩灘真可畏。", "渡頭仙人還笑我，髭鬚如棘猶名利。", "欲入天台觀石橋，行來匆匆未能遂。", "途中邂逅張老丞，十五年前樂清尉。", "自嗟吾非沈謝輩，面目從來苦難記。", "飛泉枕上夢成魔，達旦思家何曾睡。", "細雨濛濛入關嶺，旅邸重尋舊題字。", "雨脚微收過天姥，洗出峯巒疊蒼翠。", "劉阮祠荒土猶赤，溪山真是神仙地。", "道旁石現小金仙，傳舍荒凉誰廢置。", "柘溪竹染兒女痕，石嶺松含棟梁器。", "路入南明觀石佛，樓閣岧嶤更深邃。", "八年行役兩來游，巖上題詩記前事。", "乘興剡溪尋故人，久別相逢雜悲喜。", "義風吹水送行舟，越國江山滿瞻視。", "十四歲娥孝且烈，三百里湖明更媚。", "千巖競秀壑爭流，終日貪看趣遥寄。", "西興渡口聲如雷，銀浪崔嵬魄驚悸。", "江神爲我風色平，天闕煌煌瞻象魏。", "賢關訪舊話酸辛，更食虀鹽舊滋味。", "學官欲以職事留，自媿非才力辭避。", "觀臺雲物端可書，宮線初長日南至。", "龍山僦舍觀大禮，儀仗森然典文備。", "人臣貴盛古今無，秦公父子俱爲使。", "景靈告謝樂聲回，鵷鷺花枝侈君賜。", "西游連日覩天顔，和氣氤氳散憔悴。", "歲云莫矣却歸來，捉筆書爲于役志。"]}