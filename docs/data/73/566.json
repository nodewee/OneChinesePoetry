{"author": "王十朋", "period": "宋", "type": "诗", "title": "和韓醉贈張秘書寄萬大年先之申之", "paragraphs": ["良友不易得，清談苦難聞。", "前夕知何夕，我來訪諸君。", "共對燈燭光，芳尊細論文。", "通家忝孔李，促席聯機雲。", "杯盤畧荷禮，氣味同清芬。", "一盞洗窮愁，三杯話離群。", "春舟會稽別，秋袂錢塘分。", "顧我與三友，新當敗孤軍。", "飄零各南北，對酒無復醺。", "客况飽牢落，時光負氤氳。", "聚散實堪恨，榮枯何足云。", "歸來已三月，俗狀日紛紛。", "幸此同一笑，盤餐飣腥葷。", "蠔山薦巨房，龜脚烹脩裙。", "良辰屬嚴冬，敗懽無蠅蚊。", "痛飲竟長夜，高歌和南薰。", "雖非韓孟張，所飲亦典墳。", "何時脫場屋，南畝同耕耘。", "晝爲雞豚社，夜策詩酒勳。", "此言宜早踐，勿待桑榆曛。"]}