{"author": "王十朋", "period": "宋", "type": "诗", "title": "毛虞卿見過", "paragraphs": ["故人訪吾廬，况是清和節。", "高槐綠成陰，芳草碧未歇。", "携手山間行，清興浩然發。", "呼童具鷄黍，濁酒醅初潑。", "貧居媿荒凉，野蔌草羅列。", "盤實飣梅豆，蔬餐薦薇蕨。", "主禮雖甚微，客色未嘗觖。", "醉翁山水意，不爲壺觴設。", "蟹眼煎新汲，雀舌烹春擷。", "澆君文字腸，掉我清談舌。", "人生會面難，歲月易飄忽。", "君姑爲我留，怱怱莫言別。"]}