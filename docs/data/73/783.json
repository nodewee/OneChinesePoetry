{"author": "王十朋", "period": "宋", "type": "诗", "title": "贈王吉老縣尉", "paragraphs": ["臣子大節孝與忠，父母仇讎天不同。", "賢哉會稽王孝子，感槩有古烈士風。", "松楸一夕盜破冢，親獲鼠輩聞之公。", "有司守法貸其命，孝子銜恨無終窮。", "誰謂書生膽如許，貌若尫羸中甚武。", "手斬凶人提髑髏，請死申冤詣公府。", "君不見齊襄內行世所羞，春秋賢之緣復讐。", "又不見子胥鞭屍報父怨，太史爲之作佳傳。", "君今枕戈志已伸，更須移孝爲忠臣。", "他年當作傅介子，誓斬樓蘭雪國耻。"]}