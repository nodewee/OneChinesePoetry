{"author": "王十朋", "period": "宋", "type": "诗", "title": "送表叔賈元範赴省試", "paragraphs": ["河東先生才行高，昔游太學聯烝髦。", "雄文偉論萬人敵，糠秕歆向奴劉曹。", "摶風自許九萬里，肯作斥鷃游蓬蒿。", "禮闈一戰果得雋，妙割不折庖丁刀。", "禮部無端抑韓子，至今士論猶嗷嗷。", "霜蹄暫蹶志益銳，不學郊島徒悲號。", "聖君圖治方側席，茲復下詔求賢豪。", "壯懷思雪會稽耻，廣場猛效蘭臯鏖。", "焚舟决勝在此舉，鄉閭屬望心焦勞。", "天庭射策决素藴，忠言爲國驅腥臊。", "區區一第溷君耳，要將事業窺伊臯。", "瓊林宴罷躍歸騎，薰風拂面吹恩袍。"]}