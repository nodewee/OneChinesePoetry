{"author": "王十朋", "period": "宋", "type": "诗", "title": "和韓李花  其二", "paragraphs": ["皇都二月桃李盛，朱輪翠蓋方紛拏。", "東君世情亦太甚，十分春在侯門花。", "試吟怨句問蒼昊，一種春工何損加。", "白華秉燭光照夜，此樹不屬孤寒家。", "造化無言意潛告，我愛萬物初無差。", "物情稟受苦自異，奚有厚薄施萌芽。", "勸君勿爲花致怨，居易俟命思無邪。"]}