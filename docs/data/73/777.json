{"author": "王十朋", "period": "宋", "type": "诗", "title": "夢齡九日有詩兼懷昌齡次韵", "paragraphs": ["長記去年今日好，門外秋香噴沉腦。", "弟兄隣里同登高，把菊行觴樂非少。", "山殽海錯鄉味佳，銀瓶索酒不用賒。", "醉中不記脫巾卧，明日頭上猶黄花。", "今年豈不欲行樂，竊祿東州官事束。", "那堪送酒無白衣，旋糶黄粱買桑落。", "何如與子俱休休，誰能長抱離鄉憂。", "移書問訊惠連弟，三徑許我歸來不。"]}