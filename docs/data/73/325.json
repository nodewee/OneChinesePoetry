{"author": "王十朋", "period": "宋", "type": "诗", "title": "陳獻可宋孝先萬孝傑夏伯虎和詩復用前韻", "paragraphs": ["準擬重陽會詩酒，手種菊花凡數畝。", "佳節相逢俱可人，一一篇章堪適口。", "揚庭醖籍更清新，晉宋間人顔謝友。", "舜卿詞源浩萬斛，下筆驚人風雨吼。", "季梁蕭洒詩如人，飄然自是風騷手。", "用之年少富文墨，日出珠璣不論斗。", "誠叔思深希仲逸，齊驅未識誰先後。", "老朽那能敵年少，胸中空洞嗟無有。", "張我三軍得數子，造物遺予非不厚。", "明年秋戰豈無人，雲夢定須吞八九。"]}