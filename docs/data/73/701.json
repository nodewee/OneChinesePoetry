{"author": "王十朋", "period": "宋", "type": "诗", "title": "謝榮帥贈御書孝經用陳大監韵", "paragraphs": ["輦轂之下先彈壓，茲言雖佳未足法。", "丈人身居彈壓地，撫字心勞民自洽。", "神聖當天萬物春，王畿共理嘉得人。", "雲漢昭回賜優渥，不特爲公端爲民。", "聖經一章公獨得，黄堂葱鬰生春色。", "賢哉名卿才大夫，匪懈事君端可則。", "石刻分餘猶及我，榮耀驚聞浙江左。", "從今蔀屋光屬天，更有寵褒雲八朵。", "願公勉爲不朽傳，長如治吳與治川。", "要令列郡法青白，了無一吏橫索錢。"]}