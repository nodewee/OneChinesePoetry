{"author": "王十朋", "period": "宋", "type": "诗", "title": "題壽樂堂用東坡韵贈楊元賓僉判", "paragraphs": ["蓬萊閣下蒼龍古，萬壑千巖擁仙府。", "壽樂堂西面卧龍，壑月巖風滿窗戶。", "蒼松溜雨大十圍，綠水浮荷深一股。", "作堂主人久黄壤，仁智風猶似鄒魯。", "詩仙騎龍已上天，妙句光芒照寰宇。", "青山偃蹇只如昔，高處去天無尺五。", "楊侯淮泗老儒學，文字撐腸筆風雨。", "朅來贊幕古東州，要與青山作盟主。", "虛堂宴坐飽風月，此外一毫端不取。", "它日從公物外游，貝闕珠宮酌瓊乳。"]}