{"author": "王十朋", "period": "宋", "type": "诗", "title": "度雁山", "paragraphs": ["雁山五經眼，茲行尤可觀。", "初冬天氣佳，雁歸山未寒。", "有日照幽谷，無雲翳層巒。", "入境見祥雲，振衣登馬鞍。", "瀑水飛玉龍，羽旗導翔鸞。", "石柱屹天外，卓筆書雲端。", "靈峯觀石室，杖屨穿巑岏。", "山禽知我來，好音若相歡。", "群峯列春笋，丹青狀尤難。", "行色媿匆匆，更約它時看。"]}