{"author": "王十朋", "period": "宋", "type": "诗", "title": "題郭莊路", "paragraphs": ["南山有井名黄花，我卜別業臨其涯。", "酌泉潄石思徃事，天遺景與名俱嘉。", "東籬採菊隠君子，悠然凝望南山賒。", "茲人高躅已千古，三徑蕪沒堪咨嗟。", "我生本抱丘壑尚，誤涉塵世爭浮蝸。", "十年太學志未遂，歸來隴畝躬桑麻。", "草莊新築亦不惡，青山遠近光交加。", "會須移住效杜老，終賦歸去師陶家。", "新凉入郊九日近，西風漸欲吹烏紗。", "龍山風俗有故事，撩我清興凌烟霞。"]}