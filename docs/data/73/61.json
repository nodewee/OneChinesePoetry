{"author": "孫松壽", "period": "宋", "type": "诗", "title": "紀申提學高行", "paragraphs": ["憶昔兒童飽梨栗，斑衣偃伏先君側。", "每聞正色說我翁，口口奇奇長太息。", "先君墓草今芊芊，尚想遺言過庭日。", "恨無佳傳掬芳馨，洗我肝心百非僻。", "一朝幽鎸晃入手，刓忍如懷夜光璧。", "男兒大節要奇偉，一日成就天所錫。", "我翁當年鸞鶴雛，一別舊巢無處覓。", "桑弧射處掩蓬蒿，獨把窅窊飛俊翮。", "楊宗不絕僅如線，大義欲歸歸不得。", "凝香夜半禱靈空，願楊有子歸宮室。", "果然天助兩飛鴻，翁喜當興子雲宅。", "絳霄回首擬歸來，撫我恩深重嗟惜。", "棄官十載營旨甘，送死養生無一失。", "寸心安矣指白雲，百拜雙親淚濡席。", "茅簷雖陋生處所，此心不以萬鍾易。", "幾年夜淚濕衾裯，今作兒啼情自適。", "登堂悲喜動行人，里巷喧呼手加額。", "珠還合浦已無憾，老蚌沙泥忍遺逸。", "窮簷忽見相抱持，孺慕丹心始云畢。", "一子來歸詠白華，三家孝愛融春色。", "雍容去就良可觀，無乃扶持有神物。", "始知造化惜頹波，畀以難能令一出。", "玉堂丈人風教手，一日得之幾折屐。", "何不薦之陛下聖，蜀有孝子聲藉藉。", "奇人異行感至尊，鳳詔褒華寵其實。", "人間一日傳萬口，坐使澆風四方激。", "僉謀方欲置廊廟，病卧王州嗟易簀。", "短生夢幻何足悲，此念未隨生死隔。", "百身莫贖歎朝露，端合天公任其責。", "真人慨念錄其孤，椽筆大書光史策。", "丈夫乃爾亦何憾，鬼哭人號空怨憶。", "蕭蕭綠野長安道，萬里羈魂動行客。", "只今四海歸宗議，字字秋霜凜寒日。", "一言我欲招翁魂，香骨有靈宜可格。", "聖朝當今以孝治，好樹豐碑旌潔白。", "磨崖百丈置巖阿，當有山靈夜呵詰。", "諸郎况是足風規，請叩帝閽爲此策。", "長使千秋孝子碑，屹與岷峩對翁室。"]}