{"author": "王十朋", "period": "宋", "type": "诗", "title": "次韵梁尉秦碑古風", "paragraphs": ["姬嬴遺迹存者希，世傳石鼓稽山碑。", "石鼓揄揚得韓子，文與二雅爭驅馳。", "秦碑夸大頌功德，埋沒草莽無人知。", "或言山頂石猶在，上有虎豹龍蛇螭。", "神藏鬼護荆棘蔽，崖懸磴絕登無岐。", "廣文好奇穴探禹，梅仙喜事僧尋支。", "我贊其行要親睹，勿受世俗流傳欺。", "望秦秦望兩嶄絕，何山壁立東南涯。", "豊碑屹植最高處，不知磨滅從何時。", "剔苔掃墨了無有，模糊片紙亦足奇。", "濃雲霮䨴黯將雨，古木槎牙蟠老枝。", "歸來走筆出險語，訶政叱斯同小兒。", "詩成得得寫寄我，詞嚴意偉法退之。", "我聞秦人滅六國，酷若犬磔臨江麋。", "先王法爲秦所負，負秦况有秦有司。", "五經灰飛儒濺血，堯舜周孔何能爲。", "上蔡獵師妙小篆，奴視俗體徒肥皮。", "東封太山南入越，大書深刻光陸離。", "沙丘風腥人事變，鬼饑族赤誰嗟咨。", "漢興萬事一掃去，惟有篆刻餘刑儀。", "磨崖欲作不朽計，其如曆數不及期。", "蚩尤五兵紂漆器，人物美惡寧相疵。", "我雖過秦愛遺畫，南山入望頻支頤。", "不須嶧陽訪棗刻，不用遷史觀雄辭。", "虛堂默坐對此紙，閉眼暗想君勿嗤。", "要知秦碑沒字本，却類周雅無辭詩。"]}