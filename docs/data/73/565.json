{"author": "王十朋", "period": "宋", "type": "诗", "title": "和韓符讀書城南示孟甲孟乙", "paragraphs": ["性無有不善，茲言聞子輿。", "學所以脩性，楊雄著之書。", "欲知人之生，靈臺湛然虛。", "習善裕乃身，習惡喪厥初。", "下惠與盜跖，不生兩門閭。", "所趨一不同，相去霄壤如。", "是以吾夫子，詩禮教伯魚。", "當時非義方，聖門亦蕭疏。", "我似杜陵翁，有兒最憐渠。", "徒愛不知教，懼如馿與豬。", "詎望登丹霄，折桂騎蟾蜍。", "粗令有聞見，免爲甕中蛆。", "丱角入小學，首誦仲尼居。", "要知先孝弟，餘力哉乎歟。", "我家素孤寒，金玉苦無儲。", "舊業止青箱，辛勤二星餘。", "遺爾以清白，爾曹宜念且。", "性情乃良田，學問爲耘鋤。", "勿患遠難致，跬步馳蹇馿。", "勿憂年不逢，六經有新畬。", "勿隨奔競流，伺候人庭除。", "勿學田舍兒，黄金買冠裾。", "在我能自脩，不患無聲譽。", "我久困筆硯，退思老山墟。", "拭眼看爾曹，庶使愁腸舒。", "詩篇和韓公，座右宜書諸。", "青春最堪惜，勉矣無躊躇。"]}