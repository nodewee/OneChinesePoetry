{"author": "王十朋", "period": "宋", "type": "诗", "title": "會稽三賢祠詩 愍孝廟", "paragraphs": ["我昔嘗讀黄絹碑，長歎越國無男兒。", "孰知種山山下水，千載有此一段奇。", "嗚呼哀哉蔡孝子，風烈遠過恢與覊。", "乃翁白首困縲絏，半年不脫兒心悲。", "請身荷械代父罪，或甘黥涅居軍麾。", "况遇兵興擊叛卒，身先矢石死不辭。", "當時非無賢太守，孝子抱志終不施。", "人間無路可赴訴，投命河伯祈天知。", "自爲銘誌及訟牒，欲愬以魂贖以屍。", "精哀意切語不怨，孝與忠厚俱天資。", "臨河更效結纓死，顛沛於禮曾無虧。", "父脫纍囚子願畢，身在九泉甘若飴。", "名聞九重獲旌表，賜廟愍孝風華夷。", "胡爲祠宇乃如許，一間破屋河之湄。", "未聞設誄有度尚，絕妙更欠邯鄲詞。", "我來贊幕欽孝烈，顧瞻廟貎成吁嘻。", "他年太史作佳傳，願於紙尾書吾詩。"]}