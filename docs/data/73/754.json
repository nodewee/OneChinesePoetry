{"author": "王十朋", "period": "宋", "type": "诗", "title": "與趙安撫乞疏獄", "paragraphs": ["小麥青青大麥熟，秧老欲移蠶欲簇。", "皇天彌旬作淫雨，害及農桑一何酷。", "麥枯秧腐蠶不絲，無食無衣豈能育。", "使君今世賢方伯，政過龔黄同舜牧。", "僦金蠲放官與私，喜氣歡聲傾比屋。", "仁風已慰黎庶心，誠感蒼穹理宜速。", "胡爲烝泄尚如許，陰沴干陽埋日轂。", "豈惟泥濘困牛車，更恐魚龍上平陸。", "閭閻競畫指日蠻，香火遥祈上天竺。", "傷和無乃有冤民，蠹政尚疑多大族。", "使君有術開青天，按劾奸贓疏滯獄。"]}