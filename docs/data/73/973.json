{"author": "王十朋", "period": "宋", "type": "诗", "title": "同錢用明用章游白石巖", "paragraphs": ["謝公好山水，得郡古東甌。", "造物惜佳境，雅志多不酬。", "松蘿蔽雁蕩，烟靄埋龍湫。", "行田經白石，不到仙山頭。", "寥寥數百年，天付黄冠流。", "巍然萬仞崖，壁立東南州。", "誰將補天手，化出白玉樓。", "兩龕藏洞府，中有群仙游。", "上通尺五天，下接三神洲。", "飛泉落巖腰，碧澗鳴山陬。", "群峯真培塿，滄海爲渠溝。", "隘視人間世，萬象同蜉蝣。", "我家雁山陽，崎嶇厭經丘。", "翩翩錢公子，呼我尋巖幽。", "初驚小雨密，忽掃群陰浮。", "杖屨窮巑岏，一洗塵埃眸。", "山林有真樂，富貴何足求。", "但願乞二山，不願萬戶侯。"]}