{"author": "王十朋", "period": "宋", "type": "诗", "title": "禹廟歌", "paragraphs": ["君不見蜂目英雄吞四海，血祀初期千萬載。", "稽山木像棄長江，逆泝波濤鬼無餒。", "鳥喙辛勤十九年，平吳覇越世稱賢。", "故國無人念遺烈，山間廟貌何凄然。", "馬守開湖利源迥，歲沃黄雲九千頃。", "年來遺迹半湮蕪，廟鎖湖邊篆烟冷。", "吳越國王三節還，盡將錦綉裹江山。", "自從王氣熄牛斗，廟比昭王屋一間。", "迺知流光由德厚，祀典誰能如夏后。", "九年洪水滔天流，下民昏墊堯心憂。", "帝懼萬國生魚頭，錫禹洪範定九州。", "功成執玉朝冕旒，奔走訟獄歸歌謳。", "南巡會稽覲諸侯，書藏䰠穴千丈幽。", "蟬脫塵寰不肯留，千古靈廟依松楸。", "吾皇盛德與禹侔，菲食卑宮惡衣裘。", "思禹舊績祀事脩，小臣效職躬薦羞。", "仰瞻黻冕懷遠猷，退惜分陰慙惰偷。", "嗟乎越山高兮可夷而丘，鑑湖深兮可理而疇。", "惟有禹貢聲名長不朽，告成世祀無時休。"]}