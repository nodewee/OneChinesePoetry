{"author": "王十朋", "period": "宋", "type": "诗", "title": "和喻叔奇游天衣四十韵", "paragraphs": ["稽山高入雲，鑑湖濶浮空。", "禹秦有餘迹，晉宋多鉅公。", "我來歲及周，夢寐懷清風。", "茲欣天氣佳，扶桑欲瞳曨。", "駕言天衣游，盍簪盡鴛鴻。", "經夕戒行李，如期集仙宮。", "聯騎出城南，行行指秦峯。", "千巖競吐秀，眼界清無窮。", "招提在何許，十里松陰濃。", "林端忽鍾磬，與客爲先容。", "群簪擁花界，雙佩鳴寒空。", "試將比天台，大畧如思豐。", "首讀邑浩碑，妙理開昏蒙。", "細觀元白詩，丘壑羅胸中。", "蕭壁尚堪面，梁薪幾經烘。", "茲宮現有相，禪客談無同。", "朝陽最嶄絕，白雲抹其胸。", "杜鵑天下無，至今映山紅。", "鷄僧始開山，道業聞清衷。", "思舉照不起，高價傾江東。", "袈裟縷黄金，宮女自針工。", "昭明親抱送，禮意何太恭。", "白馬忽渡江，臺城喪英雄。", "國破遺衣在，丹青落塵容。", "我輩皆書生，意氣飄如虹。", "蠟屐共尋幽，寧求香火功。", "載酒懷賀老，招隠思戴顒。", "賦詩效吹臺，一飯敢不忠。", "况我賢使君，德宇尤踈通。", "楚醴餉百榼，白衣走山中。", "嗟余何爲者，天資媿倥侗。", "謬與酒中仙，偶同蕺山松。", "同年妙詞章，况有山水供。", "古詩如古琴，山高水溶溶。", "背囊小奚奴，捧硯長鬚僮。", "勝游與佳作，二美今具逢。", "品題徧群英，波瀾及孤蹤。", "掬水弄華句，比擬何凡庸。", "茲會如蘭亭，同行類荀龍。", "盛事在詩史，奚用呼畫工。"]}