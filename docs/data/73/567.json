{"author": "王十朋", "period": "宋", "type": "诗", "title": "和韓縣齋有懷四十韻", "paragraphs": ["讀書窺古今，掩卷成叱咤。", "唐虞昔垂衣，禹稷起躬稼。", "人材各超絕，王業迭興謝。", "典謨光日月，雅頌藹蘭麝。", "孟軻論易地，顔回堪並駕。", "窮達雖殊途，聖賢實同價。", "避就鄉隣鬭，泣笑疏戚謝。", "甘心惟飲瓢，沒齒不談霸。", "斯人嗟已亡，末俗遂多詐。", "祿從枉道求，氣爲權門下。", "爭爲邑犬吠，翻取獵師駡。", "幽人思隠盤，高士欲耕灞。", "予生苦多難，安跡殊未暇。", "冬行皸兩足，夜坐痹雙髂。", "黄卷徒自勞，青雲未能跨。", "借勢乏王公，成名無僕射。", "大學厭虀鹽，親闈疏膾炙。", "眷眷日懷歸，區區每求假。", "飛同鷁過宋，閑若馬歸華。", "陋巷懷哲人，短檠燒午夜。", "對床有兄弟，通家足姻婭。", "談笑開芳尊，塵勞釋征靶。", "篇章日盈囊，卷帙時抽架。", "詠歌同舞雩，歎息殊觀蠟。", "有田聊代祿，無謫不祈赦。", "未爲雄草玄，謾學愈苴罅。", "嘯傲窮朝曛，絃歌達冬夏。", "頭角姑自藏，齒牙誰肯借。", "眠從弟子嘲，醉不金吾怕。", "心知得失妄，眼見炎凉乍。", "造物豈吾苦，交情勿渠訝。", "馬來未爲福，火盡安足藉。", "孝弟儻自脩，長幼必能化。", "力耕西疇禾，剩種東臯柘。", "旨甘奉盤餐，溫凊飾臺榭。", "斗粟鑒漢謠，一爨共崔舍。", "仰效慈烏哺，俯笑寒鴟嚇。", "但令尊不空，莫厭客頻迓。", "風篁觀掩冉，山禽聽嬌姹。", "困窮乃吾幸，此禍不須嫁。"]}