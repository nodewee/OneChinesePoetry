{"author": "王十朋", "period": "宋", "type": "诗", "title": "次韻陳大監見贈", "paragraphs": ["中興天子尤崇儒，衆賢彙進如聯珠。", "鄒枚待詔萃金馬，臯夔接武相俞都。", "策士初期異人出，不尚虛文與聲律。", "况當盛世多賈生，晁錯豈容爲第一。", "自慙俗學非名家，遺經獨抱居東嘉。", "齏鹽太學浪十載，豈有文許時人夸。", "芻言旅奏宸庭策，狂妄誤蒙明主擇。", "生天偶在千佛先，材劣名浮有餘責。", "潁川丈人詩絕奇，長篇勉我毋趨時。", "欲報君恩答知己，胸中耿耿何當施。"]}