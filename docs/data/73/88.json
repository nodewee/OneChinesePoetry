{"author": "吳曾", "period": "宋", "type": "诗", "title": "羅山", "paragraphs": ["兒時聞羅山，窟穴居神仙。", "念念每欲往，終爲俗累牽。", "茲晨復何夕，風日媚晴暄。", "偶與二三子，徑來踐前言。", "崎嶇涉岡澗，峭蒨淩雲烟。", "崖斷或如瀉，坡平俄若川。", "有泉何自來，但覺聲涓涓。", "縈紆若蛇走，往注山腹田。", "徘徊一濯足，入袖風翩翩。", "俄登最高嶺，中觀屋數椽。", "嶙峋老石像，摩挲不記年。", "桃花破叢菅，一笑爲嫣然。", "石屏與翠壁，擁從相後先。", "物色恣觀覽，萬界滿眼前。", "適問同遊人，茲爲第幾天。", "不然何秀拔，不與衆峰連。", "長安在何許，無乃落日邊。", "十年苦搶攘，戰血腥戈鋋。", "誰知塵外客，一壑能自專。", "徜徉得此樂，疑已飄飄然。", "茲遊恐難再，遲留不能前。", "如何林間月，弄影明娟娟。", "催歸猶恨早，正恐陵谷遷。", "到家追悔甚，誓將世務捐。", "却尋向來路，迹斷難攀援。", "春雨正濛密，澗水鳴潺湲。", "徘徊不可上，愧爾無仙緣。"]}