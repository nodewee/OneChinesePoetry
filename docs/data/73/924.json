{"author": "王十朋", "period": "宋", "type": "诗", "title": "次韵程泰之酴醾", "paragraphs": ["青春果作堂堂去，啼鳥喚春春不住。", "明珠萬顆玉爲錢，欲買風光嗟已莫。", "蓬山地冷花木稀，祗有寒梅已先雨。", "誰遣虬枝上高架，稍覺雲陰覆行路。", "雨餘景物猶未佳，葉底精神不多露。", "鼻觀疑聞班馬香，姿比何郎更風度。", "平生惜春如惜別，老眼待花如待哺。", "幽亭相對止三人，草草杯盤爲花具。"]}