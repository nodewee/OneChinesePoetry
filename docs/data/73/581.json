{"author": "王十朋", "period": "宋", "type": "诗", "title": "和韓答柳柳州食蝦蟆", "paragraphs": ["蟲魚千萬族，一一異狀貌。", "飛潛同一性，巨細何必校。", "彼微水中鼃，四足傴而皰。", "自從科蚪初，生育在泥淖。", "好鳴乃其性，非故欲喧閙。", "蟈氏職洒灰，恐非聖人教。", "吾聞人間世，生死同夢覺。", "殺物傷吾仁，忍聽聲熚爆。", "况我儒衣冠，絃誦生鄉校。", "彼亦呼子曰，有意欲吾效。", "人蟲各好生，奚用苦相撓。", "退之憚食蛇，得得釋籠罩。", "子厚放鷓鴣，仁心亦稍稍。", "胡爲於此蟲，未盡忘嗜樂。", "薦祠用梟獍，穿穽誅虎豹。", "古人豈妄殺，去害除不孝。", "願留茲鼓吹，駐我寒溪櫂。"]}