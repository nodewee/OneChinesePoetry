{"author": "王十朋", "period": "宋", "type": "诗", "title": "游靈巖輝老索詩至靈峯寄數語", "paragraphs": ["雁蕩冠天下，靈巖尤絕奇。", "烟霞列屏障，日月明旌旗。", "巖前有卓筆，可以書雄詞。", "天聰况非遥，𣶈然聽無疑。", "願起靈湫龍，霖雨行何爲。", "願用真柱石，永支廊廟危。", "願煽造化爐，四海歸淳熙。", "願招鸞鳳友，朝廷相羽儀。", "何人夢石室，妄誕夸一時。", "那能了世緣，未兌貪嗔癡。", "名山誤見汙，公議安可欺。", "願借靈湫水，一洗了堂碑。", "詩以寄老禪，狂言勿吾嗤。"]}