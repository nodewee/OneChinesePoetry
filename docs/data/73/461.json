{"author": "王十朋", "period": "宋", "type": "诗", "title": "東園小閤丹粉一新昌齡有詩次韻", "paragraphs": ["小園小閤無奇新，但喜有酒堪娛賓。", "西疇種秫可自釀，不用勤買拋青春。", "月明星稀烏擇木，吾愛吾廬堪寓目。", "須知主父五鼎珍，不似王猷數竿竹。", "丈夫未遇當安貧，带經且作鋤園人。", "詩酒過從老兄弟，一笑可破雙眉顰。", "見說西園相繼闢，好將因果同栽植。", "子孫清白世相傳，莫同阮氏分南北。"]}