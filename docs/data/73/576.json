{"author": "王十朋", "period": "宋", "type": "诗", "title": "和韓答張轍寄曹夢良", "paragraphs": ["故舊別云久，話言猶未聆。", "歲暮念愈劇，宵長夢形頻。", "憶昔始傾蓋，相看俱妙齡。", "參乎方越席，鯉也纔趨庭。", "樂泮共采藻，泛江同食萍。", "玄深探羲畫，狂妄窺麟經。", "端能辨箕荄，未省分雷霆。", "卷帙發晨架，膏油燃夜櫺。", "君才富八斗，我字識一丁。", "輕願苦窘幅，高屋欽建瓴。", "低頭願爲愈，割席終慙寧。", "結游指寥廓，約泛航清泠。", "驥足騁天駿，鼇頭緡海腥。", "塗遠困塵鞅，棹迴閣寒汀。", "壯懷誓白水，憤氣干青冥。", "孤嶼散形影，雙溪隔滄溟。", "耿耿月遥共，悠悠門獨扃。", "論文憶李白，對酒懷劉伶。", "鄉校鼓沂瑟，頌章賡魯駉。", "濯暑振風袂，破寒操雪舲。", "勝游倣栗里，雅會脩蘭亭。", "瓶罄沽甕蟻，燭殘照囊螢。", "猖狂却大雅，酩酊還獨醒。", "槐市忽飛詔，英才先振翎。", "短檠歌慷慨，長劍磨晶熒。", "舊耻雪赤壁，奇功收井陘。", "高價壓群玉，新文麗繁星。", "鄉閭借光豔，庠序資儀刑。", "隨群袍暫白，唾手衫當青。", "殘生適孤苦，舉足方伶俜。", "文房泣遺澤，座右悲先銘。", "犬馬不填壑，鳧鷖卒同涇。", "射縞服彊箭，撞鍾施寸筳。", "惟求免場屋，詎望揚王庭。", "師旋約奏凱，案就期脫囹。", "勢屈戰徒力，命奇文不靈。", "秋翼困燕雀春苗害蟊螟。", "日念返桑梓，願言和鸞鈴。", "溪山有偕隠，風雨無獨聽。", "懸崖踏蒼翠，怪石穿瓏玲。", "豹閑眠霧窟，鳥倦棲雲屏。", "世情自翻覆，交態長芳馨。", "歲時覺荏苒，咫尺如飄零。", "盈虧屢瞻桂，開落頻觀蓂。", "欲去廢負米，念來方祝蛉。", "何時摻子手，一笑空吾瓶。", "注目杳雲雁，緘書附原鴒。", "鄙吝佇滌胃，鈍頑資發鉶。", "得得戒徒馭，遲遲趨闕廷。", "猶勝炙手輩，奔走趨公廳。"]}