{"author": "王十朋", "period": "宋", "type": "诗", "title": "和韓永貞行", "paragraphs": ["君不見天爲元和開號令，先遣憸人竊朝柄。", "奉天難平閑虎貔，弈客待詔來京師。", "口中班班談治道，貞觀開元何足爲。", "黨與紛紛自標置，遠借伊周供佞媚。", "望塵附火皆美官，怨脩睚眥曾不難。", "梯媒爵位由貨賂，斥遂朝士因杯盤。", "珣瑜卧第郢佑默，誰爲唐室回狂瀾。", "朝攘利權未爲怪，莫奪兵柄尤可歎。", "仙李蟠根未當艾，十葉神器那容干。", "禁中大義知誰主，東宮受禪同三祖。", "越兒涕泣吳兒悲，從此豺狼不生羽。", "剛明天子位初登，翦除元惡流凶朋。", "八州司馬才可稱，節已掃地誰復矜。", "子厚年少躁飛騰，身陷醜黨罹熏蒸。", "著文擬騷愁思凝，欲自辨白終莫曾。", "王孫尸蟲託駡憎，色豈不媿明窗燈。", "所記先友時良肱，忍使柳氏家聲崩。", "吁嗟匪人何足憑，士勿妄進當戰兢。", "退之鯁直憤不勝，詩篇史筆兩可徵，永貞覆轍宜痛懲。"]}