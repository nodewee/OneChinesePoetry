{"author": "王十朋", "period": "宋", "type": "诗", "title": "游西岑遇雨", "paragraphs": ["西岑風物秋更嘉，杖藜出郭歡無涯。", "深村有酒隔烟渚，共乘小艇穿蘆花。", "羅裙綽約越溪女，茅舍迫窄吳儂家。", "牀頭新釀喜正熟，千金倒甕傾流霞。", "天公妬我一日樂，俄然雨脚來如麻。", "醉歸扶路泥沒股，冠巾不整頭鬖髿。", "人生貴在適意耳，安能局縮身如蝸。", "杖頭有錢即相覓，明日更泛仙源槎。"]}