{"author": "王十朋", "period": "宋", "type": "诗", "title": "左原紀異", "paragraphs": ["君不見溫公年方髫齔時，奮然擊甕活小兒。", "至今遺事在圖畫，活人手段良可奇。", "又不見耿恭昔年困疏勒，孤城鑿井踰千尺。", "整衣一拜精誠通，俄頃枯泉飛爲液。", "樂清有地名左原，地幽井古知幾年。", "一朝陷溺誰氏子，萬石壓腦沉黄泉。", "路隔幽冥生望絕，三宿沉魂豈能活。", "鬼神莫救功莫施，天遣仁人爲之出。", "彩棒來臨驅五丁，抉石求屍俄有聲。", "頭顱半露語未辯，人疑鬼物相視驚。", "拯溺辛勤功未果，土圮石欹紛欲墮。", "爭言陷者不復生，救者徒遭頹壓禍。", "梅仙惻然臨井旁，焚香再拜祈彼蒼。", "散金募衆蹈死救，手植板幹加隄防。", "土石相銜危不倒，韲粉餘生僅能保。", "須臾奪命鬼窟中，萬口讙呼喜填道。", "翕然輿論咸奇公，異事行將達帝聰。", "感物誠居耿恭上，活人手與溫公同。", "况公才學俱超絕，吏隠那能久淹屈。", "使君前日飛鶚章，蒞事詳明己廉潔。", "鯫生桑梓居此間，具書目見非妄傳。", "太史採詩儻見取，願付銀筆書青編。", "將見大書特書屢書不止此，史筆芬香此其始。"]}