{"author": "王十朋", "period": "宋", "type": "诗", "title": "次韵韶美送劉夷叔二詩 悼夷叔", "paragraphs": ["蜀山高巖巖，英物世非少。", "青藜卯金子，高步絕雲杪。", "思苦鳴輒悲，詞深誼難曉。", "知音有古人，紙上自傾倒。", "我昔賢關游，相逄粲衣表。", "東歸拜言贈，篋笥至今好。", "重來已鬼錄，魂魄蜀天渺。", "蓬山訪高躅，空舍不停繞。", "定尋窮孟郊，相酬類雙鳥。", "莫作人間來，世路轉難拗。"]}