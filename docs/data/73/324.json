{"author": "王十朋", "period": "宋", "type": "诗", "title": "周仲翔和詩贈以前韻", "paragraphs": ["與子十年同把酒，貧賤未能離隴畝。", "今年依舊對黄花，會意何由笑開口。", "老來鍾愛有三兒，邇歲從師得吾友。", "祝螟方擬爲蠃飛，舐犢俄驚作牛吼。", "幼兒已作一覺夢，大匠徒施兩年手。", "乙子沉痾頼營牧，再生豈止由南斗。", "嗟予屯厄世所棄，急難誰肯相先後。", "論交最喜子善終，報德深慚我無有。", "猶憐甲乙二孺子，莫景於渠意加厚。", "煩君爲我嚴誨之，毋惜鞭笞九十九。"]}