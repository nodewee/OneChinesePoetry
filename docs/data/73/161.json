{"author": "王十朋", "period": "宋", "type": "诗", "title": "寄僧覺無象", "paragraphs": ["我昔居鹿巖，時來潛澗游。", "西坡訪覺老，終日爲遲留。", "高談窮古今，滿坐風生秋。", "令我名利心，一聽渾欲休。", "論詩出古律，有唱無不酬。", "篇章溢縑素，錦綉爛然浮。", "此老豈易得，當於前輩求。", "吾生限太晚，見師已白頭。", "儒釋道不同，相從苦無由。", "三年游金溪，兀坐顔常愀。", "出門無游從，獨賦臨清流。", "金溪可無僧，孰是西坡儔。", "深房鎖花木，妙供羅珍羞。", "益作潛澗思，剛腸如轉輈。", "魂夢不自禁，夜夜飛山陬。", "前日遇諸塗，一笑忘百憂。", "相視未及語，歸袖風颼颼。", "別來能幾時，不覺歲月遒。", "聞師結蓮社，旦莫事真修。", "我狂似靈運，此志那能投。"]}