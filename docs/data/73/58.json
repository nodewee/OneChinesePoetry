{"author": "孫松壽", "period": "宋", "type": "诗", "title": "賦成都碧雞坊李氏石君", "paragraphs": ["造化小兒斲山骨，幾年流落蛟龍窟。", "太湖一碧浸玻璃，瀾吞浪吐窮奔突。", "瑰奇未許困泥沙，漂出江臯空㟮屼。", "清寒偃蹇如高人，肯向蓬蒿念埋沒。", "曩聞上苑饒奇珍，千形萬狀高嶙峋。", "當年搜索困山海，氊包席裹車轔轔。", "規模豈但肖五嶽，氣象直欲凌三神。", "一朝胡馬窺城下，例隨矢石荒荆榛。", "憐君分落幽人手，不逐爾輩汙塵垢。", "首陽寂寞伯夷清，瀟湘冷落三閭瘦。", "李侯胸中飽雲夢，得君不用斯瓊玖。", "館之舊隠與周旋，竹士松賓三益友。", "相看一洗名利心，眉宇更清元德秀。", "君今幾世德未衰，霜寒玉立癯而壽。", "咄嗟世眼多嗜好，玩形忘理十八九。", "奇章所蓄森琅玕，名標甲乙空紛然。", "到溉奇礓高崒嵂，一擲徒爲負進錢。", "石君於汝非不厚，較其所得無何有，願公世濟此君爲不朽。"]}