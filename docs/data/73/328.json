{"author": "王十朋", "period": "宋", "type": "诗", "title": "再用前韻述懷并簡諸友", "paragraphs": ["太白徉狂喜盃酒，元龍豪氣恥求畝。", "揮毫爛吐風月篇，濟世高談覇王口。", "古人可作誰與歸，白也吾師登可友。", "萬言窗下盃水冷，百尺樓頭鼻聲吼。", "丈夫未遇聊爾耳，肯向權門思炙手。", "凈掃一室安吾貧，晝閲詩書夜星斗。", "休論生天與作佛，靈運甘居丈人後。", "吾儕慎分慕富貴，鳴鼓定須攻冉有。", "但願相從文字樂，交情合向窮中厚。", "倚看前席坐間人，平步登瀛參二九。"]}