{"author": "王十朋", "period": "宋", "type": "诗", "title": "秦望", "paragraphs": ["瞻彼秦望，崇于會稽。", "曷云其崇，登焉而紫。", "孰登是山，西方之人兮。", "瞻彼秦望，輕于會稽。", "曷崇而輕，名之以嬴。", "孰名是山，東方之人兮。", "我登稽山，思禹之績。", "吾儕不魚，繄帝之力。", "我瞻秦望，哀秦之過。", "虐彼黔首，其誰之禍。", "禹駕而游，夏民以休。", "有翼其行，稷卨是謀。", "政轍而狩，嬴隨以仆。", "孰稔其惡，斯高左右。", "孤竹兄弟，殍于首陽。", "山與其人，嘉名孔章。", "谿辱以愚，泉汚以盜。", "物之不幸，名惡而暴。", "浙濤如銀，鑑流如紳。", "濯彼崔嵬，勿汚以秦。"]}