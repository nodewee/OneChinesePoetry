{"author": "王十朋", "period": "宋", "type": "诗", "title": "陳大監餞別用前詩珠字韵以謝", "paragraphs": ["宸廷僥冒先諸儒，寵褒况獲驪龍珠。", "青衫黄牒拜君賜，紅蓮綠水官留都。", "明日扁舟欲東出，訪別長憂礙新律。", "丈人呼酒如韓公，賤子媿非張十一。", "酒闌未放客還家，活火煎泉烹葉嘉。", "西來頻下豫章榻，盛事當作還鄉夸。", "始終尚頼公鞭策，邪正途中知所擇。", "捐軀誓報明主恩，青史庶逃千古責。", "况公自是人中奇，境鄰呂望逢明時。", "行持從橐奉清問，美惡願分嫫與施。"]}