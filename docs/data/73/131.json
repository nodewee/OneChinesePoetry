{"author": "王十朋", "period": "宋", "type": "诗", "title": "送子尚如浙西", "paragraphs": ["嗟我窮居海之角，人物素殊鄒魯俗。", "年雖及冠無交游，孤陋寡聞嗟獨學。", "閉門不出長太息，思得其人共磨琢。", "孫子往從西北來，頭角軒軒真一鶚。", "飄飄逸氣凌雲霄，凜凜高談吐鋒鍔。", "文辭翰墨兩奇絕，世上群兒徒碌碌。", "我昔風期一相遇，欣然握手論心腹。", "衡茅三度枉車軒，書劍連年共燈燭。", "論交自喜得房杜，言志端能效來郝。", "長篇短韵迭賡唱，明月清風共斟酌。", "囊無一錢身不憂，食止一簞貧自樂。", "有友如君復何憾，百不爲多一已足。", "今焉捨我將何之，遂使江鄉復蕭索。", "南國初寒旅雁來，吳江已冷丹楓落。", "惜君不盡與君別，兀坐無言情更惡。", "干戈未息行路難，胡馬今獨飲河洛。", "京國有家歸未得，錢塘此去仍棲託。", "會須徒步謁天子，慨然一吐胸中畧。", "請纓縛虜壯志士，庶使平時語無怍。", "相將煖律破寒梅，驛筒遠寄無辭數。"]}