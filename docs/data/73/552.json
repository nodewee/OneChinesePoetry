{"author": "王十朋", "period": "宋", "type": "诗", "title": "送王司業守永嘉", "paragraphs": ["中興天子初龍翔，臨軒策士當維揚。", "艱難果見異人出，龍虎甲乙俱非常。", "先生大對過晁董，指切時務言激昂。", "麟經絕筆二千載，收拾紙上生光芒。", "自從曲江到今日，勁氣獨得南方强。", "權門用事手可炙，申棖亦減平生剛。", "先生閉門玩爻象，簸弄日月潮之陽。", "帝憂南國命共理，袁連二政俱循良。", "公道方行正人用，詔起韓愈師虞庠。", "先生不作進學解，直言慷慨投封章。", "一麾出守山水郡，十行詔墨加恩光。", "東嘉得賢類京兆，前政有張今有王。", "張公到官席未煖，猶有遺愛如甘棠。", "先生况是儒宗師，斂此大惠施一方。", "入境願問民疾苦，下車宜誅吏奸贓。", "首延璆孺坐賢榻，無使楊墨登門牆。", "河內借恂豈容久，宸衷念賈殊未忘。", "鯫生摳衣恨太晚，執經未獲時登堂。", "私心竊喜父母國，聖恩特許來龔黄。", "願同何堅首率化，歸見潁川鳴鳳凰。"]}