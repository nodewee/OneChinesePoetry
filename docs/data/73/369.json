{"author": "王十朋", "period": "宋", "type": "诗", "title": "游圓超院登挾溪亭次盧公韻", "paragraphs": ["路入剡山腰，風生玉川腋。", "孤亭物外高，雙溪眼中碧。", "山僧作亭知幾春，賞音端怕逢詩人。", "自從妙語發丘壑，遂使絕境多蹄輪。", "我來首訪維摩詰，問訊雙溪自何出。", "發源應與婺溪同，賦物慙無沈郎筆。", "凭欄欲洗名利塵，入眼翻驚客恨新。", "山城重重水如带，可能挽住思鄉人。"]}