{"author": "王十朋", "period": "宋", "type": "诗", "title": "喻叔奇惠川墨", "paragraphs": ["子墨客卿來自蜀，綉川家藏尤不惡。", "明窗研磨出珠玉，客卿於君德良渥。", "嗟予經年客蓮幕，交絕方兄澀囊橐。", "文房諸子亦蕭索，同年於予契非薄。", "特遣卿來助予學，不才拜賜心愧怍。", "客卿之意殊不樂，陶泓毛穎登臺閣。", "陳玄待詔同著作，卿從予游失所託。", "惟清惟靜惟寂寞，但有詩篇日酬酢。"]}