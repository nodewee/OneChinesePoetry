{"author": "王十朋", "period": "宋", "type": "诗", "title": "和韓李花  其一", "paragraphs": ["春風入園林，萬卉以艷爭相夸。", "胡爲此仙李，顔色憔悴堪咨嗟。", "稜稜瘦樹數點雪，半醒半睡風欹斜。", "枯枝膚剝少生意，况有疥癬相孽芽。", "不如免葵及燕麥，妍媚春色摇纖葩。", "下自成蹊直虛語，誰肯顧盼留香車。", "顧我逢春少行樂，老眼日有文書遮。", "自憐衰颯已如許，那更對此愁人花。"]}