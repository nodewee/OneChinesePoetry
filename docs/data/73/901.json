{"author": "王十朋", "period": "宋", "type": "诗", "title": "皇子建王生日", "paragraphs": ["黄花過後梅花前，雲披愛日烘青天。", "月良陰剝陽欲旋，蓂餘八莢時半千。", "鬰葱佳氣燭星躔，帝子來從天日邊。", "淑質岐嶷貌端然，少親師傅學問專。", "六籍奧旨能心傳，百家諸司咸窮研。", "餘事翰墨工詩篇，平居爲善心拳拳。", "君親忠孝尤兩全，放遠聲色塵管絃。", "明窗自結賢聖緣，吾皇知子能擇賢。", "斷自宸衷愛不牽，九重一日丹詔宣。", "歡聲喜氣溢幅員，願王自愛思無愆。", "仰佩天眷奉周旋，保持王體如臨淵。", "日親端士遠佞便，紙上興衰鑒古先。", "誕宸朱邸錫玳筵，鼎來福祿方綿綿。", "不須丹竈求神仙，不用貝葉慕真詮。", "誠存性盡萬善圓，身與國壽俱千年。"]}