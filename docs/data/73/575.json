{"author": "王十朋", "period": "宋", "type": "诗", "title": "和韓燕河南府秀才送周光宗", "paragraphs": ["吾皇尚柔理，北客來輸平。", "投戈講文藝，虞庠萃群英。", "藹藹六年間，人物如西京。", "菁莪各成材，龍虎巍標名。", "東嘉號多士，半作鴻都生。", "昭然藻鑑中，不負事業精。", "先進日通顯，天衢作雷轟。", "後生益可畏，行藝方蜚聲。", "賢哉汝南丈，頭角令人驚。", "撐腸飽文史，欲振三年鳴。", "偃蹇未如志，造物殊無情。", "歸來務遵養，絕意蝸角爭。", "高堂有慈親，祿養須大烹。", "壯懷不能已，千里提短檠。", "掉頭脫塵鞅，舉翼摩太清。", "賤子忝交末，平生荷推誠。", "緬懷去年春，駕言共西征。", "悠悠舊時路，君今獨先行。", "江梅弄春色，愛日烘新晴。", "勿憚行役苦，會見歸來榮。"]}