{"author": "王十朋", "period": "宋", "type": "诗", "title": "鑑湖行", "paragraphs": ["蒼蒼凉凉紅日生，葱葱鬰鬰佳氣橫。", "鑑湖春色三百里，桃花水漲扁舟行。", "花間啼鳥傳春意，聲落行舟驚夢寐。", "胡牀兀坐心境清，轉覓湖山有風味。", "鑑中風物幾經春，身在鑑中思古人。", "禹迹茫茫千載後，疏鑿功歸馬太守。", "太守湖成坐鬼責，後代風流屬狂客。", "狂客不長家鑑湖，惟有漁人至今得。", "日暮東風吹棹回，花枝照眼入蓬萊。", "回首湖山何處是，欵乃聲中畫圖裏。"]}