{"author": "王十朋", "period": "宋", "type": "诗", "title": "次韻季仲默見寄", "paragraphs": ["予少擇交游，有友四五子。", "仲默姿不凡，好學喜觀史。", "寄我新詩章，我驚欲掩耳。", "昔日心未降，而今已降矣。", "我久事章句，滋味一盃水。", "平生况多愚，於己不自揣。", "林間等蟬噪，井底作蛙視。", "今焉見君詩，吾誠二蟲比。", "豈敢妬且熱，低頭拜不止。", "思欲和其音，兀坐輙忘起。", "沉吟竟不成，徒覺倦兩髀。", "從今焚筆硯，不復坐書几。"]}