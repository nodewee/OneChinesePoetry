{"author": "王十朋", "period": "宋", "type": "诗", "title": "會稽三賢祠詩 旌忠廟", "paragraphs": ["國家徃徃艱難中，搢紳節義掃地空。", "靖康有一忠愍公，建炎獨有唐侯忠。", "唐侯爵位何曾隆，身居行伍儕羆熊。", "平生經史漫不通，嚴霜烈日藴在衷。", "憤然一奮不顧躬，太尉奪笏嗟怱怱。", "子房鐵椎計已窮，張巡就縛氣尚雄。", "杲卿鋸解駡未終，忠血義肉塗地紅。", "烈氣英魂薄蒼穹，事驚朝野聞帝聰。", "立廟旌忠浙江東，睢陽雙廟同高風。", "名書青史等岱崧，當時開門誰納戎，貽臭千古如蛆蟲。"]}