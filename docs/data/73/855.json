{"author": "王十朋", "period": "宋", "type": "诗", "title": "次韵濮十太尉題禹穴", "paragraphs": ["寰瀛三十六名郡，越在東南雄四鎮。", "宛委周回三百里，草木山川有光潤。", "秦山鑑水藴秀異，人物風流夸漢晉。", "傳聞禹穴自太史，好古無人若爲問。", "杖屨飄然尋洞天，照眼千巖若攢刃。", "細看盤石心愈疑，遐想丹書氣猶振。", "禹貢無傳豈其闕，遁甲所書何足訓。", "彜倫敘自九疇錫，水土平繇五行順。", "洛書六十有五字，王業巍巍此途進。", "八卷飛沉天與泉，茲說荒唐理難信。", "吾儕去古恨大遠，企首難窺禹牆仞。", "穴傍有井清且甘，一酌端能洗驕吝。"]}