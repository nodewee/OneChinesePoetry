{"author": "王十朋", "period": "宋", "type": "诗", "title": "和韓秋懷十一首  其八", "paragraphs": ["賢關藹多士，頭角爭軒軒。", "中有倦游客，虛名厭馳奔。", "學爲忠與孝，思踐陽城言。", "高秋賦歸去，戯舞庭闈前。", "東園柿栗熟，採摘供盤餐。", "兄弟各賦詩，集作棣蕚編。", "甲乙二孺子，日誦言半千。", "學語三歲時，笑味生甜酸。", "欣然動我懷，長夜不成眠。", "歸來有此樂，亦可終殘年。"]}