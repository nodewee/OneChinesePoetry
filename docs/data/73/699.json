{"author": "王十朋", "period": "宋", "type": "诗", "title": "陳大監用賞梅韻以贈依韵酬之", "paragraphs": ["潁川丈人賢矣哉，青眼喜爲清流開。", "詩章翰墨兩奇絕，筆下一字無塵埃。", "品題人物奬後進，搢紳樂善公爲魁。", "東嘉賤子生太晚，猶幸識此真人才。", "朅來西游也不惡，錦囊所得俱瓊瑰。", "區區科第何足道，此行似爲詩篇來。", "客中拜貺更重複，丙穴魚及郫筒杯。", "寒鄉故舊問歸橐，首言带得公詩回。"]}