{"author": "王十朋", "period": "宋", "type": "诗", "title": "孟甲孟乙好蓄古錢因示以詩", "paragraphs": ["世人多好錢，今汝獨好古。", "書中閲平準，壁上按圖譜。", "廣拾漢五銖，遠及周九府。", "惜哉生我家，此物罕曾覩。", "百中時得一，喜笑見眉宇。", "所蓄雖不多，其志頗可取。", "閭閻富家子，繞床堆阿堵。", "一字不識丁，碌碌何足數。", "更宜移此力，典墳讀三五。", "縱未到聖賢，定可過乃父。"]}