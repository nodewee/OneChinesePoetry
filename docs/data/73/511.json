{"author": "王十朋", "period": "宋", "type": "诗", "title": "雨止復用前韻", "paragraphs": ["水枯秧老農欲雨，麥黄桑綠蠶欲晴。", "一朝大霈滿四澤，雲收霧掃天還清。", "曰暘曰雨豈人力，聖德仰荷吾君明。", "廟堂况無癡宰相，不怕泥濘妨牛行。", "布穀催耕最知務，鳴鳩呼婦殊有情。", "平原出水雲吐日，陰陽得所無戰爭。", "明日陽光照臨足，今日陽烏已先浴。"]}