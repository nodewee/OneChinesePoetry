{"author": "王十朋", "period": "宋", "type": "诗", "title": "縣學落成百韻", "paragraphs": ["炎正中微後，皇家再造年。", "斯文天未喪，吾道聖相傳。", "黼扆端周冕，巖廊拱舜絃。", "宸章麗朝日，奎畫煥中天。", "賈馬朝丹闕，皇夔捧御筵。", "雲龍慶相遇，星鳳快爭先。", "金馬袍披錦，戎亭帳褫氊。", "崇儒符漢武，復古慕周宣。", "方議成均制，仍增博士員。", "佇觀旂茷茷，行賁帛戔戔。", "詞賦揚群彥，賢良策萬全。", "圜橋漢億萬，鼓篋魯三千。", "狂客休歌鳳，騷人肯釣鯿。", "文風暢蠻貊，士氣壓腥羶。", "王化誠無外，吾邦素自偏。", "魚鹽人競習，刀筆世相沿。", "甘學樊遲稼，紛求許汜田。", "揶揄戲縫掖，膜唄奉真詮。", "未振寒鄉陋，那經殺氣纏。", "閭閻森白刃，庠序燎寒煙。", "斷簡嗟何考，青衿痛自憐。", "詩存傷瓠葉，禮廢憶豚肩。", "磬碎交州石，弓焚矍相弦。", "水流空渙渙，草碧自芊芊。", "有識思興起，無知分棄捐。", "桑弧誰復射，城闕孰思還。", "弟子貧原憲，先生冷鄭虔。", "嗣音幾泯滅，素業遂迍邅。", "屢應三年詔，曾微萬選錢。", "龍門無幾到，虎榜不多聯。", "愈賦徒傷感，郊腸厭炒煎。", "儒冠空嘆誤，鐵硯莫知研。", "白日非偏照，寒灰自不然。", "百年嗟委靡，今日幸夤緣。", "令尹真人傑，同僚命世賢。", "崔丞老文學，梅尉舊神仙。", "樂善誠何篤，承流志更專。", "下車傷弊俗，修泮慕遺編。", "浮議疇能奪，良謀斷不愆。", "商財方萃聚，卜日肯遷延。", "役命諸生董，基謀爽塏遷。", "鄧林搜蓊鬰，淇竹翦嬋娟。", "祕殿雄千尺，脩廊跨百廛。", "虹梁掛天宇，雲棟軼星躔。", "縹縹飛鴛瓦，沉沉耀采椽。", "沚茂春色早，壇杏午陰圓。", "方沼分寒溜，明窗瞰碧漣。", "前山昂馬首，勝地奪龍眠。", "瀑水靈源近，簫峯秀色妍。", "規模何廓廓，氣象更綿綿。", "先聖風流遠，新宮象貌鮮。", "森羅龍衮列，肅穆雁行連。", "劍珮星辰上，丹青日月邊。", "衣裳明黼黻，冠冕飾紘綖。", "祀事脩崇報，心齋務至蠲。", "新儀仍再習，吉日已重涓。", "漏箭催庭燎，鸞刀待餼牽。", "充庭端弁服，夾道擁車駢。", "秉笏趍帷幄，升階省豆籩。", "馨香登黍稷，肥腯薦牲牷。", "蔬擷羅芹藻，魚羞備薧鱻。", "犧尊澄玉液，寶篆噴龍涎。", "薦裸仍更貌，觀瞻競曲拳。", "禮文稽戴鄭，樂舞奏韶卷。", "設禮筵初秩，登門屨已填。", "盍簪聯桂玉，紉佩雜蘭荃。", "飾喜捐絲竹，論文具管牋。", "獻酬咸僂傴，進退各周旋。", "揮麈談飛屑，濡毫思湧泉。", "妙詞歌郢客，醉墨灑張顛。", "共喜從于邁，俱忘詠式遄。", "武紛堂上接，衣擁坐隅褰。", "父鄙金籯滿，師誇腹笥便。", "雩風開性柳，教雨長材楩。", "鼓瑟求曾點，攀鱗至閔騫。", "水平翻振鷺，天闊戾飛鳶。", "鶑思友遷木，驊群盡著鞭。", "草空收七壁，雀過墮三鱣。", "道也將行矣，辰乎盍勉旃。", "搜尋羅簡札，點勘費丹鉛。", "潔浄窮爻象，溫柔考注箋。", "典謨稽古學，倉制究殘編。", "異教排韓子，遺絰抱玉川。", "壯夫羞篆刻，童子悟幽玄。", "道德勤鑽仰，文章變儼駢。", "科名真溷爾，翰墨蓋游焉。", "雪耻終興越，成功必覇燕。", "真成兩闕里，別是一陶甄。", "化出文翁表，功居范甯前。", "聲莘終不朽，琬琰豈須鎸。", "未學成鳩拙，窮居類兔跧。", "腸枯無錦綉，門冷乏貂蟬。", "簞食雖云樂，藜牀已厭穿。", "室空司馬壁，食窘魯公饘。", "誤拜殽陵賜，長懷渭水畋。", "斷絃音寂寞，抱玉涕潺湲。", "覽鏡時猶在，焚舟志益堅。", "燕歸欣遇厦，魚得敢忘筌。", "願赴功名會，終歸造化權。", "唯憑大爐火，早晚鑄顔淵。"]}