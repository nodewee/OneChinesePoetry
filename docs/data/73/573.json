{"author": "王十朋", "period": "宋", "type": "诗", "title": "和韓聽穎師琴", "paragraphs": ["七絃自相語，唱予仍和汝。", "千指忽凄凉，騷人悲戰場。", "大絃溫和小消越，惠風夷韻參悠揚。", "琴瑟鳴寒泉，儀儀舞鸞凰。", "山高水遠聽愈淡，花奴羯鼓聲方彊。", "施生幽雅士，不好笙與篁。", "千金買焦尾，悠然坐藜牀。", "顧我非知音，感激涕自滂。", "三聽輒三嘆，羲皇在我虀鹽腸。"]}