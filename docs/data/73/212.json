{"author": "王十朋", "period": "宋", "type": "诗", "title": "送羅生少陸", "paragraphs": ["羅生黄山來，從我梅溪游。", "齒髮最年少，學問能自修。", "短檠照深夜，細字書蠅頭。", "大業心欲潛，遺編力旁搜。", "新文有佳趣，日進殊未休。", "吾愧河汾翁，子學常與收。", "行將拭老眼，萬里看驊騮。", "一葉下庭臯，大火當西流。", "遥望河陽雲，俄登李膺舟。", "交朋重惜別，挽袖終不留。", "吾腸百鍊剛，亦作繭緒抽。", "籍也不吾叛，尋盟定高秋。"]}