{"author": "王十朋", "period": "宋", "type": "诗", "title": "送章生端武", "paragraphs": ["麟經絕筆今幾年，學者異說何紛然。", "操矛入室務相伐，誰能浚井得美泉。", "梅溪野人獨好古，遺經獨抱期心傳。", "從予講論有趙陸，得趣往往忘蹄筌。", "章生妙齡固可畏，聖經賢傳思窮研。", "贏糧遠來若有意，席未及暖俄言還。", "豈厭先生紙上語，奧境不見徒留連。", "春秋明日遂東矣，情鍾我輩徒拳拳。"]}