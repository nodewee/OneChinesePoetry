{"author": "王十朋", "period": "宋", "type": "诗", "title": "宋孝先示讀自寬集復用前韻", "paragraphs": ["淵明酷愛尊中酒，季子貧無負郭畝。", "我生薄與二子同，俯仰人間亦緣口。", "一室蕭然僅容膝，毛穎陶泓自相友。", "會心終日雌聲讀，排悶有時粗氣吼。", "感秋詩集名自寬，雕琢更慙非妙手。", "篇章不工如子固，聲名敢望星之斗。", "宋生輙作過情語，十韻殷勤爲跋後。", "譽之韓柳誰敢當，意古語奇吾豈有。", "何如操矛時入室，鍼我膏肓乃相厚。", "床頭周易深且神，毋惜徃來論六九。"]}