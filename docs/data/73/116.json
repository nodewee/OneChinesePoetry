{"author": "王十朋", "period": "宋", "type": "诗", "title": "答毛唐卿虞卿借昌黎集", "paragraphs": ["予少不知學古難，學古直欲學到韓。", "柰何韓實不易學，怛覺晝夜心力殫。", "茫然故步亦已失，有類壽陵學邯鄲。", "雖然予心未肯已，尚欲勉强求其端。", "跬步不休效駑馬，千里未至空長嘆。", "羨君兄弟俱早慧，家學豈止傳柔溫。", "聖經賢傳飫已久，百家諸子皆蠹殘。", "學文要須學韓子，此外衆說徒曼曼。", "韓子皇皇慕仁義，力排佛老回狂瀾。", "三百年來道益貴，太山北斗世仰觀。", "我生于今望之遠，時時開卷相欣懽。", "豈惟廬陵惜舊本，我亦惜此祇自看。", "子今欲假敢違命，願子寶之同琅玕。"]}