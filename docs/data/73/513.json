{"author": "王十朋", "period": "宋", "type": "诗", "title": "再用前韻勉諸友", "paragraphs": ["蠶婦欲晴農欲雨，書生事業無雨晴。", "况茲長日足可惜，薰風入戶精神清。", "虛窗文字遮眼暗，短檠燈火通宵明。", "紙爲良田力耕穫，一廛稼穡嗤許行。", "太山北斗仰韓子，千態萬狀窮周情。", "群居涵養務渾厚，藩籬剖破銷紛爭。", "拭目天衢驤驥足，下視汙池雀兒浴。"]}