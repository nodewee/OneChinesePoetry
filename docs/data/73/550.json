{"author": "王十朋", "period": "宋", "type": "诗", "title": "同舍再約賞梅用前韻", "paragraphs": ["梅溪野人真野哉，老眼長爲寒梅開。", "朅來西湖探春色，濡毫一洗匈襟埃。", "却將梅花比和靖，花與人物俱奇魁。", "同行二十五佳客，一一盡是離騷才。", "新詩一出花價長，穅秕桃李奴玫瑰。", "湖山已槁處士骨，風月未厭吾儕來。", "欣聞好事約重賞，準擬餐玉嘗春盃。", "預辦長牋收白雪，載取十里清香回。"]}