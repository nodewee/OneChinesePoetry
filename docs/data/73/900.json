{"author": "王十朋", "period": "宋", "type": "诗", "title": "次韵韶美送劉夷叔二詩 贈韶美", "paragraphs": ["西南有佳士，岷峨秀匈中。", "標高語更妙，寫出岷峨容。", "青天道路難，冥冥慕蜚鴻。", "翩然下人間，海闊洪濤舂。", "尋幽入禹穴，杖屨誰相從。", "萬卷蟠腹笥，一榻眠禪叢。", "時來訪予語，自愧賢非戎。", "世態冷處薄，交情淡中濃。", "去歲鑑湖別，分甘老巖松。", "行藏果誰使，離合情無窮。", "田園有深約，耘耔當自充。", "異時甌蜀間，林下見兩翁。"]}