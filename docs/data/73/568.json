{"author": "王十朋", "period": "宋", "type": "诗", "title": "和韓桃源圖", "paragraphs": ["嬴秦斬新開混茫，傲睨前古無虞唐。", "詩書爲灰儒鬼哭，李斯秉筆中書堂。", "長城丁壯無還者，送徒更住驪山下。", "避世高人何所之，出門永與家鄉辭。", "入山惟恐不深遠，豈是得已巢於斯。", "來時六合爲秦室，未省今爲何歲日。", "吏不到門租不輸，子長丁添更何卹。", "春入山中桃自花，招邀隠侶傾流霞。", "男耕女織自婚嫁，派別支分都幾家。", "誰泛漁舟迷處所，山開洞闢聞人語。", "乍相驚問卒相歡，設酒烹鷄講賓主。", "可憐秦事已茫然，帝業初期萬萬年。", "猶道祖龍長在世，豈知異姓早三傳。", "鄰里殷勤爭餉饋，人情與世無相異。", "未信壺中別有天，却訝身游與夢寐。", "山花亂眼鳥哀鳴，數日留連喜復驚。", "更從洞口尋鄉路，逢人欲話疑非情。", "異日扁舟欲重顧，水眩山迷紅日暮。", "後來圖畫了非真，作誌淵明乃晉人。"]}