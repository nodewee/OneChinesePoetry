{"author": "王十朋", "period": "宋", "type": "诗", "title": "次韻表叔余叔成示兒", "paragraphs": ["父子乃天性，鍾情誰不然。", "教之以義方，先賢有名言。", "日嚴在所尚，私念宜舍旃。", "君子不自教，遣隨師友肩。", "青紫乃餘事，要當知聖賢。", "居家務孝弟，立行防悔愆。", "窮當慕顔回，達勿爲公孫。", "庶幾幼所學，終身可行焉。", "不見下邳丈，秀發從妙年。", "束書入賢關，日與英雋聯。", "忽作何蕃歸，甘旨奉晨昏。", "丘園事高尚，腹笥常便便。", "過庭有奇兒，詩禮得家傳。", "勉哉尊所聞，慎勿學鄉原。"]}