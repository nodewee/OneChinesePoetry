{"author": "王十朋", "period": "宋", "type": "诗", "title": "陳元佐和詩贈以前韻", "paragraphs": ["無功懶仕由堪酒，故向東臯事田畝。", "自慚耕稼非老農，歲入何曾給糊口。", "通功易事媿無術，謾闢書齋會鄉友。", "出技慙如鼯鼠窮，說法强爲師子吼。", "交游漸覺不在眼，老拙自知當縮手。", "陳生慷慨真可人，文似良金膽如斗。", "論交何止十年前，耐久遥期十年後。", "把酒殷勤問黄菊，十年故舊寧多有。", "士窮要使節義敦，不見韓公稱子厚。", "北窗捉筆書惡詩，醉中戯贈陳三九。"]}