{"author": "王十朋", "period": "宋", "type": "诗", "title": "會稽三賢祠詩 吳先生祠", "paragraphs": ["安定先生賢矣哉，一時高第俱英材。", "詵然達者播廊廟，貧賤亦足光蓬萊。", "會稽吳君更超絕，至今士子猶能說。", "講堂鳴鼓規使君，可使清風聳朝烈。", "求田問舍遺子孫，錢愚地僻何紛紛。", "不惜池塘種芹藥，一段奇事前無聞。", "君不見唐室蓬山稱賀老，乞得鑑湖歸去好。", "却將儒服變流沙，更遣門闌亦歸道。", "又不見晉朝名士高陽公，才名上下王謝中。", "乃心欲出三界外，山陰宅化瞿曇宮。", "先生識見高流俗，不作二公緣禍福。", "寄語多才鄭廣文，乞與毫端記高躅。"]}