{"author": "王十朋", "period": "宋", "type": "诗", "title": "次韻謙仲見寄", "paragraphs": ["湖山藍黛青，湖水琉璃碧。", "我時湖邊游，山水正秋色。", "詩翁偶乘興，來作湖邊客。", "談鋒兩初交，意氣已相得。", "詩壇予與盟，文會公爲伯。", "豪詞肆滂沛，淡語入幽寂。", "心匠巧雕斵，物態窮搜覓。", "壯哉五言城，卓爾萬仞壁。", "初疑公腸胃，百怪所窟宅。", "吐氣干雲霄，宜欲鬭霹靂。", "妙奪解牛術，奏刀聲砉剨。", "我才寸莛微，洪鍾詎能擊。", "又如鳴蟋蟀，啾然和金石。", "未窺學藩籬，敢語討奧賾。", "繆爲馬慕韓，浪作赤效白。", "奬拔非所蒙，猖狂固宜責。", "新篇又拜嘉，開緘光豔射。", "藏之比明珠，長使夜照席。", "惜哉不遇時，豈爲臧倉隔。", "儒冠五十年，世路疲行役。", "操矛赴文場，戰藝輙敗北。", "書劍兩無成，泥塗困蹤跡。", "龍鍾似東野，窮愁攬懷臆。", "空吟三百篇，高視古無敵。", "霜風剪林木，黄葉滿澤國。", "我思公不見，羸馬未能策。", "恨無神仙術，安得生兩翼。", "因召管城穎，免冠加拂拭。", "書帛寄征鴻，心目兩俱極。"]}