{"author": "王十朋", "period": "宋", "type": "诗", "title": "潘岐哥", "paragraphs": ["君不見鳳之雛，驥之子，潘家岐哥無乃是。", "鶴溪仙子降英靈，雁蕩名山鍾秀美。", "顔色純明白玉璞，精神皎潔秋江水。", "胸中之氣已吞牛，開眼睛光如虎視。", "此兒奇絕非常兒，小子觀人蓋多矣。", "寧非漢代偷桃朔，別是唐家謫仙李。", "愚知先生百不憂，但患此兒名盛耳。", "先生才高爵未綰，頼渠力振家聲起。", "鹿巖他日築高門，車馬煌煌塞閭里。"]}