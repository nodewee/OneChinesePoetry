{"author": "王十朋", "period": "宋", "type": "诗", "title": "送胡正字分韵得來字", "paragraphs": ["武夷之山高崔嵬，武夷先生賢矣哉。", "山中高卧似孤竹，顔蒼節勁清無埃。", "吾君養老過西伯，不遠千里歸乎來。", "胸中萬卷可醫國，首薦廊廟真人才。", "人言朝奏暮必逐，天顔獨爲忠言開。", "崇文三館不浪闢，端爲天下收奇瓌。", "平時論議即涵養，富貴豈以三緘媒。", "西京老儒作符命，蒼黄投閣良可哀。", "何如皇朝有歐范，開口不憚干霆雷。", "先生學力到前輩，一時盛事光麟臺。", "宸衷宵旰急忠讜，佇觀前席延鄒枚。", "先生掉頭竟不往，扁舟自載高風回。", "道山游從盡英雋，顧我晚進寧容陪。", "梅花滿枝柳弄色，賦詩送別同銜杯。", "吾廬三徑亦荒草，松菊怪我何遲徊。"]}