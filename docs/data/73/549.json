{"author": "王十朋", "period": "宋", "type": "诗", "title": "臘日與守約同舍賞梅西湖", "paragraphs": ["西湖處士安在哉，湖山如舊梅花開。", "見花如見處士面，神清骨冷無纖埃。", "不將時節較早晚，風味自是花中魁。", "暗香和月入佳句，壓盡今古無詩才。", "武林深處景益勝，十里眼界多瓊瑰。", "北枝貪睡南枝醒，枝屨得得攙出來。", "旅中茲游殊不惡，况有佳友銜清杯。", "手折林間一枝雪，頭上带得新春回。"]}