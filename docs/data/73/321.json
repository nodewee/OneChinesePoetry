{"author": "王十朋", "period": "宋", "type": "诗", "title": "林知常惠白酒六尊仍示酒法作十韻謝之", "paragraphs": ["老去生涯付盃酒，種秫辛勤三百畝。", "東臯遺法嗟失傳，蜜汁虀漿不通口。", "邇來軟飽經月無，豈有清歡對朋友。", "百錢强就村媼醉，終夜蔬腸作雷吼。", "先生祇把文字耕，妙意能施杜康手。", "憐我新愁餘萬斛，那更澆腸無五斗。", "分惠青州六從事，秘法兼蒙傳肘後。", "便同北海歌不空，免似東坡歎烏有。", "嗟予偃蹇老更饕，感激故人情意厚。", "會須續遣白衣來，籬畔黄花欲重九。"]}