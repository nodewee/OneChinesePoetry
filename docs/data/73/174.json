{"author": "王十朋", "period": "宋", "type": "诗", "title": "幽居三詠 丁香花", "paragraphs": ["玄冬萬木落如掃，苦恨江梅開不早。", "誰言菊後便無花，更有丁香慰枯槁。", "雨膏碧葉剪琉璃，風薦幽葩噴龍腦。", "小軒深院夜凄清，月白霜寒天色好。", "素面含情宋玉愁，仙肌带濕真妃澡。", "何人爲取藥中名，端爲花能除病惱。", "我時獨步瓊枝邊，相向無言意傾倒。", "臨風三嗅更徘徊，研墨爲花加品藻。"]}