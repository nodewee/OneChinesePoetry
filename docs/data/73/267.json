{"author": "王十朋", "period": "宋", "type": "诗", "title": "別宋孝先", "paragraphs": ["楚臺風騷客，遥遥有奇孫。", "去歲始識面，未遑叩淵源。", "但見眉宇間，一點陽春溫。", "琴書忽來游，文字獲細論。", "經術有根蒂，詞章富波瀾。", "時時戯翰墨，動輒千萬言。", "子固予所畏，語蒙子推尊。", "予嘗語所學，文當氣爲先。", "氣治古可到，何止科第間。", "子賢且樂善，服膺每拳拳。", "臨行出新詩，殷勤記諸篇。", "好學見雅志，予言未應然。", "惜哉有離別，後會何夤緣。", "男兒各自勉，事業無窮年。"]}