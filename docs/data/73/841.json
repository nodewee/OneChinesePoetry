{"author": "王十朋", "period": "宋", "type": "诗", "title": "和昌齡弟見寄", "paragraphs": ["經年游宦思家鄉，枕間魂夢長飛揚。", "甌越相望數百里，魚雁來徃安能常。", "水綠蓮紅王儉幕，我愧才踈筆常閣。", "居官不事羨長卿，執一無權猶子莫。", "昔年姜被今獨眠，何時更作三珠連。", "左原風物亦不惡，溪蓴抽絲蕨吐拳。", "阿連春草詩篇好，勸我歸來宜及早。", "代笠亭前烟雨中，共把鋤犁寧待老。"]}