{"author": "王十朋", "period": "宋", "type": "诗", "title": "謝李侍郎贈御書", "paragraphs": ["君不見西京孝武稱材雄，致治欲與唐虞同。", "詔求賢良論闕政，翻取曲學公孫弘。", "又不見文宗在唐號儒雅，制詔勤勤策群下。", "劉蕡切直棄不收，卒使太阿歸宦者。", "吾皇策士親臨軒，不爲故事求空言。", "猶疑有司效馮宿，或恐前列登公孫。", "九天賜下飛奎翰，照眼昭回悼雲漢。", "抑尚忠諛有訓詞，品題高下由宸斷。", "儒宗被命持文衡，銀鈎拜賜恩非輕。", "歸將樂石刊聖語，分貺下及狂愚生。", "畎畆惓倦蓄忠憤，射策自慙言不盡。", "它日倘陪鴛鷺行，願效魏公攄底藴。"]}