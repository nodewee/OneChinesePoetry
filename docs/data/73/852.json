{"author": "王十朋", "period": "宋", "type": "诗", "title": "次韵濮十太尉喜雨", "paragraphs": ["去歲秋大水，民食方苦艱。", "丁壯尚流離，而况白與班。", "今春又不雨，事與安危関。", "使符下列郡，呼雩舞童鬟。", "投文責老龍，貪睡何癡頑。", "我聞救災術，迺在人事間。", "興師古有衛，决獄唐稱顔。", "年因弔伐有，雨送軺車還。", "嗟此旱魃虐，和氣知誰干。", "半歲幸一雨，人心寧不歡。", "麥秀禾可植，田里庶少安。", "上紓當宁憂，吏責亦稍寬。", "我家簫峯下，山長路漫漫。", "東臯有先業，頗亦知艱難。", "歸耕願及早，免起將蕪嘆。"]}