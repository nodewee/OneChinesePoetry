{"author": "裴度", "period": "唐", "type": "诗", "title": "西池送白二十二東歸兼寄令狐相公聯句", "paragraphs": ["促坐宴回塘，送君歸洛陽。", "彼都留上宰，爲我說中腸。", "威鳳池邊別，冥鴻天際翔。", "披雲見居守，望日拜封章。", "春盡年華少，舟通景氣長。", "送行歡共惜，寄遠意難忘。", "東道瞻軒蓋，西園醉羽觴。", "謝公深眷眄，商皓信輝光。", "舊德推三友，新篇代八行。"]}