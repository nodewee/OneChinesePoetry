{"author": "王洋", "period": "宋", "type": "诗", "title": "和李希言仙山書事", "paragraphs": ["五年萍梗蹤，所向隨波流。", "請言初起時，皇輿向吳頭。", "觸目多變異，論心鮮朋儔。", "願借谷生筆，慚非奕者秋。", "憶昨元年中，紫墟拜松楸。", "搶攘逃賊庭，斂退勇自收。", "況知踳駮才，豈副英俊求。", "摧折縱俯仰，旋澁難調柔。", "放意山水間，恐合成窮捜。", "人事喜乖誤，奔茫赴南州。", "每緣身外交，不愜心事幽。", "有時塵壤際，獨羡滄海舟。", "平生欲往願，夢想從之遊。", "近者明詔寬，汰核真良謀。", "飛集任鳬雁，縱遣無半留。", "乃得陪髙人，一散百慮憂。", "艱難健兒貴，武爵輕公侯。", "吾徒合何如，甘分宜相投。", "況彼四士者，髙清懷遠邱。", "雍容秦中吟，激烈塞上謳。", "得失有如此，飄零晤良游。"]}