{"author": "顏真卿", "period": "唐", "type": "诗", "title": "三言擬五雜組聯句", "paragraphs": ["五雜組，盤上葅。", "往復還，頭嬾梳。", "不得已，罾裏魚。", "五雜組，郊外蕪。", "往復還，櫪上駒。", "不得已，谷中愚。", "五雜組，繡與錦。", "往復還，興又寢。", "不得已，病伏枕。", "五雜組，酒與肉。", "往復還，東籬菊。", "不得已，醉便宿。", "五雜組，闤闠間。", "往復還，門上關。", "不得已，鬢毛斑。", "五雜組，繡紋線。", "往復還，春來燕。", "不得已，入征戰。"]}