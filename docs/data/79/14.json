{"author": "王洋", "period": "宋", "type": "诗", "title": "代徐思遠謝張季萬", "paragraphs": ["淳風嘆遼遠，友道傷澆漓。", "交情比一線，斷續同羈縻。", "仁惇既難合，義重亦不支。", "寒谷少温律，衡門自寒扉。", "亦聞豪俠地，風月滿臺池。", "可憐伏雌客，出往無所施。", "淮鄉有病客，波浪逐淪彌。", "中流失舟檝，宛在水中泜。", "請叙先世德，繚遶窮方維。", "始奉華陰組，繼迹東南馳。", "道有海內譽，經爲淮上師。", "聞風事鑽仰，極力忘憊疲。", "求精析晉豕，辨僞正褒漦。", "大逐千里鵬，小察一寸鰭。", "旌善類騁駿，誅姦如戮鯢。", "魚蟲蛙蝦蛤，瑣瑣俱不遺。", "筆陣驥逸野，詞鋒江斬螭。", "導江派海尾，疏源河鑿岯。", "立言經寓宇，刊行結防隄。", "禮樂尊中國，春秋揮四夷。", "書謡切頌帝，詩化淑歌妃。", "德苑心潛遠，文帷性自嬉。", "謀心千古近，張目萬人睢。", "觀範推難習，同肩歎莫追。", "窮榮探沓默，測遠極奫而。", "奚事千張錦，真成一角犀。", "聽言真靡靡，觀行自披披。", "里薦書頻上，天恩澤屢垂。", "翼沖宜遂奮，羽困奈輕摧。", "賤子承前緒，遺蹤恨久違。", "智髙思引望，愚下顧難移。", "前業皆紛放，今懷孰怨咨。", "志存宜自勵，聰失僕安祈。", "碌碌追香餌，規規拾腐劙。", "戴盆思倬漢，屋蔀蔽朝曦。", "流落真難似，衣冠愧未宜。", "敢思千里潤，但覬一環溪。", "自分無修翮，何人整困泥。", "及門初著足，投分乃知歸。", "袞袞窺儒海，汪汪見量陂。", "風流饒灑落，矩度盡逶迤。", "附尾蠅方借，餘斑豹幸窺。", "自從柸與共，不覺歲踰朞。", "飲德初難料，蒙庥久尚疑。", "篇章時繼續，杖屦屢追隨。", "乍履雲衢便，俱亡客路危。", "與錢寬剩酒，裹飯接殘炊。", "揣質恩奚自，知公德不漓。", "煦濡三尺澤，和暖一囊衣。", "盛事真驚俗，神髙解起痿。", "老軀財脫病，稚子孰言肥。", "慰薦增今喜，栽培任夙期。", "此身如寄託，畢願服耕耛。", "悲此孤根弱，愁先百草萎。", "名卿宜達理，直道不容私。", "飲德寧辭醉，餐和不恨饑。", "頓忘前事迫，復慮異時悲。", "東閣雖開館，淄川只下帷。", "可能嘗燕樂，獨肯念貧羸。", "肉骨非無藥，還生信有醫。", "論情惟藉口，此病敢言腓。", "枯鮒長思水，官蛙幸給糜。", "承庥宜足矣，去德如何之。", "道義終祈合，形骸聽易睽。", "借籌難獻策，罄竹莫陳詞。", "君子真雄觀，幽人乏令姿。", "甘貪寧守魯，事大復貧齊。", "已佩添年藥，還吟起病詩。", "命疏從我薄，情解爲君怡。", "聊述蕪詞拙，章成復自嗤。"]}