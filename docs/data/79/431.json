{"author": "吳越失姓名人", "period": "唐", "type": "诗", "title": "御製春遊長句", "paragraphs": ["天意分明道已光，春遊嘉景勝仙鄉。", "玉爐煙直風初靜，銀漢雲銷日正長。", "柳帶似眉全展綠，杏苞似臉半開香。", "黃鶯歷歷啼紅樹，紫燕關關語畫梁。", "低檻晚晴籠翡翠，小池波暖浴鴛鴦。", "馬嘶廣陌貪新草，人醉花堤怕夕陽。", "比屋管弦呈妙曲，連營羅綺鬬時妝。", "全吳霸越千年後，獨此昇平顯萬方。"]}