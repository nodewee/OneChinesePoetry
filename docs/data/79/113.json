{"author": "閻德隱", "period": "唐", "type": "诗", "title": "薛王花燭行", "paragraphs": ["王子仙車下鳳臺，紫纓金勒馭龍媒。", "□□□□□□出，環佩鏘鏘天上來。", "鳷鵲樓前雲半捲，鴛鴦殿上月裴回。", "玉盤錯落銀燈照，珠帳𤫩瓏寶扇開。", "盈盈二八誰家子，紅粉新妝勝桃李。", "從來六行比齊姜，自許千門奉楚王。", "楚王宮裏能服飾，顧盼傾城復傾國。", "合歡錦帶蒲萄花，連理香裙石榴色。", "金爐半夜起氛氳，翡翠被重蘇合熏。", "不學曹王遇神女，莫言羅敷邀使君。", "同心婉娩若琴瑟，更笑天河有靈匹。", "一朝福履盛王門，百代光輝增帝室。", "富貴榮華實可憐，路傍觀者謂神仙。", "祗應早得淮南術，會見雙飛入紫煙。"]}