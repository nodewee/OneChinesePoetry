{"author": "王洋", "period": "宋", "type": "诗", "title": "明妃曲", "paragraphs": ["漢宫沈沈凝紫煙，妾身一入知幾年。", "樓髙秋月照清夜，亭暖春花熏醉眠。", "憶初送我辭親戚，便擬光華列旌戟。", "君門安得似人間，咫尺千山萬山隔。", "花月朝朝空暮暮，長戀朱顔不如故。", "內家車子散金錢，安得此身霑雨露。", "忽聞花宫選羅綺，單于來朝漢天子。", "但言妾欲嫁單于，萬一君王賞桃李。", "大明宫內宴呼韓，出水芙蓉鑑裏看。", "徘徊顧影花顔靚，綽約豐容廣殿寒。", "當日君王喜且驚，欲留失信去關情。", "若教不殺毛延壽，方信蛾眉畫不成。", "茫茫漢塞連沙漠，柳色陽關斷腸處。", "故鄉阡陌想依然，馬上琵琶向誰語。", "命薄身存有重輕，天山從此靜埃塵。", "山西健將如君否，此日安危託婦人。", "人生景物疾如馳，翻覆由來萬事非。", "莫笑巫山女粗醜，朝尋楚宫暮柴扉。", "男兒莫厭款段馬，女兒莫羡金縷衣。", "君不見巫山歌舞賽神罷，野老至今懷秭歸。"]}