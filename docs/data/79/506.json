{"author": "無名氏", "period": "唐", "type": "诗", "title": "紀遊東觀山", "paragraphs": ["瑰奇恣搜討，貝闕青瑤房。", "才隘疑永巷，俄敞如華堂。", "玉梁窈浮溪，瓊戶正當窗。", "仙佛肖彷彿，鐘鼓鍧擊撞。", "贔贔左顧龜，狺狺欲吠[尨]。", "丹竈儼亡恙，芝田靄生香。", "搏噬千怪聚，絢爛五色光。", "更無一塵涴，但覺六月涼。", "玲瓏穿屢折，詰曲通三湘。", "神鬼若剜刻，乾坤真混茫。", "入如深夜暗，出喜皦日光。", "隔世驚瞬息，異境難揣量。"]}