{"author": "裴度", "period": "唐", "type": "诗", "title": "首夏猶清和聯句", "paragraphs": ["記得謝家詩，清和即此時。", "餘花數種在，密葉幾重垂。", "芳謝人人惜，陰成處處宜。", "水萍爭點綴，梁燕共追隨。", "亂蝶憐疎蘂，殘鶯戀好枝。", "草香殊未歇，雲勢漸多奇。", "單服初寧體，新篁已出籬。", "與春爲別近，覺日轉行遲。", "繞樹風光少，侵階苔蘚滋。", "惟思奉歡樂，長得在西池。"]}