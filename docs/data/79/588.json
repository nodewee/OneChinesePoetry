{"author": "耿湋", "period": "唐", "type": "诗", "title": "連句多暇贈陸三山人", "paragraphs": ["一生爲墨客，幾世作茶仙。", "喜是攀闌者，慙非負鼎賢。", "禁門聞曙漏，顧渚入晨煙。", "拜井孤城裏，攜籠萬壑前。", "閑喧悲異趣，語默取同年。", "歷落驚相偶，衰羸猥見憐。", "詩書聞講誦，文雅接蘭荃。", "未敢重芳席，焉能弄綵箋。", "黑池流研水，徑石澀苔錢。", "何事親香案，無端狎釣船。", "野中求逸禮，江上訪遺編。", "莫發搜歌意，予心或不然。"]}