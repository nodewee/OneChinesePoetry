{"author": "王洋", "period": "宋", "type": "诗", "title": "偶得上饒芡實頗佳分薦同邑以詩送", "paragraphs": ["明珠寶簿藏貝宫，姮娥取置空明中。", "神仙法施仗秘呪，一粒變化傳無窮。", "水府仙人通妙訣，擘破寒泉弄明月。", "左庚右甲養素胎，珠勝醍醐色如雪。", "錬丹水底含太陽，世人錯比煎硫磺。", "丹成不合戀凡殻，雄鷄冠碎鴻頭傷。", "紫苞裂處呈芳髓，火候溫溫闇香起。", "青荷猶著舊衣裳，玉質可憐供軟美。", "我家舊住長淮湄，花開十丈芙蓉旗。", "年年割鮮喚同社，徑醉忘卻還家時。", "何人縮地有幻巧，容我短棹追馮夷。"]}