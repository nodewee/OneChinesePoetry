{"author": "無名氏", "period": "唐", "type": "诗", "title": "姜宣彈小胡笳引歌", "paragraphs": ["雷氏金徽琴，王君寶重輕千金。", "三峽流中將得來，明窗拂席幽匣開。", "朱弦宛轉盤鳳足，驟擊數聲風雨迴。", "哀笳慢指董家本，姜宣得之妙思忖。", "汎徽胡雁咽蕭蕭，繞指轆轤圓衮衮。", "吞恨含情乍輕激，故國關山心歷歷。", "潺湲疑是舞鸊鵜，砉騞如聞發鳴鏑。", "流宮變徵漸幽咽，別鶴欲飛猨欲絕。", "秋霜滿樹葉辭風，寒雛墜地烏啼血。", "哀弦已罷春恨長，恨長何如懷我鄉。", "我鄉安在長城窟，聞君膚奏心飄忽。", "何時窄袖短貂裘，臙脂山下彎明月。"]}