{"author": "王洋", "period": "宋", "type": "诗", "title": "借笠澤叢書于陳長卿以詩還之", "paragraphs": ["親見子雲貎不颺，遲以歲月名自彰。", "松江笠澤幾多地，古今三作勝士場。", "鴟夷已去乘海航，季鷹撫事驚秋霜。", "五百年間天隨子，汀洲杜若齊芬芳。", "筆牀茶竈湖光裏，欸乃聲中弄清泚。", "有廚無煙釡爨空，過午懸簞藜莧美。", "詩窮文怪兩奇絕，造化别分閑日月。", "一峰下嶺晚當門，四頰寒鱸夜飛雪。", "甘同世上伏臘勤，肯作人間觴豆客。", "辟書不爲救口忙，銜命終辭一官熱。", "借書當借物外書，洗除塵坌觀浮虛。", "異時曾此一過眼，故人相遇誠歡娯。", "翩然好去追黄鵠，酒無兩瓻歌一曲。"]}