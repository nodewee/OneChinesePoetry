{"author": "王洋", "period": "宋", "type": "诗", "title": "次韻政老夜坐有懷", "paragraphs": ["客行犯蕭條，物態如寒冰。", "借問松窗人，久客將何營。", "答言慕幽禪，懷抱徹欲清。", "當年困流俗，鑽紙如癡蠅。", "一朝脫塵網，決若飛鳥驚。", "齋盂趁後輩，臥㲲陪老生。", "從兹輩行間，往往推先鳴。", "此道本無學，精粗不可評。", "忽然辨疆域，獨得分專城。", "物外懷抱好，醒來毛髮輕。", "餘事不着意，自然造純精。", "憐君生卑微，也縳利與名。", "持身抱餘恨，寫物多遁情。", "以此遊世間，心慮何由平。", "再拜謝師言，得閑頻寄聲。"]}