{"author": "顏真卿", "period": "唐", "type": "诗", "title": "水堂送諸文士戲贈潘丞聯句", "paragraphs": ["居人未可散，上客須留著。", "莫唱阿嚲迴，應云夜半樂。", "詩教刻燭賦，酒任連盤酌。", "從他白眼看，終戀青山郭。", "林栖非姓許，寺住那名約。", "會異永和年，才同建安作。", "何煩問更漏，但遣催弦索。", "共說長句能，皆言早歸惡。", "那知殊出處，還得同笑謔。", "雅韻雖暫歡，禪心肯拋却。", "一宿同高會，幾人歸下若。", "簾開北陸風，燭焯南枝鵲。", "文場苦叨竊，釣渚甘漂泊。", "弱質幸見容，菲才誠重諾。"]}