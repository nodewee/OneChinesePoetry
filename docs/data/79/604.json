{"author": "白居易", "period": "唐", "type": "诗", "title": "喜晴聯句", "paragraphs": ["苦雨晴何喜，喜於未雨時。", "氣收雲物變，聲樂鳥烏知。", "蕙泛光風圃，蘭開皎月池。", "千峰分遠近，九陌好追隨。", "白日開天路，玄陰卷地維。", "餘清在林薄，新照入漣漪。", "碧樹涼先落，青蕪溼更滋。", "曬毛經浴鶴，曳尾出泥龜。", "舞去商羊速，飛來野馬遲。", "柱邊無潤礎，臺上有游絲。", "橋淨行塵息，堤長禁柳垂。", "宮城開睥睨，觀闕麗罘罳。", "洛水澄清鎮，嵩煙展翠帷。", "梁成虹乍見，市散蜃初移。", "藉草風猶暖，攀條露已晞。", "屋穿添碧瓦，牆缺召金鎚。", "迥徹來雙目，昏煩去四支。", "霞文晚煥爛，星影夕參差。", "爽助門庭肅，寒摧草木衰。", "黃乾向陽菊，紅洗得霜梨。", "假蓋閑誰惜，彈弦燥更悲。", "散蹄良馬穩，炙背野人宜。", "洞戶晨暉入，空庭宿霧披。", "推林出書目，傾笥上衣椸。", "道路行非阻，軒車望可期。", "無辭訪圭竇，且願見瓊枝。", "山閣蓬萊客，儲宮羽翼師。", "每優陪麗句，何暇覿英姿。", "翫景方搔首，懷人尚斂眉。", "因吟仲文什，高興盡於斯。"]}