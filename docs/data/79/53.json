{"author": "王洋", "period": "宋", "type": "诗", "title": "戲鄭曾二老", "paragraphs": ["兩編千片白雪繭，六百二斗青銅錢。", "不辭破費十日産，要向几上追前賢。", "前賢已死不可慕，世上流傳只佳句。", "不尋斷簡賞心符，定自前賢無覓處。", "鄭翁知我用意誠，云有甲乙分餘明。", "盧仝書到孟郊富，李老被酒張翁醒。", "當時儲館典讎校，今日取送傳芳馨。", "分多析少每如此，翁甑百金杯千羹。", "北鄰老子苦好客，懸簞過午須賓食。", "昨朝喚客啖鵝炙，十字浮光湯餅滑。", "須臾碾畔百塵飛，語是奴童破珪璧。", "此翁香串數百枚，一一啖客當千回。", "啜香飽炙勘詩譜，但度流年無所苦。"]}