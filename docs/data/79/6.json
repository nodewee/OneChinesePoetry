{"author": "王洋", "period": "宋", "type": "诗", "title": "和伯氏寄周秀實", "paragraphs": ["相親即嘘濡，相忘即江湖。", "事理去取間，情分乃異區。", "周侯瑚璉器，晚乃擲道途。", "異書窺蔡叟，潛論發王符。", "夜諷恒至卯，朝飯或逾晡。", "置之轉徙流，奈此臭味殊。", "置之翰墨場，勇往無於菟。", "雖乏三寸舌，自保千金軀。", "山巔富蔬菜，渚牙長菰蒲。", "屈曲一徑寬，於焉寄其孥。", "非藥亦非餌，問君何歡娛。", "所樂麋鹿游，緇白初不渝。", "我於聞道新，齧肺方噬膚。", "喜翁新經過，已辦煮瓠壺。", "我有甑中塵，翁無竹裏廚。", "相見期一笑，良勝醉叫呼。", "水花正充容，小𣏾隨輕鳬。"]}