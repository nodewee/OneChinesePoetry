{"author": "裴度", "period": "唐", "type": "诗", "title": "劉二十八自汝赴左馮塗經洛中相見聯句", "paragraphs": ["不歸丹掖去，銅竹漫云云。", "唯喜因過我，須知未賀君。", "詩聞安石詠，香見令公熏。", "欲首函關路，來披緱嶺雲。", "貂蟬公獨步，鴛鷺我同羣。", "插羽先飛酒，交鋒便戰文。", "鎮嵩知表德，定鼎爲銘勳。", "顧鄙容商洛，徵歡候汝墳。", "頻年多謔浪，此夕任喧紛。", "故態猶應在，行期未要聞。", "遊藩榮已久，捧袂惜將分。", "詎厭杯行疾，唯愁日向曛。", "窮陰初莽蒼，離思漸氤氳。", "殘雪午橋岸，斜陽伊水濆。", "上謨尊右掖，全略靜東軍。", "萬頃徒稱量，滄溟詎有垠。"]}