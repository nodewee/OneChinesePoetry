{"author": "裴度", "period": "唐", "type": "诗", "title": "春池泛舟聯句", "paragraphs": ["鳳池新雨後，池上好風光。", "取酒愁春盡，留賓喜日長。", "柳絲迎畫舸，水鏡寫雕梁。", "潭洞迷仙府，煙霞認醉鄉。", "鶯聲隨笑語，竹色入壺觴。", "晚景含澄澈，時芳得豔陽。", "飛鳧拂輕浪，綠柳暗迴塘。", "逸韻追安石，高居勝辟彊。", "杯停新令舉，詩動綵牋忙。", "顧謂同來客，歡遊不可忘。"]}