{"author": "王言史", "period": "唐", "type": "诗", "title": "廣州王園寺伏日即事寄北中親友", "paragraphs": ["南越逢初伏，東林度一朝。", "曲池煎畏景，高閣絕微飆。", "竹簟移先灑，蒲葵破復搖。", "地偏毛瘴近，山毒火威饒。", "裛汗絺如濯，親牀枕並燒。", "墮枝傷翠羽，萎葉惜紅蕉。", "且困流金熾，難成獨酌謠。", "望霖窺潤礎，思吹候纖條。", "旅恨生烏滸，鄉心繫浴橋。", "誰憐在炎客，一夕壯容銷。"]}