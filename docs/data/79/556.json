{"author": "顏真卿", "period": "唐", "type": "诗", "title": "又溪館聽蟬聯句", "paragraphs": ["高樹多涼吹，疎蟬足斷聲。", "已催居客感，更使別人驚。", "晚夏猶知急，新秋別有情。", "危湍和不似，細管學難成。", "當斅附金重，無貪曜火明。", "青松四面落，白髮一重生。", "向夕音彌厲，迎風翼更輕。", "單嘶出迥樹，餘響思空城。", "嘒唳松間坐，蕭寥竹裏行。", "如何長飲露，高潔未能名。"]}