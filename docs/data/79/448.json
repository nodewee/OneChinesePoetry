{"author": "無名氏", "period": "唐", "type": "诗", "title": "琵琶", "paragraphs": ["粉胸繡臆誰家女，香撥星星共春語。", "七盤嶺上走鸞鈴，十二峯頭弄雲雨。", "千悲萬恨四五弦，弦中甲馬聲駢闐。", "山僧撲破瑠璃鉢，壯士擊折珊瑚鞭。", "珊瑚鞭折聲交戛，玉盤傾瀉真珠滑。", "海神驅趁夜濤回，江娥蹙踏春冰裂。", "滿坐紅妝盡淚垂，望鄉之客不勝悲。", "曲終調絕忽飛去，洞庭月落孤雲歸。"]}