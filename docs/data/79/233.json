{"author": "豆盧回", "period": "唐", "type": "诗", "title": "登樂遊原懷古", "paragraphs": ["緬惟漢宣帝，初謂皇曾孫。", "雖在襁褓中，亦遭巫蠱冤。", "至哉丙廷尉，感激義彌敦。", "馳逐蓮勺道，出入諸陵門。", "一朝風雲會，竟登天位尊。", "握符升寶曆，負扆御華軒。", "赫奕文物備，葳蕤休瑞繁。", "卒爲中興主，垂名於後昆。", "雄圖奄已謝，餘址空復存。", "昔爲樂遊苑，今爲狐兔園。", "朝見牧豎集，夕聞棲鳥喧。", "蕭條灞亭岸，寂寞杜陵原。", "羃䍥野煙起，蒼茫嵐氣昏。", "二曜屢迴薄，四時更涼溫。", "天道尚如此，人理安可論。"]}