{"author": "王洋", "period": "宋", "type": "诗", "title": "題徐明叔海舟横笛圖", "paragraphs": ["莫愛一掬水，海闊觀狂瀾。", "莫愛手中月，空明海上山。", "人生適意貴如此，前度徐郎在千里。", "噴雲裂石天宇髙，夜寒水冷魚龍起。", "世間俗客貪昏睡，波濤不識神靈意。", "更令疊奏數曲終，鯨山會作玻璃翠。", "畫工妙手今無幾，可惜徐卿今老矣。", "醉中睡起百憂寬，與君一笑西風裏。"]}