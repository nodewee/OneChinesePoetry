{"author": "無名氏", "period": "唐", "type": "诗", "title": "白雪歌", "paragraphs": ["皇穹何處飛瓊屑，散下人間作春雪。", "五花馬踏白雲衢，七香車碾瑤墀月。", "蘇嵒乳洞擁山家，澗藤古栗盤銀虵。", "寒郊複疊鋪柳絮，古磧爛熳吹蘆花。", "流泉不下孤汀咽，斷臂老猿聲欲絕。", "鳥啄冰潭玉鏡開，風敲簷溜水晶折。", "拂戶初疑粉蝶飛，看山又訝白鷗歸。", "孫康凍死讀書圍，火井不煖溫泉微。"]}