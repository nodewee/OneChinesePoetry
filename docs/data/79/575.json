{"author": "皇甫曾", "period": "唐", "type": "诗", "title": "建元寺西院寄李員外縱聯句", "paragraphs": ["寄隱霜臺客，相思粉署人。", "誠知阡陌近，無奈別離頻。", "夜色迷雙樹，鐘聲警四鄰。", "散才徒仰鮑，歸夢遠知秦。", "雨帶清笳發，花驚夕漏春。", "招搖隨步錫，髣髴聽行輪。", "要路推高足，空林寄一身。", "盛名知獨擅，良會憶相親。", "稍滌心中垢，都遺陌上塵。", "今宵此堂集，何事少遺民。"]}