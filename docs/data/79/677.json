{"author": "清晝", "period": "唐", "type": "诗", "title": "春日會韓武康章後亭聯句", "paragraphs": ["後園堪寄賞，日日對春風。", "客位繁陰下，公牆細柳中。", "坐看青嶂遠，心與白雲同。", "林暗花煙入，池深遠水通。", "井桃新長蘂，欄藥未成叢。", "松竹宜禪客，山泉入謝公。", "砌香翻芍藥，簷靜倚梧桐。", "外慮宜簾卷，忘情與道空。", "楚僧招惠遠，蜀客挹楊雄。", "便寄柴桑隱，何勞訪剡東。"]}