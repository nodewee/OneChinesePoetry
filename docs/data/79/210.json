{"author": "李叔卿", "period": "唐", "type": "诗", "title": "江南曲", "paragraphs": ["湖上女，江南花，無雙越女春浣紗。", "風似箭，月如弦，少年吳兒曉進船。", "郗家子弟謝家郎，烏巾白袷紫香囊。", "菱歌思欲絕，楚舞斷人腸。", "歌舞未終涕雙隕，舊宮坡陁纔嶙隱。", "西山暮雨過江來，北渚春雲沿海盡。", "渡口水流緩，妾歸宵剩遲。", "含情爲君再理曲，月華照出澄江時。"]}