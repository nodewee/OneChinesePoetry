{"author": "熊曜", "period": "唐", "type": "诗", "title": "送楊諫議赴河西節度判官兼呈韓王二侍御", "paragraphs": ["賢哉征西將，幕府多俊人。", "籌議秉刀尺，話言在經綸。", "先鞭羨之子，走馬辭咸秦。", "庭論許名實，數公當即真。", "行行弄文翰，婉婉光使臣。", "今者所從誰，不聞歌苦辛。", "黃雲蕭關道，白日驚沙塵。", "虜寇有時獵，漢兵行復巡。", "王師已無戰，傳檄奉良臣。"]}