{"author": "柳曾", "period": "唐", "type": "诗", "title": "險竿行", "paragraphs": ["山險驚摧輈，水險能覆舟。", "奈何平地不肯立，走上百尺高竿頭。", "我不知爾是人耶復猱耶？使我爲爾長嘆嗟。", "我聞孝子不許國，忠臣不愛家。", "爾今輕命重黃金，忠孝兩虧徒爾誇。", "始以險技悅君目，終以貪心媚君祿。", "百尺高竿百度緣，一足參差一家哭。", "險竿兒，聽我語，更有險徒險於汝。", "重於權者失君恩，落向天涯海邊去。", "險竿兒，爾須知，險途欲往爾可思。", "上得不下下不得，我謂此輩險於險竿兒。"]}