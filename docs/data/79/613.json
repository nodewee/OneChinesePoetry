{"author": "韓愈", "period": "唐", "type": "诗", "title": "同宿聯句", "paragraphs": ["自從別君來，遠出遭巧譖。", "斑斑落春淚，浩浩浮秋浸。", "毛奇覩象犀，羽怪見鵩鴆。", "朝行多危棧，夜臥饒驚枕。", "生榮今分踰，死棄昔情任。", "鵷行參綺陌，雞唱聞清禁。", "山晴指高標，槐密騖長蔭。", "直辭一以薦，巧舌千皆𦧈。", "匡鼎惟說詩，桓譚不讀讖。", "逸韻何嘈嗷，高名俟沽賃。", "紛葩歡屢填，曠朗憂早滲。", "爲君開酒腸，顛倒舞相飲。", "曦光霽曙物，景曜鑠宵祲。", "儒門雖大啓，奸首不敢闖。", "義泉雖至近，盜索不敢沁。", "清琴試一揮，白鶴叫相喑。", "欲知心同樂，雙繭抽作絍。"]}