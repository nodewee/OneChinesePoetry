{"author": "王洋", "period": "宋", "type": "诗", "title": "外屏不固婢有思逸者小兒作髙柵限之", "paragraphs": ["一從爲客今五年，囊中羞澁無一錢。", "雖逢惡客如櫟社，匠石不顧斤斧全。", "自矜尚可詫妻子，不用戒謹長安眠。", "性慵外戶縱不閉，竊類陳平佐刺船。", "昨者小兒治藩落，堅不可拔髙踰肩。", "心疑過意使輟作，瓦棺自免一坏穿。", "答云竈下不安室，慵倦未終頻計日。", "饑鷹在臂常掣韝，病鶴傷心懷舊匹。", "有自而然爾莫慚，無以聚人吾自黜。", "又思廚清固無餘，以我養爾何怨疾。", "忍饑只合且困眠，何爲目眺思悠然。", "爾今腸空尚圖逸，藉飽安得同周旋。", "人生有命甘淡泊，安貧聽我歌薰弦。", "古來饑渇第可忍，醉飽以德方稱賢。"]}