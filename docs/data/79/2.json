{"author": "王洋", "period": "宋", "type": "诗", "title": "次韻酬尹少稷", "paragraphs": ["尹子於爲文，跳弄同戲劇。", "舉頭發天藏，俛首取地蟄。", "誰謂熱洛河，可使當劉秩。", "揮毫射虎豹，引手唾決拾。", "馭風千里空，命的一箭疾。", "吾意召雷霆，已下六丁敕。", "置之西崑山，歌樂華胥國。", "遂令長吟哦，姓名注瑤籍。", "置之風露場，不飲亦不食。", "鸞鶴迎玉簫，雲漢配靈匹。", "雄辭水翻瓴，壯勢虎挾乙。", "剪裁霜月明，窺探化工密。", "少留千首詩，聊示萬人敵。", "不然薦清廟，三歎奉寥閴。", "未驚鄒海濤，已過髠轂炙。", "竊料充選拔，數塗當處一。", "恐緣奉髙堂，薪芼事朝夕。", "且安顔氏瓢，未縱參軍逸。", "我意似子才，終難守環壁。"]}