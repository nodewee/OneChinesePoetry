{"author": "蔡瓌", "period": "唐", "type": "诗", "title": "夏日閨怨", "paragraphs": ["桃徑李蹊絕芳園，炎氛熾日滿愁軒。", "枝上鳥驚朱槿落，池中魚戲綠蘋翻。", "君戀京師久留滯，妾怨高樓積年歲。", "非關曾入楚王宮，直爲相思腰轉細。", "臥簟乘閑乍逐涼，熏爐畏熱嬾焚香。", "雨霑柳葉如啼眼，露滴蓮花似汗妝。", "全由獨自羞看影，豔是孤眠疑夜永。", "無情拂鏡不成妝，有時却扇還風靜。", "近日書來道欲歸，鴛鴦文錦字息機。", "但恐愁容不相識，爲教恆著別時衣。"]}