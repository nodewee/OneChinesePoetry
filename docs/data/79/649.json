{"author": "陸龜蒙", "period": "唐", "type": "诗", "title": "寒夜聯句", "paragraphs": ["靜境揖神凝，寒華射林缺。", "清知思緒斷，爽覺心源徹。", "高唱戛金奏，朗詠鏗玉節。", "我思方泬寥，君詞復淒切。", "況聞風篁上，擺落殘凍雪。", "寂爾萬籟清，皎然諸靄滅。", "西窗客無夢，南浦波應結。", "河光正如劒，月魄方似玦。", "短燼不禁挑，冷毫看欲折。", "何夕重相期，濁醪還爲設。"]}