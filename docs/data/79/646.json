{"author": "皮日休", "period": "唐", "type": "诗", "title": "獨在開元寺避暑頗懷魯望因飛筆聯句", "paragraphs": ["煩署雖難避，僧家自有期。", "泉甘於馬乳，苔滑似龍漦。", "任誕襟全散，臨幽榻旋移。", "松行將雅拜，篁陣欲交麾。", "望塔青𩩉識，登樓白鴿知。", "石經森欲動，珠像儼將怡。", "筠簟臨杉穗，紗巾透雨絲。", "靜譚蟬噪少，涼步鶴隨遲。", "煙重迴蕉扇，輕風拂桂帷。", "對碑吳地說，開卷梵天詞。", "積水魚梁壞，殘花病枕欹。", "懷君瀟灑處，孤夢繞罘罳。"]}