{"author": "張夫人", "period": "唐", "type": "诗", "title": "拜新月", "paragraphs": ["拜新月，拜月出堂前。", "暗魄初籠桂，虛弓未引弦。", "拜新月，拜月妝樓上。", "鸞鏡始安臺，蛾眉已相向。", "拜新月，拜月不勝情，庭花風露清。", "月臨人自老，人望月長明。", "東家阿母亦拜月，一拜一悲聲斷絕。", "昔年拜月逞容輝，如今拜月雙淚垂。", "回看衆女拜新月，却憶紅閨年少時。"]}