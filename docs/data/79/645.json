{"author": "皮日休", "period": "唐", "type": "诗", "title": "寂上人院聯句", "paragraphs": ["癭牀空默坐，清景不知斜。", "暗數菩提子，閑看薜茘花。", "有情惟墨客，無語是禪家。", "背日聊依桂，嘗泉欲試茶。", "石形蹲玉虎，池影閃金蛇。", "經笥安巖匼，缾囊挂樹椏。", "書傳滄海外，龕寄白雲涯。", "竹色寒凌箔，燈光靜隔紗。", "趁幽飜小品，逐勝講南華。", "莎彩融黃露，蓮衣染素霞。", "水堪傷聚沫，風合落天葩。", "若許傳心印，何辭古堞賒。"]}