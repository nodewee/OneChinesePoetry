{"author": "韓愈", "period": "唐", "type": "诗", "title": "鬬雞聯句", "paragraphs": ["大雞昂然來，小雞竦而待。", "崢嶸顛盛氣，洗刷凝鮮彩。", "高行若矜豪，側睨如伺殆。", "精光目相射，劒戟心獨在。", "既取冠爲胄，復以距爲鐓。", "天時得清寒，地利挾爽塏。", "磔毛各噤㾕，怒癭爭碨磊。", "俄膺忽爾低，植立瞥而改。", "腷膊戰聲喧，繽飜落羽皠。", "中休事未決，小挫勢益倍。", "妬腸務生敵，賊性專相醢。", "裂血失鳴聲，啄殷甚飢餒。", "對起何急驚，隨旋誠巧紿。", "毒手飽李陽，神槌困朱亥。", "惻心我以仁，碎首爾何罪。", "獨勝事有然，旁驚汗流浼。", "知雄欣動顏，怯負愁看賄。", "爭觀雲填道，助叫波飜海。", "事爪深難解，嗔睛時未怠。", "一噴一醒然，再接再礪乃。", "頭垂碎丹砂，翼搨拖錦綵。", "連軒尚賈餘，清厲比歸凱。", "選俊感收毛，受恩慙始隗。", "英心甘鬬死，義肉恥庖宰。", "君看鬬雞篇，短韻有可采。"]}