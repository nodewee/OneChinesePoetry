{"author": "王洋", "period": "宋", "type": "诗", "title": "和鄭丈侍郎", "paragraphs": ["鴻濛棲神契，脫落力自由。", "諒此丈夫事，寧爲兒女憂。", "丈人志宇宙，纖芥無滯留。", "靜觀四大室，俛仰七十秋。", "詩寬江海涯，心無花月愁。", "請言平生志，曠度無陰謀。", "浩瀁馳三峽，涇渭分九流。", "霜皮峻千尺，回首走萬牛。", "大歷竹馬遊，即今誰在不。", "被髮下大荒，萬象散莫收。", "一舉攝倒景，百篇醒醉眸。", "矧此無妄疾，固可勿藥瘳。", "時當天宇清，皮人獻功裘。", "願公强舉巵，起慰瀟灑侯。", "列星搖參光，蟲鳥逃窮捜。", "前山方刻窟，粗可少獻酬。", "不作紅粉涴，那憂華髮羞。", "洪崖與浮邱，彩筆俱豐優。"]}