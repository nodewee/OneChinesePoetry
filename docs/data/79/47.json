{"author": "王洋", "period": "宋", "type": "诗", "title": "送周仲固運使之官湖北", "paragraphs": ["梅花滿野春欲蘇，漢家使者臨重湖。", "使君作意不求異，解使愁歎成歡娯。", "往年奉法佐廷尉，縱遣狐兔誅封嵎。", "平生獄吏弄爪觜，民不畏吏從君初。", "即今持節下澤國，要令比屋歌唐虞。", "父兄便飽倉有粟，童子莫恨衣無襦。", "溫溫和氣徧封服，坐運豈必勞傳呼。", "桃花之源誠有無，吾恐誕幻成荒誣。", "不如使君三聖書，總括萬彙包堪輿。", "一編韋带在掌握，藏之懷抱時卷舒。", "古今事物不外取，但用指訣開迷途。", "斯民識路從變化，履泰去否攣中孚。", "使君早訖外郎課，歸奉天子陳王圖。", "他年訪我當踟蹰，欲餉白飯陳青芻。"]}