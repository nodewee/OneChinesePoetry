{"author": "魏氏", "period": "唐", "type": "诗", "title": "贈外", "paragraphs": ["浮萍依綠水，弱蔦寄青松。", "與君結大義，移天得所從。", "翰林無雙鳥，劒水不分龍。", "諧和類琴瑟，堅固同膠漆。", "義重恩欲深，夷險貴如一。", "本自身不令，積多嬰痛疾。", "朝夕倦牀枕，形體恥巾櫛。", "遊子倦風塵，從官初解巾。", "束裝赴南郢，脂駕出西秦。", "比翼終難遂，銜雌苦未因。", "徒悲楓岸遠，空對柳園春。", "男兒不重舊，丈夫多好新。", "新人喜新聘，朝朝臨粉鏡。", "兩鴛固無比，雙蛾誰與競。", "詎憐愁思人，銜啼嗟薄命。", "蕣華不足恃，松枝有餘勁。", "所願好九思，勿令虧百行。"]}