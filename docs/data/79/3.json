{"author": "王洋", "period": "宋", "type": "诗", "title": "次韻李叔飛", "paragraphs": ["溪山春蘭林，桃李花槐市。", "戲友二三生，興來遠返趾。", "墨客冠再彈，蒼官仕三已。", "矜豪柳索强，引分梅知止。", "綠芳草齊亞，粉面花襯綺。", "慶暖具杯觴，送寒操杖几。", "態度略不齊，將妍俱可喜。", "人心獨當然，造物聊戲耳。", "烏帽以舊留，青鞋請今始。", "相逢浩蕩春，切勿通爵里。"]}