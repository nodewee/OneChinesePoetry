{"author": "皇甫曾", "period": "唐", "type": "诗", "title": "建元寺晝公與崔秀才見過聯句與鄭奉禮部同作", "paragraphs": ["人閑宜歲晚，道者訪幽期。", "獨與寒山別，行當暮雪時。", "柏臺辭漢主，竹寺寄潛師。", "荷策知君待，開門笑我遲。", "暮階縣雨足，寒吹繞松枝。", "理辯塵心妄，經分梵字疑。", "久承黃紙詔，曾賦碧雲詩。", "然諾驚相許，風流話所思。", "筌忘心已默，磬發夜何其。", "願結求羊侶，名山從所之。"]}