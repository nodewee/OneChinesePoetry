{"author": "王洋", "period": "宋", "type": "诗", "title": "方何二公回自郡所得不同作詩戲之", "paragraphs": ["南鄰博士只破幃，春來數日分春衣。", "東風陌上催蒙茀，不許看花緩緩歸。", "那知此理未可訴，破費書廚走長路。", "靜思我咎安致然，杳杳人情無問處。", "歸來粉黛包亦結，安得衾禂更羅列。", "嬌兒冬暖不須啼，正恐當寒更無韈。", "命數從來有奇耦，北里士師真好手。", "一時歡笑父子同，箧載縑緗船載酒。", "歸遺欣欣樂可期，婦運金刀時哺飴。", "先憂後喜尊吉卜，釃酒烹魚消百罹。", "世間得失類如此，解使空腸作悲喜。", "紅白紛紛一種花，試向東風問桃李。"]}