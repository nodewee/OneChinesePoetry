{"author": "趙摶", "period": "唐", "type": "诗", "title": "琴歌", "paragraphs": ["綠琴製自桐孫枝，十年窗下無人知。", "清聲不與衆樂雜，所以屈受塵埃欺。", "七弦脆斷蟲絲朽，辨別不曾逢好手。", "琴聲若似琵琶聲，賣與時人應已久。", "玉徽冷落無光彩，堪恨鍾期不相待。", "鳳囀吟幽鶴舞時，撚弄錚摐聲亦在。", "向曾守貧貧不徹，賤價與人人不別。", "前迴忍淚却收來，泣向秋風兩條血。", "乃知凡俗難可名，輕者却重重者輕。", "真龍不聖土龍聖，鳳皇啞舌鴟梟鳴。", "何殊此琴哀怨苦，寂寞沈埋在幽戶。", "萬重山水不肯聽，俗耳樂聞人打鼓。", "知君立身待分義，驅喝風雷在平地。", "一生從事不因人，健步窣雲皆自致。", "不辭重拂弦上塵，市廛不買多讒人。", "莫辭憔悴與買取，爲君一曲號青春。"]}