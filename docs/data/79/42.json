{"author": "王洋", "period": "宋", "type": "诗", "title": "石澗", "paragraphs": ["帝令銀漢推餘澤，不與人間較刀尺。", "剪綃爲練課天孫，濺溜成文照東壁。", "我疑蒲城鬼神入，腳踏飛車翻霹靂。", "怒當十倍縛王離，瓦震三軍開許歷。", "仙翁題詩詩有史，畫史紛紛俱屈膝。", "至今盛事隨山中，往往摩挲到金石。", "歸來滿口說江湖，不學平生論感激。", "乃知卷舒在虛懷，誰道今人不如昔。", "有時坐我天姥下，但覺清風生羽翼。", "長令淨洗五兵閑，回看萬事皆塵跡。"]}