{"author": "王洋", "period": "宋", "type": "诗", "title": "和沈子美梅詩", "paragraphs": ["一氣如權衡，俯仰在緹室。", "鼓行橐籥間，草木俱應律。", "物物各有長，輩行皆屈膝。", "誰能長百花，寒梅最先密。", "自此啟端兆，次乃排等秩。", "微者或易傷，大者或不實。", "剪除困陵暴，糞掃如扑抶。", "駢開類爭妍，粉敗若老佚。", "採擷既紛紛，棄置復鬰鬰。", "大抵爭春花，柔弱忌寒冽。", "方知歲前梅，義勇過箭疾。", "有如比紅兒，觀者亦呵叱。", "有如當皺玉，卻欲數梨橘。", "又如奏金石，秋蟲並啁唧。", "又如持豨苓，便擬簉芝术。", "又如白玉堂，光耀映蓬蓽。", "以此難著語，老眼徒屢熨。", "前賢有題韻，靈還不容乞。", "欲寫文君容，相如口猶吃。", "投章自清絕，報聘我戰栗。", "昨者得君詩，冬景當暖日。", "猝然遇彊敵，不戰勢已屈。", "堂堂既難當，惴惴良自失。", "花前嫫姆陋，篆外青黄質。", "魯肅思一鳴，展禽恐三黜。", "舊積已經年，佳情諒難窒。", "勉力駕疲鈍，着鞭追俊逸。", "我于掌武公，蹤跡亦舊物。", "差肩固百千，及門或六七。", "嘉謨傳四海，吾君能細述。", "餘事付丙丁，詞華須甲乙。", "始信直道功，子孫定逢吉。", "門戶既未艾，青史當屢筆。", "我思薦一言，君其試無忽。", "藻身須英華，造道在經術。", "學博貴守約，美質或矯拂。", "古者亦有言，愚慮千得一。", "川流子方興，絕潢我易畢。", "晴昊插繁華，從今好顔色。"]}