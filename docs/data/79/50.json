{"author": "王洋", "period": "宋", "type": "诗", "title": "聞何爲孫作內集以長言戲之", "paragraphs": ["門前春田澍膏雨，門內春風動歌舞。", "瑑爲璋玉男子祥，起作繡鞋女兒舞。", "阿翁吹簫兒獻旅，粉面嬌孫侍家主。", "一門歡笑足戲樂，盛事流傳百年語。", "村歌社曲莫插手，定本風流教坊譜。", "一家有喜百家同，况是相逢淪落中。", "犀錢玉果大開說，已愧湯餅霑無功。"]}