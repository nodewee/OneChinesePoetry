{"author": "孟郊", "period": "唐", "type": "诗", "title": "贈劒客李園聯句", "paragraphs": ["天地有靈術，得之者惟君。", "築爐地區外，積火燒氛氳。", "照海鑠幽怪，滿空歊異氛。", "山磨電奕奕，水淬龍蝹蝹。", "太一裝以寶，列仙篆其文。", "可用懾百神，豈惟壯三軍。", "有時幽匣吟，忽似深潭聞。", "風胡久已死，此劒將誰分。", "行當獻天子，然後致殊勳。", "豈知豐城下，空有斗間雲。"]}