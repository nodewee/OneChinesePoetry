{"author": "皮日休", "period": "唐", "type": "诗", "title": "寒夜文宴聯句", "paragraphs": ["文星今夜聚，應在斗牛間。", "載石人方至，乘槎客未還。", "送觴繁露曲，徵句白雲顏。", "節奏惟聽竹，從容只話山。", "理窮傾祕藏，論猛折玄關。", "酃酒分中綠，巴箋擘處殷。", "清言聞後醒，強韻壓來艱。", "犀柄當風揖，瓊枝向月攀。", "松吟方㗫㗫，泉夢憶潺潺。", "一會文章草，昭明不可刪。"]}