{"author": "唐堯臣", "period": "唐", "type": "诗", "title": "金陵懷古", "paragraphs": ["晉末英雄起，神器淪荒服。", "胡月蝕中原，白日升暘谷。", "金陵實形勝，關山固重複。", "巨壑隍北壖，長江塹西隩。", "鑿山擬嵩華，穿地象伊穀。", "草昧席羅圖，蓽路戴黃屋。", "一時因地險，五世享天祿。", "禮樂何煌煌，文章紛郁郁。", "多士春林秀，作頌清風穆。", "出入三百年，朝事幾翻覆。", "攙搶如雲勃，鯨鯢旋自曝。", "倦聞金鼎移，驟覩靈龜卜。", "吁嗟王氣盡，坐悲天運倏。", "天道何茫茫，善淫乃相復。", "行路偏衣半，遂亡大梁族。", "日隱汀洲上，登艫𦪇川陸。", "月迴吳山樹，風聞楚江鵠。", "因依蘭蕙藂，採擷不盈掬。"]}