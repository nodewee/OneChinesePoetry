{"author": "懿宗朝舉子", "period": "唐", "type": "诗", "title": "刺安南事詩", "paragraphs": ["南荒不擇吏，致我交趾覆。", "聯綿三四年，致我交趾辱。", "儒者鬬則退，武者兵益黷。", "軍容滿天下，戰將多金玉。", "刮得齊民瘡，分爲猛士祿。", "雄雄許昌師，忠武冠其族。", "去爲萬騎風，住爲一川肉。", "時有殘卒迴，千門萬戶哭。", "哀聲動閭里，怨氣成山谷。", "誰能聽鼓聲，不忍看金鏃。", "念此堪淚流，悠悠潁川綠。"]}