{"author": "王洋", "period": "宋", "type": "诗", "title": "路居士山水歌", "paragraphs": ["人年八十百慮昏，丈人耳目方聰明。", "他人到此筋力疲，丈人勝如年少時。", "老中强健閑中忙，經卷丹爐肘後方。", "金書千軸造理窟，赤城七篇談坐忘。", "我年三十始相識，丈人年已幾六十。", "往來出處三十年，體無作用神安然。", "靜窺了不見根底，我謂君心秪如此。", "那知能事有别腸，筆下風光窮妙理。", "龜溪道人古衲師，心辭聲利常無爲。", "晨鐘粥鉢半爐火，午日茶甌一局棋。", "一朝共語小窗前，袖出小卷含風煙。", "爲言老路手作此，畫出王郎訪戴船。", "明朝見我微笑語，漏泄丹青奈緇侣。", "别有一段壺中天，果若知音定分付。", "輕輕一軸數尺長，奇峰突兀烟茫茫。", "其間細屑千萬狀，領略試爲哦新章。", "初畫寒林宿鳥驚，山蹊漸曉人漸行。", "四僧趁飯分先後，人立渡頭沙岸口。", "一舟閑泊石岸中，一舟半渡凌雲空。", "兩舟一釣一垂網，上有雁落蘆花風。", "兩橋近山轉清絕，客攜笻杖半卼臲。", "定是當年鶴氅翁，神氣飄飄犯寒雪。", "山腰佛寺樓閣明，下有茅店臨沙汀。", "刹竿挺立照山影，風幡髣髴聞談僧。", "紛然萬象爭奇怪，縮地便移他境界。", "才薄其如此畫何，强寫嬌容捧心態。", "昔聞大令馳筆鋒，天門未借西南風。", "衆工索錢陽好語，吳起果被公叔沮。", "翩然拂袖返田廬，將軍妙手今爲幾。", "乃知胸中千頃碧，來自傳家萬金直。", "丈人丈人有餘墨，莫惜逢場時戲劇。"]}