{"author": "顏真卿", "period": "唐", "type": "诗", "title": "與耿湋水亭詠風聯句", "paragraphs": ["清風何處起，拂檻復縈洲。", "回入飄華幕，輕來疊晚流。", "桃竹今已展，羽翣且從收。", "經竹吹彌切，過松韻更幽。", "直散青蘋末，偏隨白浪頭。", "山山催雨過，浦浦發行舟。", "動樹蟬爭噪，開簾客罷愁。", "度弦方解慍，臨水已迎秋。", "涼爲開襟至，清因作頌留。", "周回隨遠夢，騷屑滿離憂。", "豈獨銷繁暑，偏能入迥樓。", "王風今若此，誰不荷明休。"]}