{"author": "清晝", "period": "唐", "type": "诗", "title": "還丹可成詩聯句", "paragraphs": ["羽化自仙骨，延年資養生。", "金經啓靈秘，玉液流至精。", "八石思共煉，九丹知可成。", "吾心苟無妄，神理期合幷。", "封竈用六一，置門考休京。", "浮光含日彩，圓質煥雲英。", "持此保壽命，服之頤性情。", "跂予望仙侶，高詠昇天行。", "鶴駕方可致，霓裳定將迎。", "不因五色藥，安著七真名。", "揮妙在微密，全功知感誠。", "與君棄城市，攜手遊蓬瀛。"]}