{"author": "王洋", "period": "宋", "type": "诗", "title": "次韻辛起李長篇", "paragraphs": ["十年爪牙官，百世傳風流。", "每思先賢範，爛漫涕不收。", "爭奪世界中，蕭灑自十洲。", "辛使東洲望，翹材錯薪槱。", "干戈一相尋，賢愚自相仇。", "六鰲失所負，群賢困道周。", "人如辛使者，往往官屢休。", "用舍方坎壈，身世同蜉蝣。", "但聞公卿間，飽誦才業優。", "爵祿縱可辭，歲月那得媮。", "向來成名時，石室書盍紬。", "奈何俯仰中，窘路拘驊騮。", "嘶鳴合亨塗，飄泊仍海陬。", "嗟予才每下，粗能别薰蕕。", "識面苦不早，論交亦何尤。", "長裾曳非難，騖棹驚莫留。", "既懷難會戀，那無輕去愁。", "方今草寇猖，健兒炊矛頭。", "金盤集衛霍，藜糝甘軻邱。", "不知到死處，真得飽暖不。", "行當捫牽牛，快願同桴浮。"]}