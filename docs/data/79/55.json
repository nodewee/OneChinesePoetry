{"author": "王洋", "period": "宋", "type": "诗", "title": "聽琴贈遠師", "paragraphs": ["世人傾耳聽繁音，太音古淡難爲聽。", "有如廣庭題旌夏，或者驚遁疑有神。", "當時舜牀調五絃，薰風煽物無窮人。", "若言造化不愛翫，安得感君回陽春。", "遺音相繼嗣者誰，窮山緇侣黄冠師。", "非干此意樂窮靜，世路自與相参差。", "我今試聽清風操，野鶴孤猿對殘照。", "琅琊山下醉翁吟，分明撥向琴中調。", "人言大弦如玉溫，小弦廉折亮以清。", "春秋自是隔寒暑，天地不得令偕行。", "豈如七弦轉十指，勁節諧音同到耳。", "乃知造化在指端，豈但髙山與流水。", "道人不肯長懷珍，亦曾挾藝遊車塵。", "髙門八字驚未見，脱贈往往捐千純。", "如今飄泊困長路，更覺世味難將迎。", "應將感愴赴琴曲，一聽萬慮羅心兵。", "道人勿苦生冰炭，古道須信非人情。", "哀音果要洗俗耳，更去嬌弦三兩聲。"]}