{"author": "無名氏", "period": "唐", "type": "诗", "title": "明月湖醉後薔薇花歌", "paragraphs": ["萬朵當軒紅灼灼，晚陰照水塵不著。", "西施醉後情不禁，侍兒扶下蘂珠閣。", "柔條嫩蘂輕𩸬鰓，一低一昂合又開。", "深紅淺綠狀不得，日斜池畔香風來。", "紅能柔，綠能軟，濃淡參差相宛轉。", "舞蝶雙雙誰喚來，輕綃片片何人剪。", "白髮使君思帝鄉，驅妻領女遊花傍。", "持盃憶著曲江事，千花萬葉垂宮墙。", "復有同心初上第，日暮華筵移水際。", "笙歌日日徵教坊，傾國名倡盡佳麗。", "我曾此處同諸生，飛盂落盞紛縱橫。", "將欲得到上天路，剛向直道中行去。", "一朝失勢當如此，萬事如灰壯心死。", "誰知奏御數萬言，翻割龜符四千里。", "丈夫達則賢，窮則愚，胡爲紫，胡爲朱。", "莫思身外窮通事，且醉花前一百壺。"]}