{"author": "王洋", "period": "宋", "type": "诗", "title": "庚午歲伯氏生朝作樂府一章爲壽", "paragraphs": ["木公金母傳瑤爵，九虎開門動魚鑰。", "瑤池曼倩别煙霞，海上安期降喬嶽。", "東牟先生德彌大，靜課虛無明寂寞。", "背連海嶠三雙鼇，手取西山一丸藥。", "推先當戶培芳蘭，斗牛寶氣搖光寒。", "光華章綬表奇格，照耀廣陌馳花鞍。", "春風物色論長久，柳拂腰支梅勸酒。", "百篇聊復付西江，盛事會須傳不朽。", "天上老驥禾充腸，一秣萬里瀆空蒼。", "年年歲歲身長健，歲歲年年春草長。"]}