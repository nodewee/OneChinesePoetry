{"author": "耿湋", "period": "唐", "type": "诗", "title": "寄司空曙李端聯句", "paragraphs": ["長安一分首，萬里隔煙波。", "海上青山暮，天涯白髮多。", "尋僧因看竹，訪道或求鵝。", "雲樹無猨鳥，陰崖足薜蘿。", "醉中留越客，興裏眄庭柯。", "黃葉身仍逐，丹霄背未摩。", "別愁連旦暮，歸夢繞關河。", "高柳寒蟬對，空階夜雨和。", "年華空荏苒，名宦轉蹉跎。", "南陌東城路，春來幾度過。"]}