{"author": "顏真卿", "period": "唐", "type": "诗", "title": "七言重聯句", "paragraphs": ["頃持憲簡推高步，獨占詩流橫素波。", "不是中情深惠好，誰能千里遠經過。", "詩書宛似陪康樂，少長還同宴永和。", "夜酌此時看碾玉，晨趨幾日重鳴珂。", "萬井更深空寂寞，千方霧起隱嵯峨。", "熒熒遠火分漁浦，歷歷寒枝露鳥窠。", "漢朝舊學君公隱，魯國今從弟子科。", "只自傾心慙煦濡，何曾將口恨蹉跎。", "獨賞謝吟山照耀，共知殷歎樹婆娑。", "華轂苦嫌雲路隔，衲衣長向雪峰何。"]}