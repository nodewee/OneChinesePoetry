{"author": "清晝", "period": "唐", "type": "诗", "title": "講德聯句", "paragraphs": ["先王設位，以正邦國。", "建立大官，封植有德。", "二南敷化，四岳述職。", "其言不朽，其儀不忒。", "暨於嬴劉，乃創程式。", "罷侯置守，剖竹分域。", "赫矣皇唐，康哉立極。", "精選藩翰，庸資正直。", "爰命我公，東土作則。", "克己恭儉，疲人休息。", "濟濟閭閈，油油黍稷。", "既富既教，足兵足食。", "恤其凋瘵，剪其荆棘。", "威懷逋叛，撲滅蝥賊。", "疾惡如讐，聞善不惑。", "哀矜鰥寡，旌禮儒墨。", "乃修隄防，乃濬溝洫。", "以利通商，以溉嘉穀。", "徵賦以節，計功以時。", "人胥懷惠，吏不能欺。", "我政載孚，我邦載綏。", "猛獸不暴，嘉魚維滋。", "肅恭明神，齊沐不虧。", "歲或驕陽，雨無愆期。", "帝嘉有庸，寵命來斯。", "紫紱載綏，金章陸離。", "資忠履孝，閱禮敦詩。", "明德惟馨，自天祐之。"]}