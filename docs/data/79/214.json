{"author": "李賓", "period": "唐", "type": "诗", "title": "登瓦官寺閣", "paragraphs": ["晨登瓦官閣，極眺金陵城。", "鍾山對北戶，淮水入南榮。", "漫漫雨花落，嘈嘈天樂鳴。", "兩廊振法鼓，四角吹風箏。", "杳無霄漢上，仰攀日月行。", "山空霸氣滅，地古寒陰生。", "寥廓雲海晚，蒼茫宮觀平。", "門餘閶闔字，樓識鳳凰名。", "雷作百川動，神扶萬栱傾。", "靈光一向貴，長此鎮吳京。"]}