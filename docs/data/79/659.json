{"author": "清晝", "period": "唐", "type": "诗", "title": "泛長城東溪暝宿崇光寺寄處士陸羽聯句", "paragraphs": ["箬水青似箬，玉山碧於玉。", "逼霄沓萬狀，截地分千曲。", "萍解深可窺，林豁遙在矚。", "已高物外賞，稍滌區中欲。", "野鶴翔又飛，世人羈且跼。", "沈吟跡所悞，放浪心自足。", "緬懷虛舟客，願寄生芻束。", "說詩整頹波，立義激浮俗。", "荆吳備登歷，風土隨編錄。", "恨與清景別，擬教長路促。", "溪鳥語鸝嘍，寺花翻躑躅。", "印圍水壇淨，香護蓮衣觸。", "捧經啓紗燈，收袵禮金粟。", "安得扣關子，玄言對吾屬。"]}