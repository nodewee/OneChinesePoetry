{"author": "薛馧", "period": "唐", "type": "诗", "title": "贈鄭女郎", "paragraphs": ["豔陽灼灼河洛神，珠簾繡戶青樓春。", "能彈箜篌弄纖指，愁殺門前少年子。", "笑開一面紅粉妝，東園幾樹桃花死。", "朝理曲，暮理曲，獨坐窗前一片玉。", "行也嬌，坐也嬌，見之令人魂魄銷。", "堂前錦褥紅地鑪，綠沈香榼傾屠蘇。", "解佩時時歇歌管，芙蓉帳裏蘭麝滿。", "晚起羅衣香不斷，滅燭每嫌秋夜短。"]}