{"author": "趙摶", "period": "唐", "type": "诗", "title": "廢長行", "paragraphs": ["紫牙鏤合方如斗，二十四星銜月口。", "貴人迷此華筵中，運木手交如陣鬬。", "不算勞神運枯木，且廢爲官恤惸獨。", "門前有吏嚇孤窮，欲訴門深抱冤哭。", "耳厭人催坐衙早，纔聞此戲身先到。", "理人似愛長行心，天下安平多草草。", "何當化局爲明鏡，挂在高堂辨邪正。", "何當化子作筆鋒，常在手中行法令。", "莫令終日迷如此，不治生民負天子。"]}