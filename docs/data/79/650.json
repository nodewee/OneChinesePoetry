{"author": "陸龜蒙", "period": "唐", "type": "诗", "title": "開元寺樓看雨聯句", "paragraphs": ["海上風雨來，掀轟雜飛電。", "登樓一凭檻，滿眼蛟龍戰。", "須臾造化慘，倏忽堪輿變。", "萬戶響戈鋋，千家披組練。", "羣飛拋輪石，雜下攻城箭。", "點急似摧胸，行斜如中面。", "細灑魂空冷，橫飄目能眩。", "垂檐珂珮喧，㩧瓦珠璣濺。", "無言九陔遠，瞬息馳應徧。", "密處正垂絚，微時又懸綫。", "寫作玉界破，吹爲羽林旋。", "飜傷列缺勞，却怕豐隆倦。", "遙瞻山露色，漸覺雲成片。", "遠樹欲鳴蟬，深檐尚藏燕。", "殘雷隱轔盡，反照依微見。", "天光潔似磨，湖彩熟於練。", "疎帆逗前渚，晚磬分涼殿。", "接思強揮毫，窺詞幾焚研。", "佶栗烏皮几，輕明白羽扇。", "畢景好疎吟，餘涼可清宴。", "君攜下高磴，僧引還深院。", "駮蘚淨鋪筵，低松濕垂鬋。", "齋明乍虛豁，林霽逾蔥蒨。", "早晚重登臨，欲去多離戀。"]}