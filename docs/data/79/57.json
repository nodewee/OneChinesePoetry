{"author": "王洋", "period": "宋", "type": "诗", "title": "贈向揚州", "paragraphs": ["耐官丞相千載人，傳家愛國不愛身。", "兒孫當使風流在，已許絕代誇殊倫。", "其間淮上禮樂帥，氣象直出追芳塵。", "未論十世數眷屬，况是雲幕椒房親。", "揚州自昔鎮平野，東控七澤南甌閩。", "肩摩轂擊接晝夜，賓從雜沓朝天津。", "尊前芍藥照金翠，堂下楊柳眠芳茵。", "上中下地貢賦錯，二十四橋風月新。", "百年人事有更變，冥冥原隰桑麻春。", "中興天子撫方夏，選用世德分憂勤。", "劬勞鴻雁事安集，藍縷篳路張羅閩。", "即今施設如有神，突兀壯勢何逡巡。", "髙城樓觀插空碧，畫橋舟艤浮奫淪。", "黄童白叟息愁嘆，自言重見風俗淳。", "野人本住蓬莱側，寄籍淮甸老阡陌。", "飄流自分不重來，重來翻欲謀安宅。", "昨宵晚渡長江來，扁舟欲泊長河側。", "送徒勉我但安行，此地何人名惡客。", "元戎號令皆有時，令行禁止須臾期。", "請君委櫜付大尹，野宿山行良勿疑。", "行行古埭弔謝公，平堤一笑逢老翁。", "語多雜亂唯說尹，但道還樂今年豐。", "吳娘踏歌兒起舞，不須社日長聞鼓。", "若令未即棄塵埃，會見黄金價如土。", "野人詩句來林泉，具書目見非妄傳。", "請君雲路驅長鞭，黄霸龔遂皆世賢。"]}