{"author": "清晝", "period": "唐", "type": "诗", "title": "與李司直令從荻塘聯句", "paragraphs": ["畫舸悠悠荻塘路，真僧與我相隨去。", "寒花似菊不知名，霜葉如楓是何樹。", "倦客經秋夜共歸，情多語盡明相顧。", "遙城候騎來仍少，傍嶺哀猨發無數。", "心閑清淨得禪寂，興逸縱橫問章句。", "蟲聲切切草間悲，螢影紛紛月前度。", "撩亂雲峰好賦詩，嬋娟水月堪爲喻。", "與君出處本不同，從此還依舊山住。"]}