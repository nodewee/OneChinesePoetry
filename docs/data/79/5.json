{"author": "王洋", "period": "宋", "type": "诗", "title": "觀講師有感", "paragraphs": ["一僧據几坐，衆僧列其間。", "紛紛士與女，其外復相環。", "娟娟誰家女，粉面垂煙鬟。", "既爲時俗粧，復著道士冠。", "一聞法師唱，先衆低朱顔。", "俯仰皆中度，儀矩如素閑。", "衆僧推舉首，往往務旁觀。", "云是良家子，良人綴朝端。", "二十哭其夫，蕙幃守奇單。", "誓保歲寒節，悼往時汍瀾。", "鄰女聞好色，願見無由緣。", "孺枝無雜匹，對鏡有孤鸞。", "如此十餘載，里巷不敢讙。", "歲久厭俗累，幡然學僧禪。", "朝朝事香火，常念舍囂煩。", "遂來佛寺中，圓頂雜長髯。", "未能問以此，吁嗟涕以潸。", "女子本柔靜，閨房不肯安。", "當初紅顔時，何必同惸鰥。", "所行雖失節，尚可求芝蘭。", "如今餘艷態，卻來叩幽關。", "進退兩無據，此道何漫漫。", "京城富貴家，妍麗出塵寰。", "不肯自愛重，白日呈妖嫺。", "廉恥節既喪，萬里來夷蠻。", "向來紅面女，十九逢時艱。", "奈何兵戈中，此風不爲刪。", "僧乎爾其能，爲我逃窮山。"]}