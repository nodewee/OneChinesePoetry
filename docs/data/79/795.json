{"author": "金真德", "period": "唐", "type": "诗", "title": "太平詩", "paragraphs": ["大唐開鴻業，巍巍皇猷昌。", "止戈戎衣定，修文繼百王。", "統天崇雨施，理物體含章。", "深仁諧日月，撫運邁時康。", "幡旗既赫赫，鉦鼓何鍠鍠。", "外夷違命者，翦覆被大殃。", "和風凝宇宙，遐邇競呈祥。", "四時調玉燭，七曜巡萬方。", "維嶽降宰輔，維帝用忠良。", "三五咸一德，昭我皇家唐。"]}