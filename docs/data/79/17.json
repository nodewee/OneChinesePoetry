{"author": "王洋", "period": "宋", "type": "诗", "title": "觀徐園金橘有感", "paragraphs": ["金丸不逐肉，聚族居士園。", "此園豈不佳，百卉念已繁。", "主人特愛重，列圍限兒孫。", "歲晚甘液成，饋薦籩豆存。", "楚楚小䍦欄，彌戴覆護恩。", "向來叢棘中，豈不茂本根。", "零落草木傍，未得依蘭蓀。", "一朝被華藻，如奉貢篚尊。", "輝輝黄金實，採摘勤加餐。", "乃知物貴賤，得失同一原。", "收用貴瑚璉，棄置輕邱樊。", "臨風一感歎，相向無復言。"]}