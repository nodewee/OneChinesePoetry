{"author": "王洋", "period": "宋", "type": "诗", "title": "讀中興頌碑", "paragraphs": ["峨峨蜀道艱難路，萬里行人走征戍。", "招搖夜發川谷驚，回首長安滿煙霧。", "朔方日已催天明，朱輝散射朝霞升。", "旌旗指顧豺虎靜，風雨汛掃煙雲清。", "臣能奸君子詐父，身有妖雛不知顧。", "江中鹿死始悲嗟，帳下豬驚猶躁怒。", "萬年枝上春風回，明明九廟無風埃。", "扶鞋綴組命書重，崇邑大縣華封開。", "如何李父干天路，禍未单誅已交惡。", "子儀不保墳土乾，淮陽豈爲幽燕懼。", "太宗功業三代前，煌煌建立今古傳。", "兩宫哀笳十五曲，至今談者猶潸然。"]}