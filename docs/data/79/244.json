{"author": "唐堯客", "period": "唐", "type": "诗", "title": "大梁行", "paragraphs": ["客有成都來，爲我彈鳴琴。", "前彈別鶴操，後奏大梁吟。", "大梁傷客情，荒臺對古城。", "版築有陳跡，歌吹舞遺聲。", "雄哉魏公子，疇日好羅英。", "秀士三千人，煌煌列衆星。", "金槌奪晉鄙，白刃刎侯嬴。", "邯鄲救趙北，函谷走秦兵。", "君子榮且昧，忠信莫之明。", "間諜忽來及，雄圖靡克成。", "千齡萬化盡，但見汴水清。", "舊國多孤壘，夷門荆棘生。", "蒼梧綵雲沒，湘浦綠池平。", "聞有東山去，蕭蕭班馬鳴。", "河洲搴宿莽，日夕淚霑纓。", "因之唁公子，慷慨此歌行。"]}