{"author": "王洋", "period": "宋", "type": "诗", "title": "寄題永新鄧成之粟庵", "paragraphs": ["學詩學禮子已文，種花種竹居不貧。", "門閭正可務廣大，如何一粟容君身。", "結庵名粟亦何寄，口不盡言知有意。", "鵾鵬羽翼自垂天，蜩鷽飛鳴有餘地。", "短長小大爭長雄，舒卷不離方寸中。", "小如一粟大江海，萬形宇內寧非同。", "君如推此充寥廓，回集塵端亦棲託。", "放言切勿誚蒙莊，伯夷永名仲尼博。", "更須談理勿談空，此道根原由守約。"]}