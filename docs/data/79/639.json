{"author": "段成式", "period": "唐", "type": "诗", "title": "遊長安諸寺聯句 宣陽坊靜域寺 三階院聯句", "paragraphs": ["密密助堂堂，隋人歌檿桑。", "雙弧摧孔雀，一矢隕貪狼。", "百步望雲立，九規看月張。", "獲蛟徒破浪，中乙漫如牆。", "還似貫金鼓，更疑穿石梁。", "因添挽河力，爲滅射天狂。", "絕藝却南牧，英聲來鬼方。", "麗龜何足敵，殪豕未爲長。", "龍臂勝猨臂，星芒超箭芒。", "虛誇絕高鳥，垂拱議明堂。"]}