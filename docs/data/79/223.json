{"author": "牛殳", "period": "唐", "type": "诗", "title": "琵琶行", "paragraphs": ["何人斸得一片木，三尺春冰五音足。", "一彈決破真珠囊，迸落金盤聲斷續。", "飄飄颻颻寒丁丁，蟲豸出蟄神鬼驚。", "秋鴻叫侶代雲黑，猩猩夜啼蠻月明。", "潏潏汩汩聲不定，胡雛學漢語未正。", "若似長安月蝕時，滿城敲鼓聲噒噒。", "青山飛起不壓物，野水流來欲濕人。", "傷人憶得陳後主，春殿半酣細腰舞。", "黃鶯百舌正相呼，玉樹後庭花帶雨。", "二妃哭處山重重，二妃沒後雲溶溶。", "夜深霜露鎖空廟，零落一叢斑竹風。", "金谷園中草初綠，石崇一弄思歸曲。", "當時二十四友人，手把金杯聽不足。", "又似賈客蜀道間，千鐸萬磬鳴空山。", "未若此調呦呦兮啁啁，嘈嘈兮啾啾。", "引之於山，獸不能走。", "吹之於水，魚不能游。", "方知此藝不可有，人間萬事憑雙手。", "若何爲我再三彈，送却花前一尊酒。"]}