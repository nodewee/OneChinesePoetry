{"author": "白居易", "period": "唐", "type": "诗", "title": "會昌春連宴即事", "paragraphs": ["元年寒食日，上巳暮春天。", "雞黍三家會，鶯花二節連。", "光風初澹蕩，美景漸暄妍。", "簪組蘭亭上，車輿曲水邊。", "松聲添奏樂，草色助鋪筵。", "雀舫宜閑泛，螺杯任漫傳。", "園蔬香帶露，廚柳暗藏煙。", "麗句輕珠玉，清談勝管弦。", "陌喧金距鬬，樹動綵繩懸。", "姹女妝梳豔，遊童衣服鮮。", "圃香知種蕙，池暖憶開蓮。", "怪石雲疑觸，夭桃火欲然。", "正歡唯恐散，雖醉未思眠。", "嘯傲人間世，追隨地上僊。", "燕來雙涎涎，雁去累翩翩。", "行樂真吾事，尋芳獨我先。", "滯周慙太史，入洛繼先賢。", "昔恨多分手，今歡謬比肩。", "病猶陪讌飲，老更奉周旋。", "望重青雲客，情深白首年。", "徧嘗珍饌後，許入畫堂前。", "舞袖翻紅炬，歌鬟插寶蟬。", "斷金多感激，倚玉貴遷延。", "說史吞顏注，論詩笑鄭箋。", "松筠寒不變，膠漆冷彌堅。", "興伴王尋戴，榮同隗在燕。", "擲盧誇使氣，刻燭鬬成篇。", "實藝皆三捷，虛名愧六聯。", "興闌猶舉白，話靜每思玄。", "更說歸時好，亭亭月正圓。"]}