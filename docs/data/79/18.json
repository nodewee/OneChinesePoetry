{"author": "王洋", "period": "宋", "type": "诗", "title": "枯柏", "paragraphs": ["齋前兩柏樹，其大皆十圍。", "我初營屋時，正與兩柏期。", "其一傍北亭，其一近南籬。", "相去十步間，當夏無炎曦。", "我翁時來遊，對此顔貌怡。", "群從來其間，或飲或賦詩。", "賓客來其間，顧盻屢解頤。", "桃李幾番春，不逐物態移。", "霜雪苦侵刻，曾不顔色衰。", "亦知堅貞性，凛凛不可期。", "夫何今年秋，予來自京師。", "哭親苫塊間，喘息絕自持。", "忽見南籬柏，索索但枯枝。", "徘徊柏樹下，終日懷嗟咨。", "家人對我言，柏死已經時。", "今年春夏交，老翁初見之。", "悲傷復愛惜，不忍加斧斯。", "意謂糞壤間，所處非所宜。", "材已中棟梁，安得死茅茨。", "爲此感慨久，子豈盡得知。", "我既聞此言，不覺重紛洟。", "豈爲小圃內，失此歲寒姿。", "蓋念天與人，響答良不疑。", "方夏巨柏死，致秋哲人萎。", "豈不明告人，象類來不遲。", "所以翁對此，泫然雙淚垂。", "大厦將營度，固非一木支。", "奈何如此材，終死不得施。", "芃芃叢生者，樸樕良已卑。", "槐老未及仞，露腹憂明離。", "東邊一畦菊，豈足充朝饑。", "樹蘭徒九畹，不能比蕪蘼。", "蕭蕭數竿竹，空腹將何爲。", "此外雜花木，不復較雄雌。", "譬如麟失藪，駑馬從競馳。", "鸞鳳要髙翔，巢卵何用窺。", "於懷久衡慮，追數苦費詞。", "枯柏復枯柏，汝其亦長思。"]}