{"author": "顏胄", "period": "唐", "type": "诗", "title": "適思", "paragraphs": ["芳歲不我與，颯然涼風生。", "繁華掃地歇，蟋蟀充堂鳴。", "感物增憂思，奮衣出遊行。", "行值古墓林，白骨下縱橫。", "田豎鞭髑髏，村童掃精靈。", "精靈無奈何，像設安所榮。", "石人徒瞑目，表柱燒無聲。", "試讀碑上文，乃是昔時英。", "位極君詔葬，勳高盈忠貞。", "寵終禁樵採，立嗣修墳塋。", "運否前政缺，羣盜多蚊䖟。", "即此丘壠壞，鐵心爲霑纓。", "當其崇樹日，豈意侵奪併。", "冥漠生變故，淒涼結幽明。", "悲端豈自我，外物紛相縈。", "所適非所見，前登江上城。", "倚樓臨綠水，一望解傷情。"]}