{"author": "牛殳", "period": "唐", "type": "诗", "title": "方響歌", "paragraphs": ["樂中何樂偏堪賞，無過夜深聽方響。", "緩擊急擊曲未終，暴雨飄飄生坐上。", "鏗鏗鐺鐺寒重重，盤渦蹙派鳴蛟龍。", "高樓漏滴金壺水，碎電打著山寺鐘。", "又似公卿入朝去，環珮鳴玉長街路。", "忽然碎打入破聲，石崇推倒珊瑚樹。", "長短參差十六片，敲擊宮商無不遍。", "此樂不教外人聞，尋常只向堂前宴。"]}