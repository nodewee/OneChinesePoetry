{"author": "嚴維", "period": "唐", "type": "诗", "title": "中元日鮑端公宅遇吳天師聯句", "paragraphs": ["道流爲柱史，教戒下真仙。", "共契中元會，初修內景篇。", "遊方依地僻，卜室喜牆連。", "寶笥開金籙，華池漱玉泉。", "怪龍隨羽翼，青節降雲煙。", "昔去遺丹竈，今來變海田。", "養形奔二景，鍊骨度千年。", "騎竹投陂裏，攜壺挂牖邊。", "洞中嘗入靜，河上舊談玄。", "伊洛笙歌遠，蓬壺日月偏。", "青騾薊訓引，白犬伯陽牽。", "法受相君後，心存象帝先。", "道成能縮地，功滿欲升天。", "何意迷孤性，含情戀數賢。"]}