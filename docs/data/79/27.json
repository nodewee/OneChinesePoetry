{"author": "王洋", "period": "宋", "type": "诗", "title": "病眼", "paragraphs": ["寄身雖閑念未除，敵念賴有前賢書。", "如何昏花接旬月，古史散落經耘耡。", "我知稟賦分量淺，費出稍泰尋空虛。", "衣服飲食悉若此，耳目形體應相如。", "此如用多隨困闕，不似緩節安虛徐。", "解衾臥穩省開目，細瑣悉悉分蟲魚。", "異時意氣尚掀舉，欲取功烈規名譽。", "從天且乞一雙眼，此外不敢求贏餘。"]}