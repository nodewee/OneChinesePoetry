{"author": "虞羽客", "period": "唐", "type": "诗", "title": "結客少年場行", "paragraphs": ["幽幷俠少年，金絡控連錢。", "竊符方救趙，擊筑正懷燕。", "輕生辭鳳闕，揮袂上祈連。", "陸離橫寶劒，出沒騖征旃。", "蒙輪恆顧敵，超乘忽爭先。", "摧枯逾百戰，拓地遠三千。", "骨都魂已散，樓蘭首復傳。", "龍城含宿霧，瀚海接遙天。", "歌吹金微返，振旅玉門旋。", "烽火今已息，非復照甘泉。"]}