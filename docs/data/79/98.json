{"author": "韋鎰", "period": "唐", "type": "诗", "title": "經望湖驛", "paragraphs": ["大漠無屯雲，孤峰出亂柳。", "前驅白登道，顧失飛狐口。", "遙憶代王城，俯臨恆山後。", "纍纍多古墓，寂寞爲墟久。", "豈不固金湯，終聞擊銅斗。", "交懽初仗信，接讌翻貽咎。", "埋寶賊夫人，磨笄傷彼婦。", "功成行且薄，義立名不朽。", "莫慎纖微端，其何社稷守。", "身歿國遂亡，此立人君醜。"]}