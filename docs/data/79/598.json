{"author": "裴度", "period": "唐", "type": "诗", "title": "宴興化池亭送白二十二東歸聯句", "paragraphs": ["東洛言歸去，西園告別來。", "白頭青眼客，池上手中杯。", "離瑟殷勤奏，仙舟委曲回。", "征輪今欲動，賓閣爲誰開。", "坐弄琉璃水，行登綠縟堆。", "花低妝照影，萍散酒吹醅。", "岸蔭新抽竹，亭香欲變梅。", "隨遊多笑傲，遇勝且裴回。", "澄澈連天鏡，潺湲出地雷。", "林塘難共賞，鞍馬莫相催。", "信及魚還樂，機忘鳥不猜。", "晚晴槐起露，新雨石添苔。", "擬作雲泥別，尤思頃刻陪。", "歌停珠貫斷，飲罷玉峰頹。", "雖有逍遙志，其如磊落才。", "會當重入用，此去肯悠哉。"]}