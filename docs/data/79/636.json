{"author": "段成式", "period": "唐", "type": "诗", "title": "遊長安諸寺聯句 平康坊菩薩寺 書事聯句", "paragraphs": ["悉爲無事者，任被俗流憎。", "客異干時客，僧非出院僧。", "遠聞疎牖磬，曉辨密龕燈。", "步觸珠旛響，吟窺鉢水澄。", "句饒方外趣，遊愜社中朋。", "靜裏已馴鴿，齋中亦好鷹。", "金塗筆是褧，彩溜紙非繒。", "錫杖已剋鍛，田衣從懷塍。", "占牀暫一脅，卷箔賴長肱。", "佛日初開照，魔天破幾層。", "咒中陳祕計，論處正先登。", "勇帶綻鍼石，危防丘井藤。"]}