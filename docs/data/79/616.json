{"author": "韓愈", "period": "唐", "type": "诗", "title": "遠遊聯句", "paragraphs": ["別腸車輪轉，一日一萬周。", "離思春冰泮，瀾漫不可收。", "馳光忽以迫，飛轡誰能留。", "取之詎灼灼，此去信悠悠。", "楚客宿江上，夜魂棲浪頭。", "曉日生遠岸，水芳綴孤舟。", "村飲泊好木，野蔬拾新柔。", "獨含悽悽別，中結鬱鬱愁。", "人憶舊行樂，鳥吟新得儔。", "靈瑟時窅窅，霠猨夜啾啾。", "憤濤氣尚盛，恨竹淚空幽。", "長懷絕無已，多感良自尤。", "即路涉獻歲，歸期眇涼秋。", "兩歡日牢落，孤悲坐綢繆。", "觀怪忽蕩漾，叩奇獨冥搜。", "海鯨吞明月，浪島沒大漚。", "我有一寸鈎，欲釣千丈流。", "良知忽然遠，壯志鬱無抽。", "魍魅暫出沒，蛟螭互蟠蟉。", "昌言拜舜禹，舉颿凌斗牛。", "懷糈餽賢屈，乘桴追聖丘。", "飄然天外步，豈肯區中囚。", "楚些待誰弔，賈辭緘恨投。", "翳明弗可曉，祕魂安所求。", "氣毒放逐域，蓼雜芳菲疇。", "當春忽淒涼，不枯亦颼飀。", "貉謠衆猥款，巴語相咿嚘。", "默誓去外俗，嘉願還中州。", "江生行既樂，躬輦自相勠。", "飲醇趣明代，味腥謝荒陬。", "馳深鼓利檝，趨險驚蜚輶。", "繫石沈靳尚，開弓射鴅吺。", "路暗執屏翳，波驚戮陽侯。", "廣泛信縹緲，高行恣浮游。", "外患蕭蕭去，中悒稍稍瘳。", "振衣造雲闕，跪坐陳清猷。", "德風變讒巧，仁氣銷戈矛。", "名聲照西海，淑問無時休。", "歸哉孟夫子，歸去無夷猶。"]}