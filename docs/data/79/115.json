{"author": "劉元叔", "period": "唐", "type": "诗", "title": "妾薄命", "paragraphs": ["自從離別守空閨，遙聞征戰赴雲梯。", "夜夜思君遼海北，年年棄妾渭橋西。", "陽春白日照空暖，紫燕銜花向庭滿。", "彩鸞琴裏怨聲多，飛鵲鏡前妝梳斷。", "誰家夫壻不從征，應是漁陽別有情。", "莫道紅顏燕地少，家家還似洛陽城。", "旦逐新人殊未歸，還令秋至夜霜飛。", "北斗星前橫旅鴈，南樓月下擣寒衣。", "夜深聞鴈腸欲絕，獨坐縫衣燈又滅。", "暗啼羅帳空自憐，夢度陽關向誰說。", "每憐容貌宛如神，如何薄命不如人。", "待君朝夕燕山至，好作明年楊柳春。"]}