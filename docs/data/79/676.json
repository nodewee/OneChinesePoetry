{"author": "清晝", "period": "唐", "type": "诗", "title": "春日對雨聯句一首", "paragraphs": ["春煙帶微雨，漠漠連城邑。", "桐葉生微陰，桃花更宜濕。", "蕭條暗楊柳，散漫下原隰。", "歸路不我從，遙心空佇立。", "林低山影近，岸轉水流急。", "芳草自堪遊，白雲如可揖。", "尋山禪客意，苦雨陶公什。", "遊衍情未終，歸飛暮相及。", "峰高日色轉，潭淨天光入。", "却欲學神仙，空思謝朋執。", "爲道貴逍遙，趍時多苦集。", "瓊英若可飱，青紫徒勞拾。"]}