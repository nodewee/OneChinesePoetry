{"author": "董嗣杲", "period": "宋", "type": "诗", "title": "過琴齋", "paragraphs": ["乘閒過琴齋，作意登漪嵐。", "棠湖漾其北，紫霄聳其南。", "闌干壓池芳，渌淨拖柔藍。", "行人冒遊塵，名利多沉酣。", "盡傾滄江水，莫洗濁世貪。", "出羣趙家玉，吏此長子男。", "臺府嚴且明，舉動百不堪。", "臨流自照心，謀飽無肥甘。", "景物固爾佳，何暇同清談。", "買舟過柴桑，東歸面無慙。"]}