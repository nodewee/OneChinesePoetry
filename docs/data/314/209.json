{"author": "董嗣杲", "period": "宋", "type": "诗", "title": "貧遊", "paragraphs": ["厄貧作客嗟不辰，棲危更覺懐家頻。", "接泥渡頭漫簇雲，飛雪成塊打倒人。", "隔江黄梅山嶙峋，莫障疆場風沙塵。", "巴河未放船出津，歲晚客子多苦辛。", "伊誰急利行移新，茶引濡滯太不仁。", "書生枉困千金身，嘔盡心力無由伸。", "乾坤誤我此行役，徒然夢想南山宅。", "廬阜要窮仙佛跡，須将姓字磨崖石。", "春風春日春酒碧，脫却俗務勞雙屐。", "携耡賸采白雲薇，只欲了此心願歸。"]}