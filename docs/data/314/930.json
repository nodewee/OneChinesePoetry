{"author": "楊萬里", "period": "宋", "type": "诗", "title": "寄題周元吉湖北漕司志功堂", "paragraphs": ["周郎昨贊元戎幕，夜眺秦川登劍閣。", "函關不用一丸泥，談笑生風掃河洛。", "君王尺一喚渠回，貯之鳳閣與鸞臺。", "不贊元戎贊丞相，筆補造化裨鹽梅。", "龍媒志在橫八極，天閑玉韉羈不得。", "又揮白羽岸綸巾，却去武昌尋赤壁。", "一覽亭前山月明，志功堂下大江橫。", "前稱公瑾後元吉，君家世有千人英。", "公瑾小喬在何許，元吉小蠻花解語。", "看君一箭落胡星，如臯一笑傾人城。", "金印如斗带萬釘，何人爲作燕然銘。"]}