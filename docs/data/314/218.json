{"author": "董嗣杲", "period": "宋", "type": "诗", "title": "蟂磯", "paragraphs": ["蟂磯聳拔大江東，梟能害人時所惡。", "或謂水沃石上來，以澆易蟂本無據。", "前對三山削遥翠，左望邑廬如櫛布。", "政和觀額頒寧淵，青墩月出寒沙暮。", "仙屋周遭二十間，常容苦行掛單住。", "于湖題字跡已湮，拍磯只有風濤怒。", "下觀轉經送輪藏，若徒自希檀施顧。", "飽飲臨江望此磯，此水終身不曾渡。", "青鞋尋勝亦痛快，斜陽迅如箭鋒度。", "蒲帆掛起祗瞬息，頃刻便艤蕪湖歩。", "破舟可棄跡可安，邑橋官店暫尋寓。", "釃酒歡歌謝江靈，髙眺月江足詩句。"]}