{"author": "蒲壽宬", "period": "宋", "type": "诗", "title": "梅陽壬申劭農偶成書呈同官", "paragraphs": ["舉酒勸爾農，更爲我儂勸。", "車笠雖不同，所諧此盂飯。", "或耕在菑畬，或耕在方寸。", "膏雨足一犁，田頭怯呼喚。", "五百維莠驕，胥徒乃蟊患。", "與國充耘耔，勿使地蒿蔓。", "幻體饑渴同，世味甘苦半。", "盤中一粒餐，鋤下幾滴汗。", "光陰駛歴塊，彼此不可玩。", "豈爲許行言，勸課在兹旦。", "老父傾耳聽，童稚繞屏看。", "相顧持我語，取信如執劵。", "安得慵耕人，從今不言倦。"]}