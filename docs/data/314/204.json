{"author": "董嗣杲", "period": "宋", "type": "诗", "title": "午陰坐清足軒", "paragraphs": ["雲過秋天亂擘絮，風透秋窗遺剪刀。", "客衣難禁如此候，離家失侶徒呼號。", "肌骨癯然病易入，況復加以思慮勞。", "行來行往失神雋，蟄此何殊懸壁猱。", "莎底促織聲更苦，唧唧唧唧聲轉髙。", "闌檻謾爾寄清足，石階半落埋蓬蒿。", "無人洗竹起荒翳，脆竿蠧葉纒薜荔。", "繁陰不密絕午夢，安得清風襲襟袂。", "摧殘其來亦已久，心欲扶植茫無計。", "鈎簾癡坐空搔首，直睨秋雲割新霽。", "雲捲雲舒天自空，風生風止窗且閉。", "未暇冥搜清足吟，鄰園老鶴傳孤唳。"]}