{"author": "董嗣杲", "period": "宋", "type": "诗", "title": "壬戌閏重九客中寫夢", "paragraphs": ["今日閏月九，重新做重陽。", "東籬賸有花，金黄熨晚香。", "大江東下處，其地爲柴桑。", "靖節餘真祠，祠下荆棘荒。", "想像義熙年，此老醉花傍。", "寄情付傲睨，有句哀三良。", "我思前月九，菊蕾初含芳。", "萸氣却綻烈，登髙苦雨妨。", "閏延花盛開，東曦蕩晴光。", "遶徑行已匝，倦去憇竹床。", "逺夢入無何，随雲還故鄉。", "故鄉餘故園，境浄浩莫量。", "仰睇南峯松，俯引北海觴。", "小亭俯溪南，溪聲流宫商。", "兩年身不到，此時夢欲狂。", "夢歸轉無益，夢覺生悲傷。", "浮生能幾度，客久空回腸。", "醒來日已午，尋醉歌滄浪。", "江鮮可斫鱠，笑引杯行長。", "夕暉不相知，眩眼投西岡。", "歡情亦云暫，旅困空相望。", "月出照庾樓，思歸轉徬徨。"]}