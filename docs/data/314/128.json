{"author": "董嗣杲", "period": "宋", "type": "诗", "title": "晚晴", "paragraphs": ["空庭斷履跡，江色揺籬門。", "夕陽雨忽收，晴意回乾坤。", "水零鷗鷺光，煙淡蘆葦痕。", "逺客此棲遲，敢昧元造恩。", "青衫避骨癯，白髪笑鏡昏。", "向來期嬰鱗，今委荒池村。", "眼枯莫制淚，夢破多驚魂。", "讀書不得力，乃如泛萍根。", "出門且散步，殊覺身可尊。", "時卷亦時舒，天定理自存。", "難忘懐土思，百年徒聲吞。", "徘徊月魄吐，呼燈倒清樽。"]}