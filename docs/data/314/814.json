{"author": "蒲壽宬", "period": "宋", "type": "诗", "title": "寄丘釣磯", "paragraphs": ["高丘逺望海，秋思窮渺瀰。", "苦吟有鬼泣，直釣無人知。", "有時捲龜殻，箕踞食蛤蜊。", "落日明雲霞，狂風舞蛟螭。", "全生带笭箵，聱叟漫奚爲。", "一笑横大江，列岫浮修眉。", "畫圖障我目，隔此天一涯。", "欲携我蓑笠，風雨從所之。", "漁僮緩鼓枻，驚我白鷺鶿。", "我欲從伊人，薄酒分一巵。"]}