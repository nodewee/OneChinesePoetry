{"author": "蒲壽宬", "period": "宋", "type": "诗", "title": "九日簡留松澗", "paragraphs": ["瀼瀼白露墜，獨起行遶籬。", "豈泥兹晨游，偶諧昔人期。", "白衣已縹緲，幅巾自淋漓。", "舉杯泛寒榮，何以慰所思。", "登山極野望，涕泗空漣洏。", "戚戚霜葉語，鴈過鳴聲悲。", "參軍爾何事，帽側無人知。", "莫輕一時謔，貽此千載嗤。", "餐英飲沆瀣，政坐騷人癡。", "起酹彭澤翁，此意堪語誰。"]}