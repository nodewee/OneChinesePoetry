{"author": "董嗣杲", "period": "宋", "type": "诗", "title": "程申叔來備言近况因與之飲", "paragraphs": ["程子過我廬，俛首發悲歎。", "前年遭兵火，故業委塗炭。", "鄉邦更疫癘，骨肉盡離散。", "不覺兩春度，夢中度昏旦。", "昔仰茶園給，到此復牽絆。", "山荒不可摘，舊引莫反汗。", "掛官名籍在，催期有虚案。", "出江既無力，安得便離岸。", "東奔又西走，蹤跡甚鼠竄。", "我今語程子，不消苦疑難。", "爲生固艱苦，得利亦浩瀚。", "逢時縱艱險，當作順境看。", "今夜月色朗，誰將眼界換。", "呼酒聮吟句，失笑兩醉漢。", "棹舟過槃塘，身世入汗漫。"]}