{"author": "宋蒲壽宬", "period": "宋", "type": "诗", "title": "送劉童子試藝天京", "paragraphs": ["磽磽頭角出羣玉，炯炯瞳人剪秋漪。", "神光現作照書月，一覽千古無復遺。", "殊科自可獻上國，况能文藝超等夷。", "河洛圗書識藴奥，更明爻象通神蓍。", "陣分八勢演古法，操弓挾矢動有儀。", "眼前大要固如此，有人頭白俱不知。", "當今所重不在寶，弓旌聘召方四馳。", "豈無古人已成筭，時乖事異難設施。", "秋風邊塵浩無際，綸巾羽扇思見之。", "終軍棄繻繻尚在，劉晏正字字或欹。", "終身願秉清忠節，芳猷可繼大年詩。"]}