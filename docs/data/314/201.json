{"author": "董嗣杲", "period": "宋", "type": "诗", "title": "録秋日藁因寫客况寄王倅昆仲仲亦曾任衡倅", "paragraphs": ["富池羈客吟窮秋，吟成寫出還包羞。", "王家兄弟領此幽，識邁子瞻與子由。", "欲織寒江無機收，兩眼逺睨邉烽樓。", "前時水頽岸不修，今日雲族蒙荒洲。", "洲上秃樹葉不留，丹纈都漬泥塗浮。", "燒薪晚煮雲子柔，方纔落斧鳴潮頭。", "欲填饑腹消客愁，飽時熟睡迷荘周。", "蝴蝶夢破嗟年流，不觧俯首尋茶甌。", "飛鴻整陣聲何遒，憶君金玉孰可侔。", "自期雪夜訪君遊，乘興肯遜山陰舟。"]}