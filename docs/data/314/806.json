{"author": "蒲壽宬", "period": "宋", "type": "诗", "title": "投後村先生劉尚書", "paragraphs": ["采松北山下，日與樵者親。", "寸尺拾遺墜，時以供炊薪。", "朝躋白雲岡，暮宿芳草濵。", "疏泉溉其本，鏡心澄爾神。", "上有千歲鶴，羽儀何振振。", "清唳返華表，感時懐鳯麟。", "下有千年苓，剥落惟夲真。", "久乃瑩雪玉，服之袪凡塵。", "清風發萬籟，天竅鳴驚人。", "嚴霜肅四宇，玉立古柏身。", "桃李衆自托，六合惟一根。", "梅竹亦有性，歲寒争卜隣。", "蔦蘿爾微彙，願乞青雲津。", "逡巡不敢止，百年在兹辰。"]}