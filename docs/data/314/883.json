{"author": "宋蒲壽宬", "period": "宋", "type": "诗", "title": "送沈保叔國諭試藝右庠", "paragraphs": ["讀書讀心不讀跡，以言易言竟何益。", "射弓射志不射箭，以力假力何足羡。", "因蹄得兔蹄安用，以虎視石虎則中。", "設科取藝良已拘，分毫得失如摴蒱。", "微官况復多繩墨，千里思馳困羈勒。", "生女嫁屬他人屋，生男不出出許國。", "堂堂八尺無創瘢，如斗金印梔蠟顔。", "一條秋水持贈君，腰間願看生風雲。", "君不見唐家將相婁師德，也曾應詔紅抹額。", "撾鐘飲酒皆兒嬉，握拳透爪真男兒。"]}