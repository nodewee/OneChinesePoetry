{"author": "蒲壽宬", "period": "宋", "type": "诗", "title": "梅陽寄委順趙君", "paragraphs": ["别來柳初茁，今見蘭吐芳。", "懐哉佩蘭人，欲製芙蓉裳。", "山空蕙帳冷，鶴怨秋夜長。", "羣峯暮聳峭，蟻夢猶一場。", "乘傳媿已添，刻意思所償。", "蚩蚩瘴土氓，見此淚欲滂。", "鍼石一時投，若爲起羸尫。", "常恐二豎黠，神被膏與肓。", "欲盡棄其舊，安得師之良。", "夜夢毎插羽，飛到琴冊旁。", "非貪舐鼎事，欲窺枕中方。", "緘縢倘寄翼，寛此百迴腸。"]}