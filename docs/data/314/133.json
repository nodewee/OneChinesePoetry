{"author": "董嗣杲", "period": "宋", "type": "诗", "title": "梅根港欲泊不泊其况可想", "paragraphs": ["梅港絕梅根，渺莽蘆與荻。", "蘆荻揺北風，正逢霜雪激。", "岸津只兩家，泥草落四壁。", "何人舟欲進，想懼少遮羃。", "我舟强來依，無故此涉歷。", "所嗟浮寄人，見舟甚仇敵。", "其說自和易，舉柱累梳剔。", "舟子自髙鶱，呼月吹短笛。", "同行更迂曠，索瓶倒餘瀝。", "渾忘值危途，去住尚怵愓。", "膽消羈思苦，此際誰拯溺。", "慳囊縱有金，斗升何處糴。"]}