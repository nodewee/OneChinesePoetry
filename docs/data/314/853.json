{"author": "蒲壽宬", "period": "宋", "type": "诗", "title": "白水巖", "paragraphs": ["泰山有積霤，坤媪乃善藏。", "何時發靈祕，一脉流膏滂。", "至仁及物意，後世疑濫觴。", "螭蟠久懶卧，辟易離電光。", "豐隆亦豪舉，夜半驅阿香。", "天鼓何處來，大雪驚飄揚。", "飛星雜雨射，怒雹翻飊狂。", "倚欄兩眼眩，應接俱弗遑。", "吕梁三十仭，吾聞老蒙莊。", "行歌不憚險，習坎守故常。", "峨眉有仙伯，佛迹窺荒唐。", "濯足弄海月，戲侮相頡頏。", "堪笑失筯人，氣骨何羸尫。", "醉呼李太白，欲製芙蓉裳。", "此泉願爲酒，萬斛輸滄浪。", "簡寂耿我夢，九疊迂我腸。", "鴈蕩更詭異，龍湫舞堂堂。", "何當寄鵬翼，瞬息天一方。", "仙人笑擘脯，滄海觀種桑。", "人世彈指頃，萬古天地長。"]}