{"author": "董嗣杲", "period": "宋", "type": "诗", "title": "遊盤塘山後廢寺", "paragraphs": ["前生修行來，見山入骨貪。", "自昔盛緇流，無處無精藍。", "大風起江頭，吹我菊帽簮。", "景物日自殊，登頓我所甘。", "青紅夕陽光，隠約埋空嵐。", "矮松冷塵屋，暗燈明破龕。", "好月亦愛人，離雲印寒潭。", "詩壁不待題，禪偈不在談。", "還須蜕浮塵，投林結莎庵。", "平安火一烽，愁可寛江南。"]}