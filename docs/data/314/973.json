{"author": "楊萬里", "period": "宋", "type": "诗", "title": "張功父請祠甚力得之簡以長句", "paragraphs": ["老夫不及朱師古，納却太常少卿得潼府。", "老夫不及張約齋，乞得華州仙觀名雲臺。", "金印如斗床滿笏，富貴何曾膏白骨。", "一世窮忙爲阿誰，終日逢人皺兩眉。", "賣身長鬚仍赤脚，忍面墦間乞東郭。", "添丁德曜喜欲顛，孤竹一簞真箇錯。", "張君有宅復有田，朱君歸去無一錢。", "老夫老矣不歸去，五柳先生應笑汝。"]}