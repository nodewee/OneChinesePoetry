{"author": "蒲壽宬", "period": "宋", "type": "诗", "title": "呈大帥侍郎陽巖洪先生", "paragraphs": ["猗桐擢新翠，况此當春陽。", "靈鳯何髙翔，豈不懐朝光。", "積陰既去屏，先鳴詎能忘。", "腐草倐已化，破柱安所藏。", "聲猷動寰海，偃蹇持孤芳。", "清風肅羽纛，白日成圭璋。", "久期薦清廟，欲與興頽綱。", "恩綸甫雜遝，符采相輝煌。", "元祐心可續，江左脉自長。", "精神夙聚會，賡歌藹明良。", "願整池上翼，繼我文靖梁。"]}