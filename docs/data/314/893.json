{"author": "宋蒲壽宬", "period": "宋", "type": "诗", "title": "書草屋壁", "paragraphs": ["天地無終窮，萬物乃芻狗。", "勿誇杏爲梁，何如甕作牖。", "昔聞巢氏民，仁義亦奚有。", "蠢蠢不識知，居居自醇厚。", "今來豐屋士，文法困繩紐。", "力競蝜蝂蟲，計生養狙叟。", "誰家甲第巍入雲，何人鶉衣不掩肘。", "豈知鬼瞰因高明，安得春陽到窮蔀。", "蝸廬能幾何，蠻觸勝亦負。", "憶我柴桑翁，荒宅十餘畝。", "草屋八九間，柴門五株柳。", "野水滋粳𥺌春畦，足葱韮永日。", "爲琴書停雲，念親友儀秦。", "枉饒舌施龍，漫多口白衣。", "蒼狗安可知，不夷不惠自可否。"]}