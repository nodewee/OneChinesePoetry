{"author": "董嗣杲", "period": "宋", "type": "诗", "title": "江城憶遊廬山逢隠者", "paragraphs": ["飯餘睡相魔，啜茶即退舍。", "支藜强窺園，試此雙不借。", "逐勝思秋初，曾命廬山駕。", "飛瀑醒心眼，流派從空下。", "狂欲誅茅依，可使不知夏。", "披襟納西風，溪風蕩虚榭。", "憑闌眺夐絕，極望大田稼。", "韜光有畸士，相逢頓生訝。", "遺蹤扣地主，頗覺倦邀迓。", "失言徒自咎，其實非予詐。", "山居俗事簡，難律世情嚇。", "歸棲公宇浄，顔髪苦衰謝。", "家遥二千里，托興相慰藉。", "因晤隠者訥，天性兩難亞。", "初非釣虚名，又非求善價。", "束縳全孤貞，老欲就閒暇。", "約畧斯人心，執一不易化。", "眺此五峯雲，矍然發悲咤。", "企脚北窗坐，月漏松葉架。", "無眠親短檠，懐孤嫉遥夜。"]}