{"author": "董嗣杲", "period": "宋", "type": "诗", "title": "病中步入蔡公橋村落間", "paragraphs": ["水淺篙師勞，况值夏日炎。", "舟維蔡橋晚，扶行禦頑痁。", "誰期村疃中，雙屐苔花粘。", "同行幸同志，出語無猜嫌。", "曉霞晚必雨，故老嘗所占。", "兩行桑麻香，農計得盡覘。", "偶聞讀書聲，白叟依茅簷。", "自奮力稼耕，其志方隠潛。", "延我坐俄頃，障日西垂簾。", "竹床半已弊，暫睡亦安恬。", "傳酒强我飲，飲絕徒掀髯。", "神思偶爾清，吟興爲此添。"]}