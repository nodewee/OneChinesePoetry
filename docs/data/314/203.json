{"author": "董嗣杲", "period": "宋", "type": "诗", "title": "初至江城寓分司衙", "paragraphs": ["書生浪出值暑天，何啻千里身在船。", "今辰忽向船亭坐，頭眩猶類瀕江牽。", "履平剗地若恍惚，四體不舒慣{臯兀}杌。", "自嗟時滯久勞苦，驅馳負得貧筋骨。", "奉使衙深少吏胥，幹官占了東偏居。", "西偏有軒扁清足，憔悴幾竿蒼竹踈。", "射檐莫禁落日曬，平白將身隨爐鞴。", "不奈羸軀苦熱情，無故要償行脚債。", "富池狂遊期者誰，卷雪樓燬空有基。", "離船未久抱虛暈，孱弱忍蹈波濤危。", "官衙寂然且臥病，便行小伺西風勁。", "廬山夜眠不熟淚不乾，梧樹支離凋井闌。"]}