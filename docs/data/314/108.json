{"author": "董嗣杲", "period": "宋", "type": "诗", "title": "酒邊寫興别陳石泉", "paragraphs": ["强求斗升禄，三年困山城。", "羈栖不敢恨，眼爲溪山明。", "上借臺府寛，下遂吟嘯情。", "束裝待航歸，積霖咽秋聲。", "排憂歩園徑，難捨曲折清。", "東望氣鬰葱，緑槐冒飛甍。", "緬懐交際歎，嚬笑陽春生。", "求田役夢魂，投老歸此耕。", "願心尚渺茫，别酒那忍傾。", "歸步故林月，寄梅堅斯盟。"]}