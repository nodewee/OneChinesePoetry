{"author": "董嗣杲", "period": "宋", "type": "诗", "title": "賦得河中之水曲", "paragraphs": ["清莫清兮河中水，白莫白兮頭上絲。", "河清頭白自千古，有身清白知爲誰。", "提籃采桑西城婦，容髮蓬勃霜色欺。", "傳是長安估客女，二八嫁與東鄰兒。", "東鄰兒郎負梟獍，别家出戍征羌夷。", "沙場杳邈絕信息，譍門無子難撐支。", "花榮草枯知幾度，日升月落常雙馳。", "力勤織絍活旦暮，堂前姑老心驚疑。", "攢心萬苦失頭緒，年如逝水何能追。", "不恨兒郎祗恨妾，有生無分安齊眉。", "西鄰女兒年將笄，雙髻壓頸簪花枝。", "金鈿貼額腮凝脂，笑妾採葉愁蠶饑。", "妾身薄命何暇恤，所嗟母子各天涯。", "空閨誓此守清白，不願封侯願早歸。"]}