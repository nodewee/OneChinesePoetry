{"author": "董嗣杲", "period": "宋", "type": "诗", "title": "泊蘄州城下晚思", "paragraphs": ["日落烏雀下，笛聲起譙樓。", "舟泊倦欹枕，枕此秋江頭。", "寸心積萬思，浪寄非久留。", "斬新雉堞壯，環塹柳影稠。", "城中酒旗飛，窈窕吳姬謳。", "風傳何凄然，抑揚邈難儔。", "往時委黄茅，今此開青油。", "香凝燕寢曉，喜見鴻集秋。", "磯月照客衣，苦觸聽砧愁。", "夜深不敢語，我吟月解不。", "月落不旋踵，雲過江聲浮。", "逗曉入城步，將詩扣郡侯。"]}