{"author": "董嗣杲", "period": "宋", "type": "诗", "title": "入寓雙泉寺", "paragraphs": ["大江沙岸虚，幾寸水痕落。", "蕭蕭雙泉寺，佛像剥丹雘。", "紙輪轉晴鼓，灰塔斷風鐸。", "殘僧極荒怠，深得酒中樂。", "西風客子來，棲暫得矮閣。", "開窗望村疃，四下塵漠漠。", "人煙極零星，雞犬更蕭索。", "自罹開慶擾，景况恍如昨。", "周章見世態，彫瘵嘆民瘼。", "梵唄忽傳聲，飽飯且藜藿。"]}