{"author": "董嗣杲", "period": "宋", "type": "诗", "title": "重約遊山", "paragraphs": ["江州廬山陰，萬象藴奇祕。", "笑扶鬼面行，趁雲步幽邃。", "虎迹過溪明，龍氣蟠松翠。", "香爐紫烟合，燦若金布地。", "諸佛妙莊嚴，千燈燭魑魅。", "向來逺法師，絕識具聖智。", "白蓮曾結社，今古想標致。", "客子徒仰髙，可望不可企。", "山頭日落易，木陰混清閟。", "野禽叫瀑頂，預知夜無寐。", "懐抱挹仙芬，欲將世情棄。", "斯遊會重尋，直待涼風至。"]}