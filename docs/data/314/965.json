{"author": "楊萬里", "period": "宋", "type": "诗", "title": "經和寧門外賣花市見菊", "paragraphs": ["病眼仇冤一束書，客舍葭莩菊一株。", "看來看去兩相厭，花意索寞恰似無。", "清曉肩輿過花市，陶家全圃移在此。", "千株萬株都不看，一枝兩枝誰復貴。", "平地拔起金浮屠，瑞光千尺照碧虛。", "乃是結成菊花塔，蜜蜂作僧僧作蝶。", "菊花障子更玲瓏，生採翡翠鋪屏風。", "金錢裝面密如積，金鈿滿地無人拾。", "先生一見雙眼開，故山三逕何獨懷。", "君不見內前四時有花賣，和寧門外花如海。"]}