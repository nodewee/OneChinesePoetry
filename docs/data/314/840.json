{"author": "蒲壽宬", "period": "宋", "type": "诗", "title": "登師姑巖懐古十韻", "paragraphs": ["郭中愛青山，推窗納青碧。", "不見山中人，白雲自堆積。", "登睇廓悠悠，此眼亦已窄。", "但見寰中塵，不見塵中客。", "相去詎幾許，恍若萬里隔。", "日暮攀崔嵬，泫然感疇昔。", "蜀道無人行，嵩山絕蹄跡。", "豈無九回腸，安得雙飛翮。", "傾我百壺酒，撫此千丈石。", "不知蠟屐翁，著得幾量屐。"]}