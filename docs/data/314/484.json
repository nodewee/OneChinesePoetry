{"author": "董嗣杲", "period": "宋", "type": "诗", "title": "潔牲謝響應龍廟予不及往", "paragraphs": ["龍宫藴特異，精禱通萬靈。", "昭著二百年，錫封専朝廷。", "去年偕宰公，投誠涕欲零。", "驅車入松扉，雨勢如建瓴。", "仰髙迓靈昐，雲斂不暫停。", "煙沉瀑聲凉，分坐瀑外亭。", "從兹感佑助，争謂胸百銘。", "治任亦已速，潔謝資芳馨。", "緘素展真忱，要終寄冥冥。", "願恢溥濟功，致此百里寧。", "夜披東堂集，孤燈炯深青。", "朗誦神之聰，壁落山鬼聽。"]}