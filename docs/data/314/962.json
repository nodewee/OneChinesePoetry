{"author": "楊萬里", "period": "宋", "type": "诗", "title": "買菊", "paragraphs": ["老夫山居花繞屋，南齋杏花北齋菊。", "青春二月杏花開，抱瓶醉卧錦繡堆。", "涼秋九月菊花發，自折寒枝插華髮。", "湘纍落英曾幾何，陶令東籬未是多。", "吾家滿山種秋色，黄金爲地香爲國。", "就中更有一丈黄，霜葩月蕊耿出牆。", "飲徒亡酒尋不得，尋得一身花露香。", "如今小寓咸陽市，有口何曾問花事。", "百錢擔上買一株，聊伴詩人發幽意。"]}