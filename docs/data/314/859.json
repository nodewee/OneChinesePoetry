{"author": "蒲壽宬", "period": "宋", "type": "诗", "title": "題瀑布圖後", "paragraphs": ["平生託游從，林野乃其趣。", "出處偶不同，清濁良已忤。", "解組浣我塵，叩門爲君訴。", "方殷岐黄事，何日當展晤。", "欲潄巖下泉，蛩驉念同路。", "黙携照膽鏡，歴歴見情愫。", "韋韠誰爲驅，千林瀉懸布。", "初掛冰一簾，晶晶滴珠露。", "弄電不輟笑，轟谷激電怒。", "玉虬擘重崖，白晝雲雪互。", "震掉若弗容，俄然脱沉痼。", "寂寂霜林鐘，茫茫虎溪渡。", "草堂香山基，興廢今幾度。", "誅茅詎爲晚，千古一旦暮。", "與君共兹圖，濯濯如振鷺。", "登眺晨百回，疇能局髙步。"]}