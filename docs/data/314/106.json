{"author": "董嗣杲", "period": "宋", "type": "诗", "title": "曉出西門問程廬山因懐雲翁", "paragraphs": ["譙樓罷傳角，將啓東方明。", "我欲披野衣，西出湓江城。", "整屐休遲回，徑作匡廬行。", "是時凉雲閣，茅屋雞互鳴。", "蕭蕭籬落破，已遞機杼聲。", "沿回且多趣，仰睇山崢嶸。", "湛露著草木，秋色何光榮。", "雲樹漏初曦，小立傷前程。", "岩翁樂髙褰，因知跋涉情。", "盤兹翠閣深，自照泉影清。", "聽猿步荒寂，乳竇百怪呈。", "屏障互隠見，松竹相迴縈。", "兼懐知己多，此際莫合并。", "蘿陰匝道周，野卉難辨名。", "聊從蘭若留，危闌壓飛甍。", "丘壠入悵望，牛羊踐榛荆。", "人生如浮漚，失壯良可驚。", "及時不濟勝，老去懐不平。", "瞭然看山眼，山意爭邀迎。", "窮崖由此探，大笑長江横。"]}