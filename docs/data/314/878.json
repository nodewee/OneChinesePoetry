{"author": "宋蒲壽宬", "period": "宋", "type": "诗", "title": "神駿歌送趙委順就漕", "paragraphs": ["神駿不受羈，豈知日千里。", "小試秋風前，爍爍電光起。", "何須金絡腦，不用珊瑚鞭。", "徐看血汗沫，透出青連錢。", "飛去度赤水，横行抹燕山。", "持歸獻天子，髙列十二閑。", "渴飲水底月，饑餐草頭珠。", "輕揺玉麈尾，側碾青氍毹。", "振鬛長鳴謝伯樂，千秋萬古八駿圗。"]}