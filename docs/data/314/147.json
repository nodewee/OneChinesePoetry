{"author": "董嗣杲", "period": "宋", "type": "诗", "title": "廬山中聞桂香憶遊茅山時夢中遊桂花下", "paragraphs": ["我遊三茅山，月下丹光麗。", "夢駕翠蜺車，涼雲擁金袂。", "兩耳波浪透，廣漠不可際。", "猶記摶扶揺，乘風曾問帝。", "今秋遊匡廬，身有飛舉勢。", "淩虚裹白雲，白雲鎮相衛。", "毛髪極森竦，草木露華綴。", "飛泉湧潮響，真可滌昏滯。", "向來句曲行，有遇抑何鋭。", "豈知凡骨癯，不能於彼蛻。", "西風催此遊，破我夢浮世。", "衣襟被月香，蒼巖折丹桂。"]}