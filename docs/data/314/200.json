{"author": "董嗣杲", "period": "宋", "type": "诗", "title": "九江驛紀夢歌", "paragraphs": ["西風吹淨汀洲明，蕭蕭雨荻霜蘆聲。", "江山幻出琉璃屏，誰歌謫傅琵琶行。", "三更月滿十二城，夢超弱水登蓬瀛。", "九派水，九叠山，水水山山錦四環。", "綠羆玄猿守朱闗，雪鶴舞影石臺乾。", "瑶樹琪花不可攀，花上結子千歲慳。", "花子錯落魚鱗斑，踐幽濟勝清肺肝。", "回首空睨雙雲鬟，蘿香點漬衣袂寒。", "不覺罡風吹倒還，瓊跳璧濺鳴珊珊。"]}