{"author": "董嗣杲", "period": "宋", "type": "诗", "title": "吳李制屬同寓富池雙泉寺畏寒索飲因寫真愫", "paragraphs": ["秋扇已棄物，寒衣還催装。", "偃息覺寒侵，客况入渺茫。", "宿疢不時作，難恃筋力强。", "畏熱亦畏寒，此固人之常。", "今此露寒初，畏縮尤周章。", "共君蟄寺樓，雨話幾對床。", "布褐莫禁風，芒鞋莫抵霜。", "無聊思往時，意愜交秋涼。", "散髪醉瑶臺，濯足歌滄浪。", "悲涼所不識，安知有摧傷。", "鄰家濁酒香，鄰僧不住嘗。", "亟沽兩甆罎，連倒澆酸腸。", "敵寒固尚賒，姑遣秋宵長。", "少年挽不來，烏兔有底忙。"]}