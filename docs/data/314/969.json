{"author": "楊萬里", "period": "宋", "type": "诗", "title": "早入東省殘月初上", "paragraphs": ["秉燭趨省署，兩街猶閉門。", "素娥獨早作，碧沼澣黝盆。", "寶釦剝見漆，半稜光剩銀。", "忽作青白眼，圜視向我嗔。", "黑氣貫瞳子，側睨不敢真。", "皎然一玉李，前行導征輪。", "熒然數金粟，後扈從車塵。", "朝雞傳三令，都騎爭載奔。", "星芒銷欲無，月影澹失痕。", "金鴉飛上天，吐出紅龍鱗。"]}