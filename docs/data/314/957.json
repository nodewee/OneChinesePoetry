{"author": "楊萬里", "period": "宋", "type": "诗", "title": "題薰陾中興慶壽頌", "paragraphs": ["炎暉十葉生太皇，即宋光武趙少康。", "皇穹柱折地無軸，再闢三極紀八荒。", "與天同仁自同壽，八十萬歲登九九。", "淳熙天子駕蒼龍，春王三朝領羣后。", "是時雪花曉尚飄，日華飛來雪即銷。", "玉巵灧海泛椒柏，寶冊錯錦凋瓊瑶。", "虞典漢儀照億世，可無鴻筆描天地。", "下帷窺園幾代孫，濃墨大書三萬字。", "點竄封禪典引辭，塗改皇武貞符詩。", "珠璣金玉槌作屑，鑄出夏鼎仍商彝。", "歧陽石鼓魚貫柳，浯溪石崖非好手。", "誰將臣陾中興慶壽篇，刻之玉版藏名山，何千萬年千萬年。"]}