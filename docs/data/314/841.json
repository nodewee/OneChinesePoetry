{"author": "蒲壽宬", "period": "宋", "type": "诗", "title": "仲冬下澣會同僚遊東巖", "paragraphs": ["羽人脱屣去，古洞留嵌巖。", "白雲亦世態，随風蜕其緘。", "石飴已何許，誰能味其甘。", "土偶寂不語，樵牧同此龕。", "坎坎擊石鼓，歸去夸彼談。", "遂使蠟屐人，於此移其貪。", "猗桐植翠蓋，翳翳當薫南。", "琤然激石溜，燕坐心黙參。", "朝暮豈異理，莫誑狙四三。", "暄涼得其適，所訝非瘴嵐。", "梅花對白髪，風前雪鬖鬖。", "揮觴屬同僚，出語諧酸鹹。", "猶拘鐵漢語，飲之不至酣。", "託詩紀曾遊，誰將鐵爲庵。"]}