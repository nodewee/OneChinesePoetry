{"author": "董嗣杲", "period": "宋", "type": "诗", "title": "寄程申叔", "paragraphs": ["奇才不泯揚馬名，善政況著龔黄績。", "政績才名分外榮，山林意趣無方覔。", "人生富貴骨相中，何須强力争豪雄。", "三光五岳蟠心胸，歲寒春色梅花風。", "我有小隠傍石屋，石上幾回斸黄獨。", "看來我已不啻足，何事攅眉勞案牘。", "程子談何不碌碌，古意今情兩堪掬。", "歸與歸與毋忍辱，同尋牧童過天竺。"]}