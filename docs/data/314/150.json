{"author": "董嗣杲", "period": "宋", "type": "诗", "title": "飲黄池朱友龍舍", "paragraphs": ["換舟入裏港，那懼江風横。", "今夕月色朗，天下呈圓鏡。", "小艤蕃庶鄉，夜燈萬星映。", "倐逢可人情，立論不失正。", "揮毫喜相譽，筆勢自遒勁。", "酒壺不住盪，斟酌各取性。", "不强亦不辭，此醉頗入聖。", "江行苦波劫，到此昉相慶。", "豈知接談笑，春生絕囂競。", "賓筵接幾夜，殽饌抑何盛。", "酒酣月更明，拭眼萬境淨。", "清歡慰旅瑣，四體都忘病。", "怪我當此時，吻噤絕嘯詠。", "夜影横窗殊，窗外梅花靚。"]}