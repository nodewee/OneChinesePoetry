{"author": "董嗣杲", "period": "宋", "type": "诗", "title": "登城樓", "paragraphs": ["登臨慰兩眼，不暇顧炎天。", "萬頃大江水，枕壓城郭邉。", "沙際少漁鼓，岸曲紛商船。", "洪波沸赤日，碧樹沈蒼煙。", "行客迷古道，遊塵眯囂廛。", "偉哉乾坤秀，聚此樓觀前。", "夕雨濯暑煩，便覺體欲仙。", "山光已滴滴，月色何娟娟。", "更深天宇净，燈火照管絃。", "歸去抱涼睡，夢裏嗟流年。"]}