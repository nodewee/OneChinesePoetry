{"author": "董嗣杲", "period": "宋", "type": "诗", "title": "舟發", "paragraphs": ["萬愁聚眼底，城下登江船。", "江窮渺渺如，身堕栖栖然。", "初來情頗濃，既去情尤牽。", "縱目入虚空，順濟皆由天。", "回思發程艱，時刻多迍邅。", "本無鎮浮能，意者造物憐。", "造物相始終，百歲亦可延。", "風花鼓雪霰，飛舞帆幅前。", "未行風還嚴，既離浪更顛。", "薄命亦何辜，動自罹驚弦。", "逢人不須說，徒招譏孤鶱。", "醉歌赤壁遊，遐眺追坡仙。"]}