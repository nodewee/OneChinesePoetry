{"author": "董嗣杲", "period": "宋", "type": "诗", "title": "越城步月不知子城已閉因托宿趙義齋宅", "paragraphs": ["晚步初月髙，忘却子城閉。", "客樓枕新荷，幾夜香襲袂。", "羸骸奔走倦，不擬尚凝滯。", "白面佳少年，塞途莫勝計。", "低顔謝許可，不甘暗拭涕。", "窮迫傍人籬，傍籬畏奴隸。", "風采就衰憊，心孔轉昏翳。", "見舟思江湖，懐隠睨松桂。", "故人立霄漢，敢詫平生契。", "兹時進退難，假宿義齋第。", "官橋醉尉多，大懼獲重戾。", "徘徊益羈愁，愈痛乏邊際。", "讒毀那能免，失擁文侯篲。", "身如被酒酣，心類垂旒綴。", "嗟嗟文不績，有學謾經濟。", "逆行且倒施，猶幸舌未敝。", "月西黯蓬萊，城烏聲更厲。", "借榻逢可人，度夜等匏繫。", "履險復自笑，汨没信此世。", "願逢陽明仙，餐霞度千歲。"]}