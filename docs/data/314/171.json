{"author": "董嗣杲", "period": "宋", "type": "诗", "title": "遊東林寺", "paragraphs": ["廬山白雲擁，絕似兜羅綿。", "覆得醜好盡，何啻萬萬千。", "東林香爐峯，生在寺門前。", "山陰土脉潤，草木鳴秋妍。", "意行梵廡曠，單下誰棲禪。", "主僧淮東秀，眉目稜稜然。", "談麈自髙蹈，往往來著邉。", "我遊欲結社，有愧逺師蓮。", "草堂流水環，遺像儼樂天。", "西風號萬杉，趺坐青石顛。", "野老喜我陪，談吟超極玄。", "上方僧謾多，多結粥飯緣。", "方且局諸妄，焉得安三椽。", "浮生忘有家，妙句知無傳。", "塵垢送短日，風霜侵頹年。", "斜陽透西樹，獨支竹笻堅。", "鐘鳴擬尋睡，酒至流饞涎。", "月上三笑亭，醉聽漁家眠。"]}