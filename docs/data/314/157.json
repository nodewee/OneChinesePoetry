{"author": "董嗣杲", "period": "宋", "type": "诗", "title": "過林口市", "paragraphs": ["浮泥踏着軟，危坡倩誰累。", "家家翠嵐壓，此是林口市。", "山中何清孤，聚落頗填委。", "快果甘如飴，濁醪淡如水。", "祇是石眼泉，聊慰行子齒。", "此景自獻酬，此市亦清美。", "紛紜趁墟者，未曉聽鐘起。", "盛傳有畸翁，韜晦翠樾裏。", "姓名素不聞，十載安所止。", "多言風月夜，吟嘯傳逺邇。"]}