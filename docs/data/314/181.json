{"author": "董嗣杲", "period": "宋", "type": "诗", "title": "清夜偶成", "paragraphs": ["東林與西林，祗有矮墻隔。", "逺永共家風，各自立茅棘。", "我遊難盡興，入眼眩金碧。", "孤塔插空斜，萬樹屯雲窄。", "香爐擁烟紫，蓮花照亭白。", "未聞海潮音，多時坐饑迫。", "淮僧心膽麤，迎送勤朝夕。", "疾趨謂有禮，健論本無益。", "誰誇絕俗髙，反事望塵役。", "逆料達者性，冥心滅蹤跡。", "日西亂鳥啼，俯仰閲今昔。", "清遊未遽返，忍冷坐寒石。"]}