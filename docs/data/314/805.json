{"author": "蒲壽宬", "period": "宋", "type": "诗", "title": "送使君給事常東軒先生", "paragraphs": ["鋒車洛陽道，秋日旌旗光。", "松陰父老語，何計攀夕郎。", "南泉昔樂土，畫戟深凝香。", "今爲彫瘵區，鹽米憂倉皇。", "一食不遑暇，衆哺安能忘。", "時哉異真倪，心乎愛龔黄。", "報政未期年，丹詔飛十行。", "正陽初繼離，化瑟方再張。", "豈無蘭蕙叢，所思在孤芳。", "履聲到星辰，泰階列寒芒。", "睠懐赤子情，啟齒玉帝旁。", "唐相有遺烈，至今留甘棠。"]}