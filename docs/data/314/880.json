{"author": "宋蒲壽宬", "period": "宋", "type": "诗", "title": "醉歌", "paragraphs": ["有人八百歲，作鬼三千年。", "如此豈不夭，或者稱其綿。", "大椿一春秋，爲歲各八千。", "久矣摧爲塵，朝菌猶目前。", "燕坐一息頃，直到羲農邊。", "誰謂未來事如漆，未來龜鏡已在先。", "天地一指掌，日月雙跳丸。", "摶沙小兒戯，滄海爲桑田。", "南華達生亦已死，伯倫半醉不是顛。", "讀書堂上眼如月，輪扁釋鑿乃囅然。", "髙車本桎梏，更被繩墨牽。", "利澤苟未諧，仁義空自煎。", "有客區區老山澤，不鳴不食稱神仙。", "呼來飲酒不肯飲，月明騎鶴遊青天。", "舉杯邀明月，舞影各自憐。", "必求至樂何者爲至樂，今也不樂何用空拳拳。"]}