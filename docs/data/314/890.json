{"author": "宋蒲壽宬", "period": "宋", "type": "诗", "title": "登北山真武觀試泉", "paragraphs": ["莫誇陽羡茗，在彼山之巔。", "莫誇惠山溜，試此山之泉。", "不生陸鴻漸，渴死盧玉川。", "且共春風裏，不鬬社雨前。", "雀舌最嫩弱植耳，嘉樹一發如針然。", "靈苗合讓武夷貢，清香不與羅浮専。", "北山古丘神所授，以泉名郡天下傳。", "置郵縱可走千里，不如一掬清且鮮。", "人生適意在所便，物各有産盡隨天。", "蹇驢破帽出近郭，裹茶汲井手自煎。", "泉鮮水活别無法，甌中沸出酥雪妍。", "山中道士不識此，彈口咋舌稱神仙。", "從今决意修茗事，典衣買樹蒔井邊。", "道士且莫顛，古人作善戒所先。", "山中種茶一百頃，不如山下數畆田。", "饑餐渴飲無長物，何患敲門驚晝眠。"]}