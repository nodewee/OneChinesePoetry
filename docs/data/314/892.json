{"author": "宋蒲壽宬", "period": "宋", "type": "诗", "title": "遊西巖", "paragraphs": ["誰扇洪爐欲煮鐵，一寸如冰不曾熱。", "歲寒心事梅花知，炭事如何與冰說。", "西巖結屋煙作罩，斑斑不露如隐豹。", "人生大欲剛斷除，静處生涯乃仁樂。", "碧梧翠竹呈如琅玕，寒泉玉佩鳴珊珊。", "終焉爲計亦不惡，豈知白日生羽翰。", "翻思一夜鐘鳴時，先生髙臥如希夷。", "何人更嗔瘴鬼瘧，及鋒而用皆驚疑。", "薦泉采菊想遺跡，奚其與侣昌黎伯。", "薫蕕已定人所知，聊把曾遊紀巖石。"]}