{"author": "董嗣杲", "period": "宋", "type": "诗", "title": "寄彭澤陳明府", "paragraphs": ["田頭遇白叟，爭說長官清。", "決訟如轉燭，往往得其情。", "高風古靈派，惠澤流花城。", "荷鍤遍阡陌，咸樂及時耕。", "桑埂翠陰老，稻坂黄雲平。", "積愛發謠誦，連屋歌壤聲。", "春山映酒艷，秋籬挹金英。", "我滯亦已久，欲往搖心旌。", "有時遞信音，展轉思盍幷。", "重當買孤航，展拜陶淵明。"]}