{"author": "蒲壽宬", "period": "宋", "type": "诗", "title": "山中井", "paragraphs": ["乾元肇初氣，坤母乃六之。", "誰明爻象意，鑿出混沌奇。", "所以擊壤民，飲水源不知。", "空山有古甃，夜氣方歸時。", "明月照我牖，獨起携軍持。", "一瓢飲沆瀣，凉意生肝脾。", "下以澆丹田，上以滋華池。", "瀟然脱塵土，舉身入希夷。", "神人授我訣，欲以療我饑。", "歸來煮白石，精饌瓊爲糜。"]}