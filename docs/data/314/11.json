{"author": "金履詳", "period": "宋", "type": "诗", "title": "代張起巖和清塘詩", "paragraphs": ["清塘佳哉，上有横霄映漢之卿雲，下有通川入海之流泉。", "不舍晝夜揚清清，清流迴環山奔迎。", "暮雨層波綠，朝暉山氣新。", "呼吸溪光飲山渌，人人冰玉若爲貧。", "我欲買山居其間，嚢中不靳金滿籝。", "明月清風對高士，絲桐一張酒五經。", "俯看塵世幾蚊蚋，須臾起滅敗與成。", "炎涼僅昕夕，晦朔分枯榮。", "眼前突兀徒駭俗，死後滅没杳無聞。", "孰若此地多君子，純孝千古留風聲。", "天光浮動映松柏，地望流傳光丘林。", "太鈞播羣品，生靈本一心。", "何況古人傑，由来毓地靈。", "欲爲混沌鑿七竅，須凴天工揮五丁。", "窮爲樂善之君子，達爲廟社之元勲。", "於此地靈有媿無，鄙人敢此問諸君。"]}