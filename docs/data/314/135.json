{"author": "董嗣杲", "period": "宋", "type": "诗", "title": "夕憇西林寺詩", "paragraphs": ["憶發德化門，飽看屏風疊。", "五峯自孱絕，兩脚誰登躡。", "山髙白日暗，溪斷清泉接。", "閒倚迸崖松，静踏粘露葉。", "珠台勢巍巍，玉斗光燁燁。", "撞鐘警三生，聽禽愁百摺。", "聖峯足眺望，禪觀宜妥帖。", "髙蹈忘俗緣，迥處離塵劫。", "廢塔任敧仄，古碣尚岌嶪。", "歸詢打碑人，摹向齋壁貼。"]}