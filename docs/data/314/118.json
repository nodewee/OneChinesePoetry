{"author": "董嗣杲", "period": "宋", "type": "诗", "title": "泊黄家渡", "paragraphs": ["艤舟黄家沙，尋酒聊自慰。", "麥田裊露梢，果林飽霜味。", "江色射逃屋，燈焰爥斷緯。", "徘徊强展眺，清風襲腸胃。", "飲暢人痛快，說醉言不諱。", "居人甘淡薄，那復羡榮貴。", "但知安麤糲，了不辨涇渭。", "年豐村畽樂，排憂豈無謂。", "抱衾坐終夕，無事啓憤悱。", "清晨過隣舍，童孺見我畏。", "時艱賦斂重，租外有百費。", "徐徐亟開喻，喻極轉歔欷。", "自来聞打門，如冒鼎鑊沸。", "我遊興未盡，兩眼渺萬彙。", "鄰翁意度真，愛我饋饔餼。", "北風吹沙暗，大地雪積未。", "我衰易成悲，肉戰若刺蝟。", "何時洗紛争，海宇方吐氣。"]}