{"author": "董嗣杲", "period": "宋", "type": "诗", "title": "羽觴飛上苑", "paragraphs": ["日色蕩曉香塵起，上苑春融錦屏裏。", "蕙枝小葉攢石臺，桃英亂糝浮池水。", "鱗波皺雲展翠綃，羽幰逐風颯珠履。", "騮飛步褭蹀躞髙，杯行聲度提壺美。", "提壺朝暮啼芳陰，啼盡東君脉脉心。", "螭毬流影晚陽淺，獸匜噴香淑景深。", "靈鼉鼓曲肯停調，緑蟻漾艶争歡斟。", "醉情得向芳辰暢，香車回碾銀蟾沈。"]}