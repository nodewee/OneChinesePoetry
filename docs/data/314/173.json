{"author": "董嗣杲", "period": "宋", "type": "诗", "title": "酒邉見燒各賦一體", "paragraphs": ["淮山燒色起，陰剥應期約。", "開闢界限定，蠧根不藉钁。", "焦枯燼無蹤，艷陽春有脚。", "爆烈狐兔竄，驚迫魍魎爍。", "尖危騰斜燄，汊角迸横焯。", "死卉沸沉煙，遊雲避浮虐。", "入夜光尤皎，逮曉焮自若。", "蟄蟲潜穴散，猛虎奔淵躍。", "勢欲凌虚霄，倐忽風掠綽。", "熒熒斷續見，江流颺昭灼。", "青黄數宵隕，何在事采斸。", "逺客詫希遇，俯仰發嘆噱。", "斗杓指東寅，天公又斵削。", "霜氣逼衾重，對眠向溪閣。"]}