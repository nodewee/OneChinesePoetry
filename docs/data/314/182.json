{"author": "董嗣杲", "period": "宋", "type": "诗", "title": "與徐税過淮民家市果", "paragraphs": ["寒水落沙洲，随地營送年。", "徐卿邀我行，逺渡呼脚船。", "荒津絕鷄犬，斷籬掩人煙。", "柑梨土民收，飣坐風味全。", "及公出酒甌，提籃寘我前。", "甘香種子異，脆膩色澤妍。", "定價随語準，質直何其堅。", "淮鄉習俗純，處士亦如然。", "閒歷慨流離，百醜皆可憐。", "撫機奈失時，彼此嗟華顛。", "酒酣飫此快，哀歌地爐邉。", "携歸備晚需，雪片蒙江天。"]}