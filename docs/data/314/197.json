{"author": "董嗣杲", "period": "宋", "type": "诗", "title": "舟中對月", "paragraphs": ["過峽水不清，渾濁甚他處。", "今朝喜得晴，看月莫猶豫。", "盡力掀篷開，浄着兩眼覷。", "月色更婀娜，炯然洗積慮。", "前磯水衝撞，傳若小灔澦。", "令人厭水程，惟祝江靈助。", "天地境界古，恨無槁梧據。", "餘樽就手瀝，適口乏啖茹。", "囁嚅味自佳，不須勞舉筯。", "醒去掩篷眼，零落故衾絮。", "呼天招仙游，同學列子御。", "儻轉北頭風，穏涉蕪湖去。"]}