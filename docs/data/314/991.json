{"author": "楊萬里", "period": "宋", "type": "诗", "title": "題畢少董繙經圖", "paragraphs": ["宋生把卷讀且指，李生把卷問奇字。", "榻上坐著一老子，右手秉筆袒左臂。", "春秋論語訓傳成未成，胸中有話頗欲告兩生。", "欲呼小白拉重耳，同討犬戎尊帝京。", "蠶妾不解事，兩生未可語。", "冬郎政兒癡，誰能復憐許。", "繙經未了報歸期，携書歸來獻玉墀。", "胡沙滿面無人識，回首兩生斗南北。"]}