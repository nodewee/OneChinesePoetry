{"author": "董嗣杲", "period": "宋", "type": "诗", "title": "午睡中懐約山遊", "paragraphs": ["蘇州藤枕蘄州簟，更着洪州蟬翼扇。", "髙臥西窗風外榻，栩栩羲皇夢中見。", "客寄無聊歸未易，搜吟攪得酸腸徧。", "蓴香鱸肥自相憶，季鷹肯羡洛陽掾。", "爲客不似家居好，身老江湖已云倦。", "要盟東林逺法師，白家池上泉珠濺。", "聽泉坐石且幽尋，收拾勝跡歸吟卷。", "我欲往遊志已堅，只恐同遊心易變。"]}