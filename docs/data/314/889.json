{"author": "宋蒲壽宬", "period": "宋", "type": "诗", "title": "壯哉亭觀龍湫作", "paragraphs": ["雪車冰柱劉义狂，玉川更與相頡頏。", "車聲羊膓幾盤折，飛冰走雪何茫茫。", "天公矜此老怪物，六丁直下白晝驅阿香。", "豐龍列缺一時起，千車百柱摧靡靡。", "玉蚪銀闕掀霜髯，藥兔蟾宫擣瑶髓。", "濤驚浪駭不可摹，璧碎珠傾詎堪擬。", "長風吹雨一座寒，兒童不敢正面看。", "狂客何心助鼓譟，磽田萬頃思波瀾。", "被髪行歌愜狂想，寶華天雨寧専賞。", "炎天上火下如湯，一派清泠浹隣壤。", "勸君飲酒君莫疑，有酒不飲吾何痴。", "夜光魚目紛紛雜錯烏可辨，眼中如露如電醉來大笑俱不知。"]}