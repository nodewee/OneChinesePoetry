{"author": "董嗣杲", "period": "宋", "type": "诗", "title": "自武康入京隨即渡越", "paragraphs": ["意杳軒中坐，坐見新竹長。", "病夫欲尋睡，不禁竹氣凉。", "昏昏度白日，神倦慵舉觴。", "偶然探吟處，誰謂醒爲狂。", "扶行壺中天，草樹含夕光。", "雨橋荷柄閙，亭亭雲錦張。", "中有窈窕質，忽透洛妃粧。", "引領不忍去，水風遞幽香。", "簷梢鵲啑啑，戒我租夜航。", "我生尚未了，何地安韜藏。", "宵程促登津，食息何皇皇。", "郭南待朝渡，西陵晚蒼茫。"]}