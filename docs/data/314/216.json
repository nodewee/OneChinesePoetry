{"author": "董嗣杲", "period": "宋", "type": "诗", "title": "官廨凉夕醉成", "paragraphs": ["湓江城裏九江驛，今作分司主人宅。", "我脱富池榷茶責，借住寛閒忘主客。", "移栽廬山竹半百，障得西廂斜日赤。", "西風揺影失半壁，夢覺只疑泥土窄。", "呼酒當天聊復適，說詩正可凉風夕。", "銀河萬頃鎔瓊色，曠放莫名狂太白。", "留此亦好歸亦得，免使向人說離拆。", "月明酒醒塵絕迹，直欲騎鯨泛空碧。"]}