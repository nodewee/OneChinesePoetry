{"author": "宋蒲壽宬", "period": "宋", "type": "诗", "title": "送林城山歸上饒", "paragraphs": ["平生喜誦城山句，一誦千回起狂慕。", "夢魂夜夜峨眉巔，峨眉只在家西住。", "照人樓蜃嘘青紅，落筆天虬走雲霧。", "冥搜古髓生潤芳，坐演正聲入韶濩。", "蘭宫璧水俱雋功，金馬玉堂豈迂歩。", "何人爲呌閶闔雲，試使琅玕一披露。", "男兒豈暇謀温飽，丹心要使輝青素。", "水潮方仰昌黎韓，日邊又起長沙傅。", "玉山萬仞髙岧嶤，叢玉琤琤悦朝暮。", "嗟哉精衛愚復愚，海石悠悠力安措。", "傍人齲齒看癡狂，持此癡狂向誰訴。", "古來離别惟有酒，此别情酸酒如醋。", "萍蓬萬里終有家，而今更把家爲路。"]}