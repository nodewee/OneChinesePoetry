{"author": "董嗣杲", "period": "宋", "type": "诗", "title": "舟上感興", "paragraphs": ["飯時發雷江，倐已泊東流。", "南北兩岸雪，蕩此無根舟。", "逺山失翠眉，近山生白頭。", "凍極方徯晴，雲沍含雨羞。", "塵境那得見，泛此如瀛洲。", "宿驚恍未定，醉疑此難留。", "落日漏微光，光暝無限愁。", "風厲萬水立，舟子惟搔頭。", "慷慨觸潜抱，行止負隠憂。", "志士亦徒苦，俗豎多不侔。", "天公釀雪甚，八荒元氣浮。", "無語坐舟尾，景與年俱遒。", "亂眼逐勝去，奔迸少自由。", "風煙下江異，髯邉漬霜稠。", "餘樽侑登臨，惜無水際樓。"]}