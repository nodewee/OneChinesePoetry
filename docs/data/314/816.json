{"author": "蒲壽宬", "period": "宋", "type": "诗", "title": "與石巖方常簿游白水塘觀龍湫", "paragraphs": ["孤燈照不寐，獨起行遶床。", "命駕欲千里，千里債已償。", "可憐太拙計，弗學時世粧。", "癖嗜鎸聱牙，拄彼枯腎腸。", "柴桑賦移居，取友勝面墻。", "奇文與疑義，相與窺抑揚。", "願給薪水役，懐此一瓣香。", "自分參也魯，或笑道士狂。", "吁嗟古之人，踽踽而涼凉。", "我不欲富貴，修短由上蒼。", "齊奴爾何事，彭祖今何方。", "莊周蝶體態，淳于蟻侯王。", "龍湫一瞬息，珠琲萬斛強。", "汎汎蓮葉舟，淼淼白水塘。", "薜荔爲我衣，芙蓉爲我裳。", "握石爲我飴，採菊爲我粻。", "興懐自千載，有酒且一觴。"]}