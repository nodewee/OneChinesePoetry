{"author": "董嗣杲", "period": "宋", "type": "诗", "title": "刪舊藁感賦", "paragraphs": ["少年嗜吟如嗜蜜，諸公奇之有奇質。", "學荒志曠不自量，躐登將壇多所嫉。", "薄遊六朝廢興處，逺嘅疆場分離日。", "江草江花幻縝密，下字如縛禪家律。", "吁嗟舊存無二三，側近所取不償失。", "因知嫉者豈輕易，斂盡浮華能就實。", "趣入空玄須正傳，趣得於心暗如漆。", "搜剔造化鬼神凴，天孫雲錦可織出。", "客寄多時轉蕭瑟，趁取風寒寫曠逸。", "九江五峯金翠濕，風月悉歸三寸筆。"]}