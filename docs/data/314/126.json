{"author": "董嗣杲", "period": "宋", "type": "诗", "title": "自曹家沙風中抛江危甚抵銅陵縣", "paragraphs": ["朔風吹沙昏，聚落風物蕃。", "劇邑此寄治，零星數軍屯。", "奸狡紛鴈鶩，生殖豐雞豚。", "獵子事兵仗，儒家扄蓽門。", "時聞讀書聲，句讀失討論。", "小舟泊洲虚，入市市不喧。", "何年弓戈戕，覩此驚心魂。", "百里餘幾户，誰肆科調繁。", "邑令率以攝，凋瘵真難言。", "俊佐覔幕檄，不洗部民寃。", "氣象日益靡，莅政幾觸藩。", "野老採野果，倚籬餵病孫。", "逢客乃靳吝，出語妄自尊。", "細故起叱咤，徒御嗤蠻村。", "失笑向此適，窒忿思倒樽。", "雲簇天沍寒，有酒無從温。", "勞生愁萬端，不語將蝨捫。", "深虞弱纜腐，浮寄蘆荻根。", "銅陵只隔江，起矴帆若奔。", "既涉庸自悔，死生歸乾坤。"]}