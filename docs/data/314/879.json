{"author": "宋蒲壽宬", "period": "宋", "type": "诗", "title": "子别母呈所翁陳先生", "paragraphs": ["子别母，欲别牽衣意何苦。", "母有衆兒俱母憐，兒無别母兒誰乳。", "海惡寧匪蛟，山饕莫如虎。", "小大不相棄，髙深自爲扈。", "萬古天地中，何得如母所。", "披絮成踟蹰，履霜正凄楚。", "不見城上烏，相隨八九子。", "反哺何足云，慈烏乃如此。", "引翼且莫髙，短翅將千里。"]}