{"author": "董嗣杲", "period": "宋", "type": "诗", "title": "次湖口", "paragraphs": ["湖水出瀾蠡，江水下巴蜀。", "恰當相合處，清濁皆蕩沃。", "扁舟凌浩渺，渡者苦局促。", "卸帆與立桅，黄帽不須督。", "紙錢望空颺，飽肉爲相觸。", "江神昭靈休，壓浪無留矚。", "遂使驚魂甦，免得遭鬼録。", "去程天茫茫，灘過有磯續。", "磯頭熟風波，寒草失舊緑。", "所願晴風恬，遵陸脫羈束。"]}