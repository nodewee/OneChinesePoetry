{"author": "蒲壽宬", "period": "宋", "type": "诗", "title": "拙婦吟", "paragraphs": ["生爲矮屋女，本乏超世姿。", "苟焉執絲枲，安得組繡奇。", "人各愛厥子，驕養随所宜。", "今晨嫁朱門，裝束弗適時。", "尊嫜不厭拙，鄰曲莫見嗤。", "或有勸我言，學掃長蛾眉。", "妾婦前致辭，拙性不可移。", "誰能事膏沐，随人作妍媸。", "采采南澗蘋，心事澗水知。", "在家盡子職，爲婦盡婦儀。", "如何織錦字，更製迴文詩。"]}