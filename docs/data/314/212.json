{"author": "董嗣杲", "period": "宋", "type": "诗", "title": "吟客枉訪酒邉走筆以贈", "paragraphs": ["讀書無靈時易過，剩得此身寄寒餓。", "浮議徒然强雌黄，孤生已拚蟻旋磨。", "江湖說詩在處多，字不堪煮詩奈何。", "不若將軍氊帳醉，兒郎帳裏傳羌歌。", "歸尋種秫安愚分，微名微利天所靳。", "長沮桀溺隠者歟，耦耕曾答仲由問。", "濁世悲歡無歇時，公事不了歸癡兒。", "胸蟠今古何足恃，得醉且醉莫須疑。", "酒邊說詩真是贅，說詩斷是敗人意。", "醉入羲昊洪荒前，消取霎時邯鄲睡。", "歲年寕免驅塵勞，勞不成功亦滔滔。", "終須儕入千百衆，坐對柏烟穿布袍。"]}