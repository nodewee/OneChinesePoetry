{"author": "董嗣杲", "period": "宋", "type": "诗", "title": "招鐵鏡明上人同舟入京", "paragraphs": ["蓬麻冒日氣，舟過風遞香。", "香氣入晚秀，月色迷官塘。", "此時同載僧，眉上生毫光。", "心鏡不待磨，一碧眩四方。", "遂此終夕安，推篷睇渺茫。", "凌晨泊北津，分手各自忙。", "追随遊徑山，奈何吏鞅妨。", "何時重聚首，叙我歌河梁。", "世緣苦聚散，人事多短長。", "興言偶及爾，不覺耿中腸。", "薫風蕩柳煙，吹面無多凉。", "晨曦曬屋裂，獨恨衝塵黄。"]}