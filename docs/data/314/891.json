{"author": "宋蒲壽宬", "period": "宋", "type": "诗", "title": "遊金山寺呈茂老", "paragraphs": ["長江氣勢何雄雄，波心幻出青蓮宫。", "江流萬古浮不去，疑有根蒂誰能窮。", "遡流逺見一培塿，傳聞壯觀疑談空。", "風帆漸迫驚詭異，金碧還遶深蒙茸。", "小船破浪與客去，繫纜階石穿玲瓏。", "門前筆架水面立，波濤日夕相撞舂。", "重樓複道費登陟，面面奇怪陡不同。", "丹徒西望聳觀閣，淮海大塊居其東。", "倚欄簷外水轉窄，飛鴻没處明雙瞳。", "與僧煮茗話今古，莫窮幻眇窺鴻濛。", "瀛洲方丈在何許，騎牛覔牛休憧憧。", "遥指危檣夜泊處，驚飈飄簸如飛蓬。", "禪闗深閉浪打屋，夜定不動猜遊龍。", "清遊適值九月九，汲泉細摘黄花叢。", "水上登髙復誰信，證明頼有今逺公。", "登堂恍惚見坡印，瓣香起敬仙佛蹤。", "想像形容記言語，涕零心惻生不逢。", "未窮清興下山去，扁舟一瞬在閬風。", "作詩聊復紀遊跡，來尋此跡何時重。"]}