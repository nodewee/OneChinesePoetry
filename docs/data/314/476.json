{"author": "董嗣杲", "period": "宋", "type": "诗", "title": "甲戌武康大水净林寺山門殿屋悉皆倒敝", "paragraphs": ["仲秋秋陰合，壁落走鼯鼠。", "徹宵風雨驟，平地生洲渚。", "莫辨路與溪，廬舍失處所。", "净林古梵屋，木佛豈得禦。", "當門金剛惡，兹復化何許。", "方丈九旬僧，足廢不能舉。", "徘徊想舊歴，突突起沙嶼。", "遺闗茁芝菌，卧竹壓麻苧。", "山民窮無吿，謀食屢多阻。", "三鄉凡幾户，竟墮魚鼈侣。", "傷痛李生迂，捲盡牌頭墅。", "獨慨虚浮身，昏迷怯幽佇。", "上流未偃戈，戰血沍荆楚。", "近畿天示儆，歲月不我與。", "就食難下咽，酸恨徹心膂。"]}