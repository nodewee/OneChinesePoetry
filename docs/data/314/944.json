{"author": "楊萬里", "period": "宋", "type": "诗", "title": "和姜邦傑春坊續麗人行", "paragraphs": ["玉人自惜如花面，不許黄鸝鸚鵡見。", "若令畫史識傾城，寫徧人間屏與扇。", "春光嬾困扶不起，吹殘玉笙也慵理。", "是誰瞥見一梳雲，微月影中掃穠李。", "阿昉姓周不姓顧，筆端那得蓮生步。", "無妨正面與渠看，看了丹青無畫處。", "古來妍醜知幾何，嫫母背面謾人多。", "君不見漢宮六六多少人，畫圖枉却王昭君。", "是時當面看寫真，却遣琵琶彈塞塵。", "不如九京喚起文與可，麝煤醉與竹傳神。"]}