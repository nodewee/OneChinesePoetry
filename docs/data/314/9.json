{"author": "金履詳", "period": "宋", "type": "诗", "title": "和王希夷廬陵觀梅", "paragraphs": ["歲寒堂前桂樹秋，秋風浩蕩君西遊。", "羨君充此四方志，望塵何異登瀛洲。", "人生難得心相識，況君與我心相得。", "君心誰似惟梅花，雪霜不改馨香德。", "顧我思君日幾尋，歲寒又見梅花春。", "見梅不見故人面，空詠梅花如故人。", "月明千里雖同致，疇昔追隨今少異。", "始信燈窗朝暮同，此會人生良匪易。", "噫吁嘻，安得彼此長似歲寒枝，清芬處處同襟期。"]}