{"author": "蒲壽宬", "period": "宋", "type": "诗", "title": "純陽洞讀書和中山陳禮郎韻", "paragraphs": ["弄珠寄南海，移文譏北山。", "出處雖異位，夢覺同一闗。", "純陽有真境，古洞扄林端。", "絕頂象緯逼，六月天氣寒。", "道人討幽勝，誅茆謀盖棺。", "緣深野鷄狎，供罷齋魚閒。", "斗軒適容膝，點勘酬鈆丹。", "理義貴自得，神仙諒非難。", "嗟我久荒索，摧心罹棘艱。", "羞羡鶴俯仰，空悲馬班桓。", "終南在何許，得去何須還。"]}