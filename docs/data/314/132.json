{"author": "董嗣杲", "period": "宋", "type": "诗", "title": "新橋上岸", "paragraphs": ["雨陰忽收霽，雲氣失閉封。", "纔轉横里港，西睨南北峯。", "似慰畸人歸，天亦開喜容。", "萬僝與萬僽，銷鑠無留蹤。", "近京村舍盛，年豐多堯農。", "門户餖飣新，團圞傲窮冬。", "北城入望邇，瑞靄何蔥蘢。", "敗筆亟收拾，不須寫心胸。", "入闗至急需，衣斷須先縫。", "南山故業在，此去羞迎逢。"]}