{"author": "董嗣杲", "period": "宋", "type": "诗", "title": "宿嘉興新城市", "paragraphs": ["汎秋入禾鄉，鈍舟無期程。", "西風吹官河，其壤惟新城。", "雲圍畎畆遍，星零聚落盈。", "前畈出頑獷，有可敵無勍。", "梵坊名能仁，所向乖幽情。", "房房市藥富，滌面塵不嬰。", "習俗困促迫，意度無専征。", "市沽更漓甚，不堪客子傾。", "偕行得佳士，共此秋榻清。", "未晚急掩扉，屢貽暴客驚。"]}