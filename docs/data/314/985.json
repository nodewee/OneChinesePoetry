{"author": "楊萬里", "period": "宋", "type": "诗", "title": "題眉山程侅所藏山谷寫杜詩帖", "paragraphs": ["杜家碧山銀魚詩，黄家虎卧龍跳字。", "六丁難取真宰愁，程家十襲今三世。", "程家蘇家元舅甥，子瞻正輔外弟兄。", "正輔有孫文百鍊，筆倒三江胸萬卷。", "公車獻策五十篇，玉札國體航化源。", "遠謀小扣囊底智，瓌詞未出海內傳。", "三年抱璞咸陽市，子虛無因達天帝。", "如今却買巴峽船，峨眉山月秋正圓。", "丈夫身健恐不免，即召枚臯未渠晚。"]}