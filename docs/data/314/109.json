{"author": "董嗣杲", "period": "宋", "type": "诗", "title": "愛客有感", "paragraphs": ["在家最喜客，出外復過之。", "相逢旅瑣間，所恨力莫支。", "迂曠膽相照，相顧何須期。", "或者誚交泛，責我無藩籬。", "我性得之天，懐抱更坦夷。", "謗随愛憎興，而我了不知。", "義利界限分，我心石不移。", "風月賸佳趣，未易以迹窺。", "有吟莫辭和，有酒須共持。", "古道已不作，徒重旅心悲。"]}