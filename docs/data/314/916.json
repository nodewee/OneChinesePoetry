{"author": "楊萬里", "period": "宋", "type": "诗", "title": "林景思寄贈五言以長句謝之", "paragraphs": ["華亭沈虞卿，惠山尤延之。", "每見無雜語，只說林景思。", "試問景思有何好，佳句驚人人絕倒。", "句句飛從月外來，可羞王公薦穹昊。", "若人乘雲駕天風，秋衣剪菊裁芙蓉。", "暮宿銀漢朝蓬宮，我欲從之東海東。", "西湖柳色二三月，相逢一笑冠纓絕。", "醉招和靖叫東坡，一吸西湖湖欲竭。", "我醉自眠君自顛，路人往往指作仙。", "此輩何曾識此樂，識與不識俱可憐。", "別時花開今已落，思君令人瘦如鶴。", "夢裏隨君携酒瓢，同登天台度石橋。", "瀑泉界天瀉雲窟，長松拔地攙煙霄。", "與君聯句章未了，帝城鐘動西峰曉。", "海風吹墮珊瑚枝，乃是先生寄我詩。", "火雲燒江江水沸，君詩清涼過於水。", "定知來自雪巢底，恍然坐我天台寺。"]}