{"author": "董嗣杲", "period": "宋", "type": "诗", "title": "聞鴈有感", "paragraphs": ["鴈聲入泬寥，節節傳哀音。", "哀音不可聽，聽之感中襟。", "客從逺方來，幽憂久攅心。", "始爲饑寒謀，今無可棲林。", "浮生抹電如，休計升與沉。", "奈此口體累，議者何鑠金。", "爲客亦良苦，愁見積葉深。", "壯氣歸消磨，羸病力不任。", "狂走擁虚器，空卧廬山陰。", "蒙頭難禦風，煮盡石鼎葠。", "何時理晴竿，把釣花溪潯。", "思歸未可歸，床蛩自縱吟。"]}