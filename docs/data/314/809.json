{"author": "蒲壽宬", "period": "宋", "type": "诗", "title": "送淮東田制幹回司", "paragraphs": ["青青拱把木，人見毫芒時。", "只恐不早種，既種何用疑。", "枝條日已茂，雨露日已滋。", "揺本固不可，爪膚復奚爲。", "驚颷屢欲折，積雪久自支。", "昔日靖郭君，四十餘男兒。", "中有不舉子，其事乃甚奇。", "馳聲自薛起，有誰敢齊窺。", "君今已騎鶴，莫問腰纒資。", "主人今晉公，相量千頃陂。", "溲勃且並用，參苓恐無遺。", "相如諭蜀檄，昌黎從軍詩。", "倘可露一斑，豈無諸公知。", "君來甫兩月，雲霧才一披。", "非敢事偃蹇，禽鹿不可覊。", "勿詫我泉石，恐爲君瑕疵。", "吾且自笑我，人知我爲誰。"]}