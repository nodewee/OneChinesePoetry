{"author": "張伯子", "period": "宋", "type": "诗", "title": "視旱田賦呈上元簿楊明卿", "paragraphs": ["輸蹄旦旦風塵表，入眼羣山青未了。", "刺藤迎日子先紅，蕎麥得霜花漸老。", "叢祠詭怪畫村疃，古寺騫騰出林杪。", "征衫多次逐飛鳶，下檐有時隨宿鳥。", "初晴得去恨遲遲，獨夜不眠憂悄悄。", "公如老驥暫伏櫪，我類游鱗終屈沼。", "一朝王事有期會，百里民情同探討。", "詳于禹貢辨等級，明似離婁燭幽眇。", "高依丘壟或微收，低近陂塘翻盡槁。", "凶荒有數合均一，報應于中又分曉。", "不能究實害非淺，倘使從寬恩豈小。", "茲行到處欲春風，批放莫教分數少。"]}