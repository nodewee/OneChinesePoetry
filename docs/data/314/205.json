{"author": "董嗣杲", "period": "宋", "type": "诗", "title": "西風", "paragraphs": ["大江西風三日起，激起怒濤三萬里。", "客子口噤悄無語，縱有髙樓危莫倚。", "樓前秃樹剩幾葉，更有咽蟬埋葉裏。", "大船小船不見影，衝沙入峽蒼黄艤。", "偶籠窄衫上岡頭，茫茫莫辨天與水。", "浪花旋舞山岳迸，鱗鱗白露江豚齒。", "乾坤浩渺昬八極，秋髙偉事無過此。", "正愁梧上鳳栖空，誰傳水底蛟鬬死。"]}