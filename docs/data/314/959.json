{"author": "楊萬里", "period": "宋", "type": "诗", "title": "九月十日同尤延之觀浄慈新殿", "paragraphs": ["昨雨敗重九，謂併敗此行。", "雲師出小譎，垂曉偷放晴。", "初愁落君後，我反先出城。", "竚立已小倦，喜聞馬來聲。", "南山有新觀，大殿初落成。", "入門山脊動，仰目天心橫。", "柱起龍活立，簷飛鵬怒昇。", "影入西湖中，失盡千峰稜。", "天竺拉靈隠，駿奔總來庭。", "老禪定何巧，幻此壯玉京。", "書生茅三間，饑眠方曲肱。"]}