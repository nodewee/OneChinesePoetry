{"author": "蒲壽宬", "period": "宋", "type": "诗", "title": "寄梅坡", "paragraphs": ["喬木聳下翠，好鳥鳴嚶嚶。", "豈不愛吾廬，感此求友聲。", "獨酌歌停雲，懷人淚如傾。", "昔我柴桑翁，五柳貧亦榮。", "今予富干樹，况有野艇横。", "鱸魚亦可膾，如此夜月明。", "誰諧彼蒼意，澗谷敦孤惸。", "青山只依舊，沽酒尋前盟。", "矯首雲帽人，兩臂羽欲生。", "故人來不來，盤俎無人爭。"]}