{"author": "蒲壽宬", "period": "宋", "type": "诗", "title": "又題純陽洞", "paragraphs": ["十里捫藤蘿，千崖插虛碧。", "仰覺雲漢低，俯見塵市窄。", "小山走委蛇，逺水别支脉。", "身騎鷦鷯枝，目眇大鵬翮。", "更有千載人，幽巖蜕空魄。", "朝躡一片雲，夜嘯百丈石。", "我疑真人去，留此守劍舄。", "道人既無心，何事苦著跡。", "我有一壺酒，起舞酹仙伯。", "松槿雖殊途，宇宙同作客。"]}