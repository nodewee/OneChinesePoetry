{"author": "董嗣杲", "period": "宋", "type": "诗", "title": "裝伯弜周先生手澤", "paragraphs": ["桐溪恩上人，留遺盈束紙。", "初疑龍蛇奮，不敢傲睨視。", "嗚呼汶陽翁，父子傳心旨。", "手澤落世間，枯盡幾硯水。", "言言闗世運，字字窮物理。", "悲風颯雙鬢，涕淚揮不止。", "思超漢魏髙，人可晉唐似。", "逸態出天然，凛若對英峙。", "此時吟嘯者，跌蕩何可比。", "卷舒手不停，光芒射桯几。", "下取防六丁，急寘空谷裏。"]}