{"author": "董嗣杲", "period": "宋", "type": "诗", "title": "風水僧善用期之不遇", "paragraphs": ["用僧期不來，子午針頭誤。", "沉迷負所傳，老去眼隔霧。", "言甘說中少，見陋遭時惡。", "三椽當道架，山色翠回互。", "空曠乏人守，有欲絕反顧。", "豈無世事非，何能日如故。", "昨收松下書，欲見展心晤。", "遍尋莫知蹤，望極柏山路。", "馬荒人亦倦，酒熟秋垂暮。", "浮身真是浮，參取折蘆渡。"]}