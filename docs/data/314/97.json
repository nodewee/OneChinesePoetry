{"author": "董嗣杲", "period": "宋", "type": "诗", "title": "小孤山", "paragraphs": ["小孤隸舒州，誰將峭崖削。", "一尖漾浩渺，藤蘿綴瓔珞。", "緑篠裹山脇，白浪沸山脚。", "向背千萬態，渾不假鎸鑿。", "危亭嵌空搆，四絕屯煙幕。", "幾點漚浮現，滅沒鷗自若。", "廟額錫惠濟，軒窗輝丹雘。", "夫人象服嚴，香燈閃踈箔。", "風露展幽扄，震撼陵虚閣。", "朱方金焦奇，莫敵此開拓。", "來時棹扁舟，兩岸成巨壑。", "所歷焉能窮，懐抱徒爾惡。", "未臨不測淵，胸次先隕穫。", "西偏磨崖上，吟句大手作。", "一來一歸興，其尚由來各。", "志曠誰推許，恐貽世所薄。", "窮冬水正縮，期傍洲沙泊。", "豈料風更横，飛帆随岸掠。", "遂令搜吟懐，汲井苦無索。", "彭浪訛彭郎，祠南顔有怍。", "相對隔津逺，知擁何封爵。", "顛船泛濤巔，何異跧屈蠖。", "埋篷且斟觚，失喜免酬酢。", "明月水禽飛，不奈栖鶻搏。"]}