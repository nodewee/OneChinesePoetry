{"author": "宋蒲壽宬", "period": "宋", "type": "诗", "title": "贈日者馮鼎山", "paragraphs": ["馮君胸中爛星斗，測人窮達誰與偶。", "得錢便據青旗亭，北斗還堪把漿酒。", "醉來訪我梅花傍，索飲哦詩恣狂吼。", "平生許予皆公侯，大軸長篇玩盈手。", "不言于麓神仙人，泣雨滂沱氣填口。", "與君生長醉鄉國，借箸前籌爲君剖。", "東坡固類韓昌黎，伯倫何如畢吏部。", "何處有酒三百壺，姓字甘書酒人簿。", "畏死安能抱仁義，貪生不解推子午。", "酒星此去住何宫，相從且作糟丘主。"]}