{"author": "華鎮", "period": "宋", "type": "诗", "title": "詠古十六首  其一二", "paragraphs": ["窫窳當九門，西山寶騶虞。", "鴟鴞集上林，丹穴巢鵷雛。", "姦雄始基搆，哲人晦良圖。", "步兵偶叔末，整轡登蓬壺。", "身世委杯酒，不以禮法拘。", "長嘯引鳴鳳，新詩綴驪珠。", "慷慨臨廣武，感激慟窮途。", "所志豈方外，林下薄踟躕。", "恢恢大雅人，矯矯真龍駒。", "寧愧蘇門士，臨刑據槁梧。"]}