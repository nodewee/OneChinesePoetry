{"author": "華鎮", "period": "宋", "type": "诗", "title": "次韵和湖南運判司勳曹公衡山行", "paragraphs": ["大山隠隠橫如衡，北與常嶽當天經。", "發奇吐怪無時停，旦暮生氣凝紫青。", "隆隆翠光照南溟，是爲朱陵赤帝庭。", "奇峰八九羅明星，真仙宴集通層城。", "飛樓疊閣到絕頂，環回照映真雲屏。", "流泉夜逐銀河傾，危石上與搘機撐。", "輕輿飛蓋不知峻，來往常見林梢盈。", "炳靈彌世動宸扆，儀物嚴奉侔朝廷。", "天章國寶萃神異，金華墨彩光崢嶸。", "提封奄有神仙宅，星軺部按經雲扃。", "傳經俯可拾青紫，摛華早合登蓬瀛。", "肯跨蘇耽嶺頭鶴，輕逐浮丘吹玉笙。", "暫將勝具擬玄度，行與大帝調六英。", "漢庭已當思汲黯，紫坦歸次光晶熒。", "尋源况曾到雞足，根塵洗盡丹臺靈。", "宰官應世通有誠，飛雲何意超鴻冥。", "玄珠不獨罔象得，白雪一點洪鑪生。", "詩豪墨妙天許并，雲崖蘇壁增新銘。", "紫虛羽蓋飄竛竮，湘源寶瑟鳴蘭汀。", "蛾眉旋顧若自失，霜威一肅春華零。", "琴高睥睨不敢請，遺鯉失步奔長鯨。", "平反犴獄成虛囹，姦豪斂衽無辜寧。", "隨車靄靄留餘馨，千里卷盡重雲暝。", "威形不習西門豹，襟風遠析湘人酲。", "自憐匏繫致身誤，遲日坐費三春晴。", "况無氛翳動精祲，照乘惟有仙花明。", "日邊應許留姓名，雲車未間相逢迎。", "花源深處尋遺氓，枕泉潄石窮幽清。", "拂掠朱鸞毛羽輕，朗聽日轂聲鍧鍧。", "誰知信舍遠千里，胸中浩氣高難平。", "翰林一想天姥起，當年飛夢三更成。", "便欲登臨雲頂寺，俯看練带瀟湘橫。", "驚聞佳句得交珮，傳寫寶祕勝韋籝。", "清新自是文章伯，飛譽高華由妙齡。", "美如時雨恣飛洒，有聲著物皆欣聽。", "河流萬里勢不息，曲折細可爲章程。", "大匠斤斧何經營，良賈厚藏非力耕。", "鋒鋩銛利新發硎，文彩繁縟森華纓。", "洗心吟玩曾未再，已覺兩腋生羽翎。", "千巖萬壑句中盡，此身如在衡山行。"]}