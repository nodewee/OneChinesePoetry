{"author": "米芾", "period": "宋", "type": "诗", "title": "太師行寄王太史彥舟", "paragraphs": ["太師天源環賜第，自榜回鸞鴉雀避。", "好賓嗜古富圖書，玉軸牙籤捧珠翠。", "歌舞陳前慰俗人，不傾玉瀝發銀縢。", "王郎十八魁天下，招客同延貴客星。", "末出東晉十三帖，此第十一石藴瓊。", "絹標間是褚公寫，誤以右軍標作謝。", "我時指出一座驚，精神煥起光相射。", "磨墨要余定等差，謝公鬰勃冠烟華。", "當時傾笈換不得，歸來嘔血目生花。", "十五年間兩到國，朱門如舊無高牙。", "帖歸翰長以姻媾，忽然陳前興健嗟。", "開元璽封尋復出，永存珍秘相王涯。", "翰林印著建中歲，王謝炎靈傳更貴。", "副車侍中王貽永，出征不貨收文藝。", "太常借模真却還，郗愔入版餘皆棄。", "芳林鬻第書有行，次入太師重姓李。", "我識翰長自布衣，論文寫字不相非。", "知己酷好輟己好，惠然發篋手見歸。", "謝安談笑康江左，物外人標沒兩大。", "子敬合書只後批，天才物望都無那。", "治亂悠悠八百年，人隆偶聚散亦遄。", "兵火水土不隨劫，端使米老鋪案間。", "我生辛卯兩丙運，今歲步辛月亦然。", "丙申時宜辛丑日，此帖忽至庸非天。", "臨風浩思王仲寶，江南宰相只謝安。"]}