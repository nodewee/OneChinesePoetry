{"author": "劉跂", "period": "宋", "type": "诗", "title": "答王允中聖推", "paragraphs": ["長安重行樂，寒食及佳辰。", "聯翩出遊宴，閭巷無居人。", "動靜各有趣，拂我朱絲塵。", "分將幽獨心，守此濩落身。", "斯豈衆所然，獨子何殷勤。", "叩門隨謁入，俯仰色甚真。", "從容一笑粲，不覺傾蓋新。", "念昔各從宦，宿亳爲近鄰。", "溢言相引重，嗟我曾未聞。", "乃知國寶拙，不悟王綏仁。", "高談喜未定，佳句意益珍。", "幾有按劍感，驚怪惠好頻。", "子方赴吏集，朝暮旅食貧。", "不忍拜馬足，會且掃朱門。", "獨肯閒見我，惟子欲何云。", "乃言人生世，取舍理莫均。", "譬之平地水，東西南北分。", "感此重拜嘉，幸子長相親。"]}