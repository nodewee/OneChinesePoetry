{"author": "米芾", "period": "宋", "type": "诗", "title": "夜登鑑遠觀江南野燒作", "paragraphs": ["君不見紅旗一卷無奔北，龍驤將軍初下蜀。", "又不見天兵十萬領藩曹，百丈靈旗照江國。", "高樓夜登有鑒賞，江南野燒深山谷。", "烈勢已覺逼南辰，龍蛇膏血如爆竹。", "故應玉石俱被焚，老樵拾炭投斧斤。", "長松巨梓中大厦，一隨烈焰同塵埃。", "人言木自爲風戛，木中生火自焚爇。", "欲知利害日相磨，此火害人尤慘熱。"]}