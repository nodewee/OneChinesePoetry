{"author": "米芾", "period": "宋", "type": "诗", "title": "智衲草書", "paragraphs": ["人愛老張書已顛，我知醉素心通天。", "筆鋒卷起三峽水，墨色染徧萬壑泉。", "興來颯颯吼風雨，落紙往往翻雲烟。", "怒蛟狂虺忽驚走，滿手黑電爭回旋。", "人間一日醉夢覺，物外萬態涵無邊。", "使人壯觀不知已，脫身直恐凌飛仙。", "棄筆爲山儻無苦，洗墨成池何足數。", "其來精絕自凝神，不在公孫渾脫舞。"]}