{"author": "華鎮", "period": "宋", "type": "诗", "title": "永嘉巡檢張侍禁廨舍闢洞名黄石", "paragraphs": ["下邳逋客赤松侶，興薄雲天寄廛市。", "五世鳴鐘不自矜，肯向人前進遺履。", "素靈將傾赤精奮，羽翼當資天下士。", "夜半殷勤授素書，歷歷商郊阪泉旨。", "西過陳留得沛公，雲蒸龍躍相因倚。", "剪嬴傾項成帝業，廟謀勝算皆予起。", "漢家明堂窮壯觀，楹棟能收真杞梓。", "清塵獨步千載上，名實誰可繼其美。", "君家緒系出南陽，世服戎衣登祿仕。", "鳳毛益使家聲振，新以七書見天子。", "君居無事若山居，退食小齋日經始。", "茨茅塗土完且潔，栽花接果盈階戺。", "風月江山散不收，標題黄石寧虛爾。", "應懷祖武日自礪，功名將使旂常紀。", "今日中原久太平，頌聲交作干戈止。", "南過銅標束带方，玉帛梯航餘萬里。", "惟有祁連及賀蘭，朝廷未欲知疆理。", "儻推漢幄從衡術，定遠將軍何可擬。"]}