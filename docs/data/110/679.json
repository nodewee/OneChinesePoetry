{"author": "米芾", "period": "宋", "type": "诗", "title": "貞娘墓歌", "paragraphs": ["何不學仙冢纍纍，白楊西郭陰風悲。", "虎邱一叩貞娘墓，薜荔援牆委蘭露。", "千歲蒙茸幾樹花，夜飄鬼火曉啼鴉。", "向憐挾瑟彈清月，猶憶吹簫乘彩霞。", "吳閶少年往來道，黛蛾釵燕誰能好。", "酒滴春雲夢不消，泉聲幽咽鐘聲老。", "陌上行遊緩緩歸，昨日紅顔今日非。", "東望闔閭穿葬處，玉鳬將化湛盧飛。"]}