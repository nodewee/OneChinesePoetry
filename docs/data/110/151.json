{"author": "劉跂", "period": "宋", "type": "诗", "title": "次黄完仲見寄韵", "paragraphs": ["讀書老無味，記一輒忘十。", "視昔那得超，但覺有不及。", "誰能求甚解，拘窘被書縶。", "爲文亦爾爾，造語須易給。", "未足解客嘲，况復令鬼泣。", "柴門一鵲噪，童稚迎信入。", "開緘故人書，快閱驚喜集。", "新詩瑩病目，儼若冰玉立。", "才兼劉柳健，思鄙郊島澀。", "定從西山來，爽氣扶岌嶪。", "惠然遠見屬，疑我故閑習。", "叢臺三晉舊，鎮靜無警急。", "府寬郎幕尊，森衛走呼吸。", "以茲書檄省，頻歲息篇什。", "神交庶暫對，怳不閡川隰。", "盧溪白士藪，野處分屣笠。", "如聞趣歸裝，早作下車揖。", "吾廬雖庳陋，雅亦便樵汲。", "無酒或過雄，有酒誰饋伋。", "何時甲乙第，版築見君葺。", "比鄰或借倩，梨棗亦得拾。", "不恥共禿翁，相携走城邑。"]}