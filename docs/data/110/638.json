{"author": "米芾", "period": "宋", "type": "诗", "title": "送王渙之彥舟", "paragraphs": ["集英春殿鳴鞘歇，神武天臨光下澈。", "鴻臚初唱第一聲，白面王郎年十八。", "神武樂育天下造，不使敲抨使傳道。", "衣錦東南第一州，棘璧湖山兩清照。", "襄陽野老漁竿客，不愛紛華愛泉石。", "相逢不約約無逆，輿握古書同岸幘。", "淫朋嬖黨初相慕，濯髮灑心求易慮。", "翩翩遼鶴雲中侶，土苴尪鴟那一顧。", "邇來器業何深至，湛湛具區無底沚。", "可憐一點終不易，枉駕殷勤尋漫仕。", "漫仕平生四方走，多與英才並肩肘。", "少有俳辭能駡鬼，老學鴟夷漫存口。", "一官聊具三徑資，取捨殊塗莫迴首。"]}