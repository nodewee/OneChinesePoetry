{"author": "華鎮", "period": "宋", "type": "诗", "title": "贈別越帥蔡侍郎五十韵", "paragraphs": ["飛廉鼓橐開氛雺，玉龍盤礴堆蒼岫。", "雲崖左壁出高墉，環回占盡東南秀。", "高瞻牛女提封闊，下瞰閭閻烟火富。", "紫青巖壑敞屏幃，金碧樓臺錯紋繡。", "城西半規日欲落，天東一縷雲如鏤。", "人間未覺桂華昇，林梢先見金波溜。", "冰輪冉冉經箕斗，碧落沈沈失星宿。", "清光不斷萬象呈，目極塵寰了無覆。", "扶桑欲曉天雞唱，玉珮丁東咽殘漏。", "西南松桂碧參差，寒金碎玉高低透。", "春和二月融青宙，紅紫千花簇繁囿。", "香潔蜂蝶夜不知，暗和清影凝羅袖。", "暑雨晚隨虹影斷，炎威夜逼餘輝逗。", "南湖拂拂起輕颸，鑑光千里冰紈皺。", "星流一葉高梧下，玉刻千峰晚山瘦。", "桂子香凝零露漙，兔毫冷咽飛泉潄。", "六花舞絕平川壤，萬樹玲瓏綴瑩琇。", "凍雲收盡一輪寒，光華上下清交鬭。", "明眸朗鑒古難偶，許謝登臨亦虛覯。", "勝地埋藏祗自奇，千年林下輸猿狖。", "儒家宗主中郎裔，早掞春華甲英彀。", "量闊難窮渤澥遠，德馨未羨椒蘭臭。", "青雲有路早徊翔，要津策足頻馳驟。", "旒扆傾衷聆玉振，經綸溢耳摐金奏。", "暫虛法從牧遠民，大旆高牙會稽首。", "庖刃從容經肯綮，鵠卵無勞魯雞伏。", "探幽索隠有餘工，逸勝遺奇落精究。", "意匠經營誰與相，壺中風物真天授。", "霜斧晨開蔽日林，虹梁晚結飛雲搆。", "軒窗四闢洞無物，林嶺旁來遠如走。", "佳名一字既惟新，寶墨八法曾非舊。", "鵲返鸞徊美無度，龍跳虎卧雄相湊。", "何地通宵得佳致，誰人忘寢臨觴豆。", "西園物色難重逢，秉燭詩詞漫三復。", "華堂有月終年好，月下樽罍溢醇酎。", "坐令越絕山水佳，日添光價高難貿。", "五雲溪上綸竿手，誤指王圻攬纓綬。", "畫虎年多愧未成，屠龍伎巧傷難售。", "清時支離逐斗粟，樂國凄凉寄圭竇。", "結巢未忍息南枝，倚輈何計登華廄。", "片帆隨牒西南邁，塵滿儒衣色多垢。", "文麗難忘反楚騷，魂交尚冀親南狩。", "昔人富貴志已得，越吟清切傷微疚。", "今人徒勞情若何，玉壺慷慨臨風叩。", "飛蓋早容陪後乘，曳裾屢許登文甃。", "烟波滿眼始憑凌，談笑回頭難邂逅。", "吳會他年見桑梓，荆湘數稔包霜柚。", "鳴珂應在白沙隄，茇舍徒瞻碧棠茂。", "萍迹漂漂渺難繫，蓬心慅慅紛奚就。", "九疑三五夜晴時，爲想堂前皎如晝。"]}