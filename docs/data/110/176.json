{"author": "劉跂", "period": "宋", "type": "诗", "title": "見蘇黄邦字韵詩戲示王倅安國二首  其一", "paragraphs": ["與君南北人，斗粟聚此邦。", "維彼惡少年，潢池稱下江。", "白晝射大屋，屋破無完窗。", "繡衣募壯士，受馘不受降。", "我弱異都盧，豈敢學尋撞。", "君才過烏獲，九鼎一臂扛。", "懸金八十萬，何啻白璧雙。", "胡不騎赤兔，斫樹收死龐。", "坐寬刺史憂，不復念政厖。", "凱旋夾道迎，父老集瓶缸。"]}