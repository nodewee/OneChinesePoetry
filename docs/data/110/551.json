{"author": "米芾", "period": "宋", "type": "诗", "title": "僧舍假山", "paragraphs": ["玉峰高愛攙天碧，過眼雲關無處覓。", "纔將呀豁向疏窗，已見峰稜翻瘦脊。", "明月照出溪中水，清風掃遍巖邊石。", "懸崖絕磴疑可擥，白露蒼烟俱咫尺。", "天陰未徹山陰寒，雨聲欲絕泉聲乾。", "須知物理有真妄，豈識道眼無殊觀。", "萬象森嚴掌握內，大塊俯仰毫芒間。", "抽身更洗清浄足，探歷幽深非所難。", "山僧作山真有以，詩人吟詩從此始。", "意教妙手發天慳，戲取神功當衆美。", "君不見浣花野老深結廬，白鹽赤甲龍虎趨。", "清吟醉賞左右足，當時應笑秦鞭驅。"]}