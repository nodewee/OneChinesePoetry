{"author": "華鎮", "period": "宋", "type": "诗", "title": "春日雜興十五首  其一三", "paragraphs": ["纖纖蘭蕙甲，青青楊柳絲。", "草木有春華，園林競芳時。", "妝點貴銓次，高下有推移。", "連畛已端修，茅蹊盡平治。", "雕欄被丹雘，文甃合瑠璃。", "穿薄啟縈迂，拍隄汎漣漪。", "安排紅藥樹，映带牡丹枝。", "蔓草既誅鋤，秋榮亦芟夷。", "碧蘆斷修幹，丹蓼剪芳蕤。", "苞杞散不收，叢菊棄如遺。", "蘆蓼尚云可，杞菊或未宜。", "神功著西河，嘉聲藹東籬。", "朱實照金鼎，黄華登玉巵。", "暄凉雖異序，榮秀各有期。", "商飆掠春叢，摧折誰能支。"]}