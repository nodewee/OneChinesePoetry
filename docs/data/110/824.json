{"author": "華鎮", "period": "宋", "type": "诗", "title": "如意院井詩二首  其一", "paragraphs": ["太平興國古佛剎，小院得名如意輪。", "何人默識原地脈，鑿井正會甘泉津。", "闊容三尺白銀罋，深可二丈青絲緡。", "夏凉未覺冰雪冷，味美不啻醍醐珍。", "寺僧知愛不忍惜，汲引無間都城人。", "鳴鐘聲歇更漏促，天雞初報扶桑晨。", "側肩接足負擔者，排闥爭湊蒼苔唇。", "絲瓶上下掉孔急，語笑嘈雜春雷振。", "永日迢迢既云暮，健夫噏噏皆嚬呻。", "萬人已喜用周給，一泓依舊清奫淪。"]}