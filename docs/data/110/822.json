{"author": "華鎮", "period": "宋", "type": "诗", "title": "道守董公重成寇公樓集宴僚屬因賦長句", "paragraphs": ["九峰翠滴天光曉，日射三川波浩溔。", "朱門畫戟古城西，岑樓新駕長林杪。", "飛欒疊楶橫紛錯，重覆交疏深䆗窱。", "幕開碧落四垂低，屏列好山千疊遶。", "卧聽羲馭轉轣轆，坐看星車回縹緲。", "嘯歌微動薄寥虛，樽俎平鋪俯蘿蔦。", "耳前燕語得其所，目外鵬圖莫之夭。", "簾翻江日酒霞鮮，窗度天風香穗裊。", "平昔萊公此棲止，目窮佳麗真明瞭。", "雲歸自惜故鄉非，日低誰念長安杳。", "帝居閶闔深難叫，世路風波古瀰渺。", "饑烏得食嚇鵷雛，嫫母在宮憎窈窕。", "干將莫耶不惜折，威鳳麒麟恥羈擾。", "北瞻曾冠拱辰星，南飛却過隨陽烏。", "彭殤滔滔不足問，榮悴冥冥未宜了。", "沐猴纓弁竟非真，明玉在塵終自皦。", "百年同氣姤賢守，抉隠搜遺思遠紹。", "網羅勝賞得偏多，懷想高風情不少。", "鯢蟠陳迹久寂寞，虹揭畫梁重夭矯。", "已知青竹播馨香，更看華牓延光皎。", "自憐值遇分濩落，重此登臨思悽悄。", "舉目頻驚五嶺明，回頭却顧長沙藐。", "局促可能參庾亮，清平豈是依劉表。", "楚天不斷故關迷，危欄倚徧前山小。"]}