{"author": "華鎮", "period": "宋", "type": "诗", "title": "讀孟東野懊惱詩", "paragraphs": ["東野不解事，强爲懊惱詞。", "惡詩皆得官，舉世不及嗤。", "好詩空抱山，寂寞無人知。", "詩自有好惡，得官不在詩。", "白面無伎能，青雲多路歧。", "君無一囊錢，姻婭復爲誰。", "且保珪玉質，無使傷磷緇。", "文章古所貴，恐非涉世資。", "羽翼聖道術，收拾古佚遺。", "此外不可倚，倚文諒多奇。"]}