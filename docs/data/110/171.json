{"author": "劉跂", "period": "宋", "type": "诗", "title": "晁端州秀宴席", "paragraphs": ["同寮貴公子，好事敵原嘗。", "晁侯更蕭散，不愛囊中裝。", "步兵玉觥滑，洞庭金丸香。", "宛轉蓴带細，紛綸鱠縷長。", "鰒魚三百飣，豈必河之魴。", "咄嗟事便辦，侍御色不忙。", "熙熙春臺上，醉語各相忘。", "湯餠最後出，雖飽別有腸。", "願君善遇客，懽樂殊未央。", "不須投車轄，敬舉主人觴。"]}