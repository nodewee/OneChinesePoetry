{"author": "米芾", "period": "宋", "type": "诗", "title": "發潤州", "paragraphs": ["氣就蛇須角，暌通豕負塗。", "解衣同俗裸，酌水合狂夫。", "探社新銘禹，經韶舊弔虞。", "據鞍休示壯，寡要悔爲儒。", "爲弔忠遊楚，因崇讓過虞。", "要離葬終近，嚴子釣行須。", "御晏妻知辱，歆膺客自愚。", "誠修日難掩，醯在蚋還趨。", "和寡方聲越，知稀覺道腴。", "命齊都將相，義拙落江湖。", "南夢應隨雁，西風却背鱸。", "弓旌今正歇，多少定同鳬。"]}