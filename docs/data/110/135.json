{"author": "劉跂", "period": "宋", "type": "诗", "title": "重寄", "paragraphs": ["憶昨去國初，置傳史所監。", "季也行泣隨，往舍都城南。", "沐我屢飯我，終此一日淹。", "明作分嶺水，苦別心如惔。", "遄歸護孥重，却掛東川帆。", "停橈憩汴泗，攬轡趨霍灊。", "間關又相對，共被栖窮簷。", "未畢十日懽，已復秣征驂。", "猗嗟季行役，曷日弛負擔。", "長懷芳草句，未讀衣已沾。", "先人門戶事，駑力詎克堪。", "一朝奇禍發，熾甚烈火炎。", "頑迷得憂辱，自取非謗讒。", "危巢風雨漂，菅蒯不足芟。", "于時季來歸，棄官不待占。", "收合敗散餘，頼此守獨嚴。", "闔門數百指，一一恩意涵。", "輯睦乖迕情，牢不見隙纖。", "聚糧非短轂，千里均屬厭。", "囊書動高聽，恩環賜東漸。", "吾親所奇貴，挺立故不凡。", "晚節就難冀，前非掩多慚。", "正如已躄人，欻起蒙鍼砭。", "衰顔積霜雪，幸亦解羈銜。", "昨從憂迫來，將復見安恬。", "西廊坐食菽，可以慰饑饞。", "漸欲親酒盞，頗思疏藥奩。", "願季愛玉體，豢我及西崦。", "從今荷明時，歡樂百無嫌。", "酬恩無處所，香火供瞿聃。"]}