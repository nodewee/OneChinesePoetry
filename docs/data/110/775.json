{"author": "華鎮", "period": "宋", "type": "诗", "title": "早發蕪湖風便舟中有感", "paragraphs": ["長波西南騖，高風激江流。", "掛席向浦溆，凌虛駕輕舟。", "洲渚亂揮霍，蒹葭颯颼飀。", "重山捷飛過，疊浪紛悠悠。", "鳬鶩不及辨，頻咤越飛鷗。", "舟人擊鼓吹，謔浪相賡酬。", "調笑西來人，掩淚寒沙頭。", "人聞此語樂，我聞此言憂。", "爾速非爾巧，彼淹豈其尤。", "淹速偶所值，矜笑徒自偷。", "况余涉世途，泰稀否常稠。", "此日雖偶駛，來日恐或不。", "馭也儻可矜，留滯還增羞。", "天道雅無常，非分非所求。", "但願日日行，行路無阻修。"]}