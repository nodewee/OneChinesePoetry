{"author": "劉跂", "period": "宋", "type": "诗", "title": "見蘇黄邦字韵詩戲示王倅安國二首  其二", "paragraphs": ["天下本無事，此語僅興邦。", "得志不與物，誓心有如江。", "腐儒若腐螢，槁死讀書窗。", "誰能守筆研，心大云何降。", "終然氣相許，霜鐘不須撞。", "道雖千鈞重，努力期自扛。", "他時僑與札，日月聲名雙。", "秖應南海趙，便是襄陽龐。", "慎毋彊揀擇，貴純不貴厖。", "請見胸中物，止水琉璃缸。"]}