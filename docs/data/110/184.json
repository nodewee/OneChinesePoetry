{"author": "劉跂", "period": "宋", "type": "诗", "title": "次韵大人正月十四日作", "paragraphs": ["端闈夜許都人望，紅繖亭亭坐南向。", "燭龍影落陸海中，廣樂聲在鈞天上。", "華嚴寶藏光景出，雙鸞飛下蓬萊嶂。", "大平天子千萬歲，呼舞共作嵩山唱。", "小臣躑躅百寮底，未許外班陪末行。", "今來淪落一何極，山城裝點成窮相。", "苦吟漫欲酬節物，擁膝句作酸寒狀。", "搜抉渾如餌毒藥，畏縮更似藏私釀。", "詩成竟亦勿交涉，欲取樓蘭經樂浪。", "典衣聊復沽市酒，一飲徑醉成昏忘。", "黄昏陋巷燈火絕，守把不費城門將。", "豈不見人生懽樂易生悲，惟有靜默長無量。"]}