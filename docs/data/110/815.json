{"author": "華鎮", "period": "宋", "type": "诗", "title": "雲溪行", "paragraphs": ["雲溪發源自雲門，千古流注越山根。", "城金河玉雖已遠，南來波浪長崩奔。", "蒼崖峭壁三十里，翠烟紫霧籠寒水。", "往來鷗鷺逐波頭，出沒魚龍穿石齒。", "清時有客寄扁舟，長嘯日來溪上遊。", "緩教霜翮追清曲，漫引輕絲下碧流。", "有時醉卧閒雙槳，不知船逐樵風上。", "挹盡千巖曉氣清，聽我萬壑寒泉響。", "無端側耳鳳凰鳴，却跨青鸞上玉京。", "流連丹桂三秋色，辜負寒松半夜聲。", "十年南北何擾擾，咫尺溪頭不成到。", "幾回魂夢似當時，夢覺尚疑雲滿抱。", "今日羈縻江海曲，折腰翻爲斗升粟。", "山頭日落見雲歸，自怪此身何局促。", "皂雕萬里在一飛，蛟龍未必藉溝池。", "風月好時心似水，嘯歌聊可解人頤。"]}