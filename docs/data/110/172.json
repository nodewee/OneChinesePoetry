{"author": "劉跂", "period": "宋", "type": "诗", "title": "和梁十登三學閣", "paragraphs": ["屏居倦煩促，約此塵外遊。", "于我快兩目，云誰翻百憂。", "蒼山東北秀，野水西南浮。", "平生林壑心，今老此一丘。", "悲風入叢薄，掃迹瓜芋疇。", "高樹未搖落，鼎鼎彌道周。", "感此節物化，淟涊何當休。", "幻事涉苦海，禪心得中州。", "徙倚到無言，風鈴聲更幽。", "新詩出肺腑，明月非暗投。", "終篇不及酒，似非我一流。", "願爲靈泉去，醉語看橫秋。"]}