{"author": "華鎮", "period": "宋", "type": "诗", "title": "春日雜興十五首  其一二", "paragraphs": ["江梅燦瑶琨，緒風未成和。", "紅藥簇雲錦，韶光已蹉跎。", "臘寒苦難任，秋陽暴如何。", "寧知桃李樹，乘春蔚婆娑。", "二月艷陽天，兩京佳麗多。", "五陵浮瑞氣，三州翻綠波。", "宮槐出華闕，御柳夾銀河。", "玄鳥雜飛舞，黄鸝競鳴歌。", "芳蹊展平練，繁艷簇香羅。", "浥露笑金谷，迎風媚銅駝。", "落英縱紛紛，珍實已峨峨。", "莫訝潘河陽，盈城意靡他。"]}