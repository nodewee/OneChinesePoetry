{"author": "華鎮", "period": "宋", "type": "诗", "title": "春日雜興十五首  其一一", "paragraphs": ["迢遞長江表，崎嶇青障間。", "瑞草雜野卉，吐秀莫窮看。", "馥鬰誰與奇，細碎如等閒。", "荆榛共榮悴，樵牧幾摧殘。", "殊鄉採嘉聲，千里輳名園。", "輕舟走彫檻，文砌薦朱欄。", "芳華未盈枝，傾都已酡顔。", "疏叢乏葱蒨，薄采媿朱殷。", "珍賞占芳時，野客更舊觀。", "試問蜂和蝶，何如蕙與蘭。"]}