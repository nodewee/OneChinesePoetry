{"author": "米芾", "period": "宋", "type": "诗", "title": "自漣漪寄薛紹彭", "paragraphs": ["老來書興獨未忘，頗得薛老同徜徉。", "天下有識推鑒定，龍宮無術療膏肓。", "淮風吹戟稀訟牒，典客閉閣閑壺漿。", "吟樹對山風景聚，墨池濯硯龜魚藏。", "珠臺寶氣每貫日，月觀桂實時飄香。", "銀淮燭天限織女，烟海括地生靈光。", "儁兒乃是翰墨侶，俠竹不使輿衛將。", "象管鈿軸映瑞錦，玉鱗棐几鋪雲肪。", "依依烟華動勃鬰，矯矯龍蛇起混茫。", "持此以爲風月伴，四時之樂樂未央。", "部刺不糾翰墨病，聖恩養在林泉鄉。", "風沙漲天烏帽客，胡不東來從北荒。"]}