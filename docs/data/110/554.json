{"author": "米芾", "period": "宋", "type": "诗", "title": "溪蓮行", "paragraphs": ["廣寒宮女貪游戲，瑩滑琉璃光照地。", "嫩雲纔捧出纖腰，無數鮫綃擁嬌翠。", "仙葩姿逞天姿穠，只愛臨溪梳洗慵。", "太真艷色禁不得，含羞微笑迎秋風。", "秋風苦惱秋露泣，的皪珠璣時瀉入。", "紅凝朱粉綠參差，儘濺裙襦烟不濕。", "初驚王母來瑶池，酡顔更醉流霞巵。", "三千佳麗已羅列，爭先鸞鑑勻娥眉。", "俄見洛神歸洛浦，波卷靴紋翠蛟舞。", "羽車雲蓋空紛披，碧疊巫峰生暮雨。", "坐憐吟倚風靈香，多情先斷何人腸。", "不及鴛鴦與鸂鶒，恣穿薄影眠池塘。"]}