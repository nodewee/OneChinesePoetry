{"author": "華鎮", "period": "宋", "type": "诗", "title": "詠古十六首  其四", "paragraphs": ["長劍寄寶匣，往往夜鳴吼。", "芒針補弊履，雖賤不爲醜。", "藏器貴有施，斯人自吾偶。", "汲汲出疆贄，皇皇喪家狗。", "無愧三宿行，未多沮溺耦。", "營丘執羔客，乃是射鈎手。", "解縛履文陛，低顔亦含垢。", "魯堂品藻中，茂實帝王後。", "君子當際會，所學問行否。", "南陽三顧日，不羨商巖叟。", "相期等釣璜，茲爲兆熊后。", "宿將輕少年，前席亦何有。", "恢恢王景略，落落秦關右。", "周旋二十年，初心了無負。", "何必逐桓溫，聯翩東南走。", "松栢儻莫依，嵩岱皆培塿。"]}