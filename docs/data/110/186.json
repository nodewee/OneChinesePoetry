{"author": "劉跂", "period": "宋", "type": "诗", "title": "答純益書懷", "paragraphs": ["矯矯林間鶴，汎汎水際鷗。", "俱非鼎俎用，斗粟誰爲留。", "君師蔡義我施讎，同時聲名今白頭。", "博士弟子動千數，遑記軍中陳與劉。", "黄金絡馬錦臂鞲，印組丈二鳴八騶。", "席間設胾竟何味，車上負芒終可憂。", "人生在世各有趣，江東且復客曹丘。", "田橫刎頸亦義事，感知捐軀非所羞。", "此心會與君意合，今無古人何處求。", "不如置之酌美酒，同郡諸公皆舊遊。", "耳熱眼花付一醉，雞蟲蚌鷸何時休。"]}