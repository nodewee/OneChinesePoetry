{"author": "林敏功", "period": "宋", "type": "诗", "title": "與劉羲仲檢討別後有懷", "paragraphs": ["檠燈耿夜窗，夜雨欲達晨。", "寒雞催曉色，結束征車輪。", "車行馬上霜，送子西入秦。", "二年絕廩祿，此去當通津。", "人生萍托水，相遇即相親。", "況我與夫子，恩意踰天倫。", "屈指十日別，今君千里人。", "關山行役勞，欲雪風怒嗔。", "投身聲利區，納足冠蓋塵。", "銅墨不須歎，君心知愛民。", "歲晚勿滯留，歸及江南春。"]}