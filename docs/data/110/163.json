{"author": "劉跂", "period": "宋", "type": "诗", "title": "滑家橋逢壞舟者有感而作", "paragraphs": ["橋傾若車翻，舟破如瓦解。", "二禍適相觸，生此大狼狽。", "齊生海邊人，試吏今得代。", "鄉閭恍在望，舟檝信所快。", "頗知大道夷，不避小物礙。", "撐夫虎豹健，力出馳突外。", "何其一跌傷，脫若葱與蒯。", "疾雷不及聽，生理欻焉壞。", "瓦飛昆陽戰，鶴唳淝水敗。", "身非呂梁叟，沈沒豈不殆。", "嬌兒年十五，八歲又其妹。", "豈伊瞬息間，生死不相頼。", "死者長已矣，生者心破碎。", "泣盡繼以血，耳目坐盲聵。", "哀哀天無情，皦日爲昏憒。", "徐觀水中意，波浪自澎湃。", "我來獨心惻，涕出增感慨。", "頃年岳陽下，憂患亦顛沛。", "豗頹萬死中，血肉偶俱在。", "今此溝澮狹，豈復江湖大。", "咄汝豈不仁，曾獨與禍會。", "冥冥倘有主，焚溺甚葅醢。", "不然遭無辜，神理良汝紿。", "從今十手指，永是後車戒。", "靈均苦讒舌，潁士厭沈瘵。", "良時不似昔，努力善自愛。", "我亦乘小艇，兀兀信所屆。", "搜求得餘尊，聊以勞疲憊。", "雖微西江闊，勿厭升斗隘。", "歌闋從此辭，人生慎行邁。"]}