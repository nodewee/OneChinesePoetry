{"author": "華鎮", "period": "宋", "type": "诗", "title": "廣述二首  其一", "paragraphs": ["茫茫太行道，日側嘯彫虎。", "天明落檻穽，迥失山林阻。", "搖尾仰視人，意態已如鼠。", "烏鵲竟何爲，俛咮噪而聚。", "高明人共畏，鰥寡世所侮。", "丈夫氣如霜，所貴摧强禦。", "埋輪斥豺狼，不待梁冀死。", "長孺戒李息，張湯方遇主。", "古人恥低徊，吐茹兩不武。", "真節一朝奮，千載羞莽鹵。", "茲人不可見，茲事乃近古。", "三復清風詩，永懷仲山甫。"]}