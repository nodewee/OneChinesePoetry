{"author": "劉跂", "period": "宋", "type": "诗", "title": "題束道輔懷疏亭二首  其二", "paragraphs": ["賢哉疏太傅，遺榮歸印綬。", "當時漢廷臣，未省出其右。", "進爲豈不能，止足吾所守。", "驅車曉出關，祖帳已芻狗。", "惟餘清風在，竹帛端不朽。", "大夫懷家聲，相望千年後。", "結廬離城郭，與致寄林藪。", "華髮映童顔，如公殆無有。", "何必松與喬，豈弟神所壽。", "嗟余真漫浪，持是終安取。", "敢言六百石，固已愧升斗。", "行當自免去，執謁隨鄰叟。", "縱復無新詩，猶期飲醇酒。", "但問客如此，亦許登亭否。"]}