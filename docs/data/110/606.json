{"author": "米芾", "period": "宋", "type": "诗", "title": "焦山普濟禪院碑贊", "paragraphs": ["古佛留法度大心，種種威攝現勝相。", "大心衆生攝威德，求度傾身及衆寶。", "冥陽咸會精誠通，正法是歸大緣集。", "我今稽首佛陀僧，永奠海山作津筏。", "我今稽首明應公，永護寶車炳威德。", "悉化大心依浄住，一世咸如今佛日。", "三光不愆四序調，主聖臣忠載萬億。", "五穀蕃生土地肥，萬靈常躋仁壽域。"]}