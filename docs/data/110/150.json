{"author": "劉跂", "period": "宋", "type": "诗", "title": "送劉貢甫貶衡州", "paragraphs": ["洞庭木葉下，衡陽鴻雁飛。", "放舟河之水，歲暮以爲期。", "豈曰無徑路，大直固逶迤。", "波平弭桂棹，風清捲蘭旗。", "紫蟹間丹鯉，霜蓴兼露葵。", "醉歌搴杜若，還以寄相思。", "不厭道里遠，所嗟時序移。", "會登崑崙丘，遂索玄珠遺。", "以茲鼓枻去，瞠若不可追。", "乃知體道人，涉世自有宜。", "入獸不亂羣，安肯陋九夷。", "如何錄錄者，反笑抱關爲。"]}