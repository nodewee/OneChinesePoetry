{"author": "米芾", "period": "宋", "type": "诗", "title": "菱溪石", "paragraphs": ["長虹潜貫幽巖窟，綠烟更染秋波骨。", "不容俗眼覘神功，只向菱溪作靈物。", "少室仙人領一麾，至誠發遍山中奇。", "雄雌亭亭兩挺出，宛若碧玉含春漪。", "朱欄碧甃拱山麓，翠霧彤霞掩幽谷。", "能將膚寸起清泉，幾見峰前春雨足。", "邇來新飾紫微宮，奇詭搜索林泉空。", "五色磊磊可補缺，三品往往慚收功。", "紫衣使者御天敕，肯教閟此蒼苔色。", "菱溪脫迹飛上天，迴看幽谷空雲烟。"]}