{"author": "米芾", "period": "宋", "type": "诗", "title": "寄薛紹彭", "paragraphs": ["歐怪褚妍不自持，猶能半蹈古人規。", "公權醜怪惡札祖，從茲古法蕩無遺。", "張顛與柳頗同罪，鼓吹俗子起亂離。", "懷素猲獠小解事，僅趨平淡如盲醫。", "可憐智永研空臼，去本一步呈千媸。", "已矣此生爲此困，有口能說手不隨。", "誰云心存乃筆到，天工自是祕精微。", "二王之前有高古，有志欲購無高貲。", "殷勤分付薛紹彭，散金購取重跋題。"]}