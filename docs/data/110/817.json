{"author": "華鎮", "period": "宋", "type": "诗", "title": "燈", "paragraphs": ["細風吹雨霑疏幕，夜久燈青寒盡落。", "未言金椀沃龍膏，且免鄰牆旋彫鑿。", "淄川老翁牙齒疏，四十始欲披儒衣。", "况是雙鬢青絲好，不應便作衡門老。", "他年清切許雄飛，人間萬事隨動頤。", "不獨千枝照羅幕，廐溷蠟淚當成堆。", "吾鄉先達少陵後，功名爭光臯與伊。", "虛齋一盞半明滅，賓主清談到明發。"]}