{"author": "米芾", "period": "宋", "type": "诗", "title": "答郭純老秘校贈笏", "paragraphs": ["銀蟾倒掛搖清輝，當中桂子初低垂。", "飛空已歷萬古盡，下照不使秋毫欺。", "轉盼冰輪湧東海，長天一派成琉璃。", "栽培不畏雪霜苦，剪拂豈容刀斧爲。", "明河無聲駕飛葉，紫府有陌馳修枝。", "姮娥愛惜日已久，玉階亦貴秋風吹。", "寧論匠石可斲削，還恐風雷堪出治。", "列真洞府秘不得，紫微宮闕藏其私。", "金童來授玉女捧，投之寶篋那能窺。", "每當方士脫凡骨，賜予一根朝帝墀。", "入手既覺袨服羽，照人端不羞朝曦。", "乃知不是風塵物，握出風塵真所宜。", "邇來地不愛此寶，名喧東魯誇珍奇。", "千金欲易不可得，橫紋錯落青絲披。", "胡爲夫子遠寄我，意以華豪驚絳帷。", "低頭拜賜亦已厚，我欲效報君須知。", "三年大聘獵英俊，捫膺吐氣生虹蜺。", "揉藍綵服俯可取，携將直上青雲梯。", "翱翔歡呼起拜舞，仰瞻日彩生堯眉。", "雞人忽報洞天曉，看取飛升變化時。"]}