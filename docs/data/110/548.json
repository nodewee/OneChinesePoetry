{"author": "米芾", "period": "宋", "type": "诗", "title": "明月歌二首  其一", "paragraphs": ["高高凝碧夜色卷，八荒更無纖雲屯。", "冰輪直壓巨鼇首，東海萬里齊崩奔。", "仰觀左右毛骨竦，徐掃澄烟攝羣動。", "寥泬初疑玉兔跳，銀潢更恐金波湧。", "兒童爭指桂枝好，遊人不厭嫦娥老。", "苦留清景拂疏星，要與羲和接昏曉。", "光到長門知不知，猶勝關山人未歸。", "清風著我生雙翼，來作蟾宮變化飛。"]}