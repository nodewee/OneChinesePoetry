{"author": "米芾", "period": "宋", "type": "诗", "title": "硯山", "paragraphs": ["九江有奇石，趺岱而嵩頭。", "巨靈藐一擘，嶕嶢憶三休。", "屹嶪稟異質，嶒崚誰刻鏤。", "百疊天巧盡，九盤猿未愁。", "陽壁宜産芝，陰崖諒潜虬。", "危顛方壇結，玉秘金泥脩。", "垂手探杲日，朱輪運滄洲。", "一塵具一界，妙喜非難求。", "心欲躡赤霄，八極皆部婁。", "况茲對衆物，其致一揆收。", "啑啑分別子，交戈舂其喉。"]}