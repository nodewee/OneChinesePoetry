{"author": "華鎮", "period": "宋", "type": "诗", "title": "詠古十六首  其一四", "paragraphs": ["唐昔先天後，天步復清平。", "君王圖治定，槐棘來羣英。", "渭水亦投竿，莘原猶棄耕。", "丈夫敦志尚，不爲軒冕輕。", "矯矯同州守，素風獨崢嶸。", "慷慨論十事，激切觀王明。", "獻納無迕言，始來歆大烹。", "富貴豈不念，直道思有行。", "馭者信所學，不爲嬖奚更。", "况當秉國鈞，見利難自傾。", "行己或可枉，乘軒何所榮。", "風虎既相從，雲雷底光亨。", "開元及貞觀，當日乃懸衡。", "至今夸毗人，聞風心骨驚。"]}