{"author": "華鎮", "period": "宋", "type": "诗", "title": "詠古十六首  其一一", "paragraphs": ["興平昔喪亂，射狼恣吞攫。", "雄才卧南陽，盤桓寄雲壑。", "良玉沽善價，高情無適莫。", "風雲時會合，約束非纆索。", "蕭公鎮關中，守固惟筦鑰。", "韓彭冒鳴鏑，閫內非所度。", "成都偪仄地，草昧事參錯。", "顧盼乾坤靜，談笑風霆作。", "東連紫髯公，北設渭濱略。", "靈源挹愈盈，英風際寥廓。", "明知不自假，高談貴無怍。", "宿昔何所侔，夷吾暨燕樂。"]}