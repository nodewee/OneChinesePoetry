{"author": "米芾", "period": "宋", "type": "诗", "title": "讀杜甫集", "paragraphs": ["少陵平生饑，乃以醉飽死。", "惜哉斯人窮，四海無寄趾。", "後傳水仙召，牛渚花相比。", "神怪反愛才，時人乃封豕。", "遺文何崛奇，岱輿載屭贔。", "貫穿破九流，突兀撐一氣。", "自嘆萬古名，寂寞身後事。", "此老遑遑心，懸鶉破無裏。", "我行自嘉禾，卧欹一蓬底。", "烈曦畏俄中，開卷爲磨洗。"]}