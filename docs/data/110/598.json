{"author": "米芾", "period": "宋", "type": "诗", "title": "壯觀", "paragraphs": ["臨南山猗陟北岵，撫壯勝猗遺萬古。", "漫漫蒼蒼穹無所，奕奕嶪嶪蹤奇度。", "逶迤猗前征，盤礴猗後駐。", "奮迅猗奔駛，却約猗畔顧。", "環旋猗抱卷，引伸猗就旅。", "霧釋猗離掩，雲乘猗平舉。", "瞭瞭猗蟾輝，悒悒猗蒸雨。", "鬰鬰猗陽春，莽莽猗玉露。", "爚爚猗午停，翳翳猗酉去。", "領吾儕猗並輿步，却飛仙猗不遐慕，癯其形猗久何苦。", "便莫便猗遵坦路，適莫適猗破心阻。", "樂莫樂猗頻會遇，莫莞藤猗擷芳藇。"]}