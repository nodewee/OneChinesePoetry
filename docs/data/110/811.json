{"author": "華鎮", "period": "宋", "type": "诗", "title": "采石", "paragraphs": ["夜暗梟狐響，天明蛟蜃伏。", "君子貴知幾，乘時介多福。", "中原昔不競，淮海波濤蹙。", "高視孫仲謀，雄心冀前躅。", "大明將昇騰，氛祲先驅逐。", "周師東南指，淮澨歸亭毒。", "遺燼倚江流，熒熒怯風燭。", "真人方遠略，墜緒勞君續。", "後至祇取羞，先迷庶能復。", "時雨動民望，遠猷走辰告。", "密算結浮梁，長驅踐平陸。", "敵氣沮飛渡，軍勢乘破竹。", "鱗羽不及張，巢窟駭傾覆。", "百年厓石稜，鎸刻猶在目。", "風濤杳不作，水落秋山足。", "留與釣魚舟，穿維宛相屬。", "由來一带水，未勝長城曲。", "道梗叛或易，時清去還速。", "何必鑿秦淮，佳氣自消縮。"]}