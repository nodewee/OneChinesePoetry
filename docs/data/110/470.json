{"author": "米芾", "period": "宋", "type": "诗", "title": "蕭閒堂詩", "paragraphs": ["誰起蕭閒堂，圖贊凡醜質。", "昧昧起我思，有懷斯士吉。", "吾生終不逢，二陵已相失。", "苟養走四方，公卿更絕迹。", "向老交漸稀，背憎十六七。", "豐吾九畹蘭，任汝滿地棘。", "我豈蕭閒人，偶然得空壁。", "美哉何方彥，精絕入妙筆。", "君不愧顧長康，取媚桓溫圖九錫。", "我不愧孟浩然，緩策京山遇摩詰。", "前此交道久不康，紛紛白頭多不卒。", "嗚呼紛紛白頭多不卒，回首此君應辟易。"]}