{"author": "劉跂", "period": "宋", "type": "诗", "title": "寄贈", "paragraphs": ["絕世丹青業，中臺雨露辰。", "師門推上第，王室見名臣。", "磊落儒林丈，風流畫省賓。", "燕朝分錦仗，儤值近楓宸。", "鳴鳳丹山穴，占星潁水濱。", "殿廬俄厭直，藩社此班春。", "山節還銅虎，京符換玉麟。", "威行三輔地，歌浹兩川民。", "已喜徵黄霸，無勞借寇恂。", "即應公簡上，會見俗還淳。", "歎昔時難偶，逢今勢莫均。", "楚材難入晉，漢法近沿秦。", "稽古皆前列，希風絕後塵。", "斯文如汩沒，吾道久湮淪。", "海嶽功歸聖，熊羆釣有人。", "藍田仍産玉，郢匠早揮斤。", "周曆方開永，蕭規欲盡循。", "天時知會遇，人力漫紛綸。", "夙有摻弦便，今逢斂板親。", "猥慚牛下走，敢玷席中珍。", "迹遠龍門峻，心懷燕厦仁。", "緒言聞已舊，從此更書紳。"]}