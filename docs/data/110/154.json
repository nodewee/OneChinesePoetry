{"author": "劉跂", "period": "宋", "type": "诗", "title": "費家風次韵二首  其二", "paragraphs": ["風雷助神物，茲理古不空。", "邂逅一夕事，知有費家風。", "洛橋誦書女，涇川牧羊童。", "不知費氏子，業力與誰同。", "便能役蜚廉，頗復鼓豐隆。", "坐令城郭人，在爾動用中。", "劍出延平水，竹化葛陂翁。", "况爾得人趣，變現豈易窮。", "時時要雨澤，袢暑殊未終。", "勿逢金翅王，非爾能長雄。"]}