{"author": "華鎮", "period": "宋", "type": "诗", "title": "宿道林寺詩", "paragraphs": ["鉦鼓遠轟填，旌旗近凌亂。", "蘭棹截波艤，肩輿傍山轉。", "白羽映塵舉，烏紗倚風岸。", "揆才非阿都，託乘陪中散。", "暝投蕭寺迥，路入修林蒨。", "清談曾未既，長夜已踰半。", "周旋仰陂量，眄睞慚溝斷。", "欲倚青雲披，輕歌白石爛。", "高風生夜壑，長松響幽澗。", "秉燭訪陳跡，辭墨疊壯觀。", "纓蕤雖未濯，心目欣已浣。", "文奇楚招些，跡異元郎漫。", "初驚冰玉違，已見珠璣璨。", "臨池名草聖，天台得才冠。", "兼資古所稀，荐遇世尤願。", "琳琅鼓餘韵，蛟虯走芳翰。", "詣絕雅無倫，神變敏如幻。", "規爲到古始，氣槩起消懦。", "須知趙璧貴，祗借秦人玩。", "吟想情有餘，言終屢增歎。"]}