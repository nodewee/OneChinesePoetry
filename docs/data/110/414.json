{"author": "林敏功", "period": "宋", "type": "诗", "title": "贈趙正之", "paragraphs": ["君爲稻田官，君非力田科。", "我令耕田夫，爲君奏田歌。", "南畝茨粱稼，東郊烟雨蓑。", "田家不作苦，奈此歲暮何。", "憫憫望有年，一失成蹉跎。", "立苗非不疏，稊稗常苦多。", "小人剝良善，蓬蒿賤嘉禾。", "去惡藉老農，芟夷戒駢羅。", "夫君邦之彥，妙年加切磋。", "治國與治身，此道終靡他。", "人心不相遠，如以斧伐柯。", "願君日顯榮，吾言期不磨。"]}