{"author": "米芾", "period": "宋", "type": "诗", "title": "獄空行上獻府公朝奉麾下漣水令米芾皇恐", "paragraphs": ["楚州五邑口百萬，擾靜盡繫太守公。", "政由吏人民乃擾，政由太守民氣通。", "安土樂生善民欲，惡民惟欲與吏同。", "太守無能不戢吏，精力不給吏乃庸。", "兩獄百間塞有罪，有耳未聞一日空。", "晉昌唐公名世後，清風素節爲時宗。", "五更三點運精思，衆人安寢吏計窮。", "百姓小妄赦不罪，庶幾小屈能自致。", "五邑來者初亦彙，久而官悚吏皆畏，雖欲呼之亦不至。", "乃知獄空空有理，百萬無冤無枉吏。", "來者迎刃無留滯，赦來兩獄久無事。", "太守政聲既如此，廉車旁午目所備。", "胡不剡章上天子，追風早來促公起。", "去入省闈或使指，吏皆欲去民欲留。", "我祝公去豈同吏，長坂大車程萬里。"]}