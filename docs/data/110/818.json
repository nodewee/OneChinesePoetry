{"author": "華鎮", "period": "宋", "type": "诗", "title": "叢玉山", "paragraphs": ["石城深沈有神櫝，蒼璧青圭森矗矗。", "榛蕪未薙見圓石，沆瀣初披得叢玉。", "寒流噴薄洗煩慮，翠光斂舒瑩人目。", "兩巖神化瑣烟霞，一逕天成徧厓谷。", "朝陽杲杲亙東嶺，夕陽亭亭載西陸。", "拄天峻極天爲低，交雲拔起雲常簇。", "風箕雨畢列華藻，木客雲娥儼儀服。", "應真示相契空門，洪厓脫身度塵躅。", "露天池寒星斗簇，合巖石暖莓苔綠。", "石臺登眺多舂容，金柜緘封富奇蓄。", "幽竇懸泉歲清淺，碧嵐如雲日紛鬰。", "蓮花風度夏香深，芙蓉露裛秋華肅。", "靈龜戲游物自壽，師子雄騰誰與逐。", "金魚熻嚇待時雨，石鼇贔屭依蒼麓。", "滿川雲起老龍吟，虛谷風清雕虎伏。", "主人天與經綸器，才名早在神仙籙。", "清時北闕方我須，雅興東山難自速。", "脩途未許頓長轡，勝地何妨揭華屋。", "雙巖挹秀左右逢，快覽凭高心眼足。", "夜邀秋月得丹桂，曉迓冬曦看若木。", "飛梁續徑壓蒼磯，投隙團茅繚脩竹。", "雲軒芝蓋俯可揖，水色天光濃溢掬。", "綠野篇章惜未多，輞川圖畫今能續。", "披圖已覺思超越，過眼應忘身跼束。", "華編今日許聯詩，芳徑何年容秉燭。", "因嗟輕別五雲隠，長思起效三閭卜。", "分知方外學屠龍，不及人間謀刻鵠。", "魯國也欣三釜粟，梁園倦游還憶蜀。", "葛洪平昔志丹鼎，子房雅意捐嘉穀。", "願登天路青雲梯，長聽仙翁紫芝曲。"]}