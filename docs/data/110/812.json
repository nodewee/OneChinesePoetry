{"author": "華鎮", "period": "宋", "type": "诗", "title": "銅陵阻風", "paragraphs": ["常言秋冬交，泝江便風多。", "我行已旬餘，有風不生波。", "直道不敢往，曲港傷逶迤。", "昨日始張帆，騰凌越盤渦。", "脩途驛未歷，寒日景已俄。", "夜半轉巨橐，驚濤擁蛟鼉。", "天明更雄厲，尋尺不得過。", "密雨喜初霽，整衣起婆娑。", "倚檣玩輕鷗，遵渚踏寒莎。", "羨望東行舟，飛帆峭嵯峨。", "回數挽引日，多少唯與阿。", "行止風在天，天爲謂之何。", "欲歎翻自笑，聊爲阻風歌。", "來日如未已，且用資吟哦。"]}