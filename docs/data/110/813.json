{"author": "華鎮", "period": "宋", "type": "诗", "title": "書李西臺詩帖", "paragraphs": ["古來論書如論馬，不看皮毛看筋骨。", "赤驥雖瘦神彩駿，骨筋强奇氣突兀。", "點畫筋骨生筆端，昔人小伎不自忽。", "用筆臨紙如用兵，敵陣深攻橫馳突。", "水墨淋漓無顧藉，鋒毫來往輕陵捽。", "皂鵰蒼隼搏秋天，老蜃長蛟結幽窟。", "李唐末年天下亂，劍戟縱橫文藝缺。", "鍾王遺法散不傳，二百年來更蕪沒。", "卧豪側管不到紙，狐渡春冰輕窸窣。", "尋蹤貌影見形似，坐擬前人已超越。", "禿盡南山千兔毫，妙絕曾無一毛髮。", "西臺老李得古意，揮灑工夫通怳惚。", "昔聞已覺心思啟，今見頓使蒙蔽發。", "縹襮欲卷更復開，明發臨風到華月。"]}