{"author": "劉跂", "period": "宋", "type": "诗", "title": "送陳述之", "paragraphs": ["羸軀抱肺惡，喘甚劇奔豚。", "水飯輒短氣，矧敢近酒尊。", "君亦謝嵇阮，力釂不盈分。", "相看但蕭索，何以慰離羣。", "往昔各少年，束带登橋門。", "白眼霄漢際，冥鴻注孤鶱。", "我髯今蒼黄，君髮亦翩翻。", "同吏一州縣，凍螢彊相溫。", "豗頹歲月去，此事更誰怨。", "願君愛玉體，長使百憂諼。", "非關易斗粟，政恐耕耘煩。", "他時老相問，一笑坐忘言。"]}