{"author": "劉跂", "period": "宋", "type": "诗", "title": "隴上遇雨", "paragraphs": ["隴上怕雨竟遇雨，空山路窮避無所。", "昆陽之戰飛屋瓦，白登之圍矢交下。", "從者散去馬可憐，故人借我非我馬。", "上坡歷塊已欹側，下坡流滑攢四脚。", "既僨而起倏復顛，墮策失轡心茫然。", "從者好在無自苦，履穿衣敝吾償汝。", "我亦短褐不得完，掛樹一裂長尺五。", "此生辛勤身不辭，七歲嬌女三歲兒。", "泥塗模糊啼午饑，買餠一百汝勿啼。", "滹沱麥飯蕪蔞粥，咄汝豈得長食肉。", "仰天長嘆冠纓絕，下馬納屨踵亦决。", "張儀舌在雖自知，范叔衣寒一何切。", "人生貧賤烏足悲，行吟不顧妻駡隨。", "寄聲公等勿誚我，富貴莫忘牛衣時。"]}