{"author": "米芾", "period": "宋", "type": "诗", "title": "題巨然海野圖", "paragraphs": ["江郊海野坡陀闊，林遠烟疏淡天末。", "枰分蓁町暮潮生，星列漁鄉夜梁活。", "關荆大圖矜秀拔，取巧施工不真絕。", "意全萬象無不括，維摩老手巨然奪。", "橋防忽覺來人物，接䍦肯更圖牛羯。", "淵渟浪洑開龍閱，汩入瀣翻下鯨吷。", "楠盤疑是少陵宅，蘆深恐有詹何客。", "黄塵蔽天歸興浩，時向虛齋一開滌。"]}