{"author": "華鎮", "period": "宋", "type": "诗", "title": "廣述二首  其二", "paragraphs": ["飄風入閶闔，九陌起黄埃。", "馺遝振鳴珂，馳驅東西來。", "側足湊高明，珠箔爲褰開。", "附會崇岳友，沮譽牛李儕。", "傾側競姿媚，談笑足詼諧。", "朝爲道旁客，暮爲廊廟才。", "如何首陽人，悵望黄金臺。", "所得竟斗筲，回首良可哀。", "安見鄭子真，谷口日徘徊。", "嘉聲滿朝野，何用苦自媒。"]}