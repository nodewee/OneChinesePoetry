{"author": "華鎮", "period": "宋", "type": "诗", "title": "詠古十六首  其八", "paragraphs": ["鮒魚在涸轍，所志斗升水。", "斗升不可得，安望長江鯉。", "朝登禹門浪，回首風雷起。", "高才忽細行，脫略外譏毀。", "鄉閭不見容，縣令邈難邇。", "悠然挹斗酒，西遊咸陽市。", "一言悟時主，傾注超園綺。", "獻納無間言，經綸有餘美。", "平步躡雲漢，瞬息致千里。", "賈生終如遺，資用豈不偉。"]}