{"author": "林敏修", "period": "宋", "type": "诗", "title": "送劉羲仲檢討", "paragraphs": ["二年食貧兒女煎，大寒客居衣裏穿。", "閉門窮巷氣不屈，誰問過午無炊烟。", "腹中萬卷自得飽，冷熱不假世人憐。", "思歸一日止舊隠，牆垣荆棘荒三椽。", "青山不肯埋妙器，幅巾却作康廬仙。", "今年再渡江北船，旋買走馬趨日邊。", "即今日月九天上，陛下旰食思求賢。", "結交老蒼半臺閣，亨衢插翼看翩翩。", "朱顔誰無起家念，壯志輸君先著鞭。", "我今憔悴類蟠木，斧斤不到終天年。", "病身無用聊自惜，對榻猶堪雨夜眠。"]}