{"author": "米芾", "period": "宋", "type": "诗", "title": "吳江舟中作", "paragraphs": ["昨風起西北，萬艘皆乘便。", "今風轉而東，我舟十五縴。", "力乏更雇夫，百金尚嫌賤。", "船工怒鬭語，夫坐視而怨。", "添槔亦復車，黄膠生口嚥。", "河泥若祐夫，粘底更不轉。", "添金工不怒，意滿怨亦散。", "一曳如風車，叫啖如臨戰。", "傍觀鶑竇湖，渺渺無涯岸。", "一滴不可汲，況彼西江遠。", "萬事須乘時，汝來一何晚。"]}