{"author": "華鎮", "period": "宋", "type": "诗", "title": "詠古十六首  其一", "paragraphs": ["衮衣自美好，無能被猿猱。", "鶢鶋巢魯門，惻愴臨九牢。", "此物乃異類，珍華宜見逃。", "潁陽本無人，嗜好非羽毛。", "執心一何苦，用形一何勞。", "采薇代芻豢，芻豢氣膻臊。", "飲水寧手掬，飄風聲怒號。", "不慕黄屋尊，遺之如秋毫。", "道真固所重，無乃太囂囂。", "達士各有心，非志斯鬰陶。", "飲河已盈腹，河流自滔滔。", "一枝儻可棲，雲構如蓬蒿。", "適外皆長物，逐物非吾曹。", "如何市朝人，捐生競錐刀。", "頹川無回波，始覺素風高。"]}