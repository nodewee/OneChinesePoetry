{"author": "米芾", "period": "宋", "type": "诗", "title": "攬秀亭", "paragraphs": ["羣峰矯矯蛟龍顛，衝波鼓鬣方迴旋。", "排空刻削萬仞碧，秀色直上干雲天。", "地形天巧世莫測，插出怪變知何年。", "傍驚列翠不入手，擬將瘦脊束差肩。", "何人高致得入手，擇奇結構當其前。", "丹甍繡桷麗朝日，綺疏藻井搖非烟。", "葱蒼數里拂巾被，蓊鬰衆木臨書筵。", "開扉割得曉光瑩，繞榻飛來佳氣鮮。", "乘閒超忽不知已，徒覺四顧清無邊。", "毫眉主人曳芒履，策杖欲作商宮仙。", "犀尊蕩漾瀉醇醴，招賓集醉秋風蓮。", "蓮華菡萏翠的皪，皎月照耀爭嬋娟。", "金絲鏘戛亂兩耳，醉倒三百黄金船。", "風流不見謝太守，昭亭朗賦磨新鎸。", "放傲豈如王逸少，蘭亭草聖窺天全。", "才華墨妙古已遠，只今唯有空山川。", "孰若開編樂教子，坐使發策驚前賢。", "還當操筆俯欄楯，試與採掇供詩篇。"]}