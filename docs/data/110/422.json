{"author": "林敏修", "period": "宋", "type": "诗", "title": "閻立本畫醉道士圖", "paragraphs": ["破除萬事無過酒，有客何須計升斗。", "解將富貴等浮雲，醉鄉即是無何有。", "昔人繪事亦有神，丹青寫出畫天真。", "尊罍未耻月漸傾，更待曉出扶桑暾。", "餐霞服氣浪自苦，自厭神仙足官府。", "脫巾解带衣淋漓，眼花錯莫誰賓主。", "君不見炙手可熱唯權門，欲觀佳麗遭怒嗔。", "何如銜盃樂聖藉地飲，安用醉吐丞相茵。"]}