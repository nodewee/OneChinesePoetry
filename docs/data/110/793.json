{"author": "華鎮", "period": "宋", "type": "诗", "title": "春日雜興十五首  其八", "paragraphs": ["虛懷湛秋水，拳石枕寒沙。", "上栽九節蒲，依倚復欹斜。", "寄懷曲几穩，發秀終年嘉。", "細根散蒼髯，巨柢蟠青蛇。", "玉篦瑩故葉，劍鋩長新芽。", "融怡謝陽光，滋澤非露華。", "潔貞宛相適，吹噓曾不賒。", "乃知元氣游，脗合大道涯。", "生生無間斷，在在均邇遐。", "陰騭有異稟，朗應無爾差。", "故茲靈藥材，見重長年家。", "寧如溱洧贈，復異洛陽花。", "臭腐薦高腴，夭冶揚芬葩。", "栽培劇彫楮，徂謝迅飛霞。", "韶光瞬息移，不得延豪奢。"]}