{"author": "劉跂", "period": "宋", "type": "诗", "title": "題束道輔懷疏亭二首  其一", "paragraphs": ["逢時樂宦達，既達貴蚤休。", "東門兩歸客，冉冉不可留。", "大夫名賢後，出處亦俱優。", "築室在何許，南郭林塘幽。", "安車搖佩魚，步屧隨杖鳩。", "勝日至佳客，懽顔終獻酬。", "鄙人最樗散，世用一何繆。", "政以無事身，尊俎常見收。", "令年掃三徑，近不隔虎丘。", "欲問杜陵老，來往幾風流。"]}