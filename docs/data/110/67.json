{"author": "李公麟", "period": "宋", "type": "诗", "title": "謹次元韵奉酬慎思學士年友", "paragraphs": ["君家祝融水一方，平生書闈食可忘。", "雲河潄潤搴瑶芳，天帝璧府讎書郎。", "馳騁千載凌子長，神清骨秀顔色蒼。", "書淫傳癖笑輿狂，十年此會同都堂。", "上樓吟春碾旗槍，詩筒吳歈賡楚羌。", "一律校文公否臧，日飽大官沆瀣糧。", "朱鸞入網空南岡，賢書奏牘紛滿床。", "朝出粉闈暮帝旁，駸駸天路羣龍驤。", "病鴟帖帖乃汙隍，白雲隴望因俶裝。", "放歌長林聲激揚，佩蘭思馨雖朋亡。", "雲出鳥還聊自償，羽扇麈尾隨經囊。", "龍眠乃是無何鄉，朝游不辭麋鹿行。", "歸卧展圖觀驌驦，憲貧頌古時歌商。", "徜徉興罷住雲房，焚柏翻經究法王。", "冉冉暗度歲月光，山頭草青還葉黄。", "洞明已死閒骨香，凡志未就嗟凉凉。", "親顛向白每稱觴，旨甘鞭後難翱翔。", "朅來竊食天中央，古人千歲空相望。", "同文鎖密御史霜，得公再集評文章。", "亦說種松輞口莊，使我夢蝶栩栩忙。", "便欲負郭占農祥，門開儻容倚孔牆。", "想挽北斗下挹漿，箜篌更對高秋張。"]}