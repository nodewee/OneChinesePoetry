{"author": "華鎮", "period": "宋", "type": "诗", "title": "李光道見過贈詩", "paragraphs": ["高槐上拂青天面，枝疏不得驚禽戀。", "槐下官曹何冷落，去馬來牛色多倦。", "春風綠楊暗虛室，秋雨蒼苔鎖深院。", "三見牆頭梅子花，一字不畫塵侵硯。", "宛如太古兩相忘，况復飛蓋追遊宴。", "有時獨詠西園詩，想像清風情眷眷。", "門前忽報華軒過，邂逅開懷如昔見。", "目擊便嗟相得晚，更僕清談盡黄卷。", "顧我迂疏何所取，似君秀穎迺可羨。", "少壯應須努力時，人間歲月如流電。"]}