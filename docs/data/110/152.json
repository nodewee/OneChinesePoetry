{"author": "劉跂", "period": "宋", "type": "诗", "title": "次孫元中至後五日遊蔡氏園韵", "paragraphs": ["林深宜夏炎，亦復便冬冷。", "居然安穩處，合是招提境。", "晴烟起屋脊，煦日下天井。", "飽飯策杖出，如行贊公嶺。", "平生一丘壑，快眼春睡醒。", "誰言城市喧，能比郊原靜。", "人間會合少，萬事等泡影。", "適意不自取，兀立真土梗。", "時平日月好，歲熟羈旅幸。", "逢人但懽喜，得酒便酩酊。", "知我非子誰，頻來不須請。"]}