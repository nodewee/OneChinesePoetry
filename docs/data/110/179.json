{"author": "劉跂", "period": "宋", "type": "诗", "title": "答王升之", "paragraphs": ["去家今來歸，川陸萬里長。", "有官無祿食，生理劇微茫。", "饑創何時瘳，麥隴得扁倉。", "丁稚八九人，我老自裹糧。", "不辭終歲勤，一飽幸見償。", "所願杯椀足，何取玉無當。", "向來無數青，渾作可憐黄。", "想見冰玉姿，膏沐出沸湯。", "誰作不祥語，詛呪甚砭傷。", "妒人神所呵，坐使天雨霶。", "翁媼拜相賀，懽欲插翅翔。", "新詩果來謝，追悔如負芒。", "君惟文字戲，竿木故逢場。", "豈顧狷狹人，爲虐變炎凉。", "且復置是事，釀玉滿君堂。", "垂涎得涓滴，渴夢轉顛狂。", "不嫌餠餌惡，雖賤敢獨嘗。", "交易儻許可，寧復有他腸。", "且毌火我屋，亦未穴君牆。", "乘除各醉飽，前事永相忘。"]}