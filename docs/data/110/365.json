{"author": "孫子實", "period": "宋", "type": "诗", "title": "詩一首", "paragraphs": ["薛宣欲吏雲，季氏或招閔。", "此分冒中秋，萬物既收稛。", "賣藥偶知名，草玄非近準。", "才難不易得，志大略細謹。", "士生要弘毅，天地如蓋軫。", "驥令鹽車驂，井下知綆引。", "難甘吁爾食，聊寄粲然囅。", "誰能借前籌，還婦用束藴。", "吾聞調羹鼎，異味及粉槿。", "豈其供王羞，而棄會稽笋。"]}