{"author": "米芾", "period": "宋", "type": "诗", "title": "題蘇中令家故物薛稷鶴", "paragraphs": ["遼海來稀顧螻蟻，仰霄孤唳留清耳。", "從容雅步在庭除，浩蕩閒心存萬里。", "乘軒未失入佳談，寫真不妄傳詩史。", "好藝心靈自不凡，臭穢功名皆一戲。", "武功中令應天人，束髮遼陽侍帝宸。", "連城照乘不稱寶，黄圖孔誥悉珍真。", "百齡生我欲公起，九原蕭蕭松薿薿。", "得公遺物非不多，賞物懷賢心不已。"]}