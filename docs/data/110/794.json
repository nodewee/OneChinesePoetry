{"author": "華鎮", "period": "宋", "type": "诗", "title": "春日雜興十五首  其九", "paragraphs": ["東郊接南陌，芳樹繚脩隄。", "疏雨斂輕埃，十里平如坻。", "雲日弄晴陰，烟花淡低迷。", "往來多騕褭，躑躅赴東西。", "紫騮連錢花，青驄碧玉蹄。", "軒頭剝秋兔，闊臆竦鳴雞。", "金鑣響玲瓏，玉校光高低。", "促韁合組繡，脩策琢玻瓈。", "顧影斂逸足，迎風鬰長嘶。", "不逢王武子，與解錦障泥。"]}