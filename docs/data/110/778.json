{"author": "華鎮", "period": "宋", "type": "诗", "title": "贈別新渭府機宜蔡二同年", "paragraphs": ["賈生流落處，寒日照山郭。", "江湖行欲盡，客意正寂寞。", "轂擊逢蔡侯，舊交宛不若。", "立談露底裏，貞意銷垠堮。", "握手笑登舟，杯盤已紛錯。", "初言敘交契，次問何漂泊。", "苦道行路長，舂陵亦墝埆。", "仲冬纔薄寒，秋水雖已落。", "湘山尚重疊，湘水亦浩漠。", "水深莫暮止，路遠宜晨作。", "委曲話津途，纖悉指棲托。", "前修共科名，分義曾不薄。", "此道久淪替，後生多落寞。", "頌君古人風，不爲一杯酌。", "我舟尚南邁，君馬方西躍。", "各指天一涯，何以慰離索。", "平凉古名鎮，扼控開戎幕。", "綠髮照青衫，從容預經略。", "從軍古所貴，清世尤多樂。", "已見六翮修，行看上遼廓。"]}