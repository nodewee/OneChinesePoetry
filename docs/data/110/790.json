{"author": "華鎮", "period": "宋", "type": "诗", "title": "春日雜興十五首  其五", "paragraphs": ["緩步出東門，徘徊高城隅。", "芳郊曉烟霽，極目眺平湖。", "遲日暖潜魚，東風汎菰蒲。", "陽和著萬物，動植皆昭蘇。", "行樂貴及時，流光易云徂。", "五陵少年客，燕趙傾城姝。", "憧憧滿金隄，盈盈雜簪裾。", "華龍儼上駟，冰雪瑩膚腴。", "帷花啟芳筵，藉草羅樽壺。", "搴條密相遺，巧笑情有餘。", "溱洧宛未妍，桑中良不如。"]}