{"author": "華鎮", "period": "宋", "type": "诗", "title": "如意院井詩二首  其二", "paragraphs": ["井德本來無得喪，居遷乃見井有仁。", "深穿闊甃世不少，聞名索實多非真。", "潢汙方集已登幹，驕陽未久先飛塵。", "盈虛既與陰晴變，安用華屋床雕銀。", "崇寧元年五六月，僦居偶在寺井濱。", "曾經畏日曝累朔，亦見霖雨傾彌旬。", "碧痕澄澄古甃上，消長不改蒼龍鱗。", "莫嫌營置近闤闠，莫厭資取多紛綸。", "深院無人轆轤靜，焉知此井常清新。"]}