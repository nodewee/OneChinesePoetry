{"author": "劉跂", "period": "宋", "type": "诗", "title": "寄晁以道", "paragraphs": ["江東野老羹蓴絲，弗羨肉山酒爲池。", "啖我故人吏未歸，脚靴手板方苦饑。", "豈無盤飧置璧圭，我乏是物君非宜。", "近聞示病作居士，不似齊州稱主司。", "歲惡無乃饞所爲，自是不當食肉糜。", "書來中有七字詩，問訊勞苦開人眉。", "墨丸不減官隃麋，著書寂寞來孔時。", "我曹老矣善自持，莫擬狂瘦勝癡肥。", "他鄉異縣久別離，明月千里長相思。"]}