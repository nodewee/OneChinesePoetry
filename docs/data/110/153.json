{"author": "劉跂", "period": "宋", "type": "诗", "title": "費家風次韵二首  其一", "paragraphs": ["行年病肺熱，當暑極燔炮。", "宵分偶小息，起步駐凉飈。", "咄此怪事發，天北起喧囂。", "扶搖駕霹靂，萬竅爭怒號。", "雙耳不及掩，對語何由交。", "木作蔴葦拔，瓦如埃𡏖飄。", "顛呶怖欲死，一一驚兒曹。", "所憂吾其魚，遑賦屋上茅。", "須臾事亦定，骨肉相勤勞。", "東方漸杲杲，音響爲誰銷。"]}