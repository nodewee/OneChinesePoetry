{"author": "米芾", "period": "宋", "type": "诗", "title": "明月歌二首  其二", "paragraphs": ["姮娥竊藥爲飛仙，夜食丹霞凌紫烟。", "瞥開銀碧排翠鈿，信手拂掠新妝妍。", "蛾眉點出爭嬋娟，皎然嬌額臨風前。", "佳人再拜心拳拳，多生端有好姻緣。", "掀雲直指烏號懸，下射萬頃楊花氈。", "南飛驚鵲殊可憐，北堂人冷空無眠。", "彩霞欲掣舞衣揎，水精梳插籠鬢蟬。", "方諸滴瀝生流泉，老蚌呼吸凝芳鮮。", "誰家破鏡飛上天，滿林玉玦相勾連。", "多情應照載花船，無窮解趁尋春鞭。", "蓂莢自與桂華偏，駒隙誰爭白兔先。", "斯須幾望摶清圓，白毫宛轉吞大千。", "纖埃不隔知無邊，蘂宮可掬疑深穿。", "瓊華隨步翻繡筵，琉璃倒海傾長川。", "買來曾不用一錢，笙歌醉賞須年年。"]}