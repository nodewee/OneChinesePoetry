{"author": "華鎮", "period": "宋", "type": "诗", "title": "陪和守宴城樓罷留望江山懷古", "paragraphs": ["歷陽城樓多好風，南來和雨飛溟濛。", "齊紈四座寂不動，六月酒面魚鱗紅。", "鈴齋無訟日多暇，時引大旆摩晴空。", "賓來不問禮數隔，披襟倚檻欣迎逢。", "平蕪不斷楚天闊，無數好山來望中。", "伊昔重瞳顧寰宇，八千西渡皆貔虎。", "叱咤風雲五六年，蓋世拔山寧不武。", "力盡江頭已蕭瑟，秋風未央亦禾黍。", "亂世英雄氣頗麤，當時還羨紫髯夫。", "箭重舟偏徐轉柁，舟中賓主亦歡呼。", "龍驤露橈下三峽，春草不合臨平湖。", "衣带縈迂寧足倚，桃葉渡之勝一葦。", "三閣香消春夢殘，空傳玉樹江南女。", "人間萬事無妍醜，過眼紛紛盡芻狗。", "祗有江山似舊時，從來却落漁樵手。", "懷春悲秋徒自苦，浮雲去來我何有。", "鳴絲案竹閒清唱，當軒更有盈樽酒。", "清時勝日臨高明，未愧黄金垂六鈕。"]}