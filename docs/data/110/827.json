{"author": "華鎮", "period": "宋", "type": "诗", "title": "寄贈永嘉鄭先生", "paragraphs": ["滎陽人物世仍有，文雅風流傳巳久。", "廣文獨步天寶年，才名曾在諸公右。", "新詩高陪屈宋遊，神翰遠與鍾王偶。", "更覺丹青到微妙，獨將造化爭妍醜。", "一封入奏蓬萊宮，三絕題自君王手。", "當時盛事雖云遠，今日高風曾未朽。", "親逢夫子滄海頭，重起清芬百年後。", "倦遊不肯依梁苑，尚德自甘耕谷口。", "方外聰明已木雞，人間事變皆芻狗。", "子雲寂寞守儋石，靖節軒昂遺五斗。", "不試惟令曲藝工，久幽更覺機神厚。", "詩情渺與江湘迥，畫筆能教鬼神走。", "論工子建已知親，較勝長康未應負。", "所嗟藻鑒闊楚越，猶使佳名在林藪。", "邂逅雖知近巖壑，栖遲尚苦拘塵垢。", "明明冰玉長在懷，望望烟霞屢驤首。", "何日傾心聽誦詩，他時洗眼看揮帚。", "狂歌且寄草堂客，佳句終慚杜陵叟。"]}