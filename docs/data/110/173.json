{"author": "劉跂", "period": "宋", "type": "诗", "title": "與諸人步郊外作寄舍弟斯川", "paragraphs": ["行年踰六十，衰墮百慮休。", "新春逢佳日，忽漫思出遊。", "鄰曲四五人，風味成一流。", "步屧相後先，散若水上鷗。", "重城未云遠，乃得此林丘。", "緬懷斜川人，疏野更無儔。", "千載今日歡，政爾聊相酬。", "誰言恨枯槁，茲語當信不。", "阿連最領此，欲語翻離憂。", "寄聲早歸來，二仲須羊求。"]}