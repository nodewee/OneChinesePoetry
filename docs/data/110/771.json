{"author": "華鎮", "period": "宋", "type": "诗", "title": "詠古十六首  其一六", "paragraphs": ["蘭芷生幽薄，浥露搴華姿。", "芙容隔秋江，扁舟滿江湄。", "丈夫抱材用，但願君王知。", "甯生擊牛角，載歌南山詞。", "詞終脫裋褐，纓佩暮萎蕤。", "人事非有定，斯言或難持。", "翩翩李將軍，鳴弦壓由基。", "餘威震戎虜，談笑靜邊陲。", "桃李曾無言，嘉聲滿黄扉。", "心知堪萬戶，乃謂生匪時。", "烽火照甘泉，未能包虎皮。", "目視漢飛將，棄棄輕如遺。", "頗牧已黄土，忉忉勤緬思。", "如何中林士，坐視青雲期。"]}