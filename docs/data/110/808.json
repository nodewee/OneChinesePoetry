{"author": "華鎮", "period": "宋", "type": "诗", "title": "早發京口舟中", "paragraphs": ["解維去北固，掛席指西湘。", "秋江迥以朗，物色見毫芒。", "篷窗列遠岫，天際插連檣。", "鷗鷺簇寒沙，蒹葭肅初霜。", "千里伊此始，扁舟前路長。", "路長念行遲，家遠情難忘。", "回首東南引，朝陽汎滄凉。", "稽山不可見，况復梓與桑。", "日月無停晷，星漢迭回光。", "人生天宇間，安得戀故鄉。", "徒勞非所願，薄言奉高堂。", "念昔楚與越，相望若參商。", "山川有分守，出入多譏防。", "道泰共家國，路夷闢關梁。", "勉從四方事，及此筋力强。", "羈宦真飛蓬，飄颻隨風翔。", "遠近不自我，東西竟何常。", "君子貴知命，世路各有方。"]}