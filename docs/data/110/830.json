{"author": "華鎮", "period": "宋", "type": "诗", "title": "南嶽僧仲仁墨畫梅花", "paragraphs": ["世人畫梅賦丹粉，山僧畫梅勻水墨。", "淺籠深染起高低，烟膠翻在瑶華色。", "寒枝鱗皴節目老，似戰高風聲淅瀝。", "三苞兩朵筆不煩，全開半函如向日。", "疏點粉黄危欲動，縱掃香須輕有力。", "不待孤根暖氣回，分明寫出春消息。", "大空聲色本無有，宮徵青黄隨世識。", "達人玄覽徹根源，耳觀目聽縱橫得。", "禪家會見此中意，戲弄柔毫移白黑。", "佳句殷勤致兩番，深情邂逅高雙璧。", "不愁開謝逐東風，全勝當年隴頭驛。"]}