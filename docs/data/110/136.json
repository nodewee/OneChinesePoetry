{"author": "劉跂", "period": "宋", "type": "诗", "title": "集句寄斯川", "paragraphs": ["渺渺孤舟逝，計日望舊居。", "萬族各有託，吾亦愛吾廬。", "栖栖失羣鳥，暫與田園疏。", "令日始復來，再喜見友于。", "緬然睇崇丘，負疴不獲俱。", "試携子姪輩，且還讀我書。", "親戚共一處，過此奚所須。", "起晚眠常早，誰謂形迹拘。", "厚恩固難忘，慨然念黄虞。", "養真衡茅下，不樂復何如。"]}