{"author": "華鎮", "period": "宋", "type": "诗", "title": "題桃源圖", "paragraphs": ["枝頭巧語聲高低，波光葱蒨深柔荑。", "烘爖日暖金鱗動，漁舟蕩漾沿芳隄。", "淡紅片玉滿流水，中有誰家桃李蹊。", "刺棹沿洄忘遠近，山重水轉迷東西。", "金豪瞥見林中犬，玉羽旋聞隴上雞。", "相逢巾屨如圖畫，驚聞有客爭邀携。", "穿花行到花盡處，華鋪晝敞同攀躋。", "簾櫳炫熀鬭金碧，樓閣玲瓏凝紫霓。", "瓊杯石髓甘如醍，碧桃瑩膩堆玻瓈。", "殷勤歷問塵寰事，聞說興替聲如嘶。", "自言疇昔避閭左，鄉鄰負抱謀巖棲。", "入山惟憂山路淺，穿雲涉水隨麏麛。", "山深遂與人境絕，回首但見雲萋萋。", "年年桃花又桃實，不聞劉項鳴鉦鼙。", "當時祇恨棄桑梓，此日却悟凌丹梯。", "酒闌歷覽烟霞外，天風淅淅鵷雛啼。", "塵羈世網遠心目，年齡便可乾坤齊。", "俗緣如瑕滌不去，荆布還念糟糠妻。", "思家欲歸歸却悔，憶路重來來已迷。", "碧砌朱欄無處覓，溪長烟草寒凄凄。", "玉京雲路今何在，千年圖寫傳繒緹。", "高堂衆客一經目，盡願乘景騎狻猊。", "祖龍虐政猛於虎，療饑消渴資黔黎。", "霜髯黄口不相保，四海慘戚如牢狴。", "當時人世無居處，往往雲壑爲中閨。", "竄身幽側寧所樂，骨肉苟免資塵泥。", "種桃爲食不如黍，豈惡芻豢忘烹刲。", "全家邂逅登金籙，此事渺忽無端倪。", "清時汪濊下膏澤，浸潤生齒如孩提。", "日長不使餔糠秕，飯炊彫胡胾駃騠。", "歲寒豈獨完裋褐，霧縠衣裘雲錦袿。", "翦除敗類毓良淑，宛若嘉穀純無稊。", "干羽雍容絕征戍，春來處處操鋤犁。", "今人不似秦人苦，寄身何用武陵溪。"]}