{"author": "米芾", "period": "宋", "type": "诗", "title": "吳侍禁綠野亭", "paragraphs": ["楚江倒水天上來，吳山削玉青崔嵬。", "飛流欲截衆峰險，揮手可擘烟雲開。", "危亭據此揭佳麗，斲出榱桷超層臺。", "憑空直喜縱高舉，下瞰愈覺心悠哉。", "曠野萬頃正入眼，清風四坐無纖埃。", "淺黛低潑弱柳色，紅粉正抹秋蓮腮。", "好音終日自多興，美景變態誰能裁。", "主人與客窮新賞，羅榼更擲神仙盃。", "歌珠舞雪不知已，何妨邀月聊徘徊。", "時來孰肯趣真隠，寄語沮溺無嫌猜。"]}