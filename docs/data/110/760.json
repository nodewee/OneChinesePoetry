{"author": "華鎮", "period": "宋", "type": "诗", "title": "詠古十六首  其五", "paragraphs": ["昔在戰國時，吳生固多奇。", "弱魯偶以將，彊齊不能支。", "聿來守西河，縱橫各有施。", "黔首樂無貳，財用日以滋。", "士卒思致命，官事咸允釐。", "韓趙既來賓，秦人怯東窺。", "魏郊昔多壘，中外安且熙。", "當時計其功，誰復相等夷。", "盛德乃不器，中智各有宜。", "由來秉國鈞，不類提軍綏。", "論列謾紛錯，至當難重違。", "桓桓蓋世氣，低徊下卑辭。"]}