{"author": "劉跂", "period": "宋", "type": "诗", "title": "寄馬全玉", "paragraphs": ["歲月如歸鴻，秋至欻將翔。", "郊原带爽氣，榆柳媚無光。", "客子抱幽獨，耿耿誰與明。", "不辭青鞋賤，來躡君子堂。", "君子松檜姿，勁不慘風霜。", "其交淡如水，衆口未易嘗。", "忘言默領會，此意却難忘。", "不飲知酒趣，聊復酌公漿。", "寒燈夜寥閴，一笑未渠央。", "誰令別離此，夢寐長相望。"]}