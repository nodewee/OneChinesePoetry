{"author": "華鎮", "period": "宋", "type": "诗", "title": "詠古十六首  其六", "paragraphs": ["風雲起幽朔，霜雪彫松桂。", "修竹實不華，猗梧慘憔悴。", "江漢凝以沍，醴泉更蒙蔽。", "鸞鳳何所歸，增擊真良計。", "岐山盡禾黍，九成困惉懘。", "鳴矣後佳期，來儀爽幽契。", "烏鳶競腐鼠，仰視驚高逝。", "衆羽亦可懷，雲飛屢回睨。", "猗嗟魯先生，生後唐虞際。", "高華雖韡韡，碩果終幽翳。", "幅紙下聊城，片言挫秦銳。", "銛鋩釋紛難，未足論明哲。", "况復歷下談，微端本柔脆。", "時無豪傑士，橫議喧鶗鴂。", "春冰薄輕綃，可耐秋陽熭。"]}