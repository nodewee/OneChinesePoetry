{"author": "米芾", "period": "宋", "type": "诗", "title": "題永徽中所橅蘭亭敘", "paragraphs": ["永和九年暮春月，內史山陰幽興發。", "羣賢題詠無足珍，敘引抽毫取奇札。", "好之寫來終不如，神助留爲後世法。", "二十八行三百字，模寫雖多誰定似。", "昭陵竟發不知歸，尚有異形終可秘。", "彥遠記模不記褚，要錄班班有名氏。", "後生有得苦求高，俗說紛紛那有是。"]}