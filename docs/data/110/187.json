{"author": "劉跂", "period": "宋", "type": "诗", "title": "重答", "paragraphs": ["君文有如太史遷，多至萬字少千言。", "小詩未足見馳騁，要當著書名雋永。", "詞源一深幾千丈，苦恨舉世無長綆。", "少時白眼視嚴徐，老傍君門冉冉趨。", "聲價若許金滿斗，倦游銷減一毫無。", "雖貧終非兒女態，倔强時時編虎鬚。", "食貧我亦懷抱惡，泰山不毛秋濯濯。", "糜乾黍空酒味薄，饑死不學東方朔。"]}