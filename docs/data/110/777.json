{"author": "華鎮", "period": "宋", "type": "诗", "title": "題竹軒詩", "paragraphs": ["歲寒青松青，落落惟修竹。", "烟葉舒青翠，風莖戛蒼玉。", "高標契嘉士，暫挹情已足。", "况復清陰中，耽耽有華屋。", "屋下富經史，塤篪韵方睦。", "啄食日已肥，文綵更繁縟。", "側聆簫韶奏，聯翩赴清曲。", "秋色正蕭疏，庭宇清以肅。", "且復遶修林，采采黄金菊。", "莫學山陽客，顛倒困醽醁。"]}