{"author": "米芾", "period": "宋", "type": "诗", "title": "和林公峴山之作", "paragraphs": ["皎皎中天月，團團徑千里。", "震澤乃一水，所占已過二。", "娑羅即峴山，謬云形大地。", "地惟東吳偏，山水古佳麗。", "中有皎皎人，瓊衣玉爲餌。", "位維列仙長，學與千年對。", "幽操人獨處，迢迢願招類。", "金颸带秋威，欻逐雲檣至。", "朝隮輿馭飆，暮返光浮袂。", "雲盲有風驅，蟾餮有刀利。", "亭亭太陰宮，無乃瞻星氣。", "興深夷險一，理洞軒裳僞。", "紛紛夸俗勞，坦坦忘懷易。", "浩浩將我行，蠢蠢須公起。"]}