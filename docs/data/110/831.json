{"author": "華鎮", "period": "宋", "type": "诗", "title": "咏西施", "paragraphs": ["浣紗溪上浣紗女，野服山花照寒水。", "含嚬慘淡不勝愁，猶使東鄰駭西里。", "山鳥淵魚無定識，俯見潜逃仰驚起。", "矜花睠月春復秋，長恐朱顔成暮齒。", "君王掄選入吳宮，吳宮寂寞無桃李。", "芙容一笑君意傾，宰嚭言行子胥死。", "姑蘇臺榭游麋鹿，闔閭城闕生荆杞。", "蛾眉倩盼應自成，築宮教習胡能美。", "當時掩抑無人顧，今日爲君除國恥。", "君莫怪騄驥鹽車弭耳時，誰人不作駑駘比。"]}