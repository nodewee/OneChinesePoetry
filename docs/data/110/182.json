{"author": "劉跂", "period": "宋", "type": "诗", "title": "送高將永亨", "paragraphs": ["大高殺身如伍尚，弟有子胥天未喪。", "小高自慕顔太師，能言兄守常山時。", "事隨日往長已矣，邂逅相逢識其弟。", "誰言恨不見古人，兩意恐非今人比。", "結髮行陣初齊名，志同不在同生死。", "苦遭文吏巧見詆，邊人至今猶墜淚。", "三年默默趨戎行，驊騮捕鼠非所長。", "趣裝定返雲中守，上書今遇尚書郎。"]}