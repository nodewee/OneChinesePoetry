{"author": "劉跂", "period": "宋", "type": "诗", "title": "題古器物銘贈得甫兼簡諸友", "paragraphs": ["往者李龍眠，監河國城岸。", "家多古時器，羅列供客玩。", "爵觚屢飲我，鼎鬲貯肴膳。", "到今李侯書，一展如對面。", "邇來三十載，復向趙卿見。", "收藏又何富，摹寫粲黄卷。", "沈酣夏商周，餘嗜到兩漢。", "銘識文字祖，曾玄成籀篆。", "頗通蒼雅學，不畏魚魯眩。", "遂將傳琬琰，索我序且讚。", "我衰心力薄，游不出里閈。", "孔懷忘年友，契闊異州縣。", "深慚千里駕，請畢十日燕。", "諸賢共留連，更頼三語掾。"]}