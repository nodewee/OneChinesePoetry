{"author": "李綱", "period": "宋", "type": "诗", "title": "與叔易弈不勝賦著色山水詩一首", "paragraphs": ["将軍思訓久爲土，龍眠道人亦已亡。", "誰将丹青寫山水，入我宴坐虚明窗。", "峰巒迴複吐雲氣，林木窈窕籠烟光。", "丹楓半落天雨霜，漁舟招招靜鳴榔。", "野橋巖寺遞隱見，浦花汀草何微茫。", "江邊落日尚返照，山頭正作金色黄。", "縈青繚白有餘態，却笑水墨無文章。", "畫工畫意不畫物，咫尺應須千里長。", "具區約略貫苕霅，赤岸髣髴通瀟湘。", "安得僊翁一葉艇，使我超忽窮江鄉。"]}