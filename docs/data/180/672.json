{"author": "李綱", "period": "宋", "type": "诗", "title": "題唐氏所藏崔白畫雪中山水", "paragraphs": ["我昔曾爲陽羨遊，正值雪花大如掌。", "開門恍訝天地白，雲湧羣山入書幌。", "銅官遠並玉峰寒，罨畫暗流冰片響。", "千巖萬壑争出奇，應接髙低迷俯仰。", "十年不到浙江西，寤寐勝遊勞夢想。", "大梁崔白豈善幻，斷取山川移異壌。", "當時眼界無盡觀，都在一幅生綃上。", "南方炎熱瘴癘地，使我翛然毛骨爽。", "天光慘淡陰氣凝，片片飛花來蒼莽。", "毫端造化成六出，不比餘工得其髣。", "連峰合沓波濤翻，負雪崔嵬幾千丈。", "谷幽草木枝榦老，巖曲樓臺簷角敞。", "溪頭水落正石出，暮靄沉舟暗魚網。", "山牆野壁茅屋深，風颺青帘如五兩。", "買魚酌酒者誰子，應有幽人坐同饗。", "平生愛雪喜山水，對此乍覺神情怳。", "明窗静看久愈妍，似倩麻姑爲爬痒。", "一時名手真絕藝，妙處工夫誰與賞。", "生前裘馬頗蕭條，身後丹青空倜儻。", "惠崇聲價亦相先，滕薛未知當孰長。", "我家梁谿富溪山，雪裏寒光含萬象。", "每同子猷乘小艇，不數王恭披素氅。", "故山猿鶴會相思，感物興懷增勇往。", "時平事定歸去來，安得飛翰出塵鞅。"]}