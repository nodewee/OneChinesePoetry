{"author": "李綱", "period": "宋", "type": "诗", "title": "和淵明歸田園居六首  其一", "paragraphs": ["東吳信佳地，碧溪繞青山。", "我居枕溪傍，卜築亦有年。", "山空乳滿腹，迸出蒼龍淵。", "餘波滑無聲，下灌負郭田。", "秋風粳稻香，落照孤鴻間。", "黄鷄與紫蟹，日滿樽俎前。", "酌酒燕賓友，揮毫散雲烟。", "常謂享此樂，可以終華顛。", "豈知縈世故，擾擾不得閒。", "側身念吾廬，悵望情依然。"]}