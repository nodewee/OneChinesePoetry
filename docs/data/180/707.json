{"author": "李綱", "period": "宋", "type": "诗", "title": "送鄒德久還大柘舊隱三十韻", "paragraphs": ["抱病臥雲海，杜關誰與遊。", "鄒子惠過我，命駕無停輈。", "但思一會面，不願萬户侯。", "故人相許心，拔俗今焉儔。", "觸熱涉長道，始識甌閩州。", "叩門泉石邊，僮僕驚髭虬。", "怪我齒髪衰，志氣非昔侔。", "豈知數年來，患難如戈矛。", "收悲且歡欣，身健餘何求。", "情話豁懷抱，髙辭紹軻丘。", "遠尋雲間寺，屢泛江上舟。", "同擘荔枝紅，坐見菊花秋。", "告我欲遄返，歸袖風颼颼。", "投老不禁别，聊兹小淹留。", "置酒古道場，大白相獻酬。", "短日忽西匿，輕雲靄而浮。", "露下松桂枝，月轉西南樓。", "慇勤渭城唱，達旦增離愁。", "念子韞器業，學慱仕未優。", "至寶委路傍，誰能辨琳球。", "世事方多難，英俊宜旁搜。", "何人有髙識，薦此窮馬周。", "丈夫重氣槩，出處非身謀。", "巋然棟梁材，回首須萬牛。", "玄豹且深隱，騄驥将見收。", "嗟我蒲柳姿，雅稱山林幽。", "平生七不堪，豈獨三宜休。", "國恩竟未報，負此終身羞。", "行矣勉著鞭，俟時攄壮猷。", "他年鐘鼎勳，在子吾何憂。"]}