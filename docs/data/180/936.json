{"author": "黄龜年", "period": "宋", "type": "诗", "title": "天童山交禪師塔銘辭", "paragraphs": ["西來誰露真消息，教外別傳要端的。", "黄龍佛法付兒孫，臨濟宗風本奇特。", "珍重天童老古錐，聲名四海日星垂。", "當年一喝獅子吼，狐貍望風而避之。", "直截機鋒難湊泊，摘葉尋枝何太錯。", "滿堂龍象競交參，側耳惟聆師一諾。", "虛空撲落水流東，護塔松楸長舊叢。", "龜毛拂子三千丈，光彩流傳太白峰。"]}