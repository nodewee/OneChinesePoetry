{"author": "李綱", "period": "宋", "type": "诗", "title": "白水山佛跡巖行速不果到次東坡韻", "paragraphs": ["羅山與浮山，對峙蹲兩股。", "有如垂天鵬，决起初振羽。", "茲山乃東麓，秀若芙蓉吐。", "谽谺巖洞開，地裂媧不補。", "何人履石上，修趾映玄乳。", "當時巨靈氏，擘華不用斧。", "蹈躟意未已，遺拇到南土。", "連山乃浮來，海若助掀舞。", "强稱金僊人，誰見來接武。", "坳窪踰鐫鎞，縷脉分踵拇。", "何嘗藉青蓮，長此濯白雨。", "頗疑秦漢間，方士恣飄鼓。", "鑿成巨人跡，聊示神仙府。", "祖龍茂林翁，雄毅猶猛虎。", "一爲異端惑，種種受欺侮。", "我爲江海行，風雨齊萬弩。", "餘生屢涉險，何異孤注賭。", "已從羅浮遊，勝境敢多取。", "天公本無私，尤物随意主。", "闊視天壤中，滄洲乃吾圃。"]}