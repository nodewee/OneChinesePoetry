{"author": "李綱", "period": "宋", "type": "诗", "title": "潯守李侯以所蓄法書十軸相示題卷末", "paragraphs": ["承平文物何富哉，寶章萬笈藏蓬莱。", "餘篇散落士夫手，名筆往往牙籖排。", "連年戎馬擾河洛，錦標玉軸随飛埃。", "李侯好事不忍棄，萬里艱棘攜南來。", "炎荒相遇一笑粲，出以示我逾瓊瑰。", "歐虞顔柳邈已遠，蘭亭况復昭陵埋。", "空遺妙蹟刻琬琰，不若古楮存煙煤。", "君謨近世稱第一，筆力與古肩相挨。", "醉翁工夫不在字，名望自足尊輿臺。", "芙蓉僊人有典則，滄浪逐客氣不衰。", "胸中磊落難屈折，故使心畫奇而巍。", "東坡行書騁姿媚，山谷草聖窮縈迴。", "二公文翰照千古，俯視凡馬皆駑駘。", "米顛碌碌不足數，運筆尚有從横才。", "邇來非是無點畫，追時取好如俳諧。", "陸書楷法雖小學，古人用意何其能。", "君看篆籀寫韻語，精巧豈易容追陪。", "今人萬事不如古，矧以毫墨争雄魁。", "嗟余病廢臥都嶠，何止我馬云虺尵。", "感時撫事百憂集，對案不復能持杯。", "明窗展卷慰岑寂，坐遷舊觀雙眸開。", "梁谿書室插架處，念遠更覺增馳懷。", "世間雅好無出此，絕勝寶玩琴藏雷。", "于今此物未易得，願言什襲傳雲來。"]}