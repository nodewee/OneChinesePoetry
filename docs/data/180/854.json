{"author": "綦崇禮", "period": "宋", "type": "诗", "title": "和李元叔秋懷  其一", "paragraphs": ["移居寄城郭，閴如在郊坰。", "百卉暮凋翠，兩山常對青。", "兒童漸吳語，氣俗易薰蒸。", "喜聞淮師捷，神武暢威稜。", "叛寇不足滅，四夷其來庭。", "十年亂離厄，永夜鄉關情。", "庶見丘墓邦，敢貪簪紱榮。", "故人致尺素，笑烹雙鯉赬。", "清切哦十詠，飄零乖一觥。", "歲晚良可會，濟世須時英。"]}