{"author": "綦崇禮", "period": "宋", "type": "诗", "title": "和李元叔秋懷  其二", "paragraphs": ["杜門身塊坐，息念心灰死。", "香火遠祠庭，文書凈窗几。", "治劇力豈任，投閑計良是。", "深慚未報恩，尚費官倉米。", "吾儕晚聞道，錯以名爲市。", "那知標榜著，便有謗尤起。", "如君取已多，蚤合登貴仕。", "况彼青箱業，家聲在人耳。", "草草脱廌冠，重升未應止。", "但願毋近名，嘉言終合指。"]}