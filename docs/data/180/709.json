{"author": "李綱", "period": "宋", "type": "诗", "title": "庭中酴醾盛開二甥以詩來戲和其韻", "paragraphs": ["栽培初不棄葑菲，桃李無言下自蹊。", "試營小圃供幽奇，野趣獨與閑相宜。", "邇來落葉子滿枝，新花璨發歸酴醾。", "濛濛烟雨濕冰姿，湯泉乍洗温柔肌。", "玉人胡爲在軒墀，態濃意遠芬蘭芝。", "月華萬里來清輝，照耀光彩通屏帷。", "青雲宛轉蟠素螭，髙架上與飛甍齊。", "客來花下同圍棋，對花不怕輸吟詩。", "帝鄉富貴未可幾，淵明之語真良規。", "一杯相屬慎勿辭，我方餔糟啜其醨。", "醉中不省今何時，胸次洞達元無疵。", "山林正好相娱嬉，朝廷漸有中興期。", "羲和鞭日不肯遲，海水清淺蓬萊池。", "飛花雪落白玉巵，起舞鶴氅風前披。"]}