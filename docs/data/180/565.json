{"author": "李綱", "period": "宋", "type": "诗", "title": "道延平適風雨雷電大作土人謂之劍歸有感", "paragraphs": ["干將未發埋酆城，光氣上騰干列星。", "張雷博識各有得，神物終合歸延平。", "没人下視不可取，天矯已作虬龍形。", "至今千載有肸蠁，往往出入驅雷霆。", "我來弭櫂雙溪上，正晝雲霧忽晦暝。", "金蛇掣電起潭底，霹靂洊作聲轟轟。", "土人謂是劍歸候，連日風雨資芽萌。", "嗟嗟爾劍誠有靈，胡不奮飛輔助討不庭。", "羣兇塞路盜賊横，夷狄外侮方驕獰。", "佩之其人得所託，蠧國害民姦腰佞領邐迤皆削平。", "何爲終日但長嘯，時出光怪驚動無知氓。"]}