{"author": "李綱", "period": "宋", "type": "诗", "title": "道勾漏山靈寶觀竊睹兩朝御書謹成古風", "paragraphs": ["抱疴臥雲海，夙夕負深恐。", "寛恩聽旋歸，何啻丘嶽重。", "問津勾漏山，散策寶圭洞。", "羣峰羅翠屏，環合無缺空。", "遊仙契初心，幽賞恊清夢。", "却來觀宸章，寶氣騰螮蝀。", "真行雜草隸，筆勢極翔動。", "大小飛白書，飄灑縈舞鳳。", "恭惟睿智姿，多能本天縱。", "妙蹟藏名山，俾與萬世共。", "林巒增炳煥，神物勞護擁。", "惜無深巖屋，蔭覆示崇奉。", "何當鳩良材，爲葺傾壓棟。", "天弧不指狼，中原胡馬閧。", "九廟未奠居，臣子衘憤痛。", "豈知炎荒中，奎畫得瞻諷。", "至哉慱大言，粟麥因異種。", "天常及諸佛，一一資妙供。", "竊於翰藻間，窺見神心用。", "源流此中來，基本中興宋。", "稽首歸琅函，斐然成善頌。"]}