{"author": "釋士珪", "period": "宋", "type": "诗", "title": "偈十六首  其一一", "paragraphs": ["塵融法界，念盡毗盧。", "千眼頓開，纖塵不立。", "遊戲寶明空海，超越菩提覺場。", "善財入樓閣之門，重重無盡。", "居士供蒲塞之饌，種種莊嚴。", "以上妙飲食供養爲法門，以廣大願心總持爲佛事。", "一一攝入，一一交參。", "一一圓融，一一周徧。", "理事平等，真俗混融。", "凡聖同源，因果不二。", "直得文殊騎獅子，入普賢鼻孔裏藏身。", "普賢騎象王，入文殊眼睛裏瞌睡。", "釋迦彌勒，掩耳偷鈴。", "勢至觀音，抱贜叫屈。"]}