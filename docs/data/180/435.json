{"author": "李綱", "period": "宋", "type": "诗", "title": "次韻鑿空閣", "paragraphs": ["東坡謫仙人，遊此江海境。", "賦詩鑿空閣，如以鏡寫影。", "我來遥相望，荏苒歲月永。", "讀翁閣上詩，宛若相像鏡。", "平生憂患餘，胸次徒耿耿。", "脫身鯨波間，遠跡方自屏。", "泊舟值炎蒸，風雨變清冷。", "佳哉幽深地，自絕鋒鏑警。", "願爲劍藏神，不作錐露穎。", "携家隱山林，屬意在閩嶺。"]}