{"author": "李綱", "period": "宋", "type": "诗", "title": "和勸農篇", "paragraphs": ["天臨下土，是生烝民。", "耕食鑿飲，乃含其真。", "淳澆樸散，巧僞相因。", "誰其還之，時惟聖人。", "聖人立政，爰重黍稷。", "設命官司，職是播植。", "春勤于耕，秋乃有穡。", "儲其嬴餘，荒歲足食。", "瞻彼中原，祁邳平陸。", "春日載陽，和風肅穆。", "夫耕婦饁，儔類相逐。", "少壯竭力，逸此耆宿。", "豈無他圖，惟兹永久。", "利其耒耜，十千維耦。", "带月荷鋤，侵星耘畝。", "崇本抑末，孰敢游手。", "終年厭飱，報則不貴。", "千箱萬倉，以副汝冀。", "爲酒爲醴，樂此分至。", "仰奉俯畜，夫復何愧。", "四體不勤，丈人所鄙。", "带經而耕，豈廢冠履。", "我思古人，希風往軌。", "躬耕南陽，無使專美。"]}