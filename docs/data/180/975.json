{"author": "釋士珪", "period": "宋", "type": "诗", "title": "觀行上座所作維摩問疾圖", "paragraphs": ["道人眈眈癡虎頭，瞭然電轉開雙眸。", "枯木已死寒巖秋，定中霹靂摧四牛。", "起來下筆不能休，新詩字字蟠銀鉤。", "發其餘者漫不收，散而縱橫爲九流。", "我觀此畫真其尤，病維摩詰小有瘳。", "文殊大士從之游，彼上人者難對酬。", "兩公文章虎而彪，萬古凡馬空驊騮。", "向來曹韓與韋侯，筆端亦嘗知此否。", "世間畫本多山丘，閱人何翅如傳郵。", "對此可以銷百憂，先生胡爲吟四愁。"]}