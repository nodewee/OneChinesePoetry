{"author": "李綱", "period": "宋", "type": "诗", "title": "自武陵舟行至德山", "paragraphs": ["捨車泛蘭舟，搖蕩武陵水。", "憇裝古叢林，幽勝冠南紀。", "當時霹靂手，掣電機在捶。", "鈐鎚今得人，宗旨振頽委。", "何須大雄殿，突兀踞巍址。", "龍蛇相混雜，衲子聚千指。", "齊竽一一吹，真贗見鑪錘。", "青葱松竹陰，積翠紛可喜。", "春風一動搖，蕭瑟鳴不已。", "却遊德峴亭，枉渚抱中沚。", "襄陽今何如，風物略如此。", "空懷墮淚碑，愧嘆羊叔子。", "坐令鄒湛輩，名字隨驥尾。", "胡雛窺漢疆，戰哭多新鬼。", "王室如綴旒，寇盜結蜂蟻。", "而我荷寛恩，抱釁適萬里。", "回頭望中原，灑涕濕巾几。", "海山渺安在，澒洞鯨波裏。", "飛仙時往來，當學長不死。"]}