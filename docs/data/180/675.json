{"author": "李綱", "period": "宋", "type": "诗", "title": "初見牡丹與諸季申伯小酌", "paragraphs": ["牡丹家中州，尤者西邑洛。", "姚黄妃魏紫，餘品皆落寞。", "南方瘴癘地，寒暑互參錯。", "浪蘂與浮花，未春先已作。", "安能萃和氣，孕此木芍藥。", "今朝眼忽開，數朵到書閣。", "郁然蘭蕙芬，爛若雲霞爍。", "雖非千葉繁，香色亦不惡。", "花王苗裔遠，氣格尚宏廓。", "羣芳類凡禽，累百慚一鶚。", "把酒共對之，寄意良匪薄。", "無辭倒金樽，坐使花空落。"]}