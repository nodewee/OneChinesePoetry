{"author": "李綱", "period": "宋", "type": "诗", "title": "得梁谿家問足慰遠懷因和淵明答龐參軍之作", "paragraphs": ["剝啄叩門，梁谿有書。", "發函讀之，遠懷以娛。", "長少童稚，咸安其居。", "森然滿前，如返我廬。", "一書可寶，萬金非珍。", "契闊寤歎，乃兹相親。", "鵲不吾欺，鳴以告人。", "載詢僕夫，以及其鄰。", "嗟我諸季，鷄鳴孜孜。", "左圖右書，中心好之。", "山川修阻，貽我以詩。", "三復佳句，實慰所思。", "翩翩鴻鴈，暫聚亟分。", "豈無他人，非我所欣。", "清宵步月，白日看雲。", "無遐邇心，好音數聞。", "昔我之來，鶗鴂將鳴。", "今也歲晏，霜露載零。", "言念沙漠，有懷玉京。", "終夕不寐，羣生未寧。", "悵望東吳，慨臨西風。", "願化獨鶴，烟霄可冲。", "敬慎威儀，惟以令終。", "黄髪爲期，其愛爾躬。"]}