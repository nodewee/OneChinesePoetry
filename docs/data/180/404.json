{"author": "李綱", "period": "宋", "type": "诗", "title": "月夜江閣次東坡韻", "paragraphs": ["江水如練带，江石如馬肝。", "雙流會合處，蹙作蛟龍蟠。", "我來暑氣初，驟雨成驚湍。", "雲收暮山出，秀色屏中看。", "缺月掛木末，光輝溢清寒。", "冷然適我心，遇境随所安。", "夜久轉寥閴，髙松露華漙。", "獨坐念平生，行路真漫漫。", "危腸易感激，不待聞哀彈。", "猶欣碧川漲，沒盡風雷灘。"]}