{"author": "李綱", "period": "宋", "type": "诗", "title": "綵塔贊", "paragraphs": ["釋迦佛說妙蓮華，從地湧出七寶塔。", "欄楯幡幢及龕室，寶玲瓔珞震妙音。", "四面皆出旃檀香，散天妙華以供養。", "佛以右指開塔戶，出大音聲却關鑰。", "多寶如來示全身，讚歎說法分半座。", "惟二如來共一塔，至今此會尚儼然。", "何人建立窣堵波，種種嚴飾悉具足。", "綵縷縈結尺寸間，高廣五百由旬等。", "當知一念周圓時，勝妙功德已成就。", "若能瞻禮復回觀，人人具此如來體。", "至心持誦法華經，彈指真塔當出現。"]}