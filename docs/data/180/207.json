{"author": "李綱", "period": "宋", "type": "诗", "title": "食橘", "paragraphs": ["洞庭一夜天雨霜，橘林綠苞朝已黄。", "遠題書後三百顆，入手便覺秋風香。", "黄金爲膚白玉瓤，沆瀣深貯甘且芳。", "雕盤初擘噀清霧，冰齒乍嚼流瓊漿。", "色香氣味紛可喜，下視衆果皆茫茫。", "嗟余平生愛種此，木奴千樹梁谿傍。", "只今蒿艾已埋没，豈敢向日爭熒煌。", "蓬萊雲氣久寂寞，漢殿無復羅瀟湘。", "厥包縱有盡酸澀，剖之蠧朽安足嘗。", "乃知汝病是天意，坐使玉食無輝光。", "荒山乃爾飫佳品，安得騕褭置錦堂。", "君不見杜陵野老歌病橘，蕭蕭半死誠可傷。"]}