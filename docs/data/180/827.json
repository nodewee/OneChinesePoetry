{"author": "李綱", "period": "宋", "type": "诗", "title": "王摩詰畫渡水羅漢贊", "paragraphs": ["阿羅漢具大神通，飛錫凌空如履實。", "渺然巨浸與天永，戲躡一杯能徑渡。", "云何溪澗咫尺間，乃有種種難涉相。", "前者己濟氣怡然，後者将涉有難色。", "老病扶攜壯者負，足探策引褰衣裾。", "秘其神力不示人，如畏黄蘖所訶責。", "我觀一切諸有情，咸具神通并妙用。", "空中示現十八變，正眼觀時非吉祥。", "善哉摩詰老畫師，能以毫墨作佛亊。", "稽首十六大聲聞，皆悉回心等正覺。"]}