{"author": "李綱", "period": "宋", "type": "诗", "title": "鄭夢錫教授送黄精以詩答其意", "paragraphs": ["太陽之草名黄精，養性獨冠神農經。", "掃除白髪有奇效，採食既久通仙靈。", "年來衰病乃如許，瘴癘憂患頻相仍。", "稍從方士學服餌，桑榆庶以延頽齡。", "鼎中九轉未遽就，聊假草木搴其英。", "閩山無雪苗可識，勞君爲我鋤青冥。", "封題寄遠意良厚，不道山寒少茯苓。", "蜜蒸日暴試新法，入口便覺身倍輕。", "只今兵革未衰息，羣盜蜂蟻猶縱横。", "何須運甓習筋力，會當一舉騰上煙雲之翠屏。"]}