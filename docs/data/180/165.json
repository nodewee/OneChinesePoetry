{"author": "李綱", "period": "宋", "type": "诗", "title": "和歸鳥篇", "paragraphs": ["翼翼歸鳥，爰集于林。", "近萃芳郊，遠依煙岑。", "眷言顧之，實獲我心。", "叢木茂止，憇此繁陰。", "翼翼歸鳥，翩然翻飛。", "風髙天闊，去將疇依。", "雲路翺翔，倦翮思歸。", "矰繳孔多，無使患遺。", "翼翼歸鳥，撫翼徘徊。", "江湖緲茫，有懷故棲。", "顧儔嘯侣，鳴聲和諧。", "願言不獲，悵然傷懷。", "翼翼歸鳥，集于舊條。", "一枝已多，豈俟髙標。", "歛翰息影，好音交交。", "願言終此，以休永勞。"]}