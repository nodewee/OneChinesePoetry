{"author": "李綱", "period": "宋", "type": "诗", "title": "冬日來觀鼓山新閣偶成古風三十韻", "paragraphs": ["尋盟訪鼓山，風物宛如昨。", "山中有開士，彈指成傑閣。", "應真飛錫來，一一得所託。", "翬飛騫棟甍，絢爛麗丹雘。", "峨峨大頂峰，孤影入簷角。", "乃知象教力，建立必卓犖。", "却爲靈源遊，雲木互參錯。", "巖深松桂香，石古苔蘚剝。", "冬温日清美，景短氣蕭索。", "天然資野逸，安用遮翠幕。", "快哉緬登臨，及此小搖落。", "乘髙望瀛海，南極露垠堮。", "蓬壺在跬步，誰謂仙山邈。", "蒼茫杳靄中，萬象恣磅礴。", "迴頭睇中原，郡國半沙漠。", "犬羊污宫殿，蛇豕穴城郭。", "疇能挽天河，一洗氛祲惡。", "我生多艱虞，久矣衰病作。", "君恩聽言歸，養拙侣猿鶴。", "忽忽歲遒盡，平子殊不樂。", "幸同二三子，杖履徧丘壑。", "躋攀力尚强，談笑心無怍。", "野鹿飽豐甘，冥鴻在寥廓。", "翻思軒冕間，何異遭束縳。", "斯遊信清絕，妙賞寄寂寞。", "晚來凄以風，遠色秀增岳。", "泠泠鐘磬聲，随月度林薄。", "惄焉感時心，未免如隕籜。", "倘能駕雲螭，豈復憂世瘼。", "會當期若士，相與踞龜殻。"]}