{"author": "李綱", "period": "宋", "type": "诗", "title": "蚊", "paragraphs": ["江風蕭蕭江水清，飛蚊撲撲何處生。", "駝肩豹脚嘴如鐵，天使咂食同蠅蝱。", "先生暑困汗翻雨，僮僕搖扇疲屢更。", "乘虚投隙肆毒吻，鼓翅舞足何其輕。", "須臾含桃變柳絮，坐使饑腹成膨脝。", "捨身施汝豈吾惜，逼耳最惡聲嬌獰。", "有時緣拊于吾指，罪雖應爾心則矜。", "露華清泚自可飲，戒汝慎勿貪芳腥。"]}