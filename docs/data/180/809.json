{"author": "李綱", "period": "宋", "type": "诗", "title": "御書草聖千文贊", "paragraphs": ["伏羲畫卦，人文以成。", "書契之作，以代結繩。", "篆籕而降，秦隸乃興。", "規摹楷法，有真有行。", "衆妙且美，萃于兹草。", "疇克工之，心悟筆到。", "芝靖羲獻，主盟此道。", "自昔英主，鮮不自好。", "惟漢光武，投戈講藝。", "有唐太宗，筆蹟奇秘。", "底綏大業，實資勇智。", "游戲翰墨，乃其餘亊。", "於穆天子，允武允文。", "武定禍亂，文該典墳。", "萬機之餘，縱筆怡神。", "作此草聖，前無古人。", "人亦有言，心正筆正。", "妙哉心畫，本乎湖静。", "銀鈎鐵紐，蟠屈剛勁。", "雲漢昭回，奎璧輝映。", "如鳥行沙，如蟲蝕木。", "鸞鵠停峙，龍蛇起陸。", "飛電繞樞，垂虹飲谷。", "千變萬態，盪耀心目。", "一人之貴，猶或勤斯。", "咨爾多士，胡可怠而。", "學問積躬，功名濟時。", "其則不遠，瞻之仰之。", "載摹宸翰，勒之嘉石。", "龕于殿陰，如魯屋壁。", "天威在望，得所矜式。", "微臣作贊，垂示無極。"]}