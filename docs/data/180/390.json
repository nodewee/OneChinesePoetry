{"author": "李綱", "period": "宋", "type": "诗", "title": "宿都嶠山靈景寺", "paragraphs": ["清晨遊栖真，薄暮宿靈景。", "山空松桂香，雲細泉石冷。", "髙崖敞飛簷，象緯逼參井。", "惜無娟娟月，散此林下影。", "夜闌風露寒，巖曲燈耿耿。", "疏鐘響嵌竇，客枕發深省。", "却随猿鳥起，再上翠微頂。", "道人山後來，眸子頗清炯。", "試詢龍虎訣，妙意默已領。", "我生憂患餘，半世泛萍梗。", "脫身鯨海中，掃跡方自屏。", "願從稚川遊，薪水事丹鼎。", "庶資刀圭力，少使桑榆永。", "胡塵暗中原，静謐惟五嶺。", "渺然炎荒地，自絕羽書警。", "結茅定前緣，幽夢先異境。", "上下三洞間，安得田二頃。", "攜家學龐公，捫蝨笑王猛。", "採薇與散髪，此志久已肯。", "嵇生非吾徒，幽憤醉方醒。"]}