{"author": "李綱", "period": "宋", "type": "诗", "title": "題劉仲髙提刑所藏文與可墨竹", "paragraphs": ["蕭郎畫竹稱逼真，與可所作尤絕倫。", "不将丹青借粉飾，直把寶墨傳精神。", "渭川萬箇在胸次，援毫戲掃如烟雲。", "眼前先見欲畫者，兔起鶻落氣益振。", "稚枯偃仰盡變態，筆力斡轉風霆春。", "平生知作幾千幅，得心應手老斵輪。", "當時誰是識畫者，謫仙東坡蓋其人。", "老坡亦善作此畫，意雖已到法未親。", "是中妙處不傳授，但得木石枯鱗皴。", "自從兵火喪亂後，錦囊玉軸隨埃塵。", "公於何處得此本，四枝墨色猶鮮新。", "風梢雨葉間濃淡，紛披屈折節脉勻。", "置之座右滌炎暑，颯颯更覺秋聲聞。", "子猷會見定絕倒，安用日事栽培勤。", "只今與可骨已朽，妙蹟散落此幸存。", "願公祕惜勿輕示，更築小堂名墨君。"]}