{"author": "李綱", "period": "宋", "type": "诗", "title": "聞建寇逼境攜家將由樂沙縣以如劍浦", "paragraphs": ["我來寓杉江，客館未煖席。", "紛然羣盜起，環境暗鋒鏑。", "束装呼僕夫，又復事遠適。", "峨峨章源嶺，峻峭初未識。", "攀援僅能進，十步九傾側。", "風吹霧雨冰，草木盡矛戟。", "朝登暮始降，落日半天赤。", "兒童饑屢啼，徒御疲已極。", "薄遊玉華洞，庶可稍休息。", "東郊遽不開，蜂蟻迭吞食。", "避寇如避弩，吾敢憚行役。", "驅車適沙陽，頗喜田野闢。", "雖經兵火餘，邑屋幸如昔。", "舊遊疑夢中，一一有遺跡。", "寓軒存佛宫，脩竹自春色。", "峥嶸凝翠閣，尚對七峰碧。", "故人皆避地，誰與道胸臆。", "理舟劍浦行，稍就寛曠域。", "溪流正湍暴，惡子亦充斥。", "脫身險阻中，恊濟藉衆力。", "吟哦杜陵詩，妙語皆中的。", "喪亂古今同，臨風意如織。"]}