{"author": "李綱", "period": "宋", "type": "诗", "title": "摘鬢間白髪有感", "paragraphs": ["吾生足憂患，未老頭已白。", "鬢間垂素絲，攬鏡聊一摘。", "星星去雖欣，種種鮮還慼。", "頗愁日增多，盡拔復何益。", "追思少年時，綠髪光且澤。", "森然茂雲松，豈謂少堪惜。", "自從多病後，脱落露廣額。", "蒲柳姿易衰，日與風霜迫。", "蕭蕭不勝梳，擾擾僅盈搦。", "安能上指冠，常恐吹墮幘。", "年來涉艱虞，更復非夙昔。", "奔馳動萬里，漂泊繼三謫。", "從横蹈危機，侈哆困煩嘖。", "交遊莫援手，仇怨惟下石。", "素標宜滿頭，斑鬢未爲逼。", "何年運河車，泝補泥丸宅。", "華顛復變鬒，去作煙霞客。", "憔悴楚江濱，歲晚將何獲。"]}