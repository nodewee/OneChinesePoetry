{"author": "李綱", "period": "宋", "type": "诗", "title": "蒸栗", "paragraphs": ["風霜開栗皺，孕此頳虬卵。", "嘉哉古所贄，飣餖入籩匴。", "纍纍紫腰菱，爛爛火蠶繭。", "甘腴能療病，炎帝所編纂。", "幽人夜讀書，坐對銅檠短。", "颼颼石鼎沸，焰焰地爐暖。", "式將瓦甑炊，剖殻黄玉軟。", "乘饑進五六，腹已果然滿。", "吾嘗位將相，日食萬錢饌。", "荒山啖芋栗，自勝太官臠。", "乃知一飽餘，萬品徒過眼。", "聊持薦杯酒，不假玻瓈盌。", "憂慨不成眠，夜寒空展轉。"]}