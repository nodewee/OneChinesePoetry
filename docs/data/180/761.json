{"author": "李綱", "period": "宋", "type": "诗", "title": "送趙正之判宗室學之官閩中", "paragraphs": ["神明之胄慶所鍾，禀毓不與常人同。", "漢髙子孫盡隆凖，唐室賢輔多華宗。", "本朝功德追前古，振振宗姓敦儒風。", "君家奕世擅英譽，繼持從橐聲光崇。", "向來仗節使關陜，風績不减褰帷公。", "自從國步暫艱危，低眉信命隨飄蓬。", "十年流落困覉旅，一日賜對明光宫。", "御前奉命作大字，揮毫落紙蟠虬龍。", "豈惟筆扛百斛鼎，固已氣吐千丈虹。", "上流重地方用武，貔貅十萬屯元戎。", "輟從禁近付飛輓，木牛流馬慚無功。", "國家敦睦急先務，改授欲使歸磨礲。", "捨煩就簡愜雅志，祗恐漕運難追蹤。", "閩山中夏荔枝熟，火齊磊落堆盤紅。", "憑空跨壑千佛寺，金碧照耀烟霞中。", "登臨多暇飫珍品，豈比朱墨相填叢。", "帝心簡在方仄席，鋒車迅召行登庸。", "嗟予憂志苦多病，齒搖髪脫真衰翁。", "誤恩分閫愧無補，豈有惠澤漸兵農。", "乞身屢矣未蒙可，坐使澤雉愁樊籠。", "送君南浦慘長别，此心已逐歸飛鴻。", "會當柴車返故隱，幅巾杖屨長相從。"]}