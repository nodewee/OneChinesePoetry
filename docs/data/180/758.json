{"author": "李綱", "period": "宋", "type": "诗", "title": "趙都漕出示魯直少游所書梅詩次韻", "paragraphs": ["冰散憑陵羣木槁，只有梅花欺不倒。", "籬邊野外忽嫣然，暗香解作幽人惱。", "化工著意爲尤物，故遣孤芳得春早。", "道人寫照三昧手，不假丹青更妍好。", "詩家也是可憐人，落筆雲烟隨意掃。", "遂令淡墨勝鉛華，紙上一枝長不老。", "庭中幾樹正垂垂，忍看飄零委煙草。", "會須痛飲對繁華，細把根源問蒼昊。"]}