{"author": "李綱", "period": "宋", "type": "诗", "title": "同諸季及鄒德久昆仲遊龍潭", "paragraphs": ["避地寓江左，精廬極深幽。", "駕言窮勝賞，遂作龍潭遊。", "暑氣歛以退，輕雲藹而浮。", "疏林未搖落，山色宜清秋。", "蘿磴穿窈窕，松風散颼飀。", "鐵花秀石壁，玉韻鏘溪流。", "誰將三峽橋，斷取來巖陬。", "會心得佳趣，濁酒相獻酬。", "嫩菊青可摘，寒蔬鬱堪羞。", "樂哉山林間，乃爾遠世憂。", "豈知江淮濆，殺氣横戈矛。", "幽討未云已，散策層岡頭。", "天紳拖脩瀑，落此萬丈湫。", "空濛杳靄中，時有飛魚游。", "神物不可見，下隱長黄虬。", "百穀正焦枯，胡爲此淹留。", "會乘風雷便，一起澤九州。", "我與二三子，於世初無求。", "蕭然巖壑姿，正可擅一丘。", "願言假吾居，聊作潛珍謀。", "玉函畀思邈，貝闕歸靈脩。", "何須挾白羽，共逐青綃牛。"]}