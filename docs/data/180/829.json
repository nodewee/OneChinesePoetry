{"author": "李綱", "period": "宋", "type": "诗", "title": "顔魯公畫像贊", "paragraphs": ["英英魯公，人中之龍。", "爲唐宗臣，見危納忠。", "巨盗起燕，朔部風從。", "獨嬰孤城，以抗其鋒。", "功雖不終，志實可則。", "間關造朝，號爲耆德。", "糾繆繩愆，毅然正色。", "姦邪媚之，擯使去國。", "蹇蹇匪躬，險夷一節。", "迨其耄年，奉使希烈。", "氣沮兇逆，誠貫金鐵。", "身雖可隕，名不可滅。", "巖巖高堂，榜曰忠義。", "非公遺像，其孰當置。", "登斯堂者，宜仰而畏。", "師友其人，無公是愧。"]}