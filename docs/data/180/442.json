{"author": "李綱", "period": "宋", "type": "诗", "title": "次韻士特見懷古風", "paragraphs": ["遭遇登黄閤，平生志寢丘。", "燋頭無寸效，失脚落遐陬。", "一去蒼龍闕，三驚白露秋。", "賈生時欲慟，平子不勝愁。", "鄂渚何曾到，蘭江未許留。", "孤城踰地角，絕島在鼇頭。", "父子同雙影，簞瓢付一舟。", "飄零已知幸，奇絕敢言遊。", "望斷歸來鶴，情孚不下鷗。", "波濤從洶湧，鼓角助清幽。", "忽奉日邊令，容還嶠北州。", "天恩方肉骨，厲鬼漫持矛。", "力拯中興業，深防不戴讐。", "當車雖怒臂，見險莫扶輈。", "往事追何及，來功勉或收。", "舍垣宜葺補，風雨正颼飀。", "離索何其久，吟哦誰與酬。", "管寧終著帽，王粲且登樓。", "阻絕江南信，淹留海上洲。", "歸心良耿耿，去路尚悠悠。", "見說鯨奔網，仍傳盗聚蟊。", "不知供羽衛，今有幾貔貅。", "甌越亦遠矣，江淮已定不。", "視天真懵懵，知命罷休休。", "水有朝東性，嫠非恤緯憂。", "吾徒强餐飯，肉食自深謀。"]}