{"author": "李綱", "period": "宋", "type": "诗", "title": "春曉聞衆禽聲有感", "paragraphs": ["春山蒼莽天欲明，枕上静聽春禽鳴。", "雛鶯初囀正調舌，姹婭乍聞三兩聲。", "不如歸去意良切，脫却潑袴何由行。", "愁人最是斷消息，姑惡更覺聲嬌獰。", "布穀催耕雨纔足，鵓鳩喚婦遠将晴。", "其餘不復識名字，雅音幽韻如簧笙。", "天公憐我太寂寞，故遣尤物怡吾情。", "鸞歌鳳舞未可見，候蟲時鳥聊嚶嚶。", "我生半世困漂泊，巧言讒謗飽所經。", "杜門却掃與世絕，欲窒兩牖忘雷霆。", "爾聲雖好太饒舌，逼耳頗似虚弦驚。", "就中提壺可人意，勸我沽酒花間傾。", "心懷百憂只欲睡，更願常醉不用醒。", "落花芳草正可藉，玉山自倒知誰令。", "烏啼鵲噪錯昏晝，燕雀啾唧環簷楹。", "從教一一恣嘲弄，吾方深入無何庭。"]}