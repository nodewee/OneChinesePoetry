{"author": "李綱", "period": "宋", "type": "诗", "title": "八月十一日次茶陵縣入湖南界有感", "paragraphs": ["憶昔湖南全盛日，郡邑郷村盡充實。", "連年兵火人煙稀，田野荆榛氣蕭瑟。", "我初入境重傷懷，空有山川照旌節。", "試呼耆老細詢問，未語吞聲已先咽。", "自從虜騎犯長沙，巨寇如麻恣馳突。", "殺人不異犬與羊，至今澗谷猶流血。", "盜賊縱横尚可避，官吏貪殘不可說。", "挾威倚勢甚豺狼，刻削誅求到毫髪。", "父子妻孥不相保，何止肌膚困鞭撻。", "上户逃移下户死，人口凋零十無八。", "九重深遠那得知，使者寛容失譏察。", "今朝幸睹漢官儀，願使斯民再蘇活。", "我聞此語心如摧，平生况有陽城拙。", "行移州縣遣官僚，盡罷科須治姦猾。", "巨蠧推窮付囹圄，社鼠城狐掃巢穴。", "削平羣盜拊瘡痍，報政何須待朞月。", "祖宗德澤感人深，周漢正賴宣光哲。", "中興之運期有在，庶以涓微助溟渤。", "少陵酷愛舂陵行，千古知心有元結。"]}