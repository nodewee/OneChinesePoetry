{"author": "李綱", "period": "宋", "type": "诗", "title": "送錢申伯如邵武", "paragraphs": ["錢郎與世苦不諧，胸次徒抱經綸才。", "行年五十猶未試，蟠蟄雖久愆風雷。", "掃除習氣趣空寂，華藏重重恣遊歷。", "世間幻妄此道真，未必亨通勝窮阨。", "我方臥病南海濱，喜君襟抱時相親。", "胡爲乘興有所適，使我悵望歸飛雲。", "兵戈格鬬何時息，田園将蕪歸未得。", "同是天涯流落人，此心炯炯君應識。", "閩山六月丹荔枝，火齊堆盤侑一巵。", "願言及此復過我，歲晚勿負滄海期。", "醉鄉我已成真隱，君亦逃禪學蘇晉。", "樂天不醉即談禪，此外悠悠真須忍。"]}