{"author": "李綱", "period": "宋", "type": "诗", "title": "瑞光巖立化雀贊", "paragraphs": ["菩薩遊戲于神通，六道四生咸可入。", "爲欲化導諸有情，故於異類而出現。", "諦觀此雀甚微渺，每食一粒棲一枝。", "卑飛不出蓬蒿間，遠舉安知鴻鵠志。", "而能坐脱與立亡，依彼金容及香火。", "屹然而化不震動，如以木石鐫刻成。", "非諸菩薩威神力，孰能現此希奇事。", "我觀三界諸衆生，惟人實具大智慧。", "妄想顛倒造諸業，失身淪入横生中。", "重爲毛羣輕羽族，破碎一切諸蠕動。", "雖云妙覺不銷亡，無那沉迷益玄遠。", "菩薩慈悲哀憫故，化身與彼爲導師。", "緣終寂滅顯示人，使知佛性無有二。", "佛子若有瞻禮者，願言悉發敬信心。", "勇猛精進趣菩薩，皆具如是菩薩行。"]}