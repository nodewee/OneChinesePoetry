{"author": "李綱", "period": "宋", "type": "诗", "title": "有詔舉賢良方正作詩勉錢申伯使繼世科", "paragraphs": ["中興天子開賢科，籠絡英俊歸網羅。", "此科久廢習者少，應詔正恐人未多。", "君家三世五制舉，名與嵩華爭嵯峨。", "玉堂金馬皆故物，髙文大策垂不磨。", "今君落筆妙天下，該洽辯愽如懸河。", "胡不進卷對廷策，清芬遠紹揚其波。", "勒兵小試見家法，坐却勍敵揮雕戈。", "君如有意作大将，我願薦信同蕭何。", "功名晚達未爲老，志氣方壯靡有他。", "勉哉努力爲門户，慎勿自棄成蹉跎。"]}