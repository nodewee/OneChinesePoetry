{"author": "李綱", "period": "宋", "type": "诗", "title": "雙林善慧大士錄贊", "paragraphs": ["彌勒棲神兜率天，下生此土猶久遠。", "化身無數在世間，善慧大士乃其一。", "于中深秘菩薩行，而外示現凡夫相。", "佃獵漁捕悉與同，娶妻生子亦復爾。", "忽然照水知宿因，本來神智皆具足。", "雙林浄土坐道場，說法度脱無量衆。", "爲欲化導群生故，六度四心爲依止。", "田園廬舍諸器用，奴婢妻子亦棄捐。", "而以營修大法會，蓋行布施攝慳貪。", "強夫暴客與魔民，豪奪追逐共誣謗。", "更以軟語安慰之，蓋行忍辱攝瞋恚。", "精進攝諸懈怠者，晝夜行道不休息。", "持戒攝諸毁禁者，敷草而坐食粗糲。", "智惠禪定無有邊，攝諸癡亂亦如是。", "慈悲喜捨救衆生，微妙宏深難測識。", "雖依如是衆法門，亦不於此而常住。", "辨才演說無滯閡，譬如空谷中答響。", "歌頌句偈自成章，縱横顛倒皆通達。", "神通游戲得自在，聊以折伏不信心。", "異香殊相放妙光，一叩宮門餘悉啓。", "住是解脱不思議，正如長者維摩詰。", "應世闡化靡不齊，故於行道常接後。", "化緣已畢示寂滅，迄今何翅五百年。", "雖有文字傳未來，蕪纇不能發實相。", "我觀龍津大居士，已能深入不二門。", "應緣雖現宰官身，於諸世味如嚼蠟。", "燕閑清浄無所爲，乃以筆墨爲法施。", "芟除潤色出妙語，善慧之書乃光焰。", "佛子若觀善慧書，當知三士無異法。", "毗耶離城雙樹林，及此龍津元一處。", "受持讀誦善思維，普願發心無上道。"]}