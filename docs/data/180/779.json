{"author": "李綱", "period": "宋", "type": "诗", "title": "哭宗留守汝霖", "paragraphs": ["時危念人傑，濟物須材雄。", "尋常齷齪姿，詎可收奇功。", "英英宗夫子，邈與古人同。", "抱器實磊落，秉心鬱精忠。", "彯纓仕州縣，山立不妄從。", "青松雖未髙，已足凌蒿蓬。", "涉世多齟齬，失官久龍鍾。", "擢居河朔郡，烟塵正昬蒙。", "今上在藩邸，持節使虜中。", "力争不可往，髙牙建元戎。", "王室遂再造，廊廟當疇庸。", "同朝共排媢，一麾江漢東。", "見我論世故，慷慨淚沾胸。", "薦之守留鑰，付以節制隆。", "惠政附疲瘵，威聲懾姦兇。", "金湯治城塹，樓櫓欻以崇。", "出師京洛間，屢挫黠虜鋒。", "邦畿千里寧，誇說百歲翁。", "抗疏請還闕，北伐歸兩宫。", "辭直志鯁亮，天子爲動容。", "姦諛更切齒，恨未能關弓。", "乃同歸鄛人，感憤殞厥躬。", "皇天不憗遺，吾道何其窮。", "驊騮竟委離，冀北羣遂空。", "梁摧大厦傾，誰與扶穹窿。", "安能百身贖，坐爲四海恫。", "人亡國殄瘁，天意真懵懵。", "中原氣蕭瑟，灑涕臨西風。"]}