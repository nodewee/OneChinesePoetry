{"author": "李綱", "period": "宋", "type": "诗", "title": "客有饋玉面狸者戲賦此詩", "paragraphs": ["山林冬煖草未衰，深巖穴處狸正肥。", "丰茸斑毳面粧玉，搖曳脩尾髦如犛。", "夜行晝伏彼何罪，失身終堕網與機。", "庖厨須爾充口腹，幾欲斷尾同犧雞。", "蒸炊包裹付糟滓，酥香玉軟豐膚肌。", "霜刀縷切膩且滑，犀筯厭飫良珎奇。", "猩脣熊白不足數，披絮黄雀空多脂。", "樽前風味乃如許，爲爾倒盡黄金巵。"]}