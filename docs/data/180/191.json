{"author": "李綱", "period": "宋", "type": "诗", "title": "初食金橘", "paragraphs": ["江湖種橘侔洞庭，於中小者如龍睛。", "珊瑚枝幹碧玉葉，結實璀璨羅繁星。", "客持贈我意已重，貯以翠籠尤晶熒。", "氣含風露更髙潔，色著霜日微紅青。", "勻圓入手訝磊砢，甘酸流頰淒芳馨。", "金丸玉齒乍破碎，中有沆瀣凝清冰。", "厥包憶昔貢宫闕，瀟湘遠物來天扃。", "爭新效美不論直，萬顆坐覺千金輕。", "美人轉賜入懷袖，歸來分餉同瑤瓊。", "只今八駿杳安在，此物亦爾無光精。", "天涯相見兩寂寞，敢以陋質傷飄零。", "舉觴爲爾成一醉，醉中不省居蠻荆。"]}