{"author": "李綱", "period": "宋", "type": "诗", "title": "淵聖皇帝賜寶劍生鐵花感而賦詩", "paragraphs": ["靖康虜騎窺帝闉，中原慘澹生煙塵。", "帝謂細柳真將軍，總兵欲使揮浮雲。", "解賜寶劍御府珍，魚腸盤屈松檜紋。", "縷金錯翠舟瑶琨，剸截犀象如羔豚。", "驅逐狂寇出邊垠，妖腰亂領徒紛紛。", "龍吟蛟吼清夜聞，乃知此物能通神。", "邇來杜門空念恩，舊事誰復可共論。", "今晨開匣觀龍文，鐵花繡澀蒼蘚痕。", "東南卑濕相蒸熏，坐使三尺光鋩昏。", "安得礪砥來峨岷，淬鋒歛鍔硎發新。", "霜寒冰滑無皵皸，指麾尚可清妖氛。", "願提此劍平戎獯，犬羊雖衆氣可吞。", "手斬可汗羈可敦，天旋日轉還兩君。", "書銘却勒燕然勳，攄憤刷恥志乃伸。", "壯懷聊可垂乾坤，緹繡什襲傳仍昆。", "衛綰之賜何足云。"]}