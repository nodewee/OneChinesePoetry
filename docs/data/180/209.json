{"author": "李綱", "period": "宋", "type": "诗", "title": "許崧老見和月林堂夜坐詩復次前韻寄之", "paragraphs": ["宇宙一逆旅，安用歸我廬。", "解裝寓僧房，袤丈即有餘。", "三年走萬里，華髪照川途。", "頗思少壯樂，談笑輕簪裾。", "醉揮鐵如意，擊碎紅珊瑚。", "垂老見兵革，濟時愧才疏。", "及兹再飄零，歛若霜中梧。", "幸從山林遊，時與釋子俱。", "超然意有會，不必窺其書。", "臞仙静退者，久要不渝初。", "和我月林篇，此作久所無。", "徴言思會面，歲晚苦離居。"]}