{"author": "李綱", "period": "宋", "type": "诗", "title": "九日登山亭會飲", "paragraphs": ["淵明避世士，酷愛九日名。", "獨酌東籬下，悠然得此生。", "我輩正羈旅，佳節安可醒。", "相携陟翠巘，置酒松間亭。", "菊蘂弄新黄，橘苞破微馨。", "鬢邊插茱萸，未覺巾幘傾。", "雲山藹佳色，風林動疏聲。", "慷慨念平昔，醉舞屬羣英。", "國步方綴旒，衣冠正漂萍。", "山河舉目異，望遠若爲情。", "方期汗漫遊，天池濯吾纓。", "何必楚囚泣，牛山良可輕。"]}