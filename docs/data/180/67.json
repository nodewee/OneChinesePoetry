{"author": "李綱", "period": "宋", "type": "诗", "title": "讀諸葛武侯傳", "paragraphs": ["天下兵戈正雲沸，伏龍鳳鶵那可致。", "掉頭自作梁甫吟，壠上躬耕方得意。", "將軍漢裔真英雄，惠然三顧草廬中。", "心期脗合論世故，如魚得水雲從龍。", "指麾顧眄定巴蜀，抗魏連吳分鼎足。", "受遺乃在永安宫，歎息君臣難繼躅。", "南征五月深渡瀘，上疏北伐遵遺謨。", "連年動衆擾關輔，數戰未必非良圖。", "大星夜墜驚營壘，壯志雄謀嗟已矣。", "至今魚腹淺沙中，八陣依然照江水。"]}