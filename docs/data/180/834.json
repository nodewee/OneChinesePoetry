{"author": "李綱", "period": "宋", "type": "诗", "title": "遊王原山", "paragraphs": ["假道廬陵郡，薄遊青原山。", "山空松桂香，殿閣森回環。", "三泉湛寒玉，洗我襟抱煩。", "況與二三子，杖屨同躋攀。", "笑觀顔黄碑，筆勢驚飛騫。", "昔也有高士，妙指窮玄關。", "心花五葉開，法炬千燈傳。", "當時尋思人，一見心不瀾。", "至今三百載，水碧山蒼然。", "嗟我愛山水，所至必縱觀。", "聊於戎馬際，偷此半日閑。", "適野慕裨諶，命駕睎謝安。", "規模寂寞濱，指揮衝談笑閒。", "矧茲湖湘盜，鉤鋤本元元。", "弄兵潢池中，豈足勞戈鋋。", "願宣天子德，往使疲瘵歡。", "龔遂理渤海，營平破先零。", "威靈及襄漢，恢復從荆蠻。", "國恩粗可報，乞身返田園。", "持此問祖師，神交當解顔。"]}