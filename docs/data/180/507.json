{"author": "李綱", "period": "宋", "type": "诗", "title": "申伯見和佛跡巖詩再次前韻", "paragraphs": ["平生嗜讀書，毎傚錐刺股。", "晚窺羲文心，射石遂飲羽。", "子雲方草玄，白鳳夢中吐。", "區區不自量，造化欲筆補。", "當其得意時，如渇味湩乳。", "誰爲摩天手，願借修月斧。", "故人適我願，邂逅遇南土。", "試將一隅授，笑喜屢作舞。", "嗟予值時危，孱懦愧不武。", "援世多掣肘，放足已折拇。", "片雲空往來，豈解作霖雨。", "逝將歸碧山，不復打這鼓。", "一氣中夜存，天光發靈府。", "參同有真契，神鼎轉龍虎。", "丹成赫朝霞，魔事敢余侮。", "世間成壞法，張弛猶弓弩。", "乾坤如許大，方以一枰賭。", "肉食謀自深，莧腹何足取。", "既非公家用，且作猿鶴主。", "相期巖穴中，蓻此方寸圃。"]}