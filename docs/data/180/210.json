{"author": "李綱", "period": "宋", "type": "诗", "title": "周中元賦御畫騘馬次其韻", "paragraphs": ["蓬萊宫殿日月長，廣廷汎灑如無帚。", "臨軒親貌玉花騘，天驥自出天人手。", "驚鴻欲起無羈皂，如聞朔風動秋草。", "奮身驤首舉雙蹄，意態天然始知巧。", "時危反掌同永嘉，胡騎颯沓陵中華。", "當時宸筆散煙霧，往往流落羣臣家。", "雄姿倜儻精權奇，此畫惟應識者知。", "悵望崆峒轉仙仗，忍傳耆舊把天衣。"]}