{"author": "李綱", "period": "宋", "type": "诗", "title": "淵聖皇帝題十八學士頌", "paragraphs": ["英英策府，十八學士。", "森如驥騄，才德兼備。", "太宗御之，六轡耳耳。", "嘶風籋雲，一日千里。", "丹青之妙，寫于縑素。", "千載風流，遇之旦暮。", "於穆淵聖，天縱多能。", "遊戲翰墨，識其姓名。", "人物圖繪，及兹宸藻。", "是爲三絕，萬世之寶。", "沙漠苦寒，翠華未還。", "傷心北顧，喟其涕澘。", "安得傑才，如彼諸子。", "扶翊中微，國勢振起。", "豈無趙卒，爲御以歸。", "老臣衰疾，跂而望之。"]}