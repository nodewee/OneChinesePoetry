{"author": "李綱", "period": "宋", "type": "诗", "title": "遊鼓山靈源洞次周元仲韻", "paragraphs": ["碧海吸長江，清波逾練浄。", "我爲鼓山遊，潮落初放艇。", "連峰翠崔嵬，倒影涵玉鏡。", "捨舟訪招提，木末繚危磴。", "凌雲開寶閣，震谷韻幽磬。", "乃知大叢林，托棲必深夐。", "靈源更瓌奇，巖壑相隱映。", "森羅盡尤物，無乃太兼并。", "偉哉造化力，至巧於此罄。", "烟雲互卷舒，變態初不定。", "豈惟冠一方，實最東南勝。", "周行洞浹中，泉石若奔競。", "飄蕭毛髪清，滌濯肺腑瑩。", "當年喝水人，端恐溷觀聽。", "是心如虚空，動寂豈妨並。", "兵戈正聯綿，幽討亦云幸。", "相攜得佳侣，散策謝軒乘。", "媮安朝夕間，未可笑趙孟。", "淹留遂忘歸，悵望雲海暝。", "不負惠詢期，更起滄洲興。"]}