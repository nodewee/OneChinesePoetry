{"author": "李綱", "period": "宋", "type": "诗", "title": "送張柔直赴岳州", "paragraphs": ["荆楚通南國，巴陵據上游。", "江湖作襟带，民物會車舟。", "喪亂經多難，荒凉但一丘。", "髙臨洞庭野，無復岳陽樓。", "帝念蘇疲俗，恩頒起故侯。", "光華剖符竹，輯睦擁貔貅。", "魯肅規模在，陶公政績優。", "遠師前哲訓，力贊中興謀。", "羣盜何難縳，侵疆儻可收。", "往分千里寄，爲解九重憂。", "我已甘衰病，君方茂壮猷。", "三年共幽討，此日動離愁。", "世事經綸急，淵衷寤寐求。", "着鞭先祖逖，悟主繼千秋。", "閫外資奇畫，樽前失勝流。", "瀟湘有回鴈，莫遣信沉浮。"]}