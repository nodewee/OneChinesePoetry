{"author": "李綱", "period": "宋", "type": "诗", "title": "富鄭公畫像贊", "paragraphs": ["天下達德，惟仁智勇。", "合之成體，散之致用。", "巖巖富公，備此三德。", "直道不回，以相王國。", "其智伊何，見于使虜。", "敷陳利害，以悟其主。", "歡盟至今，莫敢予侮。", "其仁伊何，見于救災。", "饑民如雲，襁負以偕。", "法簡惠周，垂訓将來。", "何以行兹，斷以勇克。", "衆人所懼，公獨不惑。", "奪虜之氣，厲色折之。", "賑民之饑，誠意活之。", "我生後公，今覿厥象。", "丹青載傳，朝夕是仰。"]}