{"author": "道怤", "period": "唐", "type": "诗", "title": "歎景禪吟", "paragraphs": ["歎汝景禪去何速，雖不同道當眼明。", "箇今永却不曾虧，地水火風還故國。", "好也好，也大奇，忙忙宇宙幾人知，瑩淨寧閑追路絕，青山綠嶂白雲馳。", "歌好歌，笑好笑，誰肯便作此中調。", "難提既與君凑機，其肯無不諧其要。", "格志異，氣骨高，森蘿咸會一靈毫。", "雖然示作皆同電，出岫藏峰徒思勞。", "希奇地，劍吹毛，脫罩騰籠任性遊。", "此界他界如水月，幾般應跡妙逍遙。"]}