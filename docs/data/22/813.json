{"author": "張說", "period": "唐", "type": "诗", "title": "奉酬韋祭酒嗣立偶遊龍門北溪忽懷驪山別業呈諸留守之作", "paragraphs": ["石澗泉虛落，松崖路曲迴。", "聞君北溪下，想像南山隈。", "近念鼎湖別，遙思雲嶂陪。", "不同奇覯往，空覩斯文來。", "歲後寒初變，春前芳未開。", "黃蕤嫋岸柳，紫蕚折村梅。", "盡室茲遊玩，盈門幾樂哉。", "嗟留洛陽陌，夢詣建章臺。", "野失巢由性，朝非元凱才。", "布懷欽遠迹，幽意日塵埃。"]}