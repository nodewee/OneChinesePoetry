{"author": "駱賓王", "period": "唐", "type": "诗", "title": "早秋出塞寄東臺詳正學士", "paragraphs": ["促駕踰三水，長驅望五原。", "天階分斗極，地理接樓煩。", "溪月明關隴，戎雲聚塞垣。", "山川殊物候，風壤異涼喧。", "戍古秋塵合，沙寒宿霧繁。", "昔余迷學步，投迹忝詞源。", "蘭渚浮延閣，蓬山款禁園。", "彯纓陪紱冕，載筆偶璵璠。", "汲冢寧詳蠹，秦牢詎辨冤。", "一朝從篚服，千里騖輕軒。", "鄉夢隨魂斷，邊聲入聽喧。", "南圖終鎩翮，北上遽催轅。", "弔影慙連茹，浮生倦觸藩。", "數奇何以託，桃李自無言。"]}