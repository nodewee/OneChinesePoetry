{"author": "喬知之", "period": "唐", "type": "诗", "title": "和李侍郎古意", "paragraphs": ["妾家巫山隔漢川，君度南庭向胡苑。", "高樓迢遰想金天，河漢昭回更愴然。", "夜如何其夜未央，閑花照月愁洞房。", "自矜夫婿勝王昌，三十曾作侍中郎。", "一從流落戍漁陽，懷哉萬恨結中腸。", "南山冪冪兔絲花，北陵青青女蘿樹。", "由來花葉同一根，今日枝條分兩處。", "三星差池光照灼，北斗西指秋雲薄。", "莖枯花謝枝憔悴，香銷色盡花零落。", "美人長歎豔容萎，含情收取摧折枝。", "調絲獨彈聲未移，感君行坐星歲遲。", "閨中宛轉今若斯，誰能爲報征人知。"]}