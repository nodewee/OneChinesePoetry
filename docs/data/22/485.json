{"author": "陳子昂", "period": "唐", "type": "诗", "title": "同宋參軍之問夢趙六贈盧陳二子之作", "paragraphs": ["曉霽望嵩丘，白雲半巖足。", "氛氳涵翠微，宛如嬴臺曲。", "故人昔所尚，幽琴歌斷續。", "變化竟無常，人琴遂兩亡。", "白雲失處所，夢想曖容光。", "疇昔疑緣業，儒道兩相妨。", "前期許幽報，迨此尚茫茫。", "晤言既已失，感歎情何一。", "始憶攜手期，雲臺與峨眉。", "達兼濟天下，窮獨善其時。", "諸君推管樂，之子慕巢夷。", "奈何蒼生望，卒爲黃綬欺。", "銘鼎功未立，山林事亦微。", "撫孤一流慟，懷舊日暌違。", "盧子尚高節，終南臥松雪。", "宋侯逢聖君，驂馭遊青雲。", "而我獨蹭蹬，語默道猶屯。", "征戍在遼陽，蹉跎草再黃。", "丹丘恨不及，白露已蒼蒼。", "遠聞山陽賦，感涕下沾裳。"]}