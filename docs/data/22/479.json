{"author": "陳子昂", "period": "唐", "type": "诗", "title": "答韓使同在邊", "paragraphs": ["漢家失中策，胡馬屢南驅。", "聞詔安邊使，曾是故人謨。", "廢書悵懷古，負劒許良圖。", "出關歲方晏，乘障日多虞。", "虜入白登道，烽交紫塞途。", "連兵屯北地，清野備東胡。", "邊城方晏閉，斥堠始昭蘇。", "復聞韓長孺，辛苦事匈奴。", "雨雪顏容改，縱橫才位孤。", "空懷老臣策，未獲趙軍租。", "但蒙魏侯重，不受謗書誣。", "當取金人祭，還歌凱入都。"]}