{"author": "蘇頲", "period": "唐", "type": "诗", "title": "蜀城哭台州樂安少府", "paragraphs": ["遠遊躋劒閣，長想屬天台。", "萬里隔三載，此邦余重來。", "音容曠不覩，夢寐殊悠哉。", "邊郡饒藉藉，晚庭正回回。", "喜傳上都封，因促傍吏開。", "向悟海鹽客，已而梁木摧。", "變衣寢門外，揮涕少城隈。", "却記分明得，猶持委曲猜。", "師儒昔訓獎，仲季時童孩。", "服義題書篋，邀歡汎酒杯。", "蹔令風雨散，仍迫歲時迴。", "其道惟正直，其人信美偲。", "白頭還作尉，黃綬固非才。", "可歎懸蛇疾，先貽問鵩災。", "故鄉閉窮壤，宿草生寒荄。", "零落九原去，蹉跎四序催。", "曩期冬贈橘，今哭夏成梅。", "執禮誰爲賵，居常不徇財。", "北登嵔𡻱坂，東望姑蘇臺。", "天路本懸絕，江波復泝洄。", "念孤心易斷，追往恨艱裁。", "不遂卿將伯，孰云陳與雷。", "吾衰亦如此，夫子復何哀。"]}