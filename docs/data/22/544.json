{"author": "陳子昂", "period": "唐", "type": "诗", "title": "同旻上人傷壽安傅少府", "paragraphs": ["生涯良浩浩，天命固諄諄。", "聞道神仙尉，懷德遂爲鄰。", "疇昔逢堯日，衣冠仕漢辰。", "交遊紛若鳳，詞翰宛如麟。", "太息勞黃綬，長思謁紫宸。", "金蘭徒有契，玉樹已埋塵。", "把臂雖無託，平生固亦親。", "援琴一流涕，舊館幾霑巾。", "杳杳泉中夜，悠悠世上春。", "幽明長隔此，歌哭爲何人。"]}