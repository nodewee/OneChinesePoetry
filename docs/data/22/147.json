{"author": "蘇頲", "period": "唐", "type": "诗", "title": "奉和崔尚書贈大理陸卿鴻臚劉卿見示之作", "paragraphs": ["戲藻嘉魚樂，棲梧見鳳飛。", "類從皆有召，聲應乃無違。", "美價逢時出，奇才選衆稀。", "避堂貽後政，掃第發前幾。", "出曳仙人履，還熏侍女衣。", "省中何赫奕，庭際滿芳菲。", "吏部端清鑒，丞郎肅紫機。", "會心歌詠是，廻迹宴言非。", "北寺鄰玄闕，南城寫翠微。", "參差交隱見，髣髴接光輝。", "賓序嘗柔德，刑孚已霽威。", "巨源林下契，不速自同歸。"]}