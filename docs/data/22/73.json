{"author": "蘇頲", "period": "唐", "type": "诗", "title": "夜發三泉即事", "paragraphs": ["暗發三泉山，窮秋聽騷屑。", "北林夜鳴雨，南望曉成雪。", "祗詠北風涼，詎知南土熱。", "沙溪忽沸渭，石道乍明滅。", "宛若銀磧橫，復如瑤臺結。", "指程賦所戀，遇虞不遑歇。", "重纊濡莫解，懸旌凍猶揭。", "下奔泥棧榰，上覯雲梯設。", "[搏]頰羸馬頓，回眸惴人跌。", "憧憧往復還，心注思逾切。", "冉冉年將病，力困衰怠竭。", "天彭信方隅，地勢誠斗絕。", "忝曳尚書履，叨兼使臣節。", "京坻有歲饒，亭障無邊孽。", "歸奏丹墀左，騫能俟來哲。"]}