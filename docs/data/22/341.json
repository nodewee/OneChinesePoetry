{"author": "武三思", "period": "唐", "type": "诗", "title": "仙鶴篇", "paragraphs": ["白鶴乘空何處來？青田紫蓋本相依。", "緱山七月雖長去，遼水千年會憶歸。", "緱山杳杳翔寥廓，遼水纍纍歎城郭。", "經隨羽客步丹丘，曾逐仙人遊碧落。", "迢迢碧落斷氛埃，霞堂雲閣幾重開。", "欲尋東海黃金竈，仍向西山白玉臺。", "九臯獨唳方清切，五里驚羣俄斷絕。", "月下分行似度雲，風前颺影疑迴雪。", "風前月下路漫漫，水宿雲翔去幾般。", "宛轉能傾吳國市，裴回巧拂漢皇壇。", "琴中作曲從來易，鼓裏傳聲有甚難。", "夜夜恆飛銀漢曲，朝朝常飲玉池瀾。", "別有聞簫出紫煙，還如化履上青天。", "霜毛忽控三神下，玉羽俄看二客旋。", "燕雀終迷橫海志，蜉蝣豈識在陰年。", "莫言一舉輕千里，爲與三山送九仙。"]}