{"author": "蘇頲", "period": "唐", "type": "诗", "title": "餞澤州盧使君赴任", "paragraphs": ["聞道降綸書，爲邦建綵旟。", "政憑循吏往，才以貴卿除。", "詞賦良無敵，聲華藹有餘。", "榮承四岳後，請絕五天初。", "關路通秦壁，城池接晉墟。", "撰期行子賦，分典列侯居。", "別望喧追餞，離言繫慘舒。", "平蕪寒蛬亂，喬木夜蟬疎。", "寥泬秋先起，推移月向諸。", "舊交何以贈，客至待烹魚。"]}