{"author": "駱賓王", "period": "唐", "type": "诗", "title": "夕次舊吳", "paragraphs": ["維舟背楚服，振策下吳畿。", "盛德弘三讓，雄圖枕九圍。", "黃池通霸跡，赤壁暢戎威。", "文物俄遷謝，英靈有盛衰。", "行歎鴟夷沒，遽惜湛盧飛。", "地古煙塵暗，年深館宇稀。", "山川四望是，人事一朝非。", "懸劍空留信，亡珠尚識機。", "鄭風遙可託，關月眇難依。", "西北雲逾滯，東南氣轉微。", "徒懷伯通隱，多謝買臣歸。", "唯有荒臺露，薄暮濕征衣。"]}