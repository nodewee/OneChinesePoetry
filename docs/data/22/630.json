{"author": "張說", "period": "唐", "type": "诗", "title": "遊洞庭湖湘", "paragraphs": ["緬邈洞庭岫，葱蒙水霧色。", "宛在太湖中，可望不可即。", "剖竹守窮渚，開門對奇域。", "城池自縶籠，纓綬爲徽纆。", "靡日不思往，經時始願克。", "飛棹越溟波，維舟恣攀陟。", "䆗窱入雲步，崎嶇倚松息。", "巖壇有鶴過，壁字無人識。", "滴石香乳溜，垂崖靈草植。", "玩幽輕霧阻，討異忘曛逼。", "寒沙際水平，霜樹籠煙直。", "空宮聞莫覩，地道窺難測。", "此處學金丹，何人生羽翼。", "誰傳九光要，幾拜三仙職。", "紫氣徒想像，清潭長眇默。", "霓裳若有來，覯我雲峰側。"]}