{"author": "崔泰之", "period": "唐", "type": "诗", "title": "奉和聖製送張尚書巡邊", "paragraphs": ["南庭胡運盡，北斗將星飛。", "旗鼓臨沙漠，旌旄出洛畿。", "關山遶玉塞，烽火映金微。", "屢獻帷謀策，頻承廟勝威。", "躞蹀臨河騎，逶迤度隴旂。", "地脈平千古，天聲振九圍。", "車馬生邊氣，戈鋋駐落暉。", "夏近蓬猶轉，秋深草木腓。", "餞送紆天什，恩榮賜御衣。", "佇勒燕然頌，鳴騶計日歸。"]}