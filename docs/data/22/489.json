{"author": "陳子昂", "period": "唐", "type": "诗", "title": "秋園臥病呈暉上人", "paragraphs": ["幽寂曠日遙，林園轉清密。", "疲疴澹無豫，獨坐泛瑤瑟。", "懷挾萬古情，憂虞百年疾。", "綿綿多滯念，忽忽每如失。", "緬想赤松遊，高尋白雲逸。", "榮吝始都喪，幽人遂貞吉。", "圖書紛滿床，山水藹盈室。", "宿昔心所尚，平生自茲畢。", "願言誰見知，梵筵有同術。", "八月高秋晚，涼風正蕭瑟。"]}