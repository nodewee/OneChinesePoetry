{"author": "蘇頲", "period": "唐", "type": "诗", "title": "夜聞故梓州韋使君明當引紼感而成章", "paragraphs": ["惻矣南鄰問，冥然東岱幽。", "里閈寧相杵，朝歎忽遷舟。", "君心惟伯仲，吾人復款遊。", "對連時亦早，交喜歲纔周。", "序發扶陽贈，文因司寇酬。", "詎期危露盡，相續逝川流。", "臥疾無三弔，居閑有百憂。", "振風吟鼓夕，明月照帷秋。", "蘚駁題詩館，楊疎奏伎樓。", "共將歌笑歎，轉爲弟兄留。", "感物存如夢，觀生去若浮。", "余非忘情者，雪涕報林丘。"]}