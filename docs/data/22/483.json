{"author": "陳子昂", "period": "唐", "type": "诗", "title": "酬李參軍崇嗣旅館見贈", "paragraphs": ["昨夜銀河畔，星文犯遙漢。", "今朝紫氣新，物色果逢真。", "言從天上落，乃是地仙人。", "白璧疑冤楚，烏裘似入秦。", "摧藏多古意，歷覽備艱辛。", "樂廣雲雖覩，夷吾風未春。", "鳳歌空有問，龍性詎能馴。", "寶劒終應出，驪珠會見珍。", "未及馮公老，何驚孺子貧。", "青雲儻可致，北海憶孫賓。"]}