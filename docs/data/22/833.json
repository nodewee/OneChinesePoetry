{"author": "張說", "period": "唐", "type": "诗", "title": "岳州九日宴道觀西閣", "paragraphs": ["搖落長年歎，蹉跎遠宦心。", "北風嘶代馬，南浦宿陽禽。", "佳此黃花酌，酣餘白首吟。", "涼雲霾楚望，濛雨蔽荆岑。", "登眺思清景，誰將眷濁陰。", "釣歌出江霧，樵唱入山林。", "魚以嘉名采，木爲美材侵。", "大道由中悟，逍遙匪外尋。", "參佐多君子，詞華妙賞音。", "留題洞庭觀，望古意何深。"]}