{"author": "劉希夷", "period": "唐", "type": "诗", "title": "秋日題汝陽潭壁", "paragraphs": ["獨坐秋陰生，悲來從所適。", "行見汝陽潭，飛蘿蒙水石。", "懸瓢木葉上，風吹何歷歷。", "幽人不耐煩，振衣步閑寂。", "迴流清見底，金沙覆銀礫。", "錯落非一文，空朧幾千尺。", "魚鱗可憐紫，鴨毛自然碧。", "吟詠秋水篇，渺然忘損益。", "秋水隨形影，清濁混心迹。", "歲暮歸去來，東山余宿昔。"]}