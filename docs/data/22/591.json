{"author": "張說", "period": "唐", "type": "诗", "title": "奉和聖製賜諸州刺史應制以題坐右", "paragraphs": ["文明遍禹跡，鰥寡達堯心。", "正在親人守，能令王澤深。", "朝廷多秀士，鎔鍊比精金。", "犀節同分命，熊軒各外臨。", "聖主賦新詩，穆若聽薰琴。", "先言教爲本，次言則是欽。", "三時農不奪，午夜犬無侵。", "願使天宇內，品物遂浮沈。", "寄情羣飛鶴，千里一揚音。", "共躡華胥夢，龔黃安足尋。"]}