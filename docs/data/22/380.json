{"author": "喬知之", "period": "唐", "type": "诗", "title": "羸駿篇", "paragraphs": ["噴玉長鳴西北來，自言當代是龍媒。", "萬里鐵關行入貢，九重金闕爲君開。", "蹀躞朝馳過上苑，䟃𧽼暝走發章臺。", "玉勒金鞍荷裝飾，路傍觀者無窮極。", "小山桂樹比權奇，上林桃花況顏色。", "忽聞天將出龍沙，漢主持將駕鼓車。", "去去山川勞日夜，遙遙關塞斷煙霞。", "山川關塞十年征，汗血流離赴月營。", "肌膚銷遠道，膂力盡長城。", "長城日夕苦風霜，中有連年百戰場。", "搖珂嚙勒金羈盡，爭鋒足頓鐵菱傷。", "垂耳罷輕齎，棄置在寒谿。", "大宛蒲海北，滇壑雋崖西。", "沙平留緩步，路遠闇頻嘶。", "從來力盡君須棄，何必尋途我已迷。", "歲歲年年奔遠道，朝朝暮暮催疲老。", "扣冰晨飲黃河源，拂雪夜食天山草。", "楚水澶谿征戰事，吳塞烏江辛苦地。", "持來報主不辭勞，宿昔立功非重利。", "丹心素節本無求，長鳴向君君不留。", "祗應澶漫歸田里，萬里低昂任生死。", "君王倘若不見遺，白骨黃金猶可市。"]}