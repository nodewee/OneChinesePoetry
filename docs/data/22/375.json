{"author": "喬知之", "period": "唐", "type": "诗", "title": "擬古贈陳子昂", "paragraphs": ["惸惸孤形影，悄悄獨遊心。", "以此從王事，常與子同衾。", "別離三河間，征戰二庭深。", "胡天夜雨霜，胡鴈晨南翔。", "節物感離居，同衾違故鄉。", "南歸日將遠，北方尚蓬飄。", "孟秋七月時，相送出外郊。", "海風吹涼木，邊聲響梢梢。", "勤役千萬里，將臨五十年。", "心事爲誰道，抽琴歌坐筵。", "一彈再三歎，賓御淚潺湲。", "送君竟此曲，從茲長絕弦。"]}