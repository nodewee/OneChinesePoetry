{"author": "陳子昂", "period": "唐", "type": "诗", "title": "春臺引", "paragraphs": ["感陽春兮生碧草之油油，懷宇宙以傷遠，登高臺而寫憂。", "遲美人兮不見，恐青歲之遂遒。", "從畢公以酣飲，寄林塘而一留。", "採芳蓀於北渚，憶桂樹於南州。", "何雲木之美麗，而池館之崇幽。", "星臺秀士，月旦諸子。", "嘉青鳥之辰，迎火龍之始。", "挾寶書與瑤瑟，芳蕙華而蘭靡。", "乃掩白蘋，藉綠芷。", "酒既醉，樂未已。", "擊青鐘，歌淥水。", "怨青春之萎絕，贈瑤臺之旖旎。", "願一見而道意，結衆芳之綢繆。", "曷余情之蕩漾，矚青雲以增愁。", "悵三山之飛鶴，憶海上之白鷗。", "重曰：羣仙去兮青春頹，歲華歇兮黃鳥哀。", "富貴榮樂幾時兮，朱宮碧堂生青苔，白雲兮歸來。"]}