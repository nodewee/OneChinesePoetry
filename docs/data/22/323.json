{"author": "駱賓王", "period": "唐", "type": "诗", "title": "和孫長史秋日臥病", "paragraphs": ["霍第疏天府，潘園近帝臺。", "調弦三婦至，置驛五侯來。", "尚想歡娛洽，吁嗟歲月催。", "金壇分上將，玉帳引瓌材。", "決勝鯨波靜，騰謀鳥谷開。", "白雲淮水外，紫陌灞陵隈。", "節變驚衰柳，笳繁思落梅。", "調神和玉燭，掞藻握珠胎。", "悵矣欣懷土，居然欲死灰。", "還因承雅曲，暫喜躍沈鰓。"]}