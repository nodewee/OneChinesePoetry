{"author": "駱賓王", "period": "唐", "type": "诗", "title": "詠懷", "paragraphs": ["少年識事淺，不知交道難。", "一言芬若桂，四海臭如蘭。", "寶劍思存楚，金鎚許報韓。", "虛心徒有託，循迹諒無端。", "太息關山險，吁嗟歲月闌。", "忘機殊會俗，守拙異懷安。", "阮籍空長嘯，劉琨獨未懽。", "十步庭芳斂，三秋隴月團。", "槐疎非盡意，松晚夜凌寒。", "悲調弦中急，窮愁醉裏寬。", "莫將流水引，空向俗人彈。"]}