{"author": "盧藏用", "period": "唐", "type": "诗", "title": "宋主簿鳴臯夢趙六予未及報而陳子云亡今追爲此詩荅宋兼貽平昔遊舊", "paragraphs": ["暮川罕停波，朝雲無留色。", "故人琴與詩，可存不可識。", "識心尚可親，琴詩非故人。", "鳴臯初夢趙，蜀國已悲陳。", "感化傷淪滅，魂交惜未申。", "冥期失幽報，茲理復今晨。", "前嗟成後泣，已矣將何及。", "舊感與新悲，虛懷酬昔時。", "趙侯鴻寶氣，獨負青雲姿。", "羣有含妙識，衆象懸清機。", "雄談盡物變，精義解人頤。", "在陰既獨善，幽躍自爲疑。", "踠彼千里足，傷哉一尉欺。", "陳生富清理，卓犖兼文史。", "思縟巫山雲，調逸岷江水。", "鏗鏘哀忠義，感激懷知己。", "負劒登薊門，孤遊入燕市。", "浩歌去京國，歸守西山趾。", "幽居探元化，立言見千祀。", "埋沒經濟情，良圖竟云已。", "坐憶平生遊，十載懷嵩丘。", "題書滿古壁，採藥遍巖幽。", "子微化金鼎，仙笙不可求。", "榮哉宋與陸，名宦美中州。", "存亡一暌阻，岐路方悠悠。", "自予事山海，及茲人世改。", "傳聞當世榮，皆入古人名。", "無復平原賦，空餘鄰笛聲。", "泣對西州使，悲訪北邙塋。", "新墳蔓宿草，舊闕毀殘銘。", "爲君成此曲，因言寄友生。", "默語無窮事，凋傷共此情。"]}