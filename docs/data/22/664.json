{"author": "張說", "period": "唐", "type": "诗", "title": "同趙侍御乾湖作", "paragraphs": ["江南湖水咽山川，春江溢入共湖連。", "氣色紛淪橫罩海，波濤鼓怒上漫天。", "鱗宗殼族嬉爲府，弋叟罛師利焉聚。", "欹帆側柁弄風口，赴險臨深繞灣浦。", "一灣一浦悵邅迴，千曲千溠怳迷哉。", "乍見靈妃含笑往，復聞遊女怨歌來。", "暑來寒往運洄洑，潭生水落移陵谷。", "雲間墜翮散泥沙，波上浮查棲樹木。", "昨暮飛霜下北津，今朝行雁度南濱。", "處處溝洚清源竭，年年舊葦白頭新。", "天地盈虛尚難保，人間倚伏何須道。", "秋月皛皛泛澄瀾，冬景青青步纖草。", "念君宿昔觀物變，安得躊躕不衰老。"]}