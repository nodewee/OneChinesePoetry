{"author": "劉希夷", "period": "唐", "type": "诗", "title": "洛川懷古", "paragraphs": ["萋萋春草綠，悲歌牧征馬。", "行見白頭翁，坐泣青竹下。", "感歎前問之，贈予辛苦詞。", "歲月移今古，山河更盛衰。", "晉家都洛濱，朝廷多近臣。", "詞賦歸潘岳，繁華稱季倫。", "梓澤春草菲，河陽亂華飛。", "綠珠不可奪，白首同所歸。", "高樓倏冥滅，茂林久摧折。", "昔時歌舞臺，今成狐兔穴。", "人事互消亡，世路多悲傷。", "北邙是吾宅，東嶽爲吾鄉。", "君看北邙道，髑髏縈蔓草。", "芳□□□□，□□□□□。", "碑塋或半存，荆棘斂幽魂。", "揮涕棄之去，不忍聞此言。"]}