{"author": "張說", "period": "唐", "type": "诗", "title": "送考功武員外學士使嵩山署舍利塔", "paragraphs": ["懷玉泉，戀仁者，寂滅真心不可見。", "空留影塔嵩巖下，寶王四海轉千輪。", "金曇百粒送分身，山中二月娑羅會。", "虛唄遙遙愁思人，我念過去微塵劫。", "與子禪門同正法，雖在神仙蘭省間。", "常持清淨蓮花葉，來亦好，去亦好。", "了觀車行馬不移，當見菩提離煩惱。"]}