{"author": "駱賓王", "period": "唐", "type": "诗", "title": "餞鄭安陽入蜀", "paragraphs": ["彭山折坂外，井絡少城隈。", "地是三巴俗，人非百里材。", "畏途君悵望，岐路我裴徊。", "心賞風煙隔，容華歲月催。", "遙遙分鳳野，去去轉龍媒。", "遺錦非前邑，鳴琴即舊臺。", "劍門千仞起，石路五丁開。", "海客乘槎渡，仙童馭竹回。", "魂將離鶴遠，思逐斷猿哀。", "唯有雙鳧舄，飛去復飛來。"]}