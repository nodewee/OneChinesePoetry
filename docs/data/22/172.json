{"author": "徐晶", "period": "唐", "type": "诗", "title": "贈溫駙馬汝陽王", "paragraphs": ["疇昔承餘論，文章幸濫推。", "夜陪銀漢賞，朝奉桂山詞。", "梁邸調歌日，秦樓按舞時。", "登高頻作賦，體物屢爲詩。", "連騎長楸下，浮觴曲水湄。", "北堂留上客，南陌送佳期。", "憶昨陪臨泛，于今阻宴私。", "再看冬雪滿，三見夏花滋。", "都尉朝青閣，淮王侍紫墀。", "寧知倦遊者，華髪老京師。"]}