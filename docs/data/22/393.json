{"author": "劉希夷", "period": "唐", "type": "诗", "title": "孤松篇", "paragraphs": ["蠶月桑葉青，鸎時柳花白。", "澹豔煙雨姿，敷芬陽春陌。", "如何秋風起，零落從此始。", "獨有南澗松，不歎東流水。", "玄陰天地冥，皓雪朝夜零。", "豈不罹寒暑，爲君留青青。", "青青好顏色，落落任孤直。", "羣樹遙相望，衆草不敢逼。", "靈龜卜真隱，仙鳥宜棲息。", "恥受秦帝封，願言唐侯食。", "寒山夜月明，山冷氣清清。", "淒兮歸鳳集，吹之作琴聲。", "松子臥仙岑，寂聽疑野心。", "清泠有真曲，樵採無知音。", "美人何時來？幽徑委綠苔。", "吁嗟深澗底，棄捐廣廈材。"]}