{"author": "駱賓王", "period": "唐", "type": "诗", "title": "帝京篇", "paragraphs": ["山河千里國，城闕九重門。", "不覩皇居壯，安知天子尊。", "皇居帝里崤函谷，鶉野龍山侯甸服。", "五緯連影集星躔，八水分流橫地軸。", "秦塞重關一百二，漢家離宮三十六。", "桂殿嶔岑對玉樓，椒房窈窕連金屋。", "三條九陌麗城隈，萬戶千門平旦開。", "複道斜通鳷鵲觀，交衢直指鳳皇臺。", "劍履南宮入，簪纓北闕來。", "聲名冠寰宇，文物象昭回。", "鉤陳肅蘭戺，璧沼浮槐市。", "銅羽應風回，金莖承露起。", "校文天祿閣，習戰昆明水。", "朱邸抗平臺，黃扉通戚里。", "平臺戚里帶崇墉，炊金饌玉待鳴鐘。", "小堂綺帳三千戶，大道青樓十二重。", "寶蓋雕鞍金絡馬，蘭窗繡柱玉盤龍。", "繡柱璇題粉壁映，鏘金鳴玉王侯盛。", "王侯貴人多近臣，朝遊北里暮南鄰。", "陸賈分金將讌喜，陳遵投轄正留賓。", "趙李經過密，蕭朱交結親。", "丹鳳朱城白日暮，青牛紺幰紅塵度。", "俠客珠彈垂楊道，倡婦銀鉤采桑路。", "倡家桃李自芳菲，京華遊俠盛輕肥。", "延年女弟雙鳳入，羅敷使君千騎歸。", "同心結縷帶，連理織成衣。", "春朝桂尊尊百味，秋夜蘭燈燈九微。", "翠幌珠簾不獨映，清歌寶瑟自相依。", "且論三萬六千是，寧知四十九年非。", "古來榮利若浮雲，人生倚伏信難分。", "始見田竇相移奪，俄聞衞霍有功勳。", "未厭金陵氣，先開石槨文。", "朱門無復張公子，灞亭誰畏李將軍。", "相顧百齡皆有待，居然萬化咸應改。", "桂枝芳氣已銷亡，柏梁高宴今何在？春去春來苦自馳，爭名爭利徒爾爲。", "久留郎署終難遇，空掃相門誰見知。", "當時一旦擅豪華，自言千載長驕奢。", "倏忽摶風生羽翼，須臾失浪委泥沙。", "黃雀徒巢桂，青門遂種瓜。", "黃金銷鑠素絲變，一貴一賤交情見。", "紅顏宿昔白頭新，脫粟布衣輕故人。", "故人有湮淪，新知無意氣。", "灰死韓安國，羅傷翟廷尉。", "已矣哉，歸去來。", "馬卿辭蜀多文藻，揚雄仕漢乏良媒。", "三冬自矜誠足用，十年不調幾邅回。", "汲黯薪逾積，孫弘閣未開。", "誰惜長沙傅，獨負洛陽才。"]}