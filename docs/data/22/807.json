{"author": "張說", "period": "唐", "type": "诗", "title": "奉和聖製爰因巡省途次舊居應制", "paragraphs": ["葱鬱興王郡，殷憂啓聖圖。", "周成會西土，漢武幸南都。", "歲卜鑾輿邁，農祠鴈政敷。", "武威稜外域，文教靡中區。", "警蹕干戈捧，朝宗萬玉趨。", "舊藩人事革，新化國容殊。", "壁有真龍畫，庭餘鳴鳳梧。", "叢觴祝堯壽，合鼎獻湯廚。", "陽樂寒初變，春恩蟄更蘇。", "三耆頒命服，五稔復田輸。", "君賦大風起，人歌湛露濡。", "從臣觀玉葉，方願紀靈符。"]}