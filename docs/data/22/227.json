{"author": "駱賓王", "period": "唐", "type": "诗", "title": "疇昔篇", "paragraphs": ["少年重英俠，弱歲賤衣冠。", "既託寰中賞，方承膝下歡。", "遨遊灞水曲，風月洛城端。", "且知無玉饌，誰肯逐金丸。", "金丸玉饌盛繁華，自言輕侮季倫家。", "五霸爭馳千里馬，三條競騖七香車。", "掩映飛軒乘落照，參差步障引朝霞。", "池中舊水如懸鏡，屋裏新妝不讓花。", "意氣風雲倏如昨，歲月春秋屢回薄。", "上苑頻經柳絮飛，中園幾見梅花落。", "當時門客今何在？疇昔交朋已疎索。", "莫教憔悴損容儀，會得高秋雲霧廓。", "淹留坐帝鄉，無事積炎涼。", "一朝披短褐，六載奉長廊。", "賦文慙昔馬，執戟歎前揚。", "揮戈出武帳，荷筆入文昌。", "文昌隱隱皇城裏，由來奕奕多才子。", "潘陸詞鋒駱驛飛，張曹翰苑縱橫起。", "卿相未曾識，王侯寧見擬。", "垂釣甘成白首翁，負薪何處逢知己？判將運命賦窮通，從來奇舛任西東。", "不應永棄同芻狗，且復飄颻類轉蓬。", "容鬢年年異，春華歲歲同。", "榮觀未盡禮，徇主欲申功。", "脂車秣馬辭鄉國，縈轡西南使邛僰。", "玉壘銅梁不易攀，地角天涯眇難測。", "鶯囀蟬吟有悲望，鴻來雁度無音息。", "陽關積霧萬里昏，劍閣連山千種色。", "蜀路何悠悠，岷峯阻且修。", "回腸隨九折，迸淚連雙流。", "寒光千里暮，露氣二江秋。", "長途看束馬，平水且沈牛。", "華陽舊地標神制，石鏡蛾眉真秀麗。", "諸葛才雄已號龍，公孫躍馬輕稱帝。", "五丁卓犖多奇力，四士英靈富文藝。", "雲氣橫開八陣形，橋形遙分七星勢。", "川平煙霧開，遊戲錦城隈。", "墉高龜望出，水淨雁文回。", "尋姝入酒肆，訪客上琴臺。", "不識金貂重，偏惜玉山頹。", "他鄉冉冉消年月，帝里沈沈限城闕。", "不見猿聲助客啼，唯聞旅思將花發。", "我家迢遞關山裏，關山迢遞不可越。", "故園梅柳尚餘春，來時勿使芳菲歇。", "解鞅欲言歸，執袂愴多違。", "北梁俱握手，南浦共沾衣。", "別情傷去蓋，離念惜徂輝。", "知音何所托，木落雁南飛。", "回來望平陸，春來酒應熟。", "相將菌閣臥青溪，且用藤杯泛黃菊。", "十年不調爲貧賤，百日屢遷隨倚伏。", "祗爲須求負郭田，使我再干州縣祿。", "百年鬱鬱少騰遷，萬里遙遙入鏡川。", "涘江拂潮衝白日，淮海長波接遠天。", "叢竹凝朝露，孤山起暝煙。", "賴有邊城月，常伴客旌懸。", "東南美箭稱吳會，名都隱軫三江外。", "塗山執玉應昌期，曲水開襟重文會。", "仙鏑流音鳴鶴嶺，寶劍分輝落蛟瀨。", "未看白馬對蘆芻，且覺浮雲似車蓋。", "江南節序多，文酒屢經過。", "共踏春江曲，俱唱采菱歌。", "舟移疑入鏡，棹舉若乘波。", "風光無限極，歸檝礙池荷。", "眺聽烟霞正流眄，即從王事歸艫轉。", "芝田花月屢裴回，金谷佳期重遊衍。", "登高北望嗤梁叟，憑軾西征想潘掾。", "峯開華岳聳疑蓮，水激龍門急如箭。", "人事謝光陰，俄遭霜露侵。", "偷存七尺影，分沒九泉深。", "窮途行泣玉，憤路未藏金。", "茹荼空有歎，懷橘獨傷心。", "年來歲去成銷鑠，懷抱心期漸寥落。", "挂冠裂冕已辭榮，南畝東臯事耕鑿。", "賓階客院常疏散，蓬徑柴扉終寂寞。", "自有林泉堪隱棲，何必山中事丘壑。", "我住青門外，家臨素滻濱。", "遙瞻丹鳳闕，斜望黑龍津。", "荒衢通獵騎，窮巷抵樵輪。", "時有桃源客，來訪竹林人。", "昨夜琴聲奏悲調，旭旦含顰不成笑。", "果乘驄馬發囂書，復道郎官稟綸誥。", "冶長非罪曾縲絏，長孺然灰也經溺。", "高門有閱不圖封，峻筆無聞歛敷妙。", "適離京兆謗，還從御史彈。", "炎威資夏景，平曲況秋翰。", "畫地終難入，書空自不安。", "吹毛未可待，搖尾且求餐。", "丈夫坎壈多愁疾，契闊迍邅盡今日。", "慎罰寧憑兩造辭，嚴科直挂三章律。", "鄒衍銜悲繫燕獄，李斯抱怨拘秦桎。", "不應白髮頓成絲，直爲黃沙暗如漆。", "紫禁終難呌，朱門不易排。", "驚魂聞葉落，危魄逐輪埋。", "霜威遙有厲，雪[枉]遂無階。", "含冤欲誰道，飲氣獨居懷。", "忽聞驛使發關東，傳道天波萬里通。", "涸鱗去轍還遊海，幽禽釋網便翔空。", "舜澤堯曦方有極，讒言巧佞儻無窮。", "誰能跼迹依三輔，會就商山訪四翁。"]}