{"author": "張說", "period": "唐", "type": "诗", "title": "南中送北使二首 二", "paragraphs": ["待罪居重譯，窮愁暮雨秋。", "山臨鬼門路，城繞瘴江流。", "人事今如此，生涯尚可求。", "逢君入鄉縣，傳我念京周。", "別恨歸途遠，離言暮景遒。", "夷歌翻下淚，蘆酒未消愁。", "聞有胡兵急，深懷漢國羞。", "和親先是詐，款塞果爲讐。", "釋繫應分爵，蠲徒幾復侯。", "廉頗誠未老，孫叔宜無謀。", "若道馮唐事，皇恩尚可收。"]}