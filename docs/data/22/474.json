{"author": "陳子昂", "period": "唐", "type": "诗", "title": "西還至散關答喬補闕知之", "paragraphs": ["葳蕤蒼梧鳳，嘹唳白露蟬。", "羽翰本非匹，結交何獨全。", "昔君事胡馬，余得奉戎旃。", "攜手向沙塞，關河緬幽燕。", "芳歲幾陽止，白日屢徂遷。", "功業雲臺薄，平生玉佩捐。", "歎此南歸日，猶聞北戍邊。", "代水不可涉，巴江亦潺湲。", "攬衣度函谷，銜涕望秦川。", "蜀門自茲始，雲山方浩然。"]}