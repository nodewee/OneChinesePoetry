{"author": "張說", "period": "唐", "type": "诗", "title": "奉和聖製初入秦川路寒食應制", "paragraphs": ["上陽柳色喚春歸，臨渭桃花拂水飛。", "總爲朝廷巡幸去，頓教京洛少光輝。", "昨從分陝山南口，馳道依依漸花柳。", "入關正投寒食前，還京遂落清明後。", "路上天心重豫遊，御前恩賜特風流。", "便幕那能鏤雞子，行宮善巧帖毛毬。", "渭橋南渡花如撲，麥隴青青斷人目。", "漢家行樹直新豐，秦地驪山抱溫谷。", "香池春溜水初平，預歡浴日照京城。", "今歲隨宜過寒食，明年陪宴作清明。"]}