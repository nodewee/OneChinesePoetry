{"author": "武三思", "period": "唐", "type": "诗", "title": "秋日于天中寺尋復禮上人", "paragraphs": ["妙域三時殿，香巖七寶宮。", "金繩先界道，玉柄即談空。", "喻筏知何極，傳燈竟不窮。", "彌天高義遠，初地勝因通。", "理詣歸一處，心行不二中。", "有無雙惑遣，真俗兩緣同。", "摘葉疑焚翠，投花若散紅。", "網珠遙映日，檐鐸近吟風。", "定沼寒光素，禪枝暝色葱。", "願隨方便力，長冀釋塵籠。"]}