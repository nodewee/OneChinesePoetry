{"author": "蘇頲", "period": "唐", "type": "诗", "title": "奉和聖製春臺望應制", "paragraphs": ["壯麗天之府，神明王者宅。", "大君乘飛龍，登彼復懷昔。", "圓闕朱光燄，橫山翠微積。", "河汧流作表，縣聚開成陌。", "即舊在皇家，維新具物華。", "雲連所上居恆屬，日更時中望不斜。", "三月滄池搖積水，萬年青樹綴新花。", "暴嬴國此嘗圖霸，霸業後仁先以詐。", "東破諸侯西入秦，咸陽北阪南渭津。", "詩書焚爇散學士，高閣奢踰嬌美人。", "事往覆輈經遠喻，春還按蹕憑高賦。", "戎觀愛力深惟省，越厭陳方何足務。", "清吹遙遙發帝臺，宸文耿耿照天迴。", "伯夷位事愚臣忝，喜奏聲成鳳鳥來。"]}