{"author": "陳子昂", "period": "唐", "type": "诗", "title": "還至張掖古城聞東軍告捷贈韋五虛己", "paragraphs": ["孟秋首歸路，仲月旅邊亭。", "聞道蘭山戰，相邀在井陘。", "屢鬬關月滿，三捷虜雲平。", "漢軍追北地，胡騎走南庭。", "君爲幕中士，疇昔好言兵。", "白虎鋒應出，青龍陣幾成。", "披圖見丞相，按節入咸京。", "寧知玉門道，翻作隴西行。", "北海朱旄落，東歸白露生。", "縱橫未得意，寂寞寡相迎。", "負劒空歎息，蒼茫登古城。"]}