{"author": "蘇頲", "period": "唐", "type": "诗", "title": "慈恩寺二月半寓言", "paragraphs": ["二月韶春半，三空霽景初。", "獻來應有受，滅盡竟無餘。", "化迹傳官寺，歸誠謁梵居。", "殿堂花覆席，觀閣柳垂疏。", "共命枝間鳥，長生水上魚。", "問津窺彼岸，迷路得真車。", "行密幽關靜，談精俗態祛。", "稻麻欣所遇，蓬籜愴焉如。", "不駐秦京陌，還題蜀郡輿。", "愛離方自此，廻望獨躊躇。"]}