{"author": "張說", "period": "唐", "type": "诗", "title": "將赴朔方軍應制", "paragraphs": ["禮樂逢明主，韜鈐用老臣。", "恭憑神武策，遠御鬼方人。", "供帳榮恩餞，山川喜詔巡。", "天文日月麗，朝賦管弦新。", "幼志傳三略，衰材謝六鈞。", "膽由忠作伴，心固道爲鄰。", "漢保河南地，胡清塞北塵。", "連年大軍後，不日小康辰。", "劒舞輕離別，歌酣忘苦辛。", "從來思博望，許國不謀身。"]}