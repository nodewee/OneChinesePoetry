{"author": "劉希夷", "period": "唐", "type": "诗", "title": "公子行", "paragraphs": ["天津橋下陽春水，天津橋上繁華子。", "馬聲迴合青雲外，人影動搖綠波裏。", "綠波蕩漾玉爲砂，青雲離披錦作霞。", "可憐楊柳傷心樹，可憐桃李斷腸花。", "此日遨遊邀美女，此時歌舞入娼家。", "娼家美女鬱金香，飛來飛去公子傍。", "的的珠簾白日映，娥娥玉顏紅粉妝。", "花際裴回雙蛺蝶，池邊顧步兩鴛鴦。", "傾國傾城漢武帝，爲雲爲雨楚襄王。", "古來容光人所羨，況復今日遙相見。", "願作輕羅著細腰，願爲明鏡分嬌面。", "與君相向轉相親，與君雙棲共一身。", "願作貞松千歲古，誰論芳槿一朝新。", "百年同謝西山日，千秋萬古北邙塵。"]}