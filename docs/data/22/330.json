{"author": "駱賓王", "period": "唐", "type": "诗", "title": "久戍邊城有懷京邑", "paragraphs": ["擾擾風塵地，遑遑名利途。", "盈虛一易舛，心迹兩難俱。", "弱齡小山志，寧期大丈夫。", "九微光賁玉，千仞忽彈珠。", "棘寺游三禮，蓬山簉八儒。", "懷鉛慙後進，投筆願前驅。", "北走非通趙，西之似化胡。", "錦車朝促候，刁斗夜傳呼。", "戰士青絲絡，將軍黃石符。", "連星入寶劍，半月上彫弧。", "拜井開疎勒，鳴桴動密須。", "戎機習短蔗，祆祲靜長榆。", "季月炎初盡，邊亭草早枯。", "層陰籠古木，窮色變寒蕪。", "海鶴聲嘹唳，城烏尾畢逋。", "葭繁秋色引，桂滿夕輪虛。", "行役風霜久，鄉園夢想孤。", "灞池遙夏國，秦海望陽紆。", "沙塞三千里，京城十二衢。", "楊溝連鳳闕，槐路擬鴻都。", "璧殿規宸象，金堤法斗樞。", "雲浮西北蓋，月照東南隅。", "寶帳垂連理，銀牀轉轆轤。", "廣筵留上客，豐饌引中廚。", "漏緩金徒箭，嬌繁玉女壺。", "秋濤飛喻馬，秋水泛仙艫。", "意氣風雲合，言忘道術趨。", "共矜名已泰，詎肯沫相濡。", "有志慙雕朽，無庸類散樗。", "關山暫超忽，形影歎艱虞。", "結網空知羨，圖榮豈自誣。", "忘情同塞馬，比德類宛駒。", "隴阪肝腸絕，陽關亭候迂。", "迷魂驚落雁，離恨斷飛鳧。", "春去榮華盡，年來歲月蕪。", "邊愁傷郢調，鄉思繞吳歈。", "河氣通中國，山途限外區。", "相思若可寄，冰泮有銜蘆。"]}