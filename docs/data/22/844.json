{"author": "張說", "period": "唐", "type": "诗", "title": "喜度嶺", "paragraphs": ["東漢興唐曆，南河復禹謀。", "寧知瘴癘地，生入帝皇州。", "雷雨蘇蟲蟄，春陽放鷽鳩。", "洄沿炎海畔，登降閩山陬。", "嶺路分中夏，川源得上流。", "見花便獨笑，看草即忘憂。", "自始居重譯，天星已再周。", "鄉關絕歸望，親戚不相求。", "棄杖枯還植，窮鱗涸更浮。", "道消黃鶴去，運啓白駒留。", "江妾晨炊黍，津童夜櫂舟。", "盛明良可遇，莫後洛城遊。"]}