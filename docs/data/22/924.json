{"author": "崔泰之", "period": "唐", "type": "诗", "title": "奉酬韋嗣立祭酒偶遊龍門北溪忽懷驪山別業因以言志示弟淑奉呈諸大僚之作", "paragraphs": ["關塞臨伊水，驪山枕灞川。", "俱臨隱路側，同在帝城邊。", "謝公兼出處，攜妓翫林泉。", "鳴騶噴梅雪，飛蓋曳松煙。", "聞琴幽谷裏，看[弈]古巖前。", "落日低幃帳，歸雲繞管弦。", "叨榮慚北闕，微尚愛東田。", "寂寞灰心盡，蕭條塵事捐。", "朝思登嶃絕，夜夢弄潺湲。", "宿懷南澗意，況覩北谿篇。"]}