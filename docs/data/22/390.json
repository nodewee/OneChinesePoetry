{"author": "劉希夷", "period": "唐", "type": "诗", "title": "將軍行", "paragraphs": ["將軍闢轅門，耿介當風立。", "諸將欲言事，逡巡不敢入。", "劒氣射雲天，鼓聲振原隰。", "黃塵塞路起，走馬追兵急。", "彎弓從此去，飛箭如雨集。", "截圍一百里，斬首五千級。", "代馬流血死，胡人抱鞍泣。", "古來養甲兵，有事常討襲。", "乘我廟堂運，坐使干戈戢。", "獻凱歸京師，軍容何翕習。"]}