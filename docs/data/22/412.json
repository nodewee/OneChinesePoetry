{"author": "劉希夷", "period": "唐", "type": "诗", "title": "擣衣篇", "paragraphs": ["秋天瑟瑟夜漫漫，夜白風清玉露漙。", "燕山遊子衣裳薄，秦地佳人閨閣寒。", "欲向樓中縈楚練，還來機上裂齊紈。", "攬紅袖兮愁徙倚，盼青砧兮悵盤桓。", "盤桓徙倚夜已久，螢火雙飛入簾牖。", "西北風來吹細腰，東南月上浮纖手。", "此時秋月可憐明，此時秋風別有情。", "君看月下參差影，爲聽莎間斷續聲。", "絳河轉兮青雲曉，飛鳥鳴兮行人少。", "攢眉緝縷思紛紛，對影穿鍼魂悄悄。", "聞道還家未有期，誰憐登隴不勝悲。", "夢見形容亦舊日，爲許裁縫改昔時。", "緘書遠寄交河曲，須及明年春草綠。", "莫言衣上有斑斑，只爲思君淚相續。"]}