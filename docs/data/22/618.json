{"author": "張說", "period": "唐", "type": "诗", "title": "蜀路二首 二", "paragraphs": ["徭蜀時未改，別家鄉念盈。", "憶昨出門日，春風發鮮榮。", "及茲旋轅地，秋風滿路生。", "昏曉思魏闕，夢寐還秦京。", "秦京開朱第，魏闕垂紫纓。", "幽獨玄虛閣，不聞人馬聲。", "藝業爲君重，名位爲君輕。", "玉琴知調苦，寶鏡對膽清。", "鷹飢常啄腥，鳳飢亦待瓊。", "於君自有屬，物外豈能輕。"]}