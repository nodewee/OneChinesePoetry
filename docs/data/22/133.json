{"author": "蘇頲", "period": "唐", "type": "诗", "title": "奉和聖製至長春宮登樓望稼穡之作", "paragraphs": ["帝迹奚其遠，皇符之所崇。", "敬時堯務作，盡力禹稱功。", "赫赫惟元后，經營自左馮。", "變蕪秔稻實，流惡水泉通。", "國阜猶前豹，人疲詎昔熊。", "黃圖巡沃野，清吹入離宮。", "是閱京坻富，仍觀都邑雄。", "憑軒一何綺，積溜寫晴空。", "禮節家安外，和平俗在中。", "見龍垂渭北，辭雁指河東。", "睿思方居鎬，宸遊若飲豐。", "寧誇子雲從，秪爲獵扶風。"]}