{"author": "劉希夷", "period": "唐", "type": "诗", "title": "蜀城懷古", "paragraphs": ["蜀土遶水竹，吳天積風霜。", "窮覽通表裏，氣色何蒼蒼。", "舊國有年代，青樓思豔妝。", "古人無歲月，白骨冥丘荒。", "寂歷彈琴地，幽流讀書堂。", "玄龜埋卜室，彩鳳滅詞場。", "陣圖一一在，栢樹雙雙行。", "鬼神清漢廟，鳥雀參秦倉。", "歎世已多感，懷心益自傷。", "賴蒙靈丘境，時當明月光。"]}