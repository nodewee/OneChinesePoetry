{"author": "崔日知", "period": "唐", "type": "诗", "title": "奉酬韋祭酒偶遊龍門北溪忽懷驪山別業因以言志示弟淑並呈諸大僚之作", "paragraphs": ["夙齡秉微尚，中年忽有鄰。", "以茲山水癖，遂得狎通人。", "迨我咸京道，聞君別業新。", "巖前窺石鏡，河畔踏芳茵。", "既憐伊浦綠，復憶灞池春。", "連詞謝家子，同歡冀野賓。", "趣閑魚共樂，情洽鳥來馴。", "詎念昔遊者，祇命獨留秦。", "蕭條穎陽戀，沖漠漢陰真。", "無由陪勝躅，空此翫書筠。"]}