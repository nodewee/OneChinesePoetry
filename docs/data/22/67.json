{"author": "蘇頲", "period": "唐", "type": "诗", "title": "奉和聖製過晉陽宮應制", "paragraphs": ["隋運與天絕，生靈厭氛昏。", "聖期在寧亂，士馬興太原。", "立極萬邦推，登庸四海尊。", "慶膺神武帝，業付皇曾孫。", "緬慕封唐道，追惟歸沛魂。", "詔書感先義，典禮巡舊藩。", "高殿綵雲合，春旗祥風翻。", "率西見汾水，奔北空塞垣。", "款曲童兒佐，依遲故老言。", "里頒慈惠賞，家受復除恩。", "下輦崇三教，建碑當九門。", "孝思敦至美，億載奉開元。"]}