{"author": "劉希夷", "period": "唐", "type": "诗", "title": "春女行", "paragraphs": ["春女顏如玉，怨歌陽春曲。", "巫山春樹紅，沅湘春草綠。", "自憐妖豔姿，妝成獨見時。", "愁心伴楊柳，春盡亂如絲。", "目極千餘里，悠悠春江水。", "頻想玉關人，愁臥金閨裏。", "尚言春花落，不知秋風起。", "嬌愛猶未終，悲涼從此始。", "憶昔楚王宮，玉樓粧粉紅。", "纖腰弄明月，長袖舞春風。", "容華委西山，光陰不可還。", "桑林變東海，富貴今何在？寄言桃李容，胡爲閨閤重。", "但看楚王墓，唯有數株松。"]}