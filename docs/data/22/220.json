{"author": "駱賓王", "period": "唐", "type": "诗", "title": "敘寄員半千", "paragraphs": ["薄宦三河道，自負十餘年。", "不應驚若厲，秪爲直如弦。", "坐歷山川險，吁嗟陵谷遷。", "長吟空抱膝，短翮詎沖天。", "魂歸滄海上，望斷白雲前。", "釣名勞拾紫，隱迹自談玄。", "不學多能聖，徒思鴻寶仙。", "斯志良難已，此道豈徒然。", "嗟爲刀筆吏，恥從繩墨牽。", "岐路情雖狎，人倫地本偏。", "長揖謝時事，獨往訪林泉。", "寄言二三子，生死不來旋。"]}