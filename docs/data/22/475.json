{"author": "陳子昂", "period": "唐", "type": "诗", "title": "度峽口山贈喬補闕知之王二無競", "paragraphs": ["峽口大漠南，橫絕界中國。", "叢石何紛糺，赤山復翕赩。", "遠望多衆容，逼之無異色。", "崔崒乍孤斷，逶迤屢回直。", "信關胡馬衝，亦距漢邊塞。", "豈依河山險，將順休明德。", "物壯誠有衰，勢雄良易極。", "邐迤忽而盡，泱漭平不息。", "之子黃金軀，如何此荒域。", "雲臺盛多士，待君丹墀側。"]}