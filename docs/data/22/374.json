{"author": "喬知之", "period": "唐", "type": "诗", "title": "從軍行", "paragraphs": ["南庭結白露，北風掃黃葉。", "此時鴻鴈來，驚鳴催思妾。", "曲房理針線，平砧擣文練。", "鴛綺裁易成，龍鄉信難見。", "窈窕九重閨，寂寞十年啼。", "紗窗白雲宿，羅幌月光棲。", "雲月隱微微，夜上流黃機。", "玉霜凍珠履，金吹薄羅衣。", "漢家已得地，君去將何事。", "宛轉結蠶書，寂寥無鴈使。", "生平荷恩信，本爲榮華進。", "況復落紅顏，蟬聲催綠鬢。"]}