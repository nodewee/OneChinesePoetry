{"author": "張說", "period": "唐", "type": "诗", "title": "奉和聖製暇日與兄弟同遊興慶宮作應制", "paragraphs": ["漢武橫汾日，周王宴鎬年。", "何如造區夏，復此睦親賢。", "巢鳳新成閣，飛龍舊躍泉。", "棣華歌尚在，桐葉戲仍傳。", "禁籞氛埃隔，平臺景物連。", "聖慈良有裕，王道固無偏。", "問俗兆人阜，觀風五教宣。", "獻圖開益地，張樂奏鈞天。", "侍酒衢樽滿，詢芻諫鼓懸。", "永言形友愛，萬國共周旋。"]}