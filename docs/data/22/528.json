{"author": "陳子昂", "period": "唐", "type": "诗", "title": "奉和皇帝上禮撫事述懷應制", "paragraphs": ["大君忘自我，應運居紫宸。", "揖讓期明辟，謳歌且順人。", "軒宮帝圖盛，皇極禮容申。", "南面朝萬國，東堂會百神。", "雲陛旂常滿，天庭玉帛陳。", "鐘石和睿思，雷雨被深仁。", "承平信娛樂，王業本艱辛。", "願罷瑤池宴，來觀農扈春。", "卑宮昭夏德，尊老睦堯親。", "微臣敢拜手，歌舞頌維新。"]}