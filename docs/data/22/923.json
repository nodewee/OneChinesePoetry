{"author": "崔日知", "period": "唐", "type": "诗", "title": "冬日述懷奉呈韋祭酒張左丞蘭臺名賢", "paragraphs": ["弱齡好經籍，披卷即怡然。", "覃精四十載，馳騁數千言。", "孔壁採遺篆，周韋考絕編。", "袁公論劒術，孫子敘兵篇。", "魯史君臣道，姬書日月懸。", "從師改炎燠，負笈遍山川。", "上異西河夏，中非北海玄。", "光榮拾青紫，名價接通賢。", "既重萬鍾樂，寧思二頃田。", "長戟同分虎，高冠亞附蟬。", "晚懷重虛曠，養志息雕鐫。", "登高慚思拙，匠物謝情妍。", "不慕張平子，寧希王仲宣。", "誰謂登龍日，翻成刻鵠年。", "循循勞善誘，軋軋思微牽。", "琢磨才既竭，鑽仰德彌堅。", "朽木誠爲諭，捫心徒自憐。", "終期吞鳥夢，振翼上雲煙。", "賦成先擲地，詞高直掞天。", "更執摳衣禮，仍開函丈筵。", "霧披槐市藹，水靜璧池圓。", "願逐從風葉，飛舞翰林前。"]}