{"author": "魏知古", "period": "唐", "type": "诗", "title": "從獵渭川獻詩", "paragraphs": ["嘗聞夏太康，五弟訓禽荒。", "我后來冬狩，三驅盛禮張。", "順時鷹隼擊，講事武功揚。", "奔走未及去，翾飛豈暇翔。", "非熊從渭水，瑞翟想陳倉。", "此欲誠難縱，茲遊不可常。", "子雲陳羽獵，僖伯諫漁棠。", "得失鑒齊楚，仁思念禹湯。", "雍熙亮在宥，亭毒匪多傷。", "辛甲今爲史，虞箴遂孔彰。"]}