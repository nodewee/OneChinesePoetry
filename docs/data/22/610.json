{"author": "張說", "period": "唐", "type": "诗", "title": "贈趙侍御", "paragraphs": ["祿放跡異端，偏荒事同蹇。", "苟忘風波累，俱會雲壑踐。", "險式壓西湖，僑廬對南峴。", "夜樓江月入，朝幌山雲捲。", "山勢遠濤連，江途斜漢轉。", "坐嘯予多暇，行吟子獨善。", "並轡躧郊郭，方舟玩遊演。", "虛聲萬籟分，水色千里辨。", "不知岸陰謝，再見春露泫。", "綠壤發欣顏，華年助蟲篆。", "上世時難接，古人情可選。", "泊渚煩爲媒，多才怨成褊。", "長沙鵩作賦，任道可知淺。", "請從三已心，榮辱兩都遣。"]}