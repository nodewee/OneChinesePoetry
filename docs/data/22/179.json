{"author": "徐彥伯", "period": "唐", "type": "诗", "title": "擬古三首 二", "paragraphs": ["讀書三十載，馳騖周六經。", "儒衣干時主，忠策獻闕廷。", "一朝奉休盼，從容廁羣英。", "束身趨建禮，秉筆坐承明。", "廨署相填噎，僚吏紛縱橫。", "五日休澣時，屠蘇繞玉屏。", "橘花覆北沼，桂樹交西榮。", "樹棲兩鴛鴦，含春向我鳴。", "皎潔綺羅豔，便娟絲管清。", "擾擾天地間，出處各有情。", "何必巖石下，枯槁閑此生。"]}