{"author": "駱賓王", "period": "唐", "type": "诗", "title": "春日離長安客中言懷", "paragraphs": ["年華開早律，霽色蕩芳晨。", "城闕千門曉，山河四望春。", "御溝通太液，戚里對平津。", "寶瑟調中婦，金罍引上賓。", "劇談推曼倩，驚坐揖陳遵。", "意氣一言合，風期萬里親。", "自惟安直道，守拙忌因人。", "談器非先木，圖榮異後薪。", "揶揄慙路鬼，憔悴切波臣。", "玄草終疲漢，烏裘幾滯秦。", "生涯無歲月，岐路有風塵。", "還嗟太行道，處處白頭新。"]}