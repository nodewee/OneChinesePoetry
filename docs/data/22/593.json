{"author": "張說", "period": "唐", "type": "诗", "title": "奉和聖製過晉陽宮應制", "paragraphs": ["太原俗尚武，高皇初奮庸。", "星軒三晉躔，土樂二堯封。", "北風遂舉鵬，西河亦上龍。", "至德起王業，繼明賴人雍。", "六合啓昌期，再興廣聖蹤。", "傳呼大駕來，文物如雲從。", "連營火百里，縱觀人千重。", "翠華渡汾水，白日臨崒峰。", "枌榆恩賞洽，桑梓舊情恭。", "往運感不追，清時惜難逢。", "詩發尊祖心，頌刊盛德容。", "願君及春事，廻輿綏萬邦。"]}