{"author": "徐彥伯", "period": "唐", "type": "诗", "title": "擬古三首 三", "paragraphs": ["頽光無淹晷，逝水有迅流。", "綠苔紛易歇，紅顏不再求。", "歌笑當及春，無令壯志秋。", "弱年仕關輔，簃門豁御溝。", "敷愉東城際，婉孌南陌頭。", "荷花嬌綠水，楊葉暖青樓。", "中有綺羅人，可憐名莫愁。", "畫屏繞金膝，珠簾懸玉鉤。", "纖指調寶琴，泠泠哀且柔。", "贈君鴛鴦帶，因以鷫鸘裘。", "窗曉吟日坐，閨夕秉燭遊。", "無作北門客，咄咄懷百憂。"]}