{"author": "張說", "period": "唐", "type": "诗", "title": "遊龍山靜勝寺", "paragraphs": ["每上襄陽樓，遙望龍山樹。", "鬱茀吐岡嶺，微蒙在煙霧。", "下車歲已成，飾馬閑餘步。", "苦霜裛野草，愛日揚江煦。", "雲對石上塔，風吹松下路。", "禪室宴三空，神祠同六趣。", "兒童共戲謔，猿鳥相驚顧。", "南識桓公臺，北望先賢墓。", "世上人何在，時聞心不住。", "但傳無盡燈，可使有情悟。"]}