{"author": "張說", "period": "唐", "type": "诗", "title": "岳州行郡竹籬", "paragraphs": ["山郡不溝郭，荒居無翳壅。", "愛人忠主利，善守閉爲勇。", "苟非小勤瘁，安得期逸寵。", "版築恐土疎，襄城嫌役重。", "藩柵聊可固，筠篁近易奉。", "差池截浦沙，繚繞緣隈壠。", "矗似長雲亙，森如高戟聳。", "預絕豺狼憂，知免牛羊恐。", "閭里寬矯步，榛叢恣踏踵。", "始果遊處心，終日成閑拱。"]}