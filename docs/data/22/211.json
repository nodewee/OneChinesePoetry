{"author": "駱賓王", "period": "唐", "type": "诗", "title": "在江南贈宋五之問", "paragraphs": ["井絡雙源濬，潯陽九派長。", "淪波通地穴，輸委下歸塘。", "別島籠朝蜃，連洲擁夕漲。", "韞珠澄積潤，讓璧動浮光。", "浮光凝折水，積潤疎圓沚。", "玉輪涵地開，劍閣連星起。", "風煙標迥秀，英靈信多美。", "懷德踐遺芳，端操慙謀己。", "謀己謬觀光，牽迹強悽惶。", "揆拙迷三省，勞生昧兩忘。", "彈隨空被笑，獻楚自多傷。", "一朝殊默語，千里易炎涼。", "炎涼幾遷貿，川陸疲臻湊。", "積水架吳濤，連山橫楚岫。", "風月雖殊昔，星河猶是舊。", "姑蘇望南浦，邯鄲通北走。", "北走平生親，南浦別離津。", "瀟湘一超忽，洞庭多苦辛。", "秋江無綠芷，寒汀有白蘋。", "采之將何遺，故人漳水濱。", "漳濱已遼遠，江潭未旋返。", "爲聽短歌行，當想長洲苑。", "露金熏菊岸，風佩搖蘭坂。", "蟬鳴稻葉秋，雁起蘆花晚。", "晚秋雲日明，亭臯風霧清。", "獨負平生氣，重牽搖落情。", "占星非聚德，夢月詎懸名。", "寂寥傷楚奏，淒斷泣秦聲。", "秦聲懷舊里，楚奏悲無已。", "郢路少知音，叢臺富奇士。", "溫輝凌愛日，壯氣驚寒水。", "一顧重風雲，三冬足文史。", "文史盛紛綸，京洛多風塵。", "猶輕五車富，未重一囊貧。", "李仙非易託，蘇鬼尚難因。", "不惜勞歌盡，誰爲聽陽春。"]}