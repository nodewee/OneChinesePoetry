{"author": "徐彥伯", "period": "唐", "type": "诗", "title": "淮亭吟", "paragraphs": ["貞寂慮兮淮山幽，憐芳若兮{臨/手}中洲。", "崩湍委咽日夜流，孤客危坐心自愁。", "矧鶴唳兮風曉，復猿鳴兮霜秋。", "熠耀飛兮蟋蟀吟，倚清瑟兮橫涼琴。", "擷瑤芳兮弔楚水，弄琪樹兮歌越岑。", "山碕礒兮隈曲，水涓漣兮洞汩。", "金光延起兮驟興沒，青苔竟兮綠蘋歇。", "綠蘋歇兮凋朱顏，美人寂歷兮何時閑。", "君不見可憐桐柏上，丰茸桂樹花滿山。"]}