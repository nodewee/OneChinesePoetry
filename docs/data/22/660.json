{"author": "張說", "period": "唐", "type": "诗", "title": "安樂郡主花燭行", "paragraphs": ["青宮朱邸翊皇闈，玉葉瓊蕤發紫微。", "姬姜本來舅甥國，卜筮俱道鳳皇飛。", "星昴殷冬獻吉日，夭桃穠李遙相匹。", "鸞車鳳傳王子來，龍樓月殿天孫出。", "平臺火樹連上陽，紫炬紅輪十二行。", "丹爐飛鐵馳炎焰，炎霞爍電吐明光。", "綠軿紺幰紛如霧，節鼓清笳前啓路。", "城隅靡靡稍東還，橋上鱗鱗轉南渡。", "五方觀者聚中京，四合塵煙漲洛城。", "商女香車珠結網，天人寶馬玉繁纓。", "百壺淥酒千斤肉，大道連延障錦軸。", "先祝聖人壽萬年，復禱宜家承百祿。", "珊瑚刻盤青玉尊，因之假道入梁園。", "梁園山竹凝雲漢，仰望高樓在天半。", "翠幕蘭堂蘇合薰，珠簾掛戶水波紋。", "別起芙蓉織成帳，金鏤鴛鴦兩相向。", "罽茵飾地承琱履，花燭分階移錦帳。", "織女西垂隱燭臺，雙童連縷合歡杯。", "藹藹綺庭嬪從列，娥娥紅粉扇中開。", "黃金兩印雙花綬，富貴婚姻古無有。", "清歌棠棣美王姬，流化邦人正夫婦。"]}