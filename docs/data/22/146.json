{"author": "蘇頲", "period": "唐", "type": "诗", "title": "陳倉別隴州司戶李維深", "paragraphs": ["京國自攜手，同途欣解頤。", "情言正的的，春物宛遲遲。", "忽背雕戎役，旋瞻獲寶祠。", "蜀城余出守，吳岳爾歸思。", "歡愜更傷此，眷殷殊念茲。", "揚麾北林徑，跂石南澗湄。", "中作壺觴餞，回添道路悲。", "數花臨磴日，百草覆田時。", "有美同人意，無爲行子辭。", "酣歌拔劒起，毋是答恩私。"]}