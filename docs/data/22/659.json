{"author": "張說", "period": "唐", "type": "诗", "title": "時樂鳥篇", "paragraphs": ["舊傳南海出靈禽，時樂名聞不可尋。", "形貌乍同鸚鵡類，精神別稟鳳皇心。", "千年待聖方輕舉，萬里呈才無伴侶。", "紅茸糅繡好毛衣，清泠謳鵶好言語。", "內人試取御衣牽，啄手暝聲不許前。", "心願陽烏恆保日，志嫌陰鶴欲凌天。", "天情玩訝良無已，察圖果見祥經裏。", "本持符瑞驗明王，還用文章比君子。", "自憐弱羽詎堪珍，喜共華篇來示人。", "人見嚶嚶報恩鳥，多慙碌碌具官臣。"]}