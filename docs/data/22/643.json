{"author": "張說", "period": "唐", "type": "诗", "title": "登九里臺是樊姬墓", "paragraphs": ["楚國所以霸，樊姬有力焉。", "不懷沈尹祿，誰諳叔敖賢。", "萬化茫無在，孤墳獨巋然。", "北分陽臺陌，南識郢城阡。", "漠漠渚宮樹，蒼蒼雲夢田。", "登高形勝出，訪古令名傳。", "自我來符守，因君樹蕙荃。", "詩書將變俗，絺纊忽彌年。", "志闡三折後，愁值二毛前。", "佇立帝京路，遙心寄此篇。"]}