{"author": "張說", "period": "唐", "type": "诗", "title": "行從方秀川與劉評事文同宿", "paragraphs": ["方秀美盤遊，頻年降天罕。", "水共伊川接，山將闕門斷。", "捧日照恩華，攀雲引疲散。", "野宿霜入帳，孤衾寒不暖。", "靜聞宮漏疎，臥視庭月滿。", "開爐命溫酎，中夜發清管。", "風送關山長，氣遒星歲短。", "寓言情思愜，適興真意坦。", "寰中病羈掛，方外嫌縱誕。", "願君樂盛時，無嗟帶纕緩。"]}