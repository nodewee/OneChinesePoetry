{"author": "徐彥伯", "period": "唐", "type": "诗", "title": "奉和幸新豐溫泉宮應制", "paragraphs": ["姬典歌時邁，虞篇記省方。", "何如黑帝月，玄覽白雲鄉。", "翠仗縈船岸，明斾應萯陽。", "風搖花眊彩，雪豔寶戈芒。", "御陌開函次，離宮夾樹行。", "桂枝籠騕褭，松葉覆堂皇。", "仙石含珠液，溫池孕璧房。", "湧疑神瀵溢，澄若帝臺漿。", "獨沸流常熱，潛蒸氣轉香。", "青壇環玉甃，紅礎鑠金光。", "藻曜凝芳潔，葳蕤獻淑祥。", "五龍歸寶算，九鳸叶時康。", "同預華封老，中衢祝聖皇。"]}