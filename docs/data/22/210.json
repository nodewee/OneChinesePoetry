{"author": "駱賓王", "period": "唐", "type": "诗", "title": "夏日遊德州贈高四", "paragraphs": ["日觀鄰全趙，星臨俯舊吳。", "鬲津開巨浸，稽阜鎮名都。", "紫雲浮劍匣，青山孕寶符。", "封疆恢霸道，問鼎競雄圖。", "神光包四大，皇威震八區。", "風煙通地軸，星象正天樞。", "天樞限南北，地軸殊鄉國。", "闢門通舜賓，比屋封堯德。", "言謝垂鉤隱，來參負鼎職。", "天子不見知，羣公詎相識。", "未展從東駿，空戢圖南翼。", "時命欲何言，撫膺長嘆息。", "嘆息將如何，遊人意氣多。", "白雪梁山曲，寒風易水歌。", "泣魏傷吳起，思趙切廉頗。", "淒斷韓王劍，生死翟公羅。", "羅悲翟公意，劍負韓王氣。", "驕餌去易論，忌途良可畏。", "夙昔懷江海，平生混涇渭。", "千載契風雲，一言忘賤貴。", "去去訪林泉，空谷有遺賢。", "言投爵里刺，來泛野人船。", "締交君贈縞，投分我忘筌。", "成風郢匠斲，流水伯牙弦。", "牙弦忘道術，漳濱恣閑逸。", "聊安張蔚廬，詎掃陳蕃室。", "虛室狎招尋，敬愛混浮沈。", "一諾黃金信，三復白珪心。", "霜松貞雅節，月桂朗沖襟。", "靈臺萬頃濬，學府九流深。", "談玄明毀璧，拾紫陋籝金。", "鷺濤開碧海，鳳彩綴詞林。", "林虛星華映，水澈霞光淨。", "霞水兩分紅，川源四望通。", "霧卷天山靜，煙銷太史空。", "鳥聲流向薄，蝶影亂芳叢。", "柳陰低槧水，荷氣上薰風。", "風月芳菲節，物華紛可悅。", "將歡促席賞，遽爾又歸別。", "積水帶吳門，通波連禹穴。", "贈言雖欲盡，機心庶應絕。", "潘岳本自閑，梁鴻不因熱。", "一瓢欣狎道，三月聊棲拙。", "棲拙隱金華，狎道訪仙查。", "放曠愚公谷，消散野人家。", "一頃南山豆，五色東陵瓜。", "野衣裁薜葉，山酒酌藤花。", "白雲離望遠，青谿隱路賒。", "儻憶幽巖桂，猶冀折疎麻。"]}