{"author": "陳子昂", "period": "唐", "type": "诗", "title": "與東方左史虬修竹篇", "paragraphs": ["龍種生南嶽，孤翠鬱亭亭。", "峰嶺上崇崒，煙雨下微冥。", "夜聞鼯鼠呌，晝聒泉鶴聲。", "春風正淡蕩，白露已清泠。", "哀響激金奏，密色滋玉英。", "歲寒霜雪苦，含彩獨青青。", "豈不厭凝洌，羞比春木榮。", "春木有榮歇，此節無凋零。", "始願與金石，終古保堅貞。", "不意伶倫子，吹之學鳳鳴。", "遂偶雲和瑟，張樂奏天庭。", "妙曲方千變，簫韶亦九成。", "信蒙雕斲美，常願事仙靈。", "驅馳翠虯駕，伊鬱紫鸞笙。", "結交嬴臺女，吟弄昇天行。", "攜手登白日，遠遊戲赤城。", "低昂玄鶴舞，斷續綵雲生。", "永隨衆仙逝，三山遊玉京。"]}