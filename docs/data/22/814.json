{"author": "張說", "period": "唐", "type": "诗", "title": "奉酬韋祭酒自湯還都經龍門北溪莊見貽之作", "paragraphs": ["聞君湯井至，瀟灑憇郊林。", "拂曙攜清賞，披雲覯綠岑。", "歡言遊覽意，款曲望歸心。", "是日期佳客，同山忽異尋。", "桃花迂路轉，楊柳間門深。", "泛舟伊水漲，繫馬香樹陰。", "繁弦弄水族，嬌吹狎沙禽。", "春滿汀色媚，景斜嵐氣侵。", "懷仁殊未遠，重德匪專臨。", "來藻敷幽思，連詞報所欽。"]}