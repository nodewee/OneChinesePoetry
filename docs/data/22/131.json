{"author": "蘇頲", "period": "唐", "type": "诗", "title": "奉和聖製漕橋東送新除岳牧", "paragraphs": ["寶賢不遺俊，臺閣盡鵷鸞。", "未若調人切，其如簡帝難。", "上才膺出典，中旨念分官。", "特以專城貴，深惟列郡安。", "政行思務本，風靡屬勝殘。", "有令田知急，無分獄在寬。", "至言題睿札，殊渥灑仙翰。", "詔餞三台降，朝榮萬國歡。", "舉杯臨水發，張樂擁橋觀。", "式佇東封會，鏘鏘檢玉壇。"]}