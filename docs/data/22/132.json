{"author": "蘇頲", "period": "唐", "type": "诗", "title": "奉和聖製途次舊居應制", "paragraphs": ["潞國臨淄邸，天王別駕輿。", "出潛離隱際，小往大來初。", "東陸行春典，南陽即舊居。", "約川星罕駐，扶道日旂舒。", "雲覆連行在，風廻助掃除。", "木行城邑望，臯落土田疏。", "昔試邦興后，今過俗徯予。", "示威寧校獵，崇讓不陳魚。", "府吏趨宸扆，鄉耆捧帝車。", "帳傾三飲處，閑整六飛餘。", "盛業銘汾鼎，昌期應洛書。", "願陪歌賦末，留比蜀相如。"]}