{"author": "張說", "period": "唐", "type": "诗", "title": "奉和聖製送王晙巡邊應制", "paragraphs": ["六月歌周雅，三邊遣夏卿。", "欲施攻戰法，先作簡稽行。", "禮樂知謀帥，春秋識用兵。", "一勞堪定國，萬里即長城。", "策有和戎利，威傳破虜名。", "軍前雨灑道，樓上月臨營。", "別藻瑤華降，同衣錦襮榮。", "關山由義近，戎馬爲恩輕。", "絲竹路傍散，風雲馬上生。", "朝廷謂吉甫，邦國望君平。"]}