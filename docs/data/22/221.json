{"author": "駱賓王", "period": "唐", "type": "诗", "title": "詠懷古意上裴侍郎", "paragraphs": ["三十二餘罷，鬢是潘安仁。", "四十九仍入，年非朱買臣。", "縱橫愁繫越，坎壈倦遊秦。", "出籠窮短翮，委轍涸枯鱗。", "窮經不霑用，彈鋏欲誰申。", "天子未驅策，歲月幾沈淪。", "輕生長慷慨，效死獨殷勤。", "徒歌易水客，空老渭川人。", "一得視邊塞，萬里何苦辛。", "劍匣胡霜影，弓開漢月輪。", "金刀動秋色，鐵騎想風塵。", "爲國堅誠款，捐軀忘賤貧。", "勒功思比憲，決略暗欺陳。", "若不犯霜雪，虛擲玉京春。"]}