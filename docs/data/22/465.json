{"author": "陳子昂", "period": "唐", "type": "诗", "title": "鴛鴦篇", "paragraphs": ["飛飛鴛鴦鳥，舉翼相蔽虧。", "俱來綠潭裏，共向白雲涯。", "音容相眷戀，羽翮兩逶迤。", "蘋萍戲春渚，霜霰遶寒池。", "浦沙連岸淨，汀樹拂潭垂。", "年年此遊翫，歲歲來追隨。", "鳳凰起丹穴，獨向梧桐枝。", "鴻雁來紫塞，空憶稻粱肥。", "烏啼倦依托，鶴鳴傷別離。", "豈若此雙禽，飛翻不異林。", "刷尾青江浦，交頸紫山岑。", "文章負奇色，和鳴多好音。", "聞有鴛鴦綺，復有鴛鴦衾。", "持爲美人贈，勖此故交心。"]}