{"author": "徐彥伯", "period": "唐", "type": "诗", "title": "和李適荅宋十一入崖口五渡見贈", "paragraphs": ["聞有獨往客，拂衣捐世心。", "結欣薄枉渚，撰念縈舊林。", "經亙去崖合，冥緜歸壑深。", "琪樹環碧彩，金潭生翠陰。", "沿洄弄沙榜，詭仄眺明岑。", "夕聞桂裏猿，曉玩松上禽。", "雜佩蘊孤袖，瓊敷綴雙襟。", "我懷滄州想，懿爾白雲吟。", "秉願理方協，存期跡易尋。", "茲言庶不負，爲報巖中琴。"]}