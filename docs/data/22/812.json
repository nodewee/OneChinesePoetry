{"author": "張說", "period": "唐", "type": "诗", "title": "東都酺宴", "paragraphs": ["堯舜傳天下，同心致太平。", "吾君內舉聖，遠合至公情。", "錫命承丕業，崇親享大名。", "二天資廣運，兩曜益齊明。", "道暢昆蟲樂，恩深朽蠹榮。", "皇輿久西幸，留鎮在東京。", "合宴千官入，分曹百戲呈。", "樂來嫌景遽，酒著訝寒輕。", "喜氣連雲閣，歡呼動洛城。", "人間知幾代，今日見河清。"]}