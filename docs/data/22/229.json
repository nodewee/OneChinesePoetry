{"author": "駱賓王", "period": "唐", "type": "诗", "title": "代女道士王靈妃贈道士李榮", "paragraphs": ["玄都五府風塵絕，碧海三山波浪深。", "桃實千年非易待，桑田一變已難尋。", "別有仙居對三市，金闕銀宮相向起。", "臺前鏡影伴仙娥，樓上簫聲隨鳳史。", "鳳樓迢遞絕塵埃，鶯時物色正裴回。", "靈芝紫檢參差長，仙桂丹花重疊開。", "雙童綽約時遊陟，三鳥聯翩報消息。", "盡言真侶出遨遊，傳道風光無限極。", "輕花委砌惹裾香，殘月窺窗覘幌色。", "箇時無數倂妖妍，箇裏無窮總可憐。", "別有衆中稱黜帝，天上人間少流例。", "洛濱仙駕啓遙源，淮浦靈津符遠筮。", "自言少小慕幽玄，只言容易得神仙。", "珮中邀勒經時序，簫裏尋思復幾年。", "尋思許事真情變，二人容華識少選。", "漫道燒丹止七飛，空傳化石曾三轉。", "寄語天上弄機人，寄語河邊值查客。", "乍可悤悤共百年，誰使遙遙期七夕。", "想知人意自相尋，果得深心共一心。", "一心一意無窮已，投漆投膠非足擬。", "只將羞澀當風流，持此相憐保終始。", "相憐相念倍相親，一生一代一雙人。", "不把丹心比玄石，惟將濁水況清塵。", "只言柱下留期信，好欲將心學松蕣。", "不能京兆畫峨眉，翻向成都騁騶引。", "青牛紫氣度靈關，尺素赩鱗去不還。", "連苔上砌無窮綠，修竹臨壇幾處斑。", "此時空牀難獨守，此日別離那可久。", "梅花如雪柳如絲，年去年來不自持。", "初言別在寒偏在，何悟春來春更思。", "春時物色無端緒，雙枕孤眠誰分許。", "分念嬌鶯一種啼，生憎燕子千般語。", "朝雲旭日照青樓，遲暉麗色滿皇州。", "落花泛泛浮靈沼，垂柳長長拂御溝。", "御溝大道多奇賞，俠客妖容遞來往。", "寶騎連花鐵作錢，香輪騖水珠爲網。", "香輪寶騎競繁華，可憐今夜宿倡家。", "鸚鵡杯中浮竹葉，鳳凰琴裏落梅花。", "許輩多情偏送款，爲問春花幾時滿。", "千回鳥信說衆諸，百過鶯啼說長短。", "長短衆諸判不尋，千回百過浪關心。", "何曾舉意西鄰玉，未肯留情南陌金。", "南陌西鄰咸自保，還轡歸期須及早。", "爲想三春狹斜路，莫辭九折邛關道。", "假令白里似長安，須使青牛學劍端。", "蘋風入馭來應易，竹杖成龍去不難。", "龍飆去去無消息，鸞鏡朝朝減容色。", "君心不記下山人，妾欲空期上林翼。", "上林三月鴻欲稀，華表千年鶴未歸。", "不分淹留桑路待，秪應直取桂輪飛。"]}