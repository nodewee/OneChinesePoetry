{"author": "韋嗣立", "period": "唐", "type": "诗", "title": "酬崔光祿冬日述懷贈答", "paragraphs": ["亭伯負高名，羽儀稱上京。", "魏珠能燭乘，秦璧許連城。", "六月飛將遠，三冬學已精。", "洛陽推賈誼，江夏貴黃瓊。", "推演中都術，旋參河尹聲。", "累遷登御府，移拜踐名卿。", "庭聚歌鍾麗，門羅棨戟榮。", "鸚杯飛廣席，獸火列前楹。", "散誕林園意，殷勤敬愛情。", "無容抱衰疾，良宴每招迎。", "契得心逾重，言忘道益真。", "相勗忠義節，共談詞賦英。", "雕蟲曾靡棄，白鳳已先鳴。", "光接神愈駭，音來味不成。", "短歌甘自思，鴻藻彌難清。", "東里方希潤，西河敢竊明。", "厚誣空見迫，喪德豈無誠。", "端守宮闈地，寒煙朝暮平。", "顧才無術淺，懷器識憂盈。", "月下對雲闕，風前聞夜更。", "昌年雖共偶，歡會此難幷。", "爲憐漳浦曲，沈痼有劉楨。"]}