{"author": "陳子昂", "period": "唐", "type": "诗", "title": "入東陽峽與李明府舟前後不相及", "paragraphs": ["東巖初解纜，南浦遂離羣。", "出沒同洲島，沿洄異渚濆。", "風煙猶可望，歌笑浩難聞。", "路轉青山合，峰廻白日曛。", "奔濤上漫漫，積水下沄沄。", "倏忽猶疑及，差池復兩分。", "離離間遠樹，藹藹沒遙氛。", "地上巴陵道，星連牛斗文。", "孤狖啼寒月，哀鴻呌斷雲。", "仙舟不可見，搖思坐氛氳。"]}