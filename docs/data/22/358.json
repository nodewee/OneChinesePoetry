{"author": "薛曜", "period": "唐", "type": "诗", "title": "舞馬篇", "paragraphs": ["星精龍種競騰驤，雙眼黃金紫豔光。", "一朝逢遇昇平代，伏皂銜圖事帝王。", "我皇盛德苞六宇，俗泰時和虞石拊。", "昔聞九代有餘名，今日百獸先來舞。", "鉤陳周衞儼旌旄，鐘鎛陶匏聲殷地。", "承雲嘈囋駭日靈，調露鏗鈜動天駟。", "奔塵飛箭若麟螭，躡景追風忽見知。", "咀銜拉鐵並權奇，被服雕章何陸離。", "紫玉鳴珂臨寶鐙，青絲綵絡帶金羈。", "隨歌鼓而電驚，逐丸劒而飆馳。", "態聚𨄳還急，驕凝驟不移。", "光敵白日下，氣擁綠煙垂。", "婉轉盤跚殊未已，懸空步驟紅塵起。", "驚鳧翔鷺不堪儔，矯鳳迴鸞那足擬。", "蘅垂桂褭香氛氳，長鳴汗血盡浮雲。", "不辭辛苦來東道，祗爲簫韶朝夕聞。", "閶闔間，玉臺側，承恩煦兮生光色。", "鸞鏘鏘，車翼翼，備國容兮爲戎飾。", "充雲翹兮天子庭，荷日用兮情無極。", "吉良乘兮一千歲，神是得兮天地期。", "大易占云南山壽，䟃𧽼共樂聖明時。"]}