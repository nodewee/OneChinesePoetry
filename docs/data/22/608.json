{"author": "張說", "period": "唐", "type": "诗", "title": "贈崔公", "paragraphs": ["我聞西漢日，四老南山幽。", "長歌紫芝秀，高臥白雲浮。", "朝野光塵絕，榛蕪年貌秋。", "一朝驅駟馬，連轡入龍樓。", "昔遯高皇去，今從太子遊。", "行藏惟聖節，福禍在人謀。", "卒能匡惠帝，豈不賴留侯。", "事隨年代遠，名與圖籍留。", "平生欽淳德，慷慨景前修。", "蜯蛤伺陰兔，蛟龍望斗牛。", "無嗟異飛伏，同氣幸相求。"]}