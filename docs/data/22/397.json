{"author": "劉希夷", "period": "唐", "type": "诗", "title": "謁漢世祖廟", "paragraphs": ["舂陵氣初發，漸臺首未傳。", "列營百萬衆，持國十八年。", "運開朱旗後，道合赤符先。", "宛城劒鳴匣，昆陽鏑應弦。", "獷獸血塗地，巨人聲沸天。", "長驅過北趙，短兵出南燕。", "太守迎門外，王郎死道邊。", "昇壇九城陌，端拱千秋年。", "朝廷方雀躍，劒珮幾聯翩。", "至德刑四海，神儀翳九泉。", "宗子行舊邑，恭聞清廟篇。", "君容穆而聖，臣像儼猶賢。", "攢木承危柱，疎蘿挂朽椽。", "祠庭巢鳥啄，祭器網蟲緣。", "懷古江山在，惟新曆數遷。", "空餘今夜月，長似舊時懸。"]}