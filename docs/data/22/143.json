{"author": "蘇頲", "period": "唐", "type": "诗", "title": "奉和馬常侍寺中之作", "paragraphs": ["怨暑時云謝，愆陽澤暫偏。", "鼎陳從祀日，鑰動問刑年。", "絳服龍雩寢，玄冠馬使旋。", "作霖期傅說，爲旱聽周宣。", "河嶽陰符啓，星辰暗檄傳。", "浮涼吹景氣，飛動灑空煙。", "颯颯將秋近，沈沈與暝連。", "分湍涇水石，合穎雍州田。", "德施超三五，文雄賦十千。", "及斯何以樂，明主敬人天。"]}