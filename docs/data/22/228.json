{"author": "駱賓王", "period": "唐", "type": "诗", "title": "豔情代郭氏荅盧照鄰", "paragraphs": ["迢迢芊路望芝田，眇眇函關恨蜀川。", "歸雲已落涪江外，還雁應過洛水瀍。", "洛水傍連帝城側，帝宅層甍垂鳳翼。", "銅駝路上柳千條，金谷園中花幾色。", "柳葉園花處處新，洛陽桃李應芳春。", "妾向雙流窺石鏡，君住三川守玉人。", "此時離別那堪道，此日空牀對芳沼。", "芳沼徒遊比目魚，幽徑還生拔心艸。", "流風回雪儻便娟，驥子魚文實可憐。", "擲果河陽君有分，貨酒成都妾亦然。", "莫言貧賤無人重，莫言富貴應須種。", "綠珠猶得石崇憐，飛燕曾經漢皇寵。", "良人何處醉縱橫？直如循默守空名。", "倒提新縑成慊慊，翻將故劍作平平。", "離前吉夢成蘭兆，別後啼痕上竹生。", "別日分明相約束，已取宜家成誡勖。", "當時擬弄掌中珠，豈謂先摧庭際玉。", "悲鳴五里無人問，腸斷三聲誰爲續。", "思君欲上望夫臺，端居懶聽將雛曲。", "沈沈落日向山低，檐前歸燕竝頭栖。", "抱膝當窗看夕兔，側耳空房聽曉雞。", "舞蝶臨階秪自舞，啼鳥逢人亦助啼。", "獨坐傷孤枕，春來悲更甚。", "峨眉山上月如眉，濯錦江中霞似錦。", "錦字回文欲贈君，劍壁層峰自糾紛。", "平江淼淼分清浦，長路悠悠間白雲。", "也知京洛多佳麗，也知山岫遙虧蔽。", "無那短封即疎索，不在長情守期契。", "傳聞織女對牽牛，相望重河隔淺流。", "誰分迢迢經兩歲，誰能脈脈待三秋。", "情知唾井終無理，情知覆水也難收。", "不復下山能借問，更向盧家字莫愁。"]}