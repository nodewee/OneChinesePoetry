{"author": "陳子昂", "period": "唐", "type": "诗", "title": "入峭峽安居谿伐木谿源幽邃林嶺相映有奇致焉", "paragraphs": ["肅徒歌伐木，騖檝漾輕舟。", "靡迤隨廻水，潺湲泝淺流。", "煙沙分兩岸，露島夾雙洲。", "古樹連雲密，交峰入浪浮。", "巖潭相映媚，谿谷屢環周。", "路迥光逾逼，山深興轉幽。", "麕鼯寒思晚，猿鳥暮聲秋。", "誓息蘭臺策，將從桂樹遊。", "因書謝親愛，千歲覓蓬丘。"]}