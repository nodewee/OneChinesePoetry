{"author": "駱賓王", "period": "唐", "type": "诗", "title": "幽縶書情通簡知己", "paragraphs": ["昔歲逢楊意，觀光貴楚材。", "穴疑丹鳳起，場似白駒來。", "一命淪驕餌，三緘慎禍胎。", "不言勞倚伏，忽此遘邅迴。", "驄馬刑章峻，蒼鷹獄吏猜。", "絕縑非易辨，疑璧果難裁。", "揆畫慙周道，端憂滯夏臺。", "生涯一滅裂，岐路幾裴徊。", "青陸春芳動，黃沙旅思催。", "圓扉長寂寂，疎網尚恢恢。", "入穽先搖尾，迷津正曝腮。", "覆盆徒望日，蟄戶未經雷。", "霜歇蘭猶敗，風多木屢摧。", "地幽蠶室閉，門靜雀羅開。", "自憫秦冤痛，誰憐楚奏哀。", "漢陽窮鳥客，梁甫臥龍才。", "有氣還衝斗，無時會鑿坏。", "莫言韓長孺，長作不然灰。"]}