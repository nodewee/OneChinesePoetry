{"author": "張說", "period": "唐", "type": "诗", "title": "城南亭作", "paragraphs": ["珂馬朝歸連萬石，矟門洞啓親迎客。", "北堂珍重琥珀酒，庭前列肆茱萸席。", "長袖遲回意緒多，清商緩轉[目]騰波。", "舊傳比翼侯家舞，新出將雛主第歌。", "漢家絳灌餘兵氣，晉代浮虛安足貴。", "正逢天下金鏡清，偏加日飲醇醪意。", "誰復遨遊不復歸，閑庭莫畏不芳菲。", "會待城南春色至，竟將花柳拂羅衣。"]}