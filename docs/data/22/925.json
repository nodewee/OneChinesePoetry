{"author": "崔泰之", "period": "唐", "type": "诗", "title": "同光祿弟冬日述懷", "paragraphs": ["吾族白眉良，才華動洛陽。", "觀光初入仕，應宿始爲郎。", "飛螢翫書籍，白鳳吐文章。", "海卿逾往雅，河尹冠前張。", "擇材綏鄢郢，殊化被江湘。", "高樓臨廣陌，甲第敞通莊。", "列館邙山下，疏亭洛水傍。", "昌年賞豐陌，暇日悅林塘。", "衣冠皆秀彥，羅綺盡名倡。", "隔岸聞歌度，臨池見舞行。", "門庭寒變色，棨戟日生光。", "窮陰方靉靆，殺氣正蒼茫。", "感時興盛作，晚歲共多傷。", "積德韋丞相，通神張子房。", "吟草徧簪紱，逸韻合宮商。", "功名守留省，濫迹在文昌。", "家園遙可見，臺寺近相望。", "無庸乘侍謁，有暇共翱翔。", "棣華依雁序，竹葉拂鸞觴。", "水坐憐秋月，山行弄晚芳。", "恩華慙服冕，友愛勗垂堂。", "無由報天德，相顧詠時康。"]}