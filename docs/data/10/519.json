{"author": "方千里", "period": null, "type": "词", "title": "过秦楼", "paragraphs": ["柳拂鹅黄，草揉螺黛，院落雨痕才断。", "蜂须雾湿，燕嘴泥融，陌上细风频扇。", "多少艳景关心，长苦春光，疾如飞箭。", "对东风忍负，西园清赏，翠深香远。", "空暗忆、醉走铜驼，闲敲金镫，倦迹素衣尘染。", "因花瘦觉，为酒情锺，绿鬓几番催变。", "何况逢迎向人，眉黛供愁，娇波回倩。", "料相思此际，浓似飞红万点。"]}