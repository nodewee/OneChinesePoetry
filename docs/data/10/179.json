{"author": "陆淞", "period": null, "type": "词", "title": "念奴娇", "paragraphs": ["黄橙紫蟹，映金壶潋滟，新醅浮绿。", "共赏西楼今夜月，极目云无一粟。", "挥麈高谈，倚栏长啸，下视鳞鳞屋。", "轰然何处，瑞龙声喷蕲竹。", "何况露白风清，银河澈汉，仿佛如悬瀑。", "此景古今如有价，岂惜明珠千斛。", "灏气盈襟，冷风入袖，只欲骑鸿鹄。", "广寒宫殿，看人颜似冰玉。"]}