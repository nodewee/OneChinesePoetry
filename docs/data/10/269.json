{"author": "游次公", "period": null, "type": "词", "title": "贺新郎", "paragraphs": ["暖霭浮晴。", "锁垂杨、龙池罩阁，万丝千缕。", "池上晓光分宿雾，日近群芳易吐。", "寻并蒂、阑干凝伫。", "不信钗头飞凤去，但宝刀、被妾还留住。", "天一笑，万花妒。", "阿娇正好金屋贮。", "甚西风、易得萧疏，扇鸾尘土。", "一自昭阳扃玉户，墙角土花无数。", "况多病、情伤幽素。", "别殿时闻箫鼓奏，望红云、冉冉知何处。", "天尺五，去无路。"]}