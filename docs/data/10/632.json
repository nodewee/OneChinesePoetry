{"author": "黄裳", "period": null, "type": "词", "title": "瑶池月・瑶台月", "paragraphs": ["微尘濯尽，栖真处、群山排在云汉。", "青盘翠跃，掩映平林寒涧。", "流水急、数片桃花逝，自有留春仙馆。", "秦渔问，前朝换。", "卢郎待，今生满。", "谁伴。", "元翁笑语，相从未晚。", "更安得、世味堪玩。", "道未立、身尤是幻。", "浮生一梭过，梦回人散。", "卧松庵、当会灵源，现万象、无中须看。", "乾坤鼎，阴阳炭。", "琼枝秀，金圆烂。", "何患。", "朝元事往，孤云难管。"]}