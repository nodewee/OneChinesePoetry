{"author": "崔敦礼", "period": null, "type": "词", "title": "念奴娇", "paragraphs": ["吴松江畔，对烟波浩渺，相忘鸥鸟。", "日日篮舆湖上路，十里珠帘惊笑。", "高下楼台，浅深溪坞，著此香山老。", "辋川图上，好风吹梦曾到。", "不用金谷繁华，碧城修竹，自比封君号。", "万壑千岩天付与，一洗寒酸郊岛。", "霖雨方思，烟尘未扫，合挽三江倒。", "功成名遂，却来依旧华表。"]}