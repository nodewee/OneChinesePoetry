{"author": "吴泳", "period": null, "type": "词", "title": "水龙吟", "paragraphs": ["修篁翠葆人家，分明水槛光中住。", "就中得要，危亭瞰渌，小桥当路。", "一榻桃笙，半窗竹简，清凉如许。", "纵武陵佳丽，若耶深窈，那得似、双溪趣。", "一夜檐花落枕，想鱼天、涨痕新露。", "多君唤我，扫花作晚，解衣逃暑。", "脍切银丝，酒招玉友，曲歌金缕。", "愿张郎，长与莲花相似，朝朝暮暮。"]}