{"author": "贺铸", "period": null, "type": "词", "title": "望湘人", "paragraphs": ["厌莺声到枕，花气动帘，醉魂愁梦相半。", "被惜馀薰，带惊剩眼。", "几许伤春春晚。", "泪竹痕鲜，佩兰香老，湘天浓暖。", "记小江、风月佳时，屡约非烟游伴。", "须信鸾弦易断。", "奈云和再鼓，曲终人远。", "认罗袜无踪，旧处弄波清浅。", "青翰棹舣，白苹洲畔。", "尽木临皋飞观。", "不解寄、一字相思，幸有归来双燕。"]}