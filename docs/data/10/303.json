{"author": "谢懋", "period": null, "type": "词", "title": "念奴娇", "paragraphs": ["霁天湛碧。", "正新凉风露，冰壶清彻。", "河汉无声光练练，涌处银蟾孤绝。", "岩桂香飘，井梧影转，冷浸官袍洁。", "西厢往事，一帘清梦凄切。", "肠断楚峡云归，尊前无绪，知有愁如发。", "此夕常娥应也恨，冷落琼楼金阕。", "禁漏迢迢，边鸿杳杳，幽意凭谁决。", "阑干星斗，落梅三弄初阕。"]}