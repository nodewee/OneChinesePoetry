{"author": "黄裳", "period": null, "type": "词", "title": "宴琼林", "paragraphs": ["已览遍韶容，最後有花王，芳信来报。", "魏妃天与色，拥姚黄、去赏十洲仙岛。", "东君到此，缘费尽、天机亦老。", "为娇多、只恐能言笑。", "惹风流烦恼。", "莫道两都迥出，倩多才、吟看谁好。", "为我惨有如花面，说良辰欲过。", "须勤向、雕栏秉烛，更休管、夕阳芳草。", "算来年、花共人何处，金尊为花倒。"]}