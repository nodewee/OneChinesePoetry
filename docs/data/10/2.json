{"author": "刘埙", "period": null, "type": "词", "title": "贺新郎", "paragraphs": ["莫笑刘郎老。", "老刘郎平生，不是山林怀抱。", "梦里风云翻海岳，觉後狂歌坠帽。", "叹几度、荒鸡误晓。", "天际晴云开五色，纵今年、意气犹年少。", "机事远，有时到。", "凯歌檄笔凭谁道。", "对村中、一溪流水，半林斜照。", "赖有可人堪话旧，时共掀髯绝倒。", "也来问、衮衣茸帽。", "聊且问天占百岁，看乾坤、此事如何了。", "肠断处，春城早。"]}