{"author": "方千里", "period": null, "type": "词", "title": "倒犯", "paragraphs": ["尽日、任梧桐自飞，翠阶慵扫。", "闲云散缟。", "秋容莹、暮天清窈。", "斜阳到地，楼阁参差帘栊悄。", "嫩袖舞凉飔，拂拂生林表。", "荡尘襟，写名醥。", "携手故国，胜事寻踪，松篁幽径窎。", "曲沼瞰静绿，荫檐影、龟鱼小。", "信倦迹、归来好。", "倩叮咛、长安游子道。", "任鬓发霜侵，莫待菱花照。", "醉乡深处老。"]}