{"author": "赵鼎", "period": null, "type": "词", "title": "花心动", "paragraphs": ["江月初升，听悲风、萧瑟满山零叶。", "夜久酒阑，火冷灯青，奈此愁怀千结。", "绿琴三叹朱弦绝，与谁唱、阳春白雪。", "但遐想、穷年坐对，断编遗册。", "西北搀枪未灭。", "千万乡关，梦遥吴越。", "慨念少年，横槊风流，醉瞻海涵天阔。", "老来身世疏篷底，忍憔悴、看人颜色。", "更何似、归与枕流漱石。"]}