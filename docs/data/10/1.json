{"author": "刘埙", "period": null, "type": "词", "title": "贺新郎", "paragraphs": ["办著春游费。", "奈狂风吹寒，禁定满城花事。", "天暝云深时度雨。", "院落秦筝未试。", "倩谁趱、杏娇桃媚。", "韶色三停今过一，只淡黄杨柳装愁思。", "芳径滑，绣窗闭。", "玉炉闷炷香温被。", "忆去年、匆匆胜赏，梦沈烟水。", "遥望秋千新彩索，难把旧痕重系。", "待暖入、香红十里。", "别拥双鸾迎素月，教明年、不恨今憔悴。", "莺共燕，汝知未。"]}