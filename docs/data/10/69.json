{"author": "米友仁", "period": null, "type": "词", "title": "白雪", "paragraphs": ["洞天昼永，正中和时候，凉飙初起。", "羽扇纶巾，云流处，水绕山重云委。", "好雨新晴，绮霞明丽，全是丹青戏。", "豪攘横卷，楚天应解深秘。", "留滞。", "字学书林，折腰缘为米，无机涉世。", "投组归来欣自肆，目仰云霄醒醉。", "论少卑之，家声接武，月旦评吾子。", "凭高临望，桂轮徒共千里。"]}