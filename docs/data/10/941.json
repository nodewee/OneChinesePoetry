{"author": "胡世将", "period": null, "type": "词", "title": "酹江月・念奴娇", "paragraphs": ["神州沈陆，问谁是、一范一韩人物。", "北望长安应不见，抛却关西半壁。", "塞马晨嘶，胡笳夕引，赢得头如雪。", "三秦往事，只数汉家三杰。", "试看百二山河，奈君门万里，六师不发。", "阃外何人回首处，铁骑千群都灭。", "拜将台敧，怀贤阁杳，空指冲冠发。", "阑干拍遍，独对中天明月。"]}