{"author": "范成大", "period": null, "type": "词", "title": "木兰花慢", "paragraphs": ["古人吾不见，君莫是、郑当时。", "更筑就山房，躬耕谷口，名动京师。", "诸公任他衮衮，与杜陵野老共襟期。", "有客至门先喜，得钱沽酒何疑。", "昔年连辔柳边归。", "陈迹恍难追。", "况种桃道士，看花才子，回首皆非。", "相逢故人问讯，道刘郎去久无诗。", "把作一场春梦，觉来莫要寻思。"]}