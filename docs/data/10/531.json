{"author": "方千里", "period": null, "type": "词", "title": "宴清都", "paragraphs": ["暮色闻津鼓。", "烟波碧、数行征雁时度。", "轻榔聚网，长歌和楫，水村渔户。", "行人又落天涯，但怅望、高阳伴侣。", "记旧日、酒卸宫袍，马酬少妾词赋。", "如今鬓影萧然，相逢似雪，徒话愁苦。", "芳尘暗陌。", "残花遍野，岁华空去。", "垂阳翠拂门径，尚梦想、当时住处。", "纵早归、绿渐成阴，青娥在否。"]}