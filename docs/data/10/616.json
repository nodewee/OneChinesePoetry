{"author": "黄裳", "period": null, "type": "词", "title": "喜迁莺", "paragraphs": ["雕栏闲倚，瑞雪霁、浣出人间金碧。", "下想名园，芳心多少，欲占九州颜色。", "洞开路入丹汉，自是神仙真宅。", "寒吟外，看歌云舞雪，光阴难得。", "谁共怀古意，东海一老，居易头垂白。", "自此英雄，功名相继，空有寂寥遗迹。", "圣贤电拂休笑，离合许多宾客。", "使君乐与人同，且对云门斜日。"]}