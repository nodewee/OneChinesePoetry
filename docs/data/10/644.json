{"author": "黄裳", "period": null, "type": "词", "title": "青门引・青门饮", "paragraphs": ["鸿落寒滨，燕辞幽馆，西成万室，颦眉人少。", "自古云，洞门何处，南望数峰秋晓。", "千骑旌麾远，去寻真、忙中心了。", "佩声盘入，烟霞绝顶，谁闻欢笑。", "当候青童相报。", "因待访仙人，长生微妙。", "置俎争来，四乡宴社，且看翠围红绕。", "似可扪青汉，到北扉、两城斜照。", "醉翁回首，丹台梦觉，钧天声杳。"]}