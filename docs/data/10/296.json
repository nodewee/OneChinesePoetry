{"author": "谢懋", "period": null, "type": "词", "title": "石州引・石州慢", "paragraphs": ["日脚斜明，秋色半阴，人意凄楚。", "飞雪特地凝愁，做弄晚来微雨。", "谁家别院，舞困几叶霜红，西风送客闻砧杵。", "鞭马出都门，正潮平洲渚。", "无语。", "匆匆短棹，满载离愁，片帆高举。", "京洛红尘，因念几年羁旅。", "浅颦轻笑，旧时风月逢迎，别来谁画双眉妩。", "回首一销凝，望归鸿容与。"]}