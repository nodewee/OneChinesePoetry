{"author": "赵鼎", "period": null, "type": "词", "title": "双翠羽", "paragraphs": ["小园曲径，度疏林深处，幽兰微馥。", "竹坞无人双翠羽，飞触珊珊寒玉。", "更欲题诗，晚来孤兴，却恐伤幽独。", "不如花下，一尊芳酒相属。", "慨念故国风流，杨花春梦短，黄粱初熟。", "卷白千觞须劝我，洗此胸中荣辱。", "醉揖南山，一声清啸，休把离骚读。", "迟留归去，月明犹挂乔木。"]}