{"author": "阎苍舒", "period": null, "type": "词", "title": "水龙吟", "paragraphs": ["少年闻说京华，上元景色烘晴昼。", "朱轮画毂，雕鞍玉勒，九衢争骤。", "春满鳌山，夜沈陆海，一天星斗。", "正红球过了，鸣鞘声断，迥鸾驭、钧天奏。", "谁料此生亲到，十五年、都城如旧。", "而今但有，伤心烟雾，萦愁杨柳。", "宝宫前，绛霄楼下，不堪回首。", "愿皇图早复，端门灯火，照人还又。"]}