{"author": "赵鼎", "period": null, "type": "词", "title": "望海潮", "paragraphs": ["双峰遥促，回波奔注，茫茫溅雨飞沙。", "霜凛剑戈，风生阵马，如闻万鼓齐挝。", "儿戏笑夫差。", "漫水犀强弩，一战鱼虾。", "依旧群龙，怒卷银汉下天涯。", "雷驱电炽雄夸。", "似云垂鹏背，雪喷鲸牙。", "须臾变灭，天容水色，琼田万顷无瑕。", "俗眼但惊嗟。", "试望中彷佛，三岛烟霞。", "旧隐依然，几时归去泛灵槎。"]}