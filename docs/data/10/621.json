{"author": "黄裳", "period": null, "type": "词", "title": "喜迁莺", "paragraphs": ["梅霖初歇。", "乍绛蕊海榴，争开时节。", "角黍包金，香蒲切玉，是处玳筵罗列。", "斗巧尽输少年，玉腕彩丝双结。", "舣彩舫，看龙舟两两，波心齐发。", "奇绝。", "难画处，激起浪花，飞作湖间雪。", "画鼓喧雷，红旗闪电，夺罢锦标方彻。", "望中水天日暮，犹见朱帘高揭。", "归棹晚，载菏花十里，一钩新月。"]}