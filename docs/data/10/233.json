{"author": "程大昌", "period": null, "type": "词", "title": "万年欢", "paragraphs": ["岁岁梅花，向寿尊画阁，长报春起。", "恰似今朝，分外香肥萼韡。", "杂佩珊珊就列，映蓝袂、宝薰擎跽。", "道这回、屋舍团栾，四时风月桃李。", "回头处、无限思。", "看秋前药裹，而今鼎匕。", "须把康强，收作玳筵欢喜。", "况是鬓云全绿，顶珈笄、笑陪星履。", "新年动、定拥新祺，有孙来捧醪醴。"]}