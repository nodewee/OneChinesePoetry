{"author": "方千里", "period": null, "type": "词", "title": "大", "paragraphs": ["正夕阳闲，秋光淡，鸳瓦参差华屋。", "高低帘幕迥，但风摇环佩，细声频触。", "瘦怯单衣，凉生两袖，零乱庭梧窗竹。", "相思谁能会，是归程客梦，路谙心熟。", "况时节黄昏，闲门人静，凭栏身独。", "欢情何太速。", "岁华似、飞马驰轻毂。", "谩自叹、河阳青鬓，苒苒如霜，把菱花、怅然凝目。", "老去疏狂减，思堕策、小坊幽曲。", "趁游乐、繁华国。", "回首无绪，清泪纷於红菽。", "话愁更堪剪烛。"]}