{"author": "仲殊", "period": null, "type": "词", "title": "念奴娇", "paragraphs": ["水枫叶下，乍湖光清浅。", "凉生商素。", "西帝宸游罗翠盖，拥出三千宫女。", "绛采娇春，铅华掩昼，占断鸳鸯浦。", "歌声摇曳，浣沙人在何处。", "别岸孤袅一枝，广寒宫殿，冷落栖愁苦。", "雪艳冰肌羞淡泊，偷把胭脂匀注。", "媚脸笼霞，芳心泣露，不肯为云雨。", "金波影里，为谁长恁凝伫。"]}