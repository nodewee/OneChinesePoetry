{"author": "陆淞", "period": null, "type": "词", "title": "瑞鹤仙", "paragraphs": ["脸霞红印枕。", "睡觉来、冠儿还是不整。", "屏间麝煤冷。", "但眉峰压翠，泪珠弹粉。", "堂深昼永。", "燕交飞、风帘露井。", "恨无人，与说相思，近日带围宽尽。", "重省。", "残灯朱幌，淡月纱窗，那时风景。", "阳台路迥。", "云雨梦，便无准。", "待归来，先指花梢教看，却把心期细问。", "问因循、过了青春，怎生意稳。"]}