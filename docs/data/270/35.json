{"author": "張栻", "period": "宋", "type": "诗", "title": "送張深道二首  其二", "paragraphs": ["人言底柱險，袖手不敢邇。", "孰知人心危，毫釐千萬里。", "有來事物繁，酬酢無披靡。", "雖云應不難，要且辨真僞。", "良知本易直，天機驗所起。", "涵濡自日新，日新乃無蔽。", "聖學非空言，要領故在此。", "吾子端發源，所進渺涯涘。", "我雖念不敏，詎敢忘所止。", "後會儻有時，深功同舉似。"]}