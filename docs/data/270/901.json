{"author": "滕岑", "period": "宋", "type": "诗", "title": "擬名都篇", "paragraphs": ["名都一何綺，宇內第一州。", "富貴習奢靡，𣊓御乃其尤。", "沈沈彼大屋，繚垣峻而脩。", "主人正恩幸，執事近冕旒。", "金多不可計，勢張渠得儔。", "藻幄群艷女，雕輿盛華騶。", "器用尚方亞，服食中禁侔。", "園池亦何似，三島與十洲。", "稱者不勝談，觀者徒眩眸。", "迅雷忽下擊，飛電仍窮搜。", "方恃金玉堅，遽爲烟霧收。", "天道不可欺，崇替定難籌。", "陳迹變陵谷，誰復爲悲憂。"]}