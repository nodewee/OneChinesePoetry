{"author": "王信", "period": "宋", "type": "诗", "title": "題椿桂堂", "paragraphs": ["鄉與子直游膠庠，是時子明居侍旁。", "友于學問相激昂，聲華日馳翰墨場。", "仲氏一第如探囊，伯氏隨即淩雲翔。", "已快雁塔書雁行，君家餘慶未易量。", "二龍三鳳同呈祥，一門競爽如圭璋。", "前後繼踵名相望，夥爲十佛經中光。", "聯翩不羨金華堂，會稽何獨誇諸黄。", "世言燕山竇十郎，一枝椿老五桂芳。", "君今取此名其堂，薦紳榮之富篇章。", "幾與竇氏爭頡頏，吾家亦頗推吾鄉。", "自從仲父闓天荒，五登科第于太常。", "枝分派別各一房，敢與君家相比方。", "夫人更喜壽且康，歲時羅列稱壽觴。", "綵衣青紫交焜煌，人生至樂見未嘗。", "源深允矣流必長，孫枝更接秋風香。"]}