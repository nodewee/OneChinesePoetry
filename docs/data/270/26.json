{"author": "張栻", "period": "宋", "type": "诗", "title": "用前韻送彪德美", "paragraphs": ["嘗嗜貴知味，短綆難汲深。", "讀書不能發，但自成書淫。", "况復翻異說，潢流渺難禁。", "豈知言意外，妙此惟微心。", "初無古今異，歲月謾駸駸。", "五峯講學地，歎息風雨侵。", "前時約同途，舊遊愴追尋。", "鳴鳳不可見，修竹餘清陰。", "斯文天未喪，千載發韶音。", "春風滿天宇，魚鳥自飛沉。", "河流貫霄極，芥舟膠寸涔。", "神交獨吾子，妙處但微吟。", "文會匪易得，未應歸故林。", "君無泉石癖，膏肓詎須箴。"]}