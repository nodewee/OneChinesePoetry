{"author": "張栻", "period": "宋", "type": "诗", "title": "送甘甥可大從定叟弟之桂林", "paragraphs": ["季也有行役，我思獨悠悠。", "親朋非不多，子能從之遊。", "挂席上湘水，青山挾行舟。", "籃輿問嶺路，政爾荔子秋。", "人言桂林好，頗復類中州。", "近郊多勝概，雉堞冠層樓。", "待渠幕府暇，時與同冥搜。", "吾子有令姿，胸中富九流。", "處世多齟齬，但當付滄洲。", "超然擴遐思，詎可耳目謀。", "願爲百鍊剛，莫作繞指桑。", "昔人不吾欺，子盍試反求。", "預想他年歸，此地復綢繆。", "刮目看二子，一笑紓百憂。"]}