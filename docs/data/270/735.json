{"author": "舒邦佐", "period": "宋", "type": "诗", "title": "雨後即事", "paragraphs": ["昨日雨不歇，薄晚雲未收。", "更闌望天宇，雲浄月如鈎。", "曉開讀書窗，日光潑雙眸。", "蔬飯羹一盂，起傍吾廬游。", "一洗塵土昏，水竹清更幽。", "問花無恙否，低面含嬌羞。", "驗筍長幾何，突角凌羊牛。", "前日移新荷，常恐水蓋頭。", "池邊報平安，小葉三四浮。", "竹林叫鈎輈，柳陰鳴栗留。", "趁晴欲雙飛，更著喚婦鳩。", "物適吾亦適，投筇思悠悠。", "却歸堂上坐，蒼頭獻茶甌。", "兒聲清且美，讀書如瀉油。", "靜裏無聲樂，閒中不繫舟。", "不知腰金公，曾識此樂不。", "我生微官縛，有如冠沐猴。", "長恐舍此去，永愧池上鷗。"]}