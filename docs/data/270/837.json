{"author": "滕岑", "period": "宋", "type": "诗", "title": "上鄭廣文", "paragraphs": ["瓦注非真巧，昌歜非衆嗜。", "我詩本不工，好之弗肯置。", "胡能致溫飽，頗復作災祟。", "無鹽不自知，刻畫要妍媚。", "先生六藝學，已得聖賢秘。", "三絕笑鄭虔，詩律乃遊戲。", "伊予亦何幸，茲獲巾屨侍。", "豈惟怯大巫，正自慚小技。", "却嗟賈長江，哦詩尹不避。", "文公倘見容，願教推敲字。"]}