{"author": "張栻", "period": "宋", "type": "诗", "title": "公安竹林祠迎神送神樂章", "paragraphs": ["神之來兮何許，風蕭蕭兮吹雨。", "悄屏氣兮若思，嚴霓旌兮來下。", "昔公車之自南，民望車以欷歔。", "今乘駒兮入廟，亦孔悲兮若初。", "秋月兮皎皎，嚴霜兮凜凜。", "澤終古兮何窮，噫，微管吾其左袵。", "酌荆江以爲醴兮，擷衆芳以爲羞。", "歌嗚嗚兮鼓坎坎，惠我民，爲此留。", "神之去，何所游。", "風颯颯，挾歸輈。", "倏昭明兮上征，撫一氣兮橫九州。", "有新兮斯宇，竹森森其在戶。", "嗟我民兮勿傷，公時來兮一顧。", "有新兮斯堂，竹猗猗其在旁。", "嗟我民兮勿替，公顧民兮不忘。"]}