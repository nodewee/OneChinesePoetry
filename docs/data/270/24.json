{"author": "張栻", "period": "宋", "type": "诗", "title": "李仁父寄茯苓酥賦長句謝之", "paragraphs": ["岷峩山中千歲松，枝虬幹直摩青空。", "雪霜剝落中不槁，膏液下與靈泉通。", "龜跧鳬伏自磊砢，金堅玉潔仍豐融。", "篝明夜取喜得雋，煮鼎朝聽如吟風。", "杵成坐上看飛雪，更和酪乳收全功。", "當知至味本無味，子若服之壽莫窮。", "巽巖脊梁硬如鐵，冠峩切雲佩明月。", "百好都隨春夢空，大藥獨傳鴻寶訣。", "中霄咀嚼不摇頭，玉池生肥嚥不徹。", "憐我百慮形蚤衰，裹贈扶持意何切。", "丹砂著根謾爾傳，脂澤釀黍計已拙。", "由來妙道初不煩，此法莫從兒輩說。", "徑思舉袂揖浮丘，下視塵世真一吷。", "朱顔留得亦何爲，追逐同堅歲寒節。"]}