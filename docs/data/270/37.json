{"author": "張栻", "period": "宋", "type": "诗", "title": "送范西叔教授西歸", "paragraphs": ["乃祖至和間，忠謀書鼎彝。", "但知陛下聖，豈知吾言危。", "元祐愛君語，讀者猶涕洟。", "典刑今不亡，盛德故在茲。", "歲晚子過我，秀若齋房芝。", "持身蹈規矩，出語無瑕疵。", "向來長安道，詎肯舍靈龜。", "萬里一泮宮，行囊幾新詩。", "湘山足幽勝，而水清漣漪。", "登臨豈不樂，邂逅枌榆思。", "我懶抱僻學，絕絃理朱絲。", "子獨慕千載，悠然契心期。", "豈不爲我留，感此節物移。", "臨岐撫陳編，爲子三噫嘻。", "高深諒何極，循求有端倪。", "願言勉事此，奕葉光前規。"]}