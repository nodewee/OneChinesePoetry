{"author": "張栻", "period": "宋", "type": "诗", "title": "送鮮于大任入成都幕", "paragraphs": ["虜馬昔飲江，扁舟憶同騖。", "翁方爲國謀，客以名義故。", "安危匪前料，得失渠異趣。", "淮壖渺風雪，王事有程度。", "息偃多在床，君車不停駐。", "初無作難色，所立詎愆素。", "嗟我吳門別，風木歲徂暮。", "相逢復湘城，往事忍回顧。", "獨餘後凋心，特立凜不懼。", "莫邪雖云利，寧作囊錐露。", "善藏要有待，小試隨所遇。", "終無缺折虞，豈但走狐兔。", "吾州得良牧，民力或可裕。", "本根頼封殖，彊索費調護。", "從容試長思，取急無窘步。", "作別忽草草，懷抱復誰付。", "他時下瞿唐，訪我林下屨。", "儻於功名餘，更講末後句。"]}