{"author": "樓鑰", "period": "宋", "type": "诗", "title": "晝寢正酣以二十韵詩來亟爲次韵", "paragraphs": ["老氏正求知我希，吾今老矣更何之。", "極知仕宦皆由命，縱有功名已過時。", "覽鏡形容寧復我，還鄉交友定從誰。", "慈親多幸方難老，家舅尤欣未覺衰。", "教誨至今仍似舊，襟期暗合自相知。", "新詩必使篇篇和，勝地還容處處隨。", "晝永劇談俱喜聽，夜深清坐更忘疲。", "素欽行己初無玷，願學持心不自欺。", "紫橐清班叨預列，黄金橫带忝同垂。", "六旬顧我猶加懶，八秩如公尚自持。", "但仰三尊知共慶，孰云十拗敢輕嗤。", "無情到此方爲達，省病從它不用治。", "世事只將同蝶夢，人生幾得見雞皮。", "觀書自適非求解，杖策徐行莫厭遲。", "儉素何妨貧勝富，優游真是樂忘饑。", "雖然調樂無千指，儘喜當歌有十眉。", "報謁要須親自到，赴筵直以散爲期。", "醉翁雅意非謀醉，棋社清歡豈爲棋。", "白髮只宜甘散誕，紅塵任彼自奔馳。", "安輿來往長陪侍，此意終身誓不移。"]}