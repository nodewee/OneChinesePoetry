{"author": "張栻", "period": "宋", "type": "诗", "title": "陪安國舍人勞農北郊分韻得闌字", "paragraphs": ["寒收花尚瘦，風靜江不湍。", "元戎肅千騎，歷覽無留難。", "好景要徐出，微雲故遮闌。", "惟春布嘉惠，公豈樂遊觀。", "龐眉八十老，扶杖來蹣跚。", "去年幸一稔，何以報長官。", "酌酒公自勞，得無有愁嘆。", "嗟哉三章約，所貴簡且寬。", "黄堂載清靜，自覺田里安。", "須公出妙語，茲遊記不刊。"]}