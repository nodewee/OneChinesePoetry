{"author": "張栻", "period": "宋", "type": "诗", "title": "送然姪西歸二首  其二", "paragraphs": ["自子來見我，倏焉十六秋。", "一聞沂上音，此意便綢繆。", "中間豈不別，會合同轉頭。", "今茲舍我去，萬里不復留。", "豈不能挽子，懼子爲親憂。", "六月送歸船，我思與悠悠。", "愛子剛毅資，不作繞指柔。", "願子進問學，琢磨須自修。", "居然知見廣，百病會有瘳。", "誰謂道云遠，行矣當深求。"]}