{"author": "滕岑", "period": "宋", "type": "诗", "title": "行路難", "paragraphs": ["行路難，東南地傾水瀰漫。", "三江五湖滄海寬，魚龍出沒肆神姦。", "萬斛不勞一蹴翻，江水有潮溪有灘。", "錢塘潮頭平越山，乘潮寄命呼吸間。", "上灘篙挽寸步慳，下灘小跌淪奔湍。", "我行河道差若安，亡奈衆堰爲阻艱。", "兩牛力盡費躋攀，咫尺猶如限重關。", "行路難，西南之險更莫言。", "一山至有百八盤，猿猱欲上愁復還。", "汝如憚行要登船，恐汝膽落濆淖旋。", "此去投北經中原，崑崙萬里傾濁瀾。", "一吞數舟歲常然，舟楫么麽吁難全。", "陸行崤函車不前，况復羊腸萬屈蟠。", "其餘禹歷諸山川，深入無底高㨖天。", "行路難，有如此，不如閉門且隠几。", "門前有地平如砥，無憂那憂勃堆起。"]}