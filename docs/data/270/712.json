{"author": "舒邦佐", "period": "宋", "type": "诗", "title": "著存亭", "paragraphs": ["事亡如存死如生，以誠則著著乃形。", "二字貌出孝子誠，曉然如見親在庭。", "有人念母愁思凝，終日如癡呼不醒。", "自云所見政如此，觸物有感皆分明。", "山形作我枕扇清，風葉舞我萊衫輕。", "江蘆千株白皎皎，尚想鶴髮垂星星。", "入戶宛然聞愾息，恍惚欲下來舉觥。", "始知至孝無間斷，聖人所以見牆羹。", "譬如忠信純熟者，立則參前坐倚衡。", "然而存著亦非真，能于吾母用吾情。", "所見皆從所念得，初非刻木外經營。", "雖然銘鏤在中扃，何待扁榜垂丹青。", "要令目擊助心想，不然安得名吾亭。"]}