{"author": "舒邦佐", "period": "宋", "type": "诗", "title": "送陳糾", "paragraphs": ["我昔場屋計，夜傍讀書螢。", "開卷啖公文，如味五侯鯖。", "今年觸熱來，著脚湘山青。", "暗中摸索著，紫髯照天庭。", "風前笑語香，陡豁病眼醒。", "一日駕征車，問訊短長亭。", "買酒酌別君，我歌君試聽。", "命薄成雌甲，字慙識一丁。", "文場與宦海，從公與乞靈。", "飄然舍我去，却作參商星。", "我歌雖不滿，民謠如轟霆。", "謂公三年留，陰德滿幽囹。", "束縛老奸手，兩造必細聆。", "民自以不冤，刑期于無刑。", "是宜薦鶚書，風吹上青冥。", "更鋪錦上花，姓名記御屏。", "不揮玉堂翰，必勒燕然銘。", "文章特一技，九鼎重朝廷。", "人生幾緉屐，早畫凌烟形。", "衡陽有來雁，一字訪風萍。"]}