{"author": "滕岑", "period": "宋", "type": "诗", "title": "中興碑", "paragraphs": ["字畫端重無傾欹，文辭簡古有刺譏。", "高堂一見爲却立，知是浯水中興碑。", "當時長安望浯水，相去不知幾千里。", "斯文自合上送官，如何鑱向千巖底。", "二公用意深復深，知我罪我俱無心。", "不向一時求賞音，億代寶之如璆琳。", "孽臣之事置莫說，尚喜蠶頭未訛缺。", "紛紛理亂墮空虛，千古斷崖懸日月。"]}