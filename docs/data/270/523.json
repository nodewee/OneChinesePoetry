{"author": "樓鑰", "period": "宋", "type": "诗", "title": "適齋示池水大篇效元白體相答", "paragraphs": ["適齋一片心，它人難與比。", "少時發此念，樂施到莫齒。", "婚姻成者衆，葬埋不知幾。", "義氣追古人，仁風動桑梓。", "利益及物物，方便形事事。", "先正有此言，源流固有自。", "外家有大池，清波照叢桂。", "來者不問誰，小大聽盈器。", "及其旱將涸，一雨復清泚。", "我舅爲欣然，作詩自言志。", "平生欲濟人，往往多割己。", "向來俸可分，掛冠踰一紀。", "心勤力不逮，不得盡如意。", "安得有貲財，如此池中水。", "來求則應之，吾心斯足矣。", "長篇筆餘力，亹亹遂滿紙。", "病足正僵卧，三誦爲之起。", "韵險不容次，愚言不能止。", "公曰汝答我，只用元白體。", "公心與天通，言合孟軻氏。", "菽粟如水火，此意豈不美。", "黄金土同價，但恐無此理。", "求水易足用，近止及鄰里。", "上不過飲食，下亦止濯洗。", "求財則無厭，來不問遠邇。", "應者力已竭，求者殊未已。", "有如一富翁，獨處百家市。", "始焉逐什一，貧富本相濟。", "餘波被四鄰，人情皆可喜。", "久之責望重，爭訟隨謗毀。", "不言理曲直，但謂富者鄙。", "堯舜有至仁，猶病在博施。", "所以漢劉德，其言有深旨。", "富者民之怨，百萬輒散棄。", "貧富各有分，取予尤不易。", "生長在舅側，義事熟於耳。", "頗亦知爲人，緩急力不計。", "舅言出於仁，甥言裁以義。", "二者若不同，同歸於一揆。", "愛苟無差等，兼愛幾墨子。", "豈惟道非中，安有力及此。", "仁民與愛物，要自親親始。"]}