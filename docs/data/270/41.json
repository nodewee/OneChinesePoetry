{"author": "張栻", "period": "宋", "type": "诗", "title": "安國晚酌葵軒分韻得成字", "paragraphs": ["桐花三月寒，風雨滿江城。", "使君晚被酒，千騎過友生。", "名談宿霧捲，逸氣孤雲橫。", "揮斥看墨妙，笑語皆詩成。", "人物有如此，爾輩頼主盟。", "更呼南鄰客，共此樽酒傾。", "愛我庭下竹，頭角方崢嶸。", "永懷冰雪姿，寧復世俗情。", "新篇一湔祓，凡木不足程。", "願言謹封殖，歲晚長敷榮。"]}