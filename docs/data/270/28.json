{"author": "張栻", "period": "宋", "type": "诗", "title": "采菊亭", "paragraphs": ["陶公千載人，高標跨餘子。", "豈無濟時念，歛蔭獨知止。", "歸來卧衡門，無慍復何喜。", "九日天氣佳，東籬擷芳蕊。", "舉頭見南山，佳處政在此。", "地偏心則遠，意得道豈否。", "張侯謝銀魚，築室娛燕几。", "小亭才尋丈，景物自新美。", "頗聞雙瞳清，亦復强步履。", "不妨數登臨，倚杖看雲起。", "高詠悠然篇，飛鴻送千里。"]}