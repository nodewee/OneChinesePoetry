{"author": "樓鑰", "period": "宋", "type": "诗", "title": "郭熙秋山平遠用東坡韵", "paragraphs": ["槐花忙過舉子閒，舊遊憶在夷門山。", "玉堂會見郭熙畫，拂拭縑素塵埃間。", "楚天極目江天遠，楓林渡頭秋思晚。", "煙中一葉認扁舟，雨外數峰橫翠巘。", "誰安客宦踰三霜，雲夢澤連襄漢陽。", "平生獨不見寫本，慣飲山綠餐湖光。", "老來思歸真日月，夢想林泉對華髮。", "丹青安得此一流，畫我橫筇水中石。"]}