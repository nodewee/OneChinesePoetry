{"author": "滕岑", "period": "宋", "type": "诗", "title": "辛丑大水", "paragraphs": ["天公哀此生人苦，潸然出涕灑下土。", "五晝五夜涕不已，平陸成河山作渚。", "是方爲邑本霔下，今者之變頃未覩。", "何止人家水半扉，或壓或溺遍處所。", "舉家老稚幾爲魚，夜乘一葉投山塢。", "雖知此邦禍可免，頗念吾廬欹莫拄。", "朝登山巔聊放目，流尸蔽江可勝數。", "何處奔洪之所擠，一旦至斯辜非汝。", "天公用是涕愈流，陽侯正自喜且舞。", "我願天公且收涕，憂之反傷亦奚補。", "但令老眼開日月，蒼生自然得安堵。"]}