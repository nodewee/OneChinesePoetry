{"author": "滕岑", "period": "宋", "type": "诗", "title": "官捕虎行", "paragraphs": ["世無壯士力扼虎，群虎食人人莫禦。", "上官付之無奈何，懸賞謾令招獵戶。", "獵戶徒能逐麕麂，初非法中虎匠比。", "心膽既怯賞又輕，誰肯向前判一死。", "官遣弓兵相助佐，獵戶見之氣先挫。", "心憂得賞爲所分，眼見有虎容渠過。", "弓兵散在村落中，村民鷄犬爲一空。", "四足之虎未可捕，兩足之人與虎同。", "真虎爲患時一出，人虎爲患朝連久。", "東鄉聞虎在西隣，人虎又向西鄉集。", "野外晡時即掩關，椎蘇不復更登山。", "人虎難避愈真虎，縱爲虎食不聞官。"]}