{"author": "舒邦佐", "period": "宋", "type": "诗", "title": "題同年郭丞遯齋", "paragraphs": ["清江子郭子，作齋以遯名。", "傍人或不解，謂將拋塵纓。", "著語競挽住，軒翥九萬程。", "吾聞遯之象，山止而天行。", "止如子綦木，行如亞夫兵。", "養靜以須動，淵嘿藏雷聲。", "乃識箇中趣，非專隠遯情。", "雖然遯六爻，四陽理分明。", "雖有艮在內，二陰要研精。", "尾厲苟不審，嘉肥何由亨。", "艮齋謝夫子，江南老先生。", "君齋雖名遯，三爻自艮萌。", "南豐一瓣香，好請子細評。", "再拜若有得，爲語年弟兄。"]}