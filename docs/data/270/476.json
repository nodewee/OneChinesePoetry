{"author": "樓鑰", "period": "宋", "type": "诗", "title": "西山僅老失牛求一言於邑宰數語代書", "paragraphs": ["一介扣門，尺書在手。", "不是長鬚饋鯉，乃知中夜忘牛。", "拽杷牽犁，能耕百畝。", "披毛戴角，方得五春。", "是何西山之餓夫，輒挽桃林之處士。", "拽轉鼻孔，不解一鳴。", "剖破藩籬，已行十里。", "莫走溈山舊話，重修雪竇新圖。", "解若庖丁，恐遭游刃。", "鄔如謝大，且自煖心。", "見角便知，必有伶俐衲子。", "幪頭徑取，更煩明正官司。"]}