{"author": "張栻", "period": "宋", "type": "诗", "title": "次韻元晦擇之雪中見懷", "paragraphs": ["流水浩無息，游雲去不休。", "我思在何許，起步三徑幽。", "男子四方志，胡爲守一丘。", "盍簪未可期，此意空綢繆。", "平生子朱子，砥柱屹橫流。", "探古獨遐觀，萬象供雙眸。", "結友得林子，苦心事窮搜。", "看渠清介姿，便可披羊裘。", "昔者千里駕，共我風雪遊。", "永言清絕景，祇以好語酬。", "居然隔年別，却喜翰墨留。", "詩來尚記憶，知子不我尤。", "講習今難忘，離索古所憂。", "但當勉耘耔，歲晚儻可收。"]}