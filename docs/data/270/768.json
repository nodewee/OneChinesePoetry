{"author": "舒邦佐", "period": "宋", "type": "诗", "title": "送孫憲就任除祕監赴召", "paragraphs": ["閶闔排雲叫玉旒，延齡不相白麻收。", "圜橋留住不肯住，古來只說陽道州。", "千載風流正相似，難處郊禋能有幾。", "不顧諸郎尚白丁，扁舟夜發浮湘水。", "富貴酖人如蜜甜，小兒嗜蜜幾曾嫌。", "全家先遯無人覺，惟有誠齋句裏拈。", "回鴈峰前再秋色，哀矜折獄多陰德。", "彈壓湖山處處春，楚波不動平如席。", "不論朱墨細如麻，夜判千張燭有花。", "老吏相看驚吐舌，如箭中的無少差。", "世上紛紛幾桃李，過却韶華盡紛委。", "老松閲世傲風霜，萬牛挽入明光裏。", "蓬萊弱水多逆船，人生一到已稱仙。", "重來况是文章伯，豈但舊物王青氈。", "一佛出世從此度，紫薇花下皆平步。", "更看健筆繳詞頭，恰似當時在言路。", "六一老僊贊萬微，益公首轉造化機。", "廬陵自有三台種，他日聲名翦樣齊。", "三十年前韓一識，三十年後供吏役。", "朝天好施一丸丹，教我春風生羽翼。"]}