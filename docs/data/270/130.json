{"author": "樓鑰", "period": "宋", "type": "诗", "title": "史文惠王挽詞", "paragraphs": ["八行源流遠，三師慶系遥。", "樞庭先附鳳，相國薦簪貂。", "感會逢千載，榮華冠四朝。", "甘盤稱舊學，綺季簉儲寮。", "曆數終歸舜，羹牆欲見堯。", "聖圖滋廣大，孝治極光昭。", "善類茅連茹，英才楚刈翹。", "經綸任鈞軸，詢訪及芻蕘。", "未急宣攘狄，先求禹格苗。", "訏謨裨廟筭，長策御天驕。", "衮闕心勤補，羹和手自調。", "臨機杜如晦，處事李文饒。", "越俗懷恩紀，閩人服教條。", "羣公推治行，所至起民謠。", "晚歲車垂薛，皇慈第賜蕭。", "精鏐盃引壽，寶玉带橫腰。", "潭府輝宸翰，頻年走使軺。", "中書輸尚父，封戶溢票姚。", "教子躬師道，傳家作世標。", "紳緌成繼踵，鉛槧到垂髫。", "持論書還著，談經燭屢燒。", "官雖居鼎鼐，樂不改簞瓢。", "門外車長滿，樽前客載招。", "人間等游戲，物表自消摇。", "幾見承三接，重來侍九韶。", "桑榆方借暖，蒲柳歎先凋。", "洮頮俄憑几，衣冠忽葬橋。", "信能依日月，端合配宗祧。", "賤子慙愚懵，平時荷。"]}