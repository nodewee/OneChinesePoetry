{"author": "張栻", "period": "宋", "type": "诗", "title": "遊靈岩", "paragraphs": ["我登姑蘇臺，笑指前溪水。", "水從具區來，古色映清泚。", "明朝泛舟去，兩岸雜蘋芷。", "縈紆知幾曲，舉目皆可喜。", "稻熟千頃黄，秋入四山紫。", "疎鐘度橫塘，青帘穿野市。", "忽驚秀氣逼，突兀平地起。", "飛閣出林顛，穹石滿山趾。", "褰裳上深徑，鳴蟬聲聒耳。", "木罅露遐觀，欲進足屢止。", "梵宮開何年，金碧煥相倚。", "上方納湖光，千里凈如砥。", "中峯何亭亭，正爾當燕几。", "沙闊鷗鷺微，水落魚龍徙。", "雲遶闔閭邦，草迷于越壘。", "琴臺俯香徑，不念前王侈。", "茲山自古今，詎此能爲疻。", "老松獨堅卧，根株互盤峙。", "頹然閲滄波，愛此青未已。", "我來三日留，幽事付行李。", "領畧寧有窮，登臨聊可紀。"]}