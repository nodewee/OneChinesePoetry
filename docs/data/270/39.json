{"author": "張栻", "period": "宋", "type": "诗", "title": "送邵懷英赴召", "paragraphs": ["自君之西來，吾徒獲三益。", "匪惟欣晤言，望見意已適。", "俯仰歲再更，交情共金石。", "翩然別我去，寧復得此客。", "諸公有推轂，詔下亟傳驛。", "嘉言久填胸，往覲天咫尺。", "豈其湘水邊，而可滯六翮。", "雖深惜別思，敢後天下責。", "嗟哉善利途，鷄鳴分舜蹠。", "浮雲起毫釐，乃有泰山隔。", "持身與謀國，茲義貫於一。", "君侯天資高，遇事無逼迫。", "所立凜不回，舉手謝物役。", "保此方寸印，勿受一塵隙。", "廓然麗昭回，萬象歸指畫。", "富貴豈君心，事業追往昔。", "贈言不能工，庶以永無斁。"]}