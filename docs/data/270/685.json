{"author": "林用中", "period": "宋", "type": "诗", "title": "同遊嶽麓道遇大雪馬上次敬夫韵", "paragraphs": ["遥瞻衡嶽頂，雲盡碧參差。", "人從南方至，雪墜西崖垂。", "談玄問老子，鳴佩邀神妃。", "飛花舞瓊瑶，青壁比珠璣。", "平生山水興，行止只自知。", "飄颻凌浩蕩，猶恐太白低。", "松持歲寒操，梅放冰雪姿。", "迢遞崑崙顛，俯仰動遐思。", "茲峰名天下，突兀真絕奇。", "行行將易晚，去去尚追隨。", "我愛君飲酒，君愛我賦詩。", "相看各惆悵，勉旃在明時。"]}