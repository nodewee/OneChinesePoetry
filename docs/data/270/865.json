{"author": "滕岑", "period": "宋", "type": "诗", "title": "記前身", "paragraphs": ["廣智紹興初，有僧清首坐。", "頗亦有禪學，非但嚴經課。", "吾祖知其人，尊之如達磨。", "延歸羞香飯，間亦閑相過。", "祖時年已老，無孫繼耕播。", "耿耿常在念，不敢與人言。", "此僧偶聞之，使之禱佛前。", "且云韶國師，道場在玉泉。", "凡人求男女，如觀音應緣。", "祖遂相約往，此僧遽欣然。", "是夕僧坐逝，有偈人共傳。", "祖即焚香拜，前諾師豈負。", "靈魄决不昧，請與師同去。", "祖如師在日，拱手侍行步。", "既至即影響，幡脚轉不住。", "已而得吉卜，有孫生歲暮。", "人云所生孫，即是師前身。", "往來無處驗，虛實何足論。", "識者聞之笑，愚者以爲真。", "可憐滕氏子，一生命窮薄。", "晚逃儒事佛，兩皆無所覺。", "若果是此僧，無乃行路錯。", "聊復成此詩，一任人貶駮。"]}