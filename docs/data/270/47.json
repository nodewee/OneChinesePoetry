{"author": "張栻", "period": "宋", "type": "诗", "title": "詩送元晦尊兄", "paragraphs": ["君侯起南服，豪氣蓋九州。", "頃登文石陛，忠言動宸旒。", "坐令聲利場，縮頸仍包羞。", "却來卧衡門，無愧自日休。", "盡收湖海氣，仰希洙泗游。", "不遠關山阻，爲我再月留。", "遺經得紬繹，心事兩綢繆。", "超然會太極，眼底無全牛。", "惟茲斷金友，出處寧殊謀。", "南山對床語，匪爲林壑幽。", "白雲政在望，歸袂風颼飀。", "朝來出別語，已抱離索憂。", "妙質貴强矯，精微更窮搜。", "毫釐有弗察，體用豈周流。", "驅車萬里道，中途可停輈。", "勉哉共無斁，邈矣追前修。"]}