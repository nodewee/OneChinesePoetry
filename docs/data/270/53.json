{"author": "張栻", "period": "宋", "type": "诗", "title": "過胡文定公碧泉書堂", "paragraphs": ["入門認溪碧，循流識深源。", "念我昔此來，及今七寒暄。", "人事幾更變，寒花故猶存。", "堂堂武夷翁，道義世所尊。", "永袖霖雨手，琴書賁丘園。", "當時經行地，尚想語笑溫。", "愛此亭下水，固若玻璃盆。", "晴看浪花湧，靜見潜鱗翻。", "朝昏遞日月，俯仰鑑乾坤。", "因之發深感，倚檻更忘言。"]}