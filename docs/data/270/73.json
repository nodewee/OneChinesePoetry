{"author": "張栻", "period": "宋", "type": "诗", "title": "遊池州齊山", "paragraphs": ["舊聞齊山勝，抱病來登臨。", "蒼然俯平湖，秀出幾百尋。", "穹石天與巧，修篁近成林。", "高攀極巉巖，俯探窮窈深。", "愛此堅貞姿，摩挲會予心。", "憶行西湖岸，亦復多嶔崟。", "頗恨人力勝，刻畫時見侵。", "誰知醜石面，乃亦變孔壬。", "何如榛莽間，屹立長森森。", "天然抱幽獨，妙質逢賞音。", "支筇到絕頂，孤亭指遥岑。", "樊川有留詠，兀坐一長吟。"]}