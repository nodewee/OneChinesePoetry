{"author": "張栻", "period": "宋", "type": "诗", "title": "路出祝融背仰見上封寺遂登絕頂", "paragraphs": ["我尋西園路，徑上上封寺。", "竹輿不留行，及此秋容霽。", "磴危霜葉滑，林空山果墜。", "崇蘭供清芬，深壑遞幽吹。", "不知山益高，但覺冷侵袂。", "路回屹陰崖，突兀聳蒼翠。", "故應祝融尊，羣峰拱而侍。", "金碧雖在眼，勇往詎容憩。", "絕頂極遐觀，脚力聊一試。", "昔遊冰雪中，未盡登臨意。", "茲來天宇肅，舉目凈纖翳。", "遠邇無遁形，高低同一視。", "永惟元化功，清濁分萬類。", "運行有機緘，浩蕩見根柢。", "此理復何窮，臨風但三喟。"]}