{"author": "楊冠卿", "period": "宋", "type": "诗", "title": "商婦吟", "paragraphs": ["妾本良家子，嫁作商人婦。", "蕩子去不歸，幽閨長獨守。", "平生松栢心，歲晚柯葉茂。", "飄絮亂因風，肯若道傍柳。", "朝來尋姪娣，典衣換春酒。", "郵籤訪水程，去問夫健否。", "白面誰家郎，下馬清谿口。", "却立不肯前，邀妾相先後。", "寧知天壤間，貴賤從其偶。", "妾身雖同塗，妾心終不負。"]}