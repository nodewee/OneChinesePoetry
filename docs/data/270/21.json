{"author": "張栻", "period": "宋", "type": "诗", "title": "五士游嶽麓圖", "paragraphs": ["閉門六月汗如雨，出門褦襶紛塵土。", "文書堆案曲肱卧，夢逐征鴻過前浦。", "西山突兀不可忘，勇往政須求快睹。", "朝暾未升起微風，中流吚啞挾鳴櫓。", "長林秀色已在望，有如出語見肝腑。", "意行愛此松陰直，眼明還喜碑字古。", "高低梵釋著幽居，深隠仙家開閟宇。", "忽看宮牆高十丈，學宮峩峩起鄒魯。", "斯文政倚講磨切，石室重新豈無補。", "危梯徑上不作難，橫欄截出可下俯。", "惟茲翼軫一都會，往事繁華雜歌舞。", "變遷返覆寧重論，昔日樓臺連宿莽。", "邇來人物頗還舊，豈止十年此生聚。", "泉流涓涓日循除，華表何時鶴來語。", "炎氣知不到山林，茗碗蒲團對香縷。", "鼎來杖屨皆勝引，季也亦復同步武。", "洛陽年少空白頭，三閭大夫浪自苦。", "一笑便覺真理存，高談豈畏丞卿怒。", "不圖畫僧聖得知，貌與兒童作夸詡。", "請君爲我添草堂，風雨蕭蕭守環堵。"]}