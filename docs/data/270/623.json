{"author": "王信", "period": "宋", "type": "诗", "title": "雪窗", "paragraphs": ["先生原是山中客，僅能揚雄一區宅。", "窮冬十日不出門，群玉峯前看三白。", "誰將名字落人間，丹陛入對天開顔。", "江城作牧多暇日，猶有餘力窮躋攀。", "膏肓不除泉石念，勝處何如眼中見。", "四明風月豈無情，要是歲寒心不變。", "晴簷初晃雲母光，庭中已休雁鶩行。", "玲瓏元不礙達觀，下視萬物俱清凉。"]}