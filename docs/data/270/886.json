{"author": "滕岑", "period": "宋", "type": "诗", "title": "和陶淵明飲酒詩  其二○", "paragraphs": ["是非俱幻影，妄別僞與真。", "世界如空華，謾分澆與淳。", "古人今何在，千載一夢新。", "唐虞且空虛，豈復有隋秦。", "况我此之身，天地一微塵。", "區區欲徇世，用力嗟徒勤。", "邇來稍自悟，遂與杯酌親。", "世味如嚼蠟，說酒猶生津。", "朝醉忘盥頮，暮醉忘冠巾。", "世人自我異，我豈異世人。"]}