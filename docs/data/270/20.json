{"author": "張栻", "period": "宋", "type": "诗", "title": "送八兄", "paragraphs": ["彌旬積雨穗生耳，冬壑未渠收潦水。", "圍爐情話政爾佳，乃復歸舟行萬里。", "三年百感卧湘城，風急鶺鴒原上情。", "豈無他人意獨真，每覺軟語溫如春。", "少年銳氣凌八區，晚以樂義稱鄉閭。", "聞人有急若己如，天報兩子雙明珠。", "小隠卜築蘭溪邊，修篁喬木今參天。", "是非榮辱不到處，卷書一榻清晝眠。", "人言壽骨隠脩眉，慶事鼎鼎供期頤。", "豈惟宗族託軌範，政倚晚節增光輝。", "有弟有弟復何爲，杜門讀書人謂癡。", "故山未遂掃松願，江頭獨立送歸時。"]}