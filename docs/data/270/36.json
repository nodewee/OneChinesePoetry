{"author": "張栻", "period": "宋", "type": "诗", "title": "留題金山寺", "paragraphs": ["長江岷山來，灌注天下半。", "東行近海門，勇往更瀰漫。", "蒼巒忽中流，屹立助傑觀。", "孤根入層淵，秀色連兩岸。", "我來最奇絕，霜月與璀璨。", "褰衣到絕頂，恍若上河漢。", "悠然發遐思，俯仰爲三歎。", "乾坤無餘藏，今古有長算。", "更深寂羣動，樹杪獨鳴鸛。", "回頭喚山僧，爲記此公案。"]}