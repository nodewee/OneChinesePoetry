{"author": "樓鑰", "period": "宋", "type": "诗", "title": "適齋慕香山之高續達哉行集香山詩句次韵", "paragraphs": ["脫衣典酒曲江邊，不作閑游即醉眠。", "大抵浮榮何足道，生理何曾得自全。", "朝廷雇我作閑人，髣髴緡錢二三千。", "一種共君官職冷，收得身來已五年。", "五年炎涼凡十變，老後誰能惜酒錢。", "塵纓世網重重縛，七十八十百病纏。", "千萬人中無一人，自喜天教我少緣。", "六十三翁頭雪白，貧家强健亦天憐。", "每媿尚書情眷眷，與君一醉一陶然。", "其間氣味都相似，猶在病羸昏耄前。", "月夜徐行石橋上，累累棟宇相連延。", "歲種薄田一頃餘，薄産處置有後先。", "更無俗物當人眼，遊鱼鱍鱍蓮田田。", "爲君舉酒歌短歌，不妨兼有散花天。"]}