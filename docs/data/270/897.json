{"author": "滕岑", "period": "宋", "type": "诗", "title": "次韻歐公殘杏", "paragraphs": ["春風雖高却不寒，扶杖起散腰脚頑。", "昨朝陰晦忽開霽，造物變化胡可原。", "休嫌出遊日色薄，大勝坐聽簷聲潺。", "百歲光陰人易老，一年時節春易闌。", "但知良辰合大醉，豈羨顯官乘高軒。", "桃花飄零李花在，垂柳嫋娜芳草繁。", "誰能有藥扶我足，使我郊野窮躋攀。", "山公接䍦自倒著，吾髮已禿久不冠。"]}