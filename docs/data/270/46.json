{"author": "張栻", "period": "宋", "type": "诗", "title": "同元晦擇之遊嶽道遇大雪馬上作", "paragraphs": ["驅車望衡嶽，羣山政參差。", "微風忽南來，雲幕爲四垂。", "炎官挾蓐收，從以萬玉妃。", "庭熒亦何有，尺璧仍珠璣。", "奇貨吾敢居，妙意良自知。", "林巒倏變化，轍迹平高低。", "喬松與修竹，錯立呈瑰姿。", "清新足遐寄，浩蕩多餘思。", "平生湘南道，未省有此奇。", "況復得佳友，晤言相追隨。", "茅簷舉杯酒，旅榻誦新詩。", "更約登絕頂，同觀霽色時。"]}