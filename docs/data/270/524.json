{"author": "樓鑰", "period": "宋", "type": "诗", "title": "約同社往來無事形迹次韵", "paragraphs": ["家舅年益高，何止七十稀。", "神明曾未衰，髮黄齒如兒。", "義槩同古人，閭里咸歸依。", "度量海深闊，仁愛佛慈悲。", "居然三達尊，後生願影隨。", "爲作真率集，率以月爲期。", "平生持謙柄，自牧何太卑。", "善學柳下惠，不欲慕伯夷。", "一鄉有善士，收拾略不遺。", "以此娛我老，今是勝昨非。", "何必汗漫游，據龜食蛤蜊。", "但欲客長滿，痛飲真吾師。", "鄉黨既恂恂，朋友亦偲偲。", "凡我同盟人，共當惜此時。", "間或造竹所，寧容掩朱扉。", "耆英古有約，不勸亦不辭。", "此意豈不美，謹當守蕭規。", "達哉杜陵客，從它人見嗤。"]}