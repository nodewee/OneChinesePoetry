{"author": "舒邦佐", "period": "宋", "type": "诗", "title": "送張倉移漕廣西", "paragraphs": ["賓鴻度月叫秋寒，天怕炎方雨露乾。", "繡衣使者持玉節，先送春風入蛋蠻。", "嶺南日日望行色，湖南百姓爭卧轍。", "兩路行人界上爭，去思來暮歌謳接。", "廣鹽變法是誰謀，直至而今病未瘳。", "嶺上逢人須細問，遠方根本是深憂。", "廣吏從來恃天遠，北歸南載無空返。", "埋輪家世本澄清，無使老蠶自營繭。", "莫嫌嶺路去逡巡，桂林見說最宜人。", "筍樣山峰羅樣水，錦囊收得越精神。", "直聲曾動天顔喜，更有元台作知己。", "諫坡言路著此翁，所謂如尊乃勇爾。", "大蘇文章繼老蘇，魏徵勳業付魏謩。", "傳家况有黄金印，行入衣冠盛事圖。", "門下書生知此意，戀戀不爲兒女計。", "黄花時節送君行，梅花時節迎歸騎。"]}