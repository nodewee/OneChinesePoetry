{"author": "晁說之", "period": "宋", "type": "诗", "title": "贈琴照", "paragraphs": ["會稽城畔不見海，會稽城裏海有聲。", "此海之聲三尺桐，渺如渤澥含太清。", "惜哉寂寥三十載，月出愁空不肯明。", "邂逅彼孫曰沖照，燕坐之餘秋色横。", "搖手照乎休可已，悲風河水客心驚。", "我少學此今白髪，念昔知音冢草生。", "亦復何人能子知，空問世身不得輕。", "庭鶴待此朝入饌，子食有禁寧無情。"]}