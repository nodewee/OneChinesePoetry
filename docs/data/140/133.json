{"author": "晁說之", "period": "宋", "type": "诗", "title": "題鄜州牡丹", "paragraphs": ["牡丹憎我真惡客，不解飲酒不吟詩。", "欣持一尊勸花飲，那知不醉但淋漓。", "爾花既醉應似我，耿耿一世幾傷悲。", "綠珠樓下香猶在，西子舟中意尚遲。", "三尺晏嬰頻欲殺，爾何夭矯尋常爲。", "沅湘草木共憔悴，幽蘭何足九畹滋。", "昔人妙語不爾發，顧我安得有好辭。", "晚來亦解意自足，秀色直可餐待肥。"]}