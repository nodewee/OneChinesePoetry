{"author": "晁說之", "period": "宋", "type": "诗", "title": "申謝經略安撫待制送酒之什", "paragraphs": ["真茶竊所貪，薄酒亦云嗜。", "況此兩乘壺，旨哉出廳事。", "歌美秦州半，樽罍更幾倍。", "元戎眷非一，於焉則有二。", "癃老欲扶持，牢愁使破碎。", "風雪客歲殫，無隕故園淚。", "我實不能飲，自有愁常醉。", "顧彼昔之人，何必陶阮類。", "槌劍劇孟俠，文武衛公貴。", "宜飲不飲者，我言尚何費。", "顧分玉帳春，遠以金壺致。", "舊都新奏功，如花方高會。"]}