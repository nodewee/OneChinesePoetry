{"author": "晁說之", "period": "宋", "type": "诗", "title": "和斯立夜校試卷呈同舍十二韻", "paragraphs": ["校藝來從魯，聞韶昔在齊。", "幸容葭倚樹，驩會食甘藜。", "禮數延文士，雄豪動武奎。", "嚴凝池上雪，燦爛谷中霓。", "喜見雙頭錦，爭求獨角犀。", "化金思點竈，畫酒願分篦。", "氣壯如觀海，言危擬去梯。", "且思竭馬力，焉敢效牛蹊。", "蕭統聞香臭，劉郎善品題。", "鉛黄方晏集，風雨惜分攜。", "永遣愁城破，休教眉宇低。", "故鄉吾自樂，歸去逐羣鷄。"]}