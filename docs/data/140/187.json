{"author": "晁說之", "period": "宋", "type": "诗", "title": "旅次大風", "paragraphs": ["臘尾春頭難作客，借書數帙共徘徊。", "洛陽東風遠尋我，水波參折馮陵來。", "可憐難問洛陽事，念我邑墓有餘哀。", "漢兒辮髪益胡軍，望望都門何日開。", "勤王之師未肯發，怒飈激起無摧頹。", "黄河高浪大岯山，金賊欲遁不得回。", "吳檣楚柁日千里，大府有粟寧待催。", "朝廷號令必偃物，我得歸到孝王臺。"]}