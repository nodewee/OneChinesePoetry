{"author": "晁說之", "period": "宋", "type": "诗", "title": "次韻邵子文書夢", "paragraphs": ["先生有道無寸田，長歌擊壤醉伊川。", "今式玄冢高嵩巒，嗣子詩禮老益端。", "少從父友學其難，一書百讀口角涎。", "父友寸步簡策邊，聲名九州四海寛。", "時有狂瀾匯怒湍，百媸安肯一着妍。", "獨樂園中往復還，蝴蝶沼上青草煙。", "書成硯穴氣桓桓，蒼生屬望十九年。", "聖時未肯誤儒冠，倐見佩玉朝珊珊。", "汴洛迎送路接連，急急政如渴赴泉。", "跛者釋杖瘠肥羶，兵偃不用盧重環。", "貨利去若風中幡，抉蔀一發天下言。", "白髮舊德殿中間，經行求士趨傳餐。", "先生之子難鬱盤，綠衣春色行度關。", "羣賢並進讓後先，山摧棟折何茫然。", "人間此夢白日前，況乃枕簞夜穩眠。", "仙山塵絕遠囂煎，雲樓煙閣白鶴閒。", "若嚬若笑玉女顔，我欲並之無因緣。", "傍意若謂堪憫憐，是間有汝世之賢。", "此公不死神常全，王僑偓佺不及肩。", "汝曹蟻輩徒攻堅，欲子見之駭衆仙。", "子色不平羞青山，我爲子往問彼天。", "誰敢少弄天公權，蘧蘧夢斷目鰥鰥。", "但覺毛骨輕且便，賦詩不怕衆險艱。"]}