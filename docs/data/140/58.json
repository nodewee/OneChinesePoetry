{"author": "葛勝仲", "period": "宋", "type": "诗", "title": "詩一首", "paragraphs": ["快雨霽亭千，晴曦作春妍。", "鄰曲饒勝士，共開浮棗筵。", "中流愜嘯詠，隱浪金壺偏。", "紅芰初出水，捧劍疑來前。", "緬懷蘭亭會，七百八十年。", "可憐右軍癡，生死情纏綿。", "由來彭殤齊，顧或謂不然。", "吾黨殆天放，卜夜就管弦。", "尺六細腰舞，女袖輕回旋。", "且畢今日懽，不問來者傳。"]}