{"author": "晁說之", "period": "宋", "type": "诗", "title": "謝沈次律水枕", "paragraphs": ["沈侯筆力鼎可扛，左手截取吳淞江。", "折流來此一尺枕，指麾巨鰐回濤瀧。", "平生性不好長物，舉以遺我嗟無雙。", "呼兒快取蘄笛簟，掃除塵榻移當窗。", "隨眠置我丘壑裏，始信孫郎真枕水。", "我生不出長安城，四十二年塵況耳。", "領君此枕何瀟然，睡起醒心如一洗。"]}