{"author": "晁說之", "period": "宋", "type": "诗", "title": "謁嶽廟", "paragraphs": ["吳楚江淮接海濤，百龍有職驅黿鼇。", "空中甍桷森然見，天上雲霓不得高。", "穆穆冕旒嚴帝制，紛紛牲幣自神臯。", "不知嶽帝從何帝，要是天曹各有曹。", "南極祝融炎劍戟，東方太皥却旌旄。", "若容羲仲篡羲叔，亦許帝舜囚帝堯。", "牛斗吾鄉如失位，奎婁魯野豈専朝。", "人間職分已顛倒，願正天紀尊嶤嶤。"]}