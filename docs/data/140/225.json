{"author": "晁說之", "period": "宋", "type": "诗", "title": "再和", "paragraphs": ["何事謝玄暉，臨巒且悵齊。", "想非逢錦繡，應祗見蒿藜。", "今日三千牘，昭天十六奎。", "煌煌鳴佩璐，燦燦動旌霓。", "服衆稱擒虎，超羣許拔犀。", "品輕龍尾硯，時様鳳頭篦。", "棄若文公席，危如墨子梯。", "只宜馳大路，爭可訪幽蹊。", "我亦慚强韻，君能出巨題。", "笑言容委曲，良宴幸招攜。", "黄菊開應滿，清霜壓莫低。", "誰人傾魯酒，更復噉韓雞。"]}