{"author": "晁說之", "period": "宋", "type": "诗", "title": "缺門遇王三兄師文", "paragraphs": ["生民本羈旅，何以娛今朝。", "風雨崤澠道，離别秋冬交。", "忽復有好懷，故人道旁招。", "如狂語錯亂，疑夢情飄飄。", "君鬚何盡白，我志則全消。", "憂患君恐可，圖書興尚豪。", "玷珪宜委土，良驥乃繫匏。", "但願不再辱，敢慕無久勞。", "馬蹄分異縣，朔吹結同袍。", "三年以爲期，嵩少理居巢。"]}