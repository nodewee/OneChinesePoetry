{"author": "郟僑", "period": "宋", "type": "诗", "title": "爲簡公約賦素琴堂", "paragraphs": ["素琴之堂虛且清，素琴之韻淪杳冥。", "神閑意定默自鳴，宮商不動誰與聽。", "堂中道人骨不俗，貌龐形端顔瑩玉。", "我嘗見之醒心目，寧必絲桐絃斷續。", "嗚乎靖節已死不復聞，成虧相半疑昭文。", "阮手鍾耳相吐吞，素琴之道詎可論。", "道人道人聽我語，紛紛世俗誰師古。", "金徽玉軫方步武，虛堂榜名無自苦。"]}