{"author": "晁說之", "period": "宋", "type": "诗", "title": "實紀二十韻", "paragraphs": ["雙廟之前扁舟艤，太原失守胡塵起。", "鐵馬渡河京城閉，堤上奔亡如磨螘。", "不是清河早腹兵，千艫萬舳去何已。", "百家相逢不相識，同聲嘆言有如此。", "閹貫梟顱一日間，地下未應有餒鬼。", "董卓燈臍照傕氾，禄山腸流盛安使。", "京不及刑家自全，黼弗顯誅恩尚委。", "楊炎終報元載讎，微之實同宗閔恥。", "政刑既棄胡虜盛，中國不尊招訕毁。", "尊名重器假狗彘，公卿何人是知理。", "嗟予老病豈樂生，實抱忠謀難須死。", "亦嘗奏對明光殿，寒饑徒步荆棘裏。", "面風背日若有待，前有戎車後妻子。", "戎車不斷頓都城，元戎一言左右以。", "遙有人家投宿無，骨肉夜飯無鈍齒。", "不嗟五日不頮面，但憐一夜燈花喜。", "庶幾明發脱盜手，復見皇威振遐邇。", "廟堂再見謝太傅，奕棋未罷風塵弭。", "前夜客投佛寺晚，全家凍泣木魚底。", "我今朝夕幸已多，聞見紛紛聊實紀。"]}