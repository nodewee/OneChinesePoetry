{"author": "晁說之", "period": "宋", "type": "诗", "title": "河中府古興寄劉杜輿", "paragraphs": ["肘腋患難禦，垣墻傾莫制。", "茲者論戰國，破秦必在魏。", "初疑此語謾，身到識真是。", "河山既設險，信食以自治。", "秦雖百虎狼，得進不得退。", "襄王昧遠圖，蘇秦嗜近利。", "惜哉計畫疏，爲此山河愧。", "我懷誰與語，劉子長論議。", "方爲十二史，吾言不可廢。", "眺聽常思君，夢魂先朔吹。"]}