{"author": "晁說之", "period": "宋", "type": "诗", "title": "高藤州六觀堂", "paragraphs": ["曾子三省予未能，夫君六觀何自入。", "天台敖我三觀妙，君又三之彌有得。", "露下聚散俱已空，電出有無仍不實。", "一世假夢暫踟蹰，萬緣托幻聊戲劇。", "澄淵泡起不離中，端形影見無差忒。", "兹惟一心之所發，邈乎此心近不識。", "更須止之艮爲山，隨其觀處離非日。", "與君相遇紫陌邊，不謂我言無不急。", "君方度嶺駕朱輅，我言之外何所識。"]}