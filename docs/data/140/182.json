{"author": "晁說之", "period": "宋", "type": "诗", "title": "送陜西運使陸郎中", "paragraphs": ["二十年來關內客，眼明太華高太白。", "今日前驅使者旌，雞舌香餘新日月。", "春初敵騎逼王城，公在城頭佐天策。", "将兹膽略撫西戎，蕭關遠爾無堅敵。", "便使秦人不告饑，軺車與爾同休戚。", "惟應拂拭舊題名，幾人身在空相憶。", "爲我寄謝錢都統，鬢間不許霜雪積。"]}