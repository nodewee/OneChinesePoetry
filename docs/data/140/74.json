{"author": "晁說之", "period": "宋", "type": "诗", "title": "和胡少汲遊山", "paragraphs": ["峭直漢大夫，伊余忝末胄。", "出不遇良媒，生本值惡宿。", "高曾耀圖牒，罪戾辱堂構。", "十饑付羣兒，萬恨閣孤咮。", "耻爭市井日，雅願農田壽。", "感慨觸目新，忠憤平生舊。", "欲論國中樞，誰識不下輳。", "偶爲江湖遊，喜見園林茂。", "但恨老子迂，難復處士秀。", "懷我故時人，識彼往歲綬。", "故人多零落，高義或邂逅。", "有美中庸胡，願息金蘭臭。", "家住灊岳雲，賦此小山狖。", "纔顯便官豸，暫處得僧鷲。", "大篇既錦舒，小章亦玉鏤。", "本期古人知，豈急今朝售。", "又如五色丹，必待九轉就。", "不近戀洛陽，何遠憚句漏。", "神智此既澄，世網不待透。", "明珠雀能銜，黄金鳥解潄。", "遺骨一國珍，死鬢百草鬬。", "果誰真美惡，亦曷定先後。", "食柏莫分甘，種漆要自守。", "無思粱肉肥，忽厭藜藿痩。", "德義難沃懷，情欲爲穿溜。", "小人窘咫尺，君子狹宇宙。", "清音可相羊，畏途肯宿留。", "原憲不知貧，季氏徒誇富。", "既皆白髮侵，宜各素心究。", "內不識織紝，外嗜飽飣餖。", "一言可酣醉，八月非醇酎。", "苟適年少場，或落春花囿。", "武思揮日功，文欲淩雲奏。", "懶出櫪馬嘶，惜笑閨女侑。", "巧意難幸得，枯脛或遭叩。", "君如此攘臂，我此甘縮袖。", "歸見魯衛士，未覺風宜陋。", "每增輸心僞，矧非見面驟。", "猿笑識巖穴，雞鳴知旦晝。", "吾語雖不媚，厥意或可厚。"]}