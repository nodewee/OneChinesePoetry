{"author": "晁說之", "period": "宋", "type": "诗", "title": "次韻和法琦", "paragraphs": ["野寺木魚午不響，老僧乞米樵松根。", "志幽思苦作詩戲，處身不忌如窪罇。", "大軸視我正其欲，尚恨近體意虚辱。", "報以五字陶謝家，要看素絲難純束。", "江頭梅雨滅槐火，我正思公慚飯顆。", "復我苦淡來惱予，歎息有能無不可。", "枉是晝公出前溪，猥效蘇州失故棲。", "蘇州風流今不見，公乎老矣誰提攜。"]}