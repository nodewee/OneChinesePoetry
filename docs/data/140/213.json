{"author": "晁說之", "period": "宋", "type": "诗", "title": "秋感", "paragraphs": ["鄰雞鳴已過，吾雞一何懶。", "要穩土人眠，高視清秋晏。", "惜哉清秋時，留客久異縣。", "莫謂兹荒陬，千令洿畿甸。", "黄屋在揚州，江山被恩幸。", "肥羜翻吳羮，宮粧驚楚練。", "雖云胡馬陣，敢敵水龍鑑。", "有事郊三年，神降樂六變。", "萬國走玉帛，兩京鎖宮殿。", "明發迎歸路，兹夕淚如霰。", "孤旅愁思絕，一身幾憂患。"]}