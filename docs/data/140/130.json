{"author": "晁說之", "period": "宋", "type": "诗", "title": "聽唱秦少游溪路雨添花詞感舊作", "paragraphs": ["秦郎不知我，我豈知秦郎。", "相逢每戲劇，此狷而彼狂。", "坐有今輔弼，正色屢低昂。", "逮今白髮垂，悔昔少年場。", "一聞溪路雨，淚與雨争行。", "黄鸝千百在，斯人今則亡。", "如其並老去，娛樂豈遽央。", "況復有諸生，遺頌滿汝陽。", "瘴霧殺君時，龍門曾慟傷。", "今雖苟生活，蒼蠅待我傍。", "誰家有歌喉，此曲宜斷腸。", "攄我一夕恨，與世同悲涼。"]}