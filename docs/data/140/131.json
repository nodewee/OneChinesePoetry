{"author": "晁說之", "period": "宋", "type": "诗", "title": "書事學謝康樂", "paragraphs": ["南北夐綿絡，同名圁與鄞。", "歲月老羈旅，何事勤所勤。", "情勝古今契，身以邪正分。", "清音幸先後，曠懷得朝曛。", "山腰轉嘉樹，風袖落閒雲。", "盤磴去來迷，飛泉高下聞。", "龍柏肯予媾，上苑侍吾君。", "三花論繾綣，丹丘舊絪緼。", "中抱既兀兀，外騖徒紛紛。", "映窗有翰墨，滿架亦典墳。", "攄虹宮棟宇，流汗程斧斤。", "少時喜詭俗，老境思迨羣。", "不復夢江湖，詩成心自欣。"]}