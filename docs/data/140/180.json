{"author": "晁說之", "period": "宋", "type": "诗", "title": "南門", "paragraphs": ["今上元年九月初，正南門鏁澀關樞。", "城上日出三丈餘，城下戢戢人嗟吁。", "最憐縱横荷菜夫，欲殺青蒨成蔫菸。", "驢駝嚙膝聚不驅，羣雞孤鵝鳴相呼。", "邈然不數半與豬，客子四散别門趨。", "逐臣過焉問何如，知者不告色不舒。", "或言上皇帝有符，北門不開留翠輿。", "金人忽屯城北隅，方今明日達聰俱。", "司門郎官上奏無，未幾金人來坦塗。", "城南鐵騎柴奚車，焚蕩輔郡陵别都。", "衣冠南下滿江湖，白頭辭臣思獻書。", "洪範災異信豈誣。"]}