{"author": "晁說之", "period": "宋", "type": "诗", "title": "送周秀實知新昌", "paragraphs": ["尊公文律自瑰奇，雖持使節未相宜。", "子敝青袍哦五字，州家不喜縣家嗤。", "十年主簿今遷陟，縣衙簿尉來趨揖。", "越絕山川舒嘯時，莫歎鑑湖今幾尺。", "鑑湖幾尺吾其那，聞道新昌佛仍大。", "昔賢墨妙誰識之，一日清風千嶂破。", "人間月色過中秋，天際風光稱遠遊。", "陽關本是西州曲，鷺舞蘭橈不解愁。"]}