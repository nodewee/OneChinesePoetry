{"author": "晁說之", "period": "宋", "type": "诗", "title": "楊班湫神恩加廣應公以其誥祭之", "paragraphs": ["平生笑殺詛楚文，今朝鄜峙祭湫神。", "嗟爾湫神何爲者，上公衮冕皇恩新。", "日出輝輝收霰雪，彷彿拜命若可親。", "湫神傳云是楊班，墳墓突兀自姚秦。", "當時功閥今不著，崔蕭之史討無因。", "将軍得名宜勇哉，里俗所頌疑未真。", "黄蜂往媒康氏女，親迎波間不敢嚬。", "至今七夕後二日，康家送女紛紅巾。", "神視可已胡不已，清明之德先諸身。", "湫初來徙雷霆夜，鬼借百車載淵奫。", "宜囚厲鬼縛惡虎，螟螣何足煩怒嗔。", "邦人不困亦不饑，山可夜入耕陽春。", "初無粳稻勞灌溉，黄𢇲黑黍易與仁。", "敢言此水淺於舊，霶沱雨起雲輪囷。", "千人一日酌不竭，神物所寓誰敢塵。", "豈但簫鼓十州遠，祭秩已入四瀆倫。", "異時香火故允會，品極勢重力益振。", "位浮於人神所殛，神忝厥職亦愧人。", "我勞再拜不私禱，上佐邦國下斯民。", "敢學韓子炭谷湫，嘲慳悔怪徒踆踆。"]}