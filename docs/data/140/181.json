{"author": "晁說之", "period": "宋", "type": "诗", "title": "送蘇季升出守明州", "paragraphs": ["四明白髮船司空，喘息使君如不容。", "自爾怕道四明守，問今何人休嚇儂。", "丹陽丞相蘇公子，氣和體正如家公。", "坐令山水生清思，雲南雲北揮毫中。", "江瑤海扇不入筯，肯以腥醎水驛供。", "百家之産歸一器，詔下掃除勤耕農。", "皇威海外讋蛟蜃，麗人大舶安得通。", "元年新政見此守，丞相蘇公真有後。", "過家上冢問阿兄，四海澄清眼明否。"]}