{"author": "晁說之", "period": "宋", "type": "诗", "title": "陰山女歌", "paragraphs": ["陰山女漢服，初裁淚如雨。", "自看顔色宜漢裝，琵琶豈復傳胡譜。", "赤車使者傳琵琶，翩然雌鳳隨凰去。", "豈不憐此女兒心，父母生身遠有祖。", "平生父母九原恨，得幸一朝收拾取。", "使者高義重咨嗟，衣裳盟會其敢許。", "漢装漢曲陰山墳，七十年來愁暮雲。", "即今山川還漢家，泉下女兒聞不聞。", "誰将一樽內庫酒，招此芳魂亦何有。", "崔盧舊族自豪英，顧此女兒慚色否。", "巍巍之功惟陛下，萬歲百男固宗社。", "赫赫雷電暫出車，陶陶韶濩詠歸馬。", "墨荘侍讀如尚在，應有好辭獻壽斝。"]}