{"author": "晁說之", "period": "宋", "type": "诗", "title": "連日與性之王君談遽來告别因作", "paragraphs": ["許州秀才周若蒙，星官占罷淚無從。", "歐陽公死不過夏，天上文星已告凶。", "常秩王回暨姚闢，排斥先儒不少容。", "回第曰向竊笑之，問學文章衆所同。", "識此二事王氏孫，酸棗先生稱祖翁。", "先生易老凈肇樂，晚奏象繫明光中。", "清淨之化浹百年，寡欲愛民自祖宗。", "潛仁蓄德流必遠，譬如喬嶽生寒松。", "天之生材弗浪與，不世其美安得雄。", "君之積學萬石簴，筆力仍關千石鐘。", "遑遑欲談誰聽此，秋江好渡多柔風。"]}