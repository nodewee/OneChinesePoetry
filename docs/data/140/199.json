{"author": "晁說之", "period": "宋", "type": "诗", "title": "二十二弟自常州寄翦刀及筆來作長句", "paragraphs": ["弟書毗陵來，有同股分刃之刀，綠管白毫之筆。", "刀是寶公錫上之所懸，筆亦江淹夢中之所得。", "江南刀筆有如此，不比豐沛吏蕭曹而興鋒鏑。", "顧惟二物大有恨，不蒙獨孤府君一言之飾。", "使君惠山延陸羽，文章不落翰墨迹。", "及今有用正勞勞，破賊露布征兵檄。", "小楷帖黄奏北闕，念弟未歸空歎息。"]}