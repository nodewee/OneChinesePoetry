{"author": "晁說之", "period": "宋", "type": "诗", "title": "三川誦杜老觀水漲詩", "paragraphs": ["平生少陵詩，佳處豈盡識。", "何敢窺意韻，尚且昧形迹。", "身到三川來，瞀瞀迷咫尺。", "連天穹谷句，忘饑三歎息。", "高高方若懸，下下仍如績。", "扶上而削下，乃在吾行役。", "突然念此老，鎔寫不可極。", "意中無遺境，象外有餘力。", "後來羣偷兒，蠧魚恣口食。", "安知九鼎珍，宜爾終身瘠。", "此行敢告勞，顧影若有得。", "不見水漲時，兩眼猶歷歷。"]}