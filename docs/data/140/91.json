{"author": "晁說之", "period": "宋", "type": "诗", "title": "憶江南贈通叟年兄", "paragraphs": ["北客而南征，蹇産非所志。", "問津人尚絕，後來狂避世。", "流離竄斥者，其數非一二。", "風流稱南朝，文物始佳麗。", "要途在荆揚，僻左處吳會。", "吳會興國來，乃以丹漆貴。", "若其大才豪，終是江南最。", "君家住江南，豫章生次第。", "非但吾言逼，正爾百憂似。", "易見巖下電，難識斗間氣。", "結綬三十年，膽策未一試。", "譬如瑚與璉，詎落日中市。", "飄然渡浙江，式慰此憔悴。", "我屋梁園久，近卜嵩峰邃。", "海蟲難下筯，粟漿有賤嗜。", "不讀非聖書，忍更增疣贅。", "又不求甚解，未肯爭破碎。", "排悶亦吟哦，清潦誰滋味。", "自從住囚籍，一語不敢謂。", "豈惟要絕言，自憎生此喙。", "因君發吾狂，明當保嚴誓。"]}