{"author": "晁說之", "period": "宋", "type": "诗", "title": "積善堂", "paragraphs": ["我家得姓自衛史，文王之昭鍾厥美。", "西京御史府大夫，父慈子忠不惜死。", "至今墓上無曲棘，潁川歲時虔廟祀。", "中原喪亂厭風塵，南渡不及渡遼水。", "晚惟道武攬英雄，遼東之晁同興起。", "世封潁川刺濟州，子孫嬋媛冠劍偉。", "唐有賢良如漢初，名動集賢爲學士。", "是時海內圖書家，一晁未議張與李。", "忠實文華入本朝，三祖百孫同一體。", "中祖潁川襲遠封，東祖西祖復於濟。", "自從決策罷兵來，平進不厭百寮底。", "即今門戶益衰微，攬古懷今情曷已。", "上恩坱圠播無垠，宿莽心存春藿靡。", "漳州有母行百齡，疏封鈿服明光裏。", "夫人眼力尚針縷，拜恩不易從稚齒。", "初惟夫人有子賢，曰此布濩敢不俾。", "何勞夢帝血面論，直以微誠動旒扆。", "華堂白髮喜更新，即看青袍子高第。", "壽斝千場日未央，膝下曾玄扶且倚。", "中眷有孫不能鳴，東眷孫文刊燁煒。"]}