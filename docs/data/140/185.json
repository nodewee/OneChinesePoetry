{"author": "晁說之", "period": "宋", "type": "诗", "title": "舟子語", "paragraphs": ["晁子被放逐，四方何所止。", "隨衆到淮口，脱身亂兵裏。", "長淮歲暮風，舟楫不得艤。", "因之狂雨來，青山白浪底。", "風雨與波浪，三者酷鬬靡。", "北客怖未嘗，波神得自喜。", "舟子言勿怖，此是衝風爾。", "前風衝後風，縱神雜横鬼。", "吼怒夜潮落，倐忽熟風起。", "衝風如小人，熟風若君子。", "明日復衝風，又非前之比。", "舟子言可賀，此風即當死。", "盛大不死者，從何睹神理。", "京貫黼攸輩，萬貨他手委。", "官知其然歟，幾年干天紀。", "神降與人言，化酒幻桃李。", "上真怒中華，實錫羯胡祉。", "破我諸州鎮，胡陣風從指。", "漢兵遂喜北，不走即降矣。", "風伯不祐我，豈獨在兹水。", "舟子語可書，聊以視知已。"]}