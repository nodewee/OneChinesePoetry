{"author": "晁說之", "period": "宋", "type": "诗", "title": "次韻謝人惠詩", "paragraphs": ["東郊久不開，春風宜斷絕。", "梅信豈得芳，何處香芬烈。", "徒令湖海士，借論古人傑。", "奈我貧病何，蕭寺多積雪。", "終天不出門，圖史欣羅列。", "欲上皇帝書，廟堂誰稷契。", "遊魚清且直，飛鷺遠更潔。", "顧彼四輪車，禦侮難結轍。", "一朝叩旅舍，問我來何說。", "再拜謝之子，我正如子拙。"]}