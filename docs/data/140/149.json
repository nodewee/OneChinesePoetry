{"author": "晁說之", "period": "宋", "type": "诗", "title": "謝邵三十五郎博詩卷", "paragraphs": ["我嘗爲曆學，上元要極遠。", "上元有遠邇，疏密出早晚。", "顧惟爾大父，皇極探其本。", "唐堯上百代，日月來滚滚。", "因之知百索，孰可妄憎噂。", "子前視我詩，與子論詩壺。", "子詩既煥爛，我言得安穩。", "爲子極源流，無難如瓴建。", "風雅闢大田，騷些助鋤墾。", "曹劉鮑謝輩，風雨得藨蓘。", "閒居既識陶，詠懷宜知阮。", "不有鮑與謝，白也胡婉娩。", "苟無阮與陶，蘇州曷息偃。", "上下曹劉來，少陵自益損。", "豈易少陵學，浪走徒多踠。", "況復爾來人，不竈而市飯。", "大兒誇蘇豪，小兒争黄謇。", "詎知韓柳先，學大忘赫烜。", "餘事五七言，朝鸞參暮鶠。", "又如萬仞姿，松巖絕蘭畹。", "念彼形似徒，澀舌吞枯菌。", "何人分詩文，兩隊有魴鱒。", "子早知此病，我語出復返。", "何以謝子勤，王道不可緩。", "凛凛易春秋，南面儼龍衮。", "禮書朝萬邦，寶輅粲朱幰。", "顔曾侍珪璋，荀孟陳干盾。", "老漫憐驥櫪，壮當勇虎圏。", "明朝役高興，蜀道横碧巘。", "我實愛子才，語長情繾綣。"]}