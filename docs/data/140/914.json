{"author": "晁說之", "period": "宋", "type": "诗", "title": "別後寄東萊公", "paragraphs": ["鳳老不行食，子復將衆雛。", "一門三世行，名數文章俱。", "自可不富貴，天德公已餘。", "公乎默終日，誰言得親疏。", "人間亦何事，前賢重作書。", "公豈不窮愁，聊爲筆墨娛。", "掩卷長嘆息，曷不巖廊與。", "卻慚小人計，不當君子君。", "可恨空江水，潮生明月初。", "捩柁讋北客，別去敢踟躕。", "回首望丹穴，涕泫日漣如。"]}