{"author": "晁說之", "period": "宋", "type": "诗", "title": "次韻和馬子虚學士感事見贈", "paragraphs": ["與君中山時，心樂得樂土。", "未始厭耳聞，寧或刺眼睹。", "風雨喜分散，樂事亡難補。", "看君青雲編，翅墮不得舉。", "榮滯正相半，田園餘幾許。", "前年白馬亂，不保使君詛。", "去從竟陵謫，竟陵人何慕。", "妻兒思北歸，耕桑失寒暑。", "邂逅怪我存，魂招來奚數。", "强欲布露之，愧君健能賦。"]}