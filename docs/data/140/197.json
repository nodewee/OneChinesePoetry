{"author": "晁說之", "period": "宋", "type": "诗", "title": "送懶散先生東歸", "paragraphs": ["先生身幹若浮查，舌響霜鐘激水車。", "平生樂逐胡鴈起，倐遊吳會忽京華。", "公卿到門問窮達，未易可置吾齒牙。", "今我何事亦青衫，掉頭棄擲如泥沙。", "數術因之爲道術，浄居與世不交加。", "一醉十日醒五日，雙環粧罷覓新花。", "沙塵滿眼獨不怕，此非浄居之勝耶。"]}