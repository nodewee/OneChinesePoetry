{"author": "晁說之", "period": "宋", "type": "诗", "title": "和許嵩老江上舟災", "paragraphs": ["火德孝嚴嗟掠虚，祝融江面怒心餘。", "千尋赤尾干堯曆，百仞紅鱗滅禹書。", "丙穴烘天誰得及，丁翁奔日更難如。", "文昌右轄知幾早，無妄之災不我居。", "平生易象論孤虚，富貴功名不願餘。", "政府頻垂憂國淚，梵宮獨看竺乾書。", "衆驚赤壁復焚爾，自擅三禪早晏如。", "回首焚軀并溺骨，何爲不早傍禪居。"]}