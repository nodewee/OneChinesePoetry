{"author": "劉燾", "period": "宋", "type": "诗", "title": "宿華嚴院", "paragraphs": ["夜宿霧山霧，晨茹芝山芝。", "年來嗜好衰，但與青山宜。", "登臨意未愜，出戶車已脂。", "王事有期程，愛山豈余私。", "崎嶇田野間，食寢將安之。", "天寒未落日，稅駕忽在茲。", "二山已陳迹，茲處尤新奇。", "翠竹與黄花，一一對山扉。", "對景自忘言，若與予心期。", "眠雲飽山色，那得困與饑。", "山僧喜我來，迎我留新詩。", "我有愛山癡，山僧知不知。"]}