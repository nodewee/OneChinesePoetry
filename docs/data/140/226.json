{"author": "晁說之", "period": "宋", "type": "诗", "title": "和斯立重賦", "paragraphs": ["是非真未定，楚客莫咻齊。", "侈美珍炰鼈，粗疏鄙飯藜。", "評文歸藻鑒，得寶應参奎。", "蕭洒裛塵雨，清明避日霓。", "露華鳴老鶴，月魄射靈犀。", "儒雅元簪筆，風流且带篦。", "辛勤無黑突，騰躍有丹梯。", "自顧迷轅駕，焉能識路蹊。", "從容金谷集，酬唱漢江題。", "好是頻徴策，相看便解攜。", "塵埃隨日起，窮悴使人低。", "桀犬驚堯犬，家鷄笑野鷄。"]}