{"author": "晁說之", "period": "宋", "type": "诗", "title": "柳集亡食蝦蟆詩因有作", "paragraphs": ["我讀柳侯詩，不見蝦蟆篇。", "所亡諒非一，撫卷爲慨然。", "不應流落人，吟咏亦不前。", "問爾胸中奇，何以能棄捐。", "湯湯柳之水，漁無魴與鱣。", "背脊得蝦蟆，樽俎薦春鮮。", "莫言形貌惡，素蛾與嬋娟。", "柳侯比豢豹，賴以韓詩傳。", "如聞大呂方，乃無黄鐘圓。", "問之州鳩氏，政令恐不宣。", "我嘗求元唱，其深在九淵。", "侯詩蝦蟆美，人人垂饞涎。", "蝦蟆竊自懼，子孫将不延。", "奈此文字何，偷攘付蜿蜒。", "蜿蜒與蝦蟆，腥介每相憐。", "遂令連璧孤，不知今幾年。", "念我少年日，未識侯詩妍。", "晚見海上老，口誦盡殘編。", "因之得揚搉，今古共周旋。", "此老可補亡，已矣淚潺湲。"]}