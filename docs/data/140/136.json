{"author": "晁說之", "period": "宋", "type": "诗", "title": "次韻和江子我卧病謝予相過之作", "paragraphs": ["棄婦不言貧，孤兒不知病。", "美疹亦何有，衰蓮披綠浄。", "大昜疾無妄，要且觀情性。", "我來自山中，非征亦非聘。", "但恨清風薄，安識皇都盛。", "況聞藥艾攻，之子駭觀聽。", "策羸七里灣，憂醉豈易醒。", "今兹早嘗饌，高人能自勝。", "不廢五字吟，久與金石稱。", "我老言亦衰，同鳴不相應。"]}