{"author": "晁說之", "period": "宋", "type": "诗", "title": "連日酷暑異常攄悶而作", "paragraphs": ["寒暑平分，東南之徼，何多暍哉。", "遠望炎洲，近觀火井，相與朝燼而夕灰。", "名曰冰紈霜練，服之一縷如十襲，而信衣冠之不能。", "敢疑夏祖之居會稽，短髪文身自蔽以草萊。", "浪婆兒，身世世，共道常年不如是。", "誰復憐北客，此日真憔悴。", "深山乳虎想騰倚，清風不來空嘯死。", "安得人如葛稚川，脱身直下坐井底。", "奈何滄海濁沸，日不敢浴，金波自爛玉兔熟。", "四方上下濁氛滿，何許層冰映雕玉。", "苦熟何不可，濁氛端惱我。"]}