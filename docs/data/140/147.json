{"author": "晁說之", "period": "宋", "type": "诗", "title": "送顧彌邵朝奉知錢塘", "paragraphs": ["錢塘宰是會稽客，一身見盡元與白。", "元白風流且置之，是家尊翁勇金石。", "早受申公國士知，誰任東坡邦人責。", "之子敢嗟官不達，惟慚家世無踵迹。", "大才小試亦丹青，衆前獨却自朝夕。", "童稚欣欣新有謡，湖山藹藹舊相識。", "定知不用酒遣閒，流行舉要百代曆。"]}