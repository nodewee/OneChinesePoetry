{"author": "晁說之", "period": "宋", "type": "诗", "title": "書觸目", "paragraphs": ["山以石得名，土惟山之賊。", "如何云此山，土石相充斥。", "土上而石下，無良躋有德。", "土實最下底，位高忝厥職。", "或云三千年，此土化爲石。", "頑陰不堅陽，如寄暫容迹。", "因知造化功，不出纖毫力。", "君子自苦辛，小人多羽翼。", "念從開闢來，久矣莫變革。", "吾其奈此何，唧唧復唧唧。"]}