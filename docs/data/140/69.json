{"author": "晁說之", "period": "宋", "type": "诗", "title": "題琦公讚光堂", "paragraphs": ["山川固高深，不掩珠玉光。", "道人覺物者，明明豈自藏。", "奈何一世中，暝醉不我臧。", "收斂萬古志，風雨一茅堂。", "問之默不語，詩成蘭蕙香。", "山中多卉木，有待而芬芳。", "自憐年少時，徹今晝公行。", "虛空流水遠，天外有鸞凰。", "白髮此種種，紅塵誰茫茫。", "嵩少今卜築，因之歸興長。"]}