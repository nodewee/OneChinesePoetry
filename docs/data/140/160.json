{"author": "晁說之", "period": "宋", "type": "诗", "title": "恨契詩", "paragraphs": ["坎壈愚無計，慟哭老無淚。", "居處近何適，隱遁遠何暨。", "爰來未嘗恨，始恨金石契。", "何朝鎔而泥，亦暮泐以滓。", "有美者伊人，平昔嘗自謂。", "此身敢自輕，實與劉向類。", "孰如同姓憂，斧扆況忠對。", "與我盛蘇門，何人忍棄背。", "顧彼蒼蠅姿，須臾來附驥。", "附驥只須臾，沒身有臭嗜。", "國中起四顧，誰門復擅勢。", "前日既居貨，今日宜入市。", "市王誠何知，多賤而少貴。", "懦劣既先奔，强梁亦晚至。", "俄然欣解榻，倐爾勇投袂。", "烈烈參貔貅，堂堂得英衛。", "雲朔土即復，悝于頸當繫。", "如或騎豬歸，鐵甲遮羞愧。", "功成麒麟閣，丹青更何視。", "莫能爲爾言，擊指血迸潰。", "況我本小人，西京仍已亟。", "所得果幾何，作詩深自勵。"]}