{"author": "晁說之", "period": "宋", "type": "诗", "title": "再和資道", "paragraphs": ["佳山陪四絕，名士出三齊。", "芬馥生蘭茞，荒蕪去菉藜。", "光華深北斗，氣象到西奎。", "靜思如含露，揮毫若吐霓。", "美求鮮鯉鱠，珍訪辟塵犀。", "出衆青錢士，翻經白玉篦。", "高張射鵰手，穩步上天梯。", "吾友由斯道，狂生不識蹊。", "淮南書有作，商隱賦無題。", "慷慨簪頻擊，吟哦手屢攜。", "寒廳簾帟淺，深夜笑言低。", "慎莫嘲雕虎，從來學木雞。"]}