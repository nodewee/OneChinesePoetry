{"author": "晁說之", "period": "宋", "type": "诗", "title": "謀歸寄陽翟李九呂十四兄", "paragraphs": ["着身到雍隙，故人在陽翟。", "白髮何冉冉，清夢徒歷歷。", "有美李将軍，詩是萬人敵。", "家封異姓王，身老二千石。", "呂侯幾世來，蟬冕必踵跡。", "如何此孫賢，早饑而晏食。", "門前潁水流，屋上嵩山色。", "天以延二老，世人何用識。", "祇應爾日來，爲我長歎息。", "我嘗從之遊，何難此投幘。", "籬下菊黄時，鴈背俯可即。", "嶽寺講時鐘，婆娑且連屐。"]}