{"author": "晁說之", "period": "宋", "type": "诗", "title": "二月初山上作", "paragraphs": ["與春相别云一歲，遼鶴有恨不足加。", "意韻寂寥莫我適，起逐春風山逕斜。", "春風自與時窈窕，豈爲來開桃李花。", "不然春來已幾日，何處桃李不枯槎。", "乃知桃李善卑陬，遠交深託待紛葩。", "政如世間嫵媚子，巡牆倚戶漸齒牙。", "公卿初豈以爾故，腰金佩玉牢聲華。", "區區更憐蜂蝶輩，草根花底爲生涯。", "此理前人未見之，我今獨得頻咨嗟。", "生無京國名園分，況此邊城萬里沙。"]}