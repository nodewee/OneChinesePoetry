{"author": "晁說之", "period": "宋", "type": "诗", "title": "初至鄜州感事", "paragraphs": ["罪斥云一紀，常亦守官箴。", "置身江海畔，放言麋鹿岑。", "大吏不呵譴，小吏自堪任。", "蝦菜日異饌，著書敵南金。", "豈無二三子，善叩響不沈。", "更逢四高士，語妙何愔愔。", "俯攬塵土影，仰攄冰玉心。", "苦辛雖在昔，菑穫實於今。", "歸榜不忍速，故廬尚可尋。", "金閨朝轇轕，荃壁夢蕭森。", "領闊貽爾誚，新貴使我瘖。", "饑寒一丈室，奔走九秋砧。", "長坂馬難健，敗絮虱易侵。", "池西别故舊，税駕雕山陰。", "白翟無曩迹，赫連有脱鐔。", "幸哉廊廟術，勇不誇縱擒。", "誓表前日來，父子恩更深。", "戰士老腐粟，癯儒適懦襟。", "羊肥卧沙種，酒美西涼斟。", "農武自先烈，五律勤窺臨。", "禮樂被遠俗，三嘆斥哇淫。", "勉旃不再辱，聊爾容華簪。", "斂迹有餘愧，難聞弦誦音。", "尚喜屋山阿，雙泉如鳴琴。", "遠明桑苧翁，品茶疑未諶。", "洞中有仙者，得度人駸駸。", "長生非敢望，却粒實所欽。", "腸空不貯愁，慮絕發奇祲。", "何勞東臯計，即日返幽林。", "難忘平昔興，一爲梁甫吟。"]}