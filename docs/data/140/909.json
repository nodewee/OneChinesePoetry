{"author": "晁說之", "period": "宋", "type": "诗", "title": "次韻王立之雪中以酒見餉", "paragraphs": ["同雲慘慘驅朝暄，龍沙一雪人相憐。", "寒猿哀嘯失山木，饑鶴仰唳空無天。", "當年補天真戲爾，不知修月何時已。", "坐煩耆舊說辛卯，至遣兒童憂甲子。", "城中米價貴如玉，舉家倒廪無斗粟。", "千金狐裘豈易得，百結鶉衣不堪鬻。", "我生但識茅與菅，何曾過眼逢瑤璠。", "展君新詩問所似，欲辯不敢非忘言。", "開壺酌酒澆我胸，酒酣起舞顔爲紅。", "會見東風掃冰雪，江梅塞桞煩春工。"]}