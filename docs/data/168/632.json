{"author": "章詡", "period": "宋", "type": "诗", "title": "首夏靜觀堂書懷", "paragraphs": ["杖策下層嶺，來憩雲外莊。", "簷低繞頹垣，澹泊在一堂。", "山高戶牖虛，風清長夏凉。", "翳翳動林影，瀲瀲浮溪光。", "心遠與世隔，獨有文史香。", "汲井資嚥漱，蒔藥助體强。", "園中橘爲奴，沼內芰堪裳。", "蒼官青不老，籬下明秋芳。", "陶情在庶物，養性歸琴觴。", "矯首起遐觀，是中有濠梁。"]}