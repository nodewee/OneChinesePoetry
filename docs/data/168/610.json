{"author": "崔次周", "period": "宋", "type": "诗", "title": "題梅山雲悅樓", "paragraphs": ["仙人好樓居，天上多瓊樓。", "祥氛結紫炁，磅礴常周流。", "道人仙之裔，居然梅山頭。", "山頭聳百尺，日與雲從游。", "靜默觀內景，繚繞雲氣浮。", "軒豁挹西爽，天淨雲影收。", "倚欄暢吟情，筆硯雲烟稠。", "領客譚又玄，滿吸雲腴甌。", "不用分半間，盤結任相繆。", "怡然自可悅，澹然亦何求。", "悅則動靜隨，呼吸聽去留。", "我欲乘之叩太虛，相與上下追仙斿。", "鞭鸞笞鳳汗漫去，下視八表揮斥凌九州。"]}