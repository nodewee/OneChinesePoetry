{"author": "薛仲庚", "period": "宋", "type": "诗", "title": "讀書", "paragraphs": ["憂來驅我行，困來驅我睡。", "文章堆案頭，時復一開視。", "豈能皆通說，偶然聊適意。", "駿馬驟平途，里程何足計。", "萬象羅目前，忽爲塵所昧。", "虎豹貴搜獵，狐兔從委棄。", "五鼎雖共珍，聞名豈知味。", "均此一卷書，今日與昨異。", "求名無欲速，要當畢斯世。", "古人不爲經，言動人偶記。", "悲哉漢諸儒，白首闇文義。"]}