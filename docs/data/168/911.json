{"author": "房灝", "period": "宋", "type": "诗", "title": "寄西湖", "paragraphs": ["昔年曾向西湖住，日夕閑行湖上路。", "東風二月梅花開，香得孤山無著處。", "六尺瘦藤雙翠屨，眼前物物皆詩具。", "被人牽挽出山來，荷衣盡爲緇塵污。", "世態翻騰不如故，青鏡無情又衰暮。", "富貴浮雲何有哉，一盃且樂閑中趣。", "長江浩浩東流注，夢寐孤山飛不去。", "若見梅花頻寄音，黄金煉出相思句。"]}