{"author": "戴表元", "period": "宋", "type": "诗", "title": "丁氏厚德堂", "paragraphs": ["賤士懷永憂，一物常恐枯。", "貴者止營私，智或遺妻孥。", "肉食從古鄙，黄金使人愚。", "我游四十年，錢塘車馬區。", "但見插桃李，誰曾種桑榆。", "白頭識丁子，儀冠儼于于。", "示我厚德編，嘉名在塘隅。", "談之爲踊躍，喜氣生眉鬚。", "願子富倉庾，人人飽餐餔。", "願子多酒漿，日日開樽壺。", "行藏自有命，不謁守錢奴。"]}