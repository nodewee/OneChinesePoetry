{"author": "戴表元", "period": "宋", "type": "诗", "title": "排律十七韻賀阮侯伯子", "paragraphs": ["芳城春樹晚，清海月弦初。", "瑞出三神島，光纏五馬車。", "眼中新鸑鷟，膝下小璠璵。", "錦褓看爭羨，犀顱畫不如。", "試啼賓錯愕，獻夢媼勤渠。", "庭舞張公鶴，門填孔氏魚。", "一時官府慶，數世甲科儲。", "聞說衣冠里，高增棨戟閭。", "民隨阮公姓，鄰禁宛溪魚。", "東去龜浮印，南遊雉繞車。", "陰移棠芾芾，騎擁竹舒舒。", "政有兒童戀，謠聽父老餘。", "攢眉詢賦額，正色署刑書。", "暗室天如鏡，心田老自畬。", "看騎金腰褭，待弄玉蟾蜍。", "我欲歌三賈，誰能說兩徐。", "先隨湯餠祝，聊當賀錢醵。"]}