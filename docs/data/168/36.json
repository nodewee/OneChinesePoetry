{"author": "戴表元", "period": "宋", "type": "诗", "title": "君莫誇少年一首贈余光遠", "paragraphs": ["君莫誇少年，與我憊者疏。", "我亦嘗少年，少年君不如。", "談諧今已忘，猶有少年餘。", "東南山水國，早得飛長裾。", "春園虎丘樹，夏檻玉泉魚。", "吳妍與楚豔，過眼日千車。", "當此秋風凄，遊子易欷歔。", "我時未更事，意氣益發舒。", "出門有佳侶，遇勝不得虛。", "惟憂日晷短，當去亦躊躇。", "官曹人所厭，高士不肯居。", "平生縱觀處，最在客南徐。", "姻黨四面集，綵衣擁安輿。", "停觥待淮蟹，醇甘逮僮胥。", "道路無此願，此願勝鄉閭。", "自從秣陵歸，鬰鬰不再攄。", "三間風雨屋，僻其荒林墟。", "非君好事者，誰能至吾廬。", "今來建溪上，逢君屢相於。", "行藏且勿問，人世有乘除。", "舊狂我已悔，新銳君當袪。", "男兒不用世，資身在犂鋤。", "臨風贈君別，勸君惜居諸。", "勸君重桑梓，勸君重名譽。", "歲晚未相忘，頻寄山中書。"]}