{"author": "戴表元", "period": "宋", "type": "诗", "title": "林貴父投老謁銓有贈", "paragraphs": ["天寒道路長，行子難爲容。", "况復迫衰暮，視近步憧憧。", "干世悔古學，費時慚惰農。", "誰知凍雪巷，忽視戟髯翁。", "袖有排闥書，談如發硎鋒。", "聽之不能竭，浩氣生奇胸。", "從來庠序師，專以處龍鍾。", "才高得教誘，祿休尚遭逢。", "此職今不少，有求豈難從。", "去去善自愛，春禽語晴墉。"]}