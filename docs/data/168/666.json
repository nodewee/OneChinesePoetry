{"author": "李軏", "period": "宋", "type": "诗", "title": "贈盡梅竹劉信可", "paragraphs": ["劉兄胸次參元化，不發爲文發爲畫。", "心工入妙手通神，聲名直與僧繇亞。", "月宮拔得玉兔毫，縛成篆筆銛如刀。", "紛然萬有類形役，竹梅兩品方清高。", "打一撇，籊爲寒筠灑爲葉。", "高低濃淡總相宜，不問風烟和雨雪。", "再一掃，清作疏花瘦作枝。", "向背斜陽俱造妙，任從籬落與垣池。", "君不見劉夢梁畫梅不畫竹，一枕清風長不足。", "又不見文與可畫竹不畫梅，千樹江頭空自開。", "爭如作者多精藝，庾嶺渭川俱著意。", "夢梁同姓表同文，却把信來更與字。"]}