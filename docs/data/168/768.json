{"author": "李景遹", "period": "宋", "type": "诗", "title": "躍馬泉", "paragraphs": ["南山突兀橫青空，鹿豕禽魚得所宮。", "修鱗于此亦養德，光怪夜發山川紅。", "風雲變化事已矣，獨有崖嶠留餘雄。", "至今山泉脈四溢，噴薄聲撼枯枬楓。", "填然下與石壁會，萬斛一竅投雲中。", "跳珠散玉虎鬚怒，烈日不照霜雪融。", "前賢作亭久已廢，後俗爲弊詞相蒙。", "匡廬老禪來立錫，攝衣思見前賢風。", "乃將爐峰三峽眼，坎井聊視海若同。", "搜奇剔怪勇興創，我爲一洗學古胸。", "叱開萬狀伏草獸，飛出百尺經天虹。", "桃花亂流春態度，明月淨寫秋形容。", "豈無白蛟尚蟠蟄，靈犀不燬無由通。", "平生赤手攬鯨鱷，長鋏自笑遺崆峒。", "邇來但餘觀水志，每到勝處難藏鋒。", "欲借天瓢添半水，醉騎赤鯶訪龍公。"]}