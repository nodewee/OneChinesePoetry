{"author": "戴表元", "period": "宋", "type": "诗", "title": "謝陳君祥憲使", "paragraphs": ["鸞凰不鷙暴，珪璧無鋒銛。", "評材容一切，未覺世論嚴。", "僕昔江東歸，二紀操鋤鐮。", "聞山但廬霍，慕水惟沱潜。", "宮車歲千兩，未省謁帷幨。", "豈無趙張倫，居突不得黔。", "新年有吉語，所在興循廉。", "惟此沮洳氓，生涯嗇而纖。", "廛管疲負挈，陸取困塗霑。", "赫赫金鋪門，風雨今無簷。", "皎皎華裾生，塵土今無襜。", "分臺得陳侯，笑語脫烹爓。", "仁賢所居國，不言革頑憸。", "侯家仲舉峻，何如太丘謙。", "問侯何所爲，深坐靜春簾。", "問侯何所學，凈几飄風籤。", "儼雅菑川公，高節齊晉瞻。", "橫流滔天來，挺身卧西崦。", "何以贈陳侯，孟光書滿奩。", "名曰事言補，其辭清以恬。", "豈但資稗官，五經之韜鈐。", "從來名世士，必有淵源漸。", "侯識民蓍龜，侯材國梅鹽。", "誠令以德舉，遐陬詎能淹。", "愚者理宜止，容僕守窮櫩。"]}