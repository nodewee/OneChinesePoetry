{"author": "曹仙家", "period": "宋", "type": "诗", "title": "贈鄒葆光道士", "paragraphs": ["羅浮道士真仙子，躍出樊籠求不死。", "冰壺皎潔水鑑清，洞然表裏無塵滓。", "叱咤雷霆發指端，馘邪役鬼篆飛丹。", "朝吞露氣松窗暖，夜禮星辰玉簡寒。", "琴心和雅胎仙舞，屏絕淫哇追太古。", "幽韻蕭深海島風，餘音繚繞江天雨。", "真居僻在海南邊，溪上簾櫳洞裏天。", "靈鳳九苞飛檻外，珍禽五色舞花前。", "金絲島露紫河車，青霓跨嶺鐵橋斜。", "羅浮自古神仙宅，萬里來尋况是家。", "我昔閨中方幼穉，當年曾覽羅浮記。", "形質雖拘一室間，精魂已出千山外。", "如今親見羅浮人，疑是朱明降上真。", "劍氣袖携三尺水，霞漿杖挂一壺春。", "松姿鶴步何蕭散，風調飄飄驚俗眼。", "吾師出處任高情，止則止兮行則行。", "富有溪山寧願利，貴懷道義不干名。", "我今寄跡都城裏，門外喧喧那入耳。", "上床布被日高眠，不爲公來不能起。", "問公去速來何遲，得接高談幾許時。", "白雲偶向帝鄉過，去住無蹤安可期。", "我亦韶華斷羈紲，何異飄蓬與翻葉。", "相逢邂逅即開顔，禮樂何曾爲吾設。", "志同笙磬合宮商，道乖肝膽成胡越。", "相近未必常往還，相遥未必長離別。", "翩然孤鶴又南征，寄語石樓好風月。"]}