{"author": "杜柬之", "period": "宋", "type": "诗", "title": "雲安玉虛觀南軒感事偶書五首  其三", "paragraphs": ["嗟余何不辰，備極生人凶。", "偶全摺脅范，屢脫南冠鍾。", "再醮亦何爲，孫枝發枯桐。", "鬼猶果求食，寧吐殺與豐。", "兩兒如我長，無田學圃農。", "鄭忽敢辭昏，冗食哀我翁。", "茲外尚難言，二女累橋公。", "荆笄嫁不售，誰論德與容。", "幼也抱奇疾，此歲日尪癃。", "亦既就膏肓，二豎不可攻。", "而我事奔走，過家如狂風。", "豈無旬浹留，奈此旦夕暮。", "吞酸一執手，掣去如飛蓬。", "心知不再見，衰淚紛無從。", "書來報哀訃，齎恨歸亡窮。", "莫聞忍死言，藁葬青蓮宮。", "爲父我安忍，爲兒汝何逢。", "興言一及此，鏃刃戕心胸。"]}