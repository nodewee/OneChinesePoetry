{"author": "李達可", "period": "宋", "type": "诗", "title": "題章詡靜觀堂", "paragraphs": ["君不見通都蕩蕩開九逵，肩摩轂擊人爭馳。", "危樓百尺獨高卧，下看膠擾無休時。", "又不見滄江茫茫與天遠，輕舟出沒風濤險。", "此時著身平地人，遥憐櫂夫驚破膽。", "靜中有味知者希，紅塵拔脚與世違。", "世人顛倒墮醉夢，我獨坐照全天機。", "榮名弗羨計非拙，浮利勿爭癡更絕。", "騁巧不若拙有餘，役智何如癡且愚。", "高堂懸鏡收赴影，對此令人發深省。"]}