{"author": "趙福元", "period": "宋", "type": "诗", "title": "壽徐尉", "paragraphs": ["神幔亭駕斗浮丹巘，扁題密鏤黄金篆。", "淋漓羽蓋森鸞旂，仙凡不隔蟠桃宴。", "紅雲垂地醉壺天，真珠爲漿玉爲饌。", "中有一人長眉青，紫錦荷囊燦星弁。", "金昆玉友相追隨，烏戟琱戈光轉炫。", "皇覽徐公百不憂，衮衮慶源由積善。", "綵童宣敕呼瑞麟，金鏁掣雷奔虎殿。", "瓊胎掇入孔釋送，精神秋水目如電。", "抱琴來訪矩庾仙，溉竹南牆弄詩卷。", "手持造化發生柄，和氣噓枯徧翹端。", "一同按譜學鳴弦，里巷生春無蹇連。", "豈弟君子民父母，肇跡溫麻未之見。", "肘邊疊組斗纍纍，五鶚搏空交剡薦。", "綠綈聯翩閶闔門，催入筍班陪翠輦。", "九重宣補舜衣裳，吐出胸中五色線。", "周公拜前曾拜後，聖朝自有雲屏典。", "朱顔蒼鬢侍玉皇，九轉金丹開鼎鉉。", "芹香儒館忻獻歌，願乞餘圭及雞犬。"]}