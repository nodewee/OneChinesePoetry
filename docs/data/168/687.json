{"author": "聞九成", "period": "宋", "type": "诗", "title": "洞霄山隠齋", "paragraphs": ["餘杭之西天柱峰，下有石洞蟠蒼龍。", "齋居無塵山四合，仙人宴坐空翠中。", "夜捫北斗罡氣接，晨吸東日精光通。", "醉凌高風駕白鶴，笑視黄庭驅玉童。", "人間自有赤松子，方外或友洪崖公。", "丹泉吹陰曉霧碧，野果變色秋山紅。", "獻酬且盡琉璃鍾，談笑便是蓬萊宮。", "肯如金粟衰病翁，散花丈室談虛空。"]}