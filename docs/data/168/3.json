{"author": "戴表元", "period": "宋", "type": "诗", "title": "浴蠶沙溪水一首爲上饒陳烈婦作", "paragraphs": ["浴蠶沙溪水，採桑玉山巔。", "絲成白稜稜，膠作烈婦絃。", "烈婦何所言，絃中意纏綿。", "一說鸞影孤，二訴雛巢穿。", "巢穿尚可葺，影孤恨終天。", "有食不自肥，衆禽仰喉咽。", "真宰憫其疲，勞役盡弛蠲。", "及今雛長成，雛群亦蹁躚。", "朝陽照岩林，枯槁生光妍。", "黄蘗誰謂苦，鐵石誰謂堅。", "請君屏俗耳，聽我沙溪篇。"]}