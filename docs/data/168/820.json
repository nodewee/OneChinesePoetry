{"author": "杜柬之", "period": "宋", "type": "诗", "title": "雲安玉虛觀南軒感事二首  其二", "paragraphs": ["念我蓄一櫛，間關走西東。", "携持三十年，出處靡不同。", "朝梳带殘月，暮理含清風。", "戶樞既日運，何由生蠹蟲。", "今晨無故折，脆響猶春葱。", "物理有定數，吾生得無窮。", "即事感百慮，撫躬悲一翁。", "空囊乏贐鐵，閙市多良工。", "鸞膠墮渺茫，秋扇慚初終。", "從渠老齒豁，稱我醉顱童。"]}