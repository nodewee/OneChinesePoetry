{"author": "徐月溪", "period": "宋", "type": "诗", "title": "山茶花", "paragraphs": ["山茶又晚出，舊不聞圖經。", "花深嫌少態，曾入蘇公評。", "邇來亦變怪，紛然著名稱。", "黄香開最早，與菊爲輩朋。", "紛紅更妖艷，玉環带春酲。", "偉哉紅百葉，花重枝不勝。", "猶愛並山茶，開花一尺盈。", "日丹又其亞，不減紅带鞓。", "吐絲心抽鬚，鋸齒葉剪稜。", "白茶亦數品，玉磬尤精明。", "桃葉何從來，派別疑武陵。", "愈出愈奇怪，一見一欲驚。"]}