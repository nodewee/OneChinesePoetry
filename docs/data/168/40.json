{"author": "戴表元", "period": "宋", "type": "诗", "title": "饑旱", "paragraphs": ["旱風爍我膚，饑火煎我腸。", "春夏猶自可，入秋始難當。", "簪珥陡頓盡，衾裯纖細將。", "奪從女奴手，併入米客囊。", "但冀喘息延，敢憂生理妨。", "山州古磽瘠，歲計仰蘇杭。", "發地流玉粒，浮天駕牙檣。", "如何水後郡，翻糴浙東糧。", "行路急促促，人情沸皇皇。", "焦枯望一雨，禬禱願千方。", "雲氣亦偃蹇，魃妖轉炎揚。", "浮生想有屬，沈憂聊暫忘。"]}