{"author": "戴表元", "period": "宋", "type": "诗", "title": "次和焦治中雲洞紀遊十四韻", "paragraphs": ["是身虛空中，如雲本無有。", "遊行又其寄，縱樂安得久。", "嵌巖大磈質，鑱削奇鬼手。", "棟宇起何年，名稱出誰口。", "憶昔扳藤蔓，淩空訝雞狗。", "疏疏石生窾，剡剡室懸斗。", "乘峻開棧梯，緣明掛窗牖。", "豈無題壁堂，多逢斫畬叟。", "賢侯韋平家，雅韻王謝友。", "驪珠百四十，模寫已八九。", "坐我南樓牀，澆我北海酒。", "人生主客意，如此豈云偶。", "風花命浮沉，木雁天可否。", "悠然付一噓，山靈倘回首。"]}