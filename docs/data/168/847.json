{"author": "郭波", "period": "宋", "type": "诗", "title": "陸象山先生墓", "paragraphs": ["大道久荆榛，歧路苦未併。", "博約豈不賢，末學恣馳騁。", "口耳謾紛紜，徒知響與影。", "吾心自神明，一掬涵萬境。", "昔者斯文麾，紫陽已獨秉。", "厥德天不孤，時生陸子靜。", "陸朱夫何殊，性天俱炳炳。", "議論偶異同，吁咈豈爲痙。", "考亭任重資，汲多費深綆。", "象山直劈豪，舉手提要領。", "一起跬步間，循循登峻嶺。", "一從百仞巔，洞視下萬頃。", "轍迹隨入途，金蘭同有永。", "何知好事徒，紛紛自燕郢。", "古人亦有言，聞過乃爲幸。", "二翁九京中，豈不重炯炯。", "低頭古墓下，想象見光景。", "有劍不敢懸，爲君發深省。"]}