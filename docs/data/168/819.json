{"author": "杜柬之", "period": "宋", "type": "诗", "title": "雲安玉虛觀南軒感事二首  其一", "paragraphs": ["樨梧殖歲首，擢起青琅玕。", "其葉大如掌，其陰勻若攤。", "弱幹尋丈展，氣已風雲干。", "期之四五載，定足容棲鸞。", "我老無定居，僦屋蝸螺跧。", "平生輞川宅，面勢胸中盤。", "何當遂誅茆，規庭十步寬。", "非無松柏堅，未易蒼龍摶。", "種此南窗下，醉眠風雨寒。"]}