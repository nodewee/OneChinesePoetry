{"author": "張碧", "period": "宋", "type": "诗", "title": "鴻門", "paragraphs": ["毒龍銜日天地昏，八紘靉靆生愁雲。", "秦原走鹿無藏處，紛紛爭處圍成群。", "四溟波立鯨相吞，薄摇五嶽崩山根。", "魚蝦舞浪狂鰍鯤，龍蛇膽戰登鴻門。", "星旗羽簇强者尊，黑風白雨東西屯。", "山河欲拆人烟分，壯士鼓勇君王存。", "項莊憤氣吐不得，亞父斗聲天上聞，玉光墜地驚崑崙。", "留侯氣魄吞太平，舌頭一寸生陽春。", "神農女媧愁不言，蛇枯老嫗啼淚痕。", "星曹定秤稱王孫，項籍骨輕迷精魂，沛公仰面爭乾坤。", "須臾垓下賊星起，歌聲繚繞淒人耳。", "吳娃捧酒橫秋波，霜天月照空城壘。", "力拔山兮忽到此，騅嘶懶渡烏江水。", "新豐瑞氣生樓臺，西楚寒蒿哭愁鬼。", "三尺霜鳴金匣裏，神光一照八千里。", "漢皇驟馬意氣生，西南掃地迎天子。"]}