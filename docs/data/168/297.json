{"author": "羅燁", "period": "宋", "type": "诗", "title": "小說引子  其二", "paragraphs": ["傳自鴻荒判古初，羲農黄帝立規模。", "無爲少昊更顓帝，相授高辛唐及虞。", "位禪夏商周列國，權歸秦漢楚相誅。", "兩京中亂生王莽，三國爭雄魏蜀吳。", "西晉洛陽終四世，再興建鄴復其都。", "宋齊梁魏分南北，陳滅周亡隋易孤。", "唐世末年稱五代，宋承周禪握乾符。", "子孫神聖膺天命，萬載昇平復版圖。"]}