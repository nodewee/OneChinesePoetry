{"author": "戴表元", "period": "宋", "type": "诗", "title": "春日城南聞禽鳥聲喧甚爲賦二十二韻", "paragraphs": ["今日春氣至，新禽各啁嘲。", "豈無好唇舌，入耳何怓怓。", "雊鵒最多端，能以巧自殽。", "黄頭亦翾給，微吭和且調。", "無計頗滑熟，烏鴉與鷦鷯。", "自餘不知名，喧呼雜竽簫。", "黑衣猥雄黠，晝動固非梟。", "均爲樂其性，幸此風日朝。", "城南六七曲，荒園繞榛茅。", "我來感物變，何異在山郊。", "惟聞黄鸝至，不聞叫交交。", "當由戀幽谷，畏寒還避囂。", "群英蓋壤內，小大一逍遥。", "得氣不足悅，觸情遂相遼。", "乘墉少年兒，挾彈欲見邀。", "所規不滿掬，翻令污厨庖。", "鷹鶻勢險薄，爪長尤善捎。", "同群自戕擊，此禍極無聊。", "深藏務遠晦，尚懼形色招。", "危機布平陸，况乃縱輕僄。", "悲憐復譬釋，當鳴詎爲妖。", "但懷道傍樹，信美非其巢。"]}