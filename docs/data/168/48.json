{"author": "戴表元", "period": "宋", "type": "诗", "title": "朱使君家諸郎將別十一韻", "paragraphs": ["東南典藩材，朱戶賢第一。", "天生好兒郎，玉笋森六七。", "俱能弄文翰，那教踰戶室。", "伯也秀英英，珊瑚映初日。", "翁仲最似古，鼎鼐熊彪質。", "叔季相和鳴，笙入鐘磬出。", "人言有陰德，我愛少權術。", "公退亦見容，老衰時自失。", "官期忽在眼，別語常促膝。", "江湖芥舟小，歲月翎箭疾。", "善保清明心，臨岐莫輕怵。"]}