{"author": "俞茂實", "period": "宋", "type": "诗", "title": "遊大滌", "paragraphs": ["未了煙霞痼，來從大滌游。", "一區藏世界，九鎖閟林丘。", "寒翠霏霏起，春波慢慢流。", "人間空岱嶽，海上謾瀛洲。", "隠迹悲猿鶴，祥光射斗牛。", "有人相領略，何地不夷猶。", "好景行行得，遺蹤細細搜。", "山根雲欲滃，石罅鳳仍留。", "琴瑟聽泉奏，珠璣看瀑流。", "山靈應有識，鄙句含包羞。", "逸興那能已，奇觀謾此酬。", "會須尋石室，相繼築菟裘。"]}