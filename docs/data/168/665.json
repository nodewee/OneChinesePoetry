{"author": "吳申甫", "period": "宋", "type": "诗", "title": "壽主簿", "paragraphs": ["武夷之山奇而青，九曲之水秀且清。", "山奇水秀佳氣萃，孕毓多少名公卿。", "世運推來五百歲，岳瀆又應一賢生。", "相國蕭何儲大昴，謫仙李白扶長庚。", "拍塞家聲今幾載，雲來見此千人英。", "年少萬卷付一讀，胸中霜氣秋空橫。", "驊騮不作伏櫪態，夢寐抵掌收功名。", "屬時綠林肆分擾，鄰疆鼎沸無遑寧。", "笑看吳鈎應嚼齒，折衝不辭鞍馬塵。", "發輸紅腐活饑殍，呻吟變作謳歌聲。", "勾稽詎足究施設，直須舟楫濟通津。", "幕府籌功居第一，聯翩奏剡飛天庭。", "日邊消息清夜至，芝泥炳煥皇恩新。", "銓闈行脫囊中穎，佩玉鳴珂遊帝京。", "書雲過後兩旬及，還是霄躔初度辰。", "和氣恰隨陽氣轉，台星還並壽星明。", "北山底處香風動，湖山裏外祥烟輕。", "幃羅幙繡玳筵列，歌珠舞翠金壺傾。", "未祝修身如成子，未祝龐眉偕錢鏗。", "但願登金仍步玉，鹽梅商鼎早調羹。", "歸來武夷溪九曲，幔亭曾孫旋尋盟。", "眉壽堂中恣盤礴，摩挲銅狄細推評。", "武夷之山比公壽，與公千歲同崢嶸。", "九曲之水釀公酒，與公千歲供壽觥。", "我亦更辦詩千首，一年一首伸賀誠。"]}