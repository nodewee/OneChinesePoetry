{"author": "卜祖仁", "period": "宋", "type": "诗", "title": "陳山龍湫", "paragraphs": ["陳山蒼蒼東海頭，石壁裂缺藏靈湫。", "老髯出水欻萬丈，青山倒挂黄金虬。", "神光上騰接烟靄，挾子攖珠浴滄海。", "雨公載雨推雷車，閶闔門開叩真宰。", "今年亢旱民罹殃，我侯憫憫心若傷。", "精誠披露動寥廓，沛然甘澤來滂滂。", "侯今官轉吳興去，回首神峰隔天宇。", "願言變化從雲龍，大爲蒼生作霖雨。"]}