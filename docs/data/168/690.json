{"author": "聞九成", "period": "宋", "type": "诗", "title": "楊先高題漱玉軒", "paragraphs": ["二龍觸鬬一不支，化爲怪石簷之垂。", "神泉內溢石齒迸，漱激猶作瓊瑶飛。", "琴高赤鱓或在邇，借我一跨邀安期。", "遠來相就盥靈液，六腑共浥清凉滋。", "玉泉細度玉樓去，不礙丹元中守威。", "黄金隄邊審依護，視之則微聽則希。", "俯窺溟渤正澄澹，海若仰望朱靈旗。", "彼妄人子誇飲玉，死誑愚婦何所稽。", "何如隨我飲此水，辨玉別石俱忘機。", "真忘乃是大奇事，身可如木心可灰。"]}