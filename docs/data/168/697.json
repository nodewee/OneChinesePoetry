{"author": "曹誠明", "period": "宋", "type": "诗", "title": "大滌洞天留題", "paragraphs": ["好風吹我來洞天，雲山九折相回旋。", "蒼虬綰結鎖清潤，翠蛟飛舞鳴潺湲。", "一從大滌豁心目，披蒙躡徑登來賢。", "棲真亭結翠微頂，臨風一嘯卑塵寰。", "鳳鳴曉靄群籟息，龍眠夜月山雲連。", "雙臺疊翠鎖空洞，危峰屹柱嶄蒼煙。", "金堂玉室亙萬古，蘭林蕙帳餘千年。", "三更雨滴傍簷石，六月秋生飛玉泉。", "瀹泉烹玉雋餘味，但覺兩腋如飛仙。"]}