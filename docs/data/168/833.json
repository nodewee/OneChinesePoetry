{"author": "范良龔", "period": "宋", "type": "诗", "title": "妙庭觀", "paragraphs": ["我昔遨遊周八極，玉京金闕俱經歷。", "翩然騎鳳下瑶池，如與雙成獲相識。", "雙成侍燕王母旁，道貌方瞳照人碧。", "玉笙吹徹奉瓊觴，范子從旁丐餘瀝。", "東方曼倩謂余言，汝亦名在地仙籍。", "鳳城南望好溪山，此是元君故仙宅。", "琉璃槃上存金鼎，鼎內丹砂如琥珀。", "汝能服食早歸來，與予同是逍遥客。", "我時貪醉蟠桃春，不記當年說仙蹟。", "一朝酒醒人世非，盤碎丹飛杳難覓。", "香風堂上久徘徊，蘇李題詩掛空壁。", "孤雲野鶴謾興怨，我獨摩挲問金狄。", "世人勸我舐丹鼎，我亦何嘗苦營役。", "丈夫自有大還丹，得道不分今與昔。"]}