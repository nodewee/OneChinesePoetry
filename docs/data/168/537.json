{"author": "釋瑩徹", "period": "宋", "type": "诗", "title": "新鶑歌", "paragraphs": ["新鶑傍簷曉更悲，孤音清吟囀柔枝。", "口邊血出語未盡，豈是怨恨人不知。", "不食枯桑椹，不銜苦李花。", "偶然弄樞機，宛轉凌烟霞。", "衆雛飛鳴何跼促，自覘遊鱗啄枯木。", "玄猿何事朝夜啼，白鷺長在汀洲宿。", "黑鵰黄鶴豈不高，金籠玉鉤傷羽毛。", "三江七澤去不得，風烟日暮生波濤。", "飛去來，莫上高城頭，莫下空園裏。", "城頭饑烏食腥羶，空園燕雀爭泥滓。", "願爲結舌含白雲，五月六月一聲不可聞。"]}