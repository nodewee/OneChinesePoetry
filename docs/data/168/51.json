{"author": "戴表元", "period": "宋", "type": "诗", "title": "信府同知黄侯名其讀書之室曰廣居", "paragraphs": ["隘夫護藩畛，得少便有餘。", "達士心曠然，清明如太虛。", "海岳陳鼎俎，羲駕走軒車。", "唯諾無不行，尚懷豚與魚。", "嗟茲山城氓，憎長逮其胥。", "好語朝索茅，怒攻晝攘裾。", "侯來未數月，眉頭笑舒舒。", "退食掃一室，焚香展群書。", "舉頭窗楹間，有榜揭廣居。", "力行守仁義，鄒公不欺余。"]}