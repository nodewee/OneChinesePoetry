{"author": "馮岵", "period": "宋", "type": "诗", "title": "全州南城", "paragraphs": ["全州城南何壯觀，石崖爲趾江爲濠。", "凌落渡江騎馬去，空濛瘴霧漫綈袍。", "邐迤過灘水，小艇浮桐槽。", "半渡急雨雪，舟師失飛篙。", "雨飛山路水如注，石齒犖确森戈刀。", "馬蹄轉側不得過，有力如虎空皮毛。", "地窮路盡處，橫絕青山高。", "褰衣扶杖躡天險，十步九顧愁猿猱。", "長沙頓伏幾百折，背膂菌蠢盤鯨鰲。", "馬瘦人力倦，野闊風怒號。", "薄暮投宿驅濕厲，析薪爨鼎燒村醪。", "一杯酸澀不可嚥，平原督郵羞兒曹。", "我行湖湘歷八郡，政欲閲實寧辭勞。", "才疏病懶事多廢，南山何日接蓬蒿。", "清風明月共三友，山猿野鶴來二豪。", "一江春水澄葡萄，蘆花萬頃眠漁舠。"]}