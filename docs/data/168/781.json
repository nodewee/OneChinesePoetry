{"author": "熊道裕", "period": "宋", "type": "诗", "title": "中宮院", "paragraphs": ["我昨投文清泠淵，稍責老龍多睡眠。", "鐵笛穿雲久寂寞，作詩喚起劉高禪。", "劉高豢龍與龍語，一夜風雷共謀雨。", "雨師荷鍤破天河，阿香應門覓桴鼓。", "不用欒巴西噀酒，那用出龍煩魯叟。", "殷勤寄語望雲人，高僧自是調元手。", "今朝夏抵明日秋，一夕不雨還自休。", "南陌沾濡北阡渴，東鄰感激西家愁。", "安得黑雲如漏巵，處處家家田作池。", "予有鉢飯便可飽，雨我公田遂及私。"]}