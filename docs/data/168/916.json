{"author": "董天吉", "period": "宋", "type": "诗", "title": "項王廟", "paragraphs": ["嬴氏亂天紀，群雄各飛揚。", "子羽勇無敵，拔劍起戎行。", "熊羆八千士，飈舉度長江。", "威名震列國，斬嬰爇咸陽。", "神力摧萬夫，虎視邈四方。", "雄圖竟不就，楚歌有餘傷。", "故國父老憐，遺廟蒼山傍。", "莓苔生丹堊，蘿蔓延門堂。", "靈魂豈不怍，寧肯還故鄉。", "空令千載下，吊古增慨慷。"]}