{"author": "王平子", "period": "宋", "type": "诗", "title": "題雪獵圖", "paragraphs": ["烽火一息三千年，漢家將軍畫凌煙。", "胡兒不識征戰事，龍沙萬里今桑田。", "麗譙聲裏梅花角，雲暗雪深風色惡。", "長嘶一騎驄蟬聯，狼帽氈裘寒矍鑠。", "韝鷹走犬登平岡，狂狐剔眼魂飛揚。", "貫鵰落雁真戲劇，高鳥略盡良弓藏。", "鳳鳴居士雙眼碧，少年讀書勇無敵。", "但知橫行翰墨場，豈料一禽終不獲。", "向來百非今已無，筆端有口聊自娛。", "故將胸中磊落事，寫作人間雪獵圖。"]}