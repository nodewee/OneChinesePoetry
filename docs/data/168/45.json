{"author": "戴表元", "period": "宋", "type": "诗", "title": "陳晦父赴銓十三韻", "paragraphs": ["古人取遠士，得一以爲豪。", "江左貢千百，選掄今始勞。", "占對混童廝，趨蹌偕吏曹。", "以茲寓繩準，棄髓索皮毛。", "遂乃考卷業，成文喧誦號。", "其次嚴保舉，虛牘相籠叨。", "富儒坐可得，貧儒走滔滔。", "有司見其然，厭賤如蓬蒿。", "誰知真儒者，百黜寧不遭。", "陳生青紫門，佐書越江皋。", "秩滿在選中，家寒無所操。", "虞翻顯憑易，買臣進緣騷。", "吳士例則然，且毋衒名高。"]}