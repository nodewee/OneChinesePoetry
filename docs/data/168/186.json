{"author": "趙福元", "period": "宋", "type": "诗", "title": "桃木", "paragraphs": ["神仙擁出蓬萊宮，羅幃繡幙圍香風。", "雲鬟繞繞梳翡翠，頳顔滴滴勻猩紅。", "千嬌百媚粲相逐，爛醉芳春逞芳馥。", "朝陽影裏粲瓊紅，晨霞香中咽寒玉。", "承恩侍宴青帝前，錦衣半脫酣晝眠。", "鶯鶯燕燕扶不起，巧呼苦喚殊可憐。", "傍闌無力嬌欲語，花群本是桃源女。", "幾年流水飯胡麻，今在武陵溪上住。"]}