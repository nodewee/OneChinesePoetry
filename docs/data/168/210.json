{"author": "李庭", "period": "宋", "type": "诗", "title": "遊廣勝寺東巖", "paragraphs": ["年來百念如寒灰，老眼慵向時人開。", "猶有愛山緣未斷，芒鞋信步東巖隈。", "東巖幽勝甲晉境，寒藤古木生蒼苔。", "誰鑿雲根泄海眼，驚波深瀉如奔雷。", "衲僧具眼覷天奧，作亭闖爾臨淵洄。", "亭中空洞納萬象，收奇攬秀無遺材。", "倚闌清坐洗塵念，灑然冰雪涵靈臺。", "上方一目盡千里，勞筋未暇窮崔嵬。", "百年名剎燼一炬，可憐金碧成蒿萊。", "世間興廢豈足道，會看穹壤論三災。", "短生乘化不暫駐，須臾變化隨風埃。", "心知所歷皆夢境，題詩漫識吾曾來。", "下山一笑便陳迹，但見白塔蒼煙堆。"]}