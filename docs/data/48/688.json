{"author": "宋之瑞", "period": "宋", "type": "诗", "title": "洪陽洞", "paragraphs": ["天台自是神仙窟，常恨平生游未足。", "朅來訪古得洪陽，不憚攀躋冒炎酷。", "當年事往雖渺茫，至今峭壁摩空蒼。", "豁從洞口見穿穴，始信靈蹟由天藏。", "細泉滴乳散瓔珞，亂石排衙互拏攫。", "上施牀几看燒丹，旁布塍畦閒種藥。", "虛舟聊具仍馭風，靈源暗與江流通。", "欲携束縕恣幽討，却疑深處藏蛟龍。", "惜哉此境真奇絕，地偏往往成湮沒。", "僅存野廟傍山阿，儻非好事誰留轍。", "吾衰重到定無期，肯辭繭足陵丹梯。", "共言荆榛無路入，徒羨翠羽穿林飛。", "安知咫尺蓬萊隔，邂逅仙人還不識。", "謾書所歷記吾曹，歸向天台詫泉石。"]}