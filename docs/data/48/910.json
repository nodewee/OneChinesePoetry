{"author": "薛季宣", "period": "宋", "type": "诗", "title": "跋東坡詩案", "paragraphs": ["南方有佳木，遠在漲海涯。", "沈水産其節，雞舌生其肌。", "結根松柏場，龍腦實離離。", "蜑獠豈知貴，斧斤斬欒枝。", "椓爲糠粃槽，將食犬與狶。", "條枚惡鬈曲，芟除棄江湄。", "滄流蕩回波，不與朽壤期。", "年代知幾閲，愈久乃見奇。", "根株到餘瀝，復恐分寸遺。", "終焉盛芬烈，蘭蓀謝芳姿。"]}