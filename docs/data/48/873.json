{"author": "薛季宣", "period": "宋", "type": "诗", "title": "讀東坡和靖節詩", "paragraphs": ["我讀淵明詩，頗識詩外意。", "坡公繼逸響，箇中有佳思。", "取友百世上，古來獨二士。", "陶固泉石人，蘇則廊廟器。", "出處了無同，聲名都自異。", "往來不可作，矧復通姓字。", "神交定忘形，飲食尚知味。", "蕤賓中聲律，片鐵猶應類。", "茲文在尼父，爲復昌旦事。", "今時道古語，莫作今世視。", "以我思惟心，充彼剛大氣。", "芥子納須彌，誰信略相似。"]}