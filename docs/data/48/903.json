{"author": "薛季宣", "period": "宋", "type": "诗", "title": "浮槎", "paragraphs": ["浮槎爾喬木，來從何處村。", "託迹久非地，湍水撞其根。", "一辭古岩頭，去去隨潺湲。", "上有飛鷺翔，下有白浪翻。", "浪激信反覆，鷺去無回騫。", "十浮將九沈，任彼回風掀。", "飄泊未云已，驚落見者魂。", "今憑逝川波，故憑川上原。", "原中復何有，草木故自蕃。", "洄流潰前汀，薄命乃獨存。", "人生盡如此，株木奚足論。"]}