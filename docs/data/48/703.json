{"author": "姚申之", "period": "宋", "type": "诗", "title": "將至崑山舟中作", "paragraphs": ["崑嶺煙斂後，虞浦風定時。", "一舸飛兩艣，百媚生漣漪。", "霜清寒中人，天宇雲陸離。", "朝曦忽漏光，野光明荒陂。", "潛魚時一躍，宿鳥意遲遲。", "却望西津橋，千尺天投霓。", "豪家貴公子，香衾擁屏幃。", "安知蒼莽中，有境如此奇。", "我以饑驅出，氣軒復開眉。", "褚侯真懿親，襆被相追隨。", "長嘯開船篷，襟袖風披披。", "平生崔嵬胸，軒昂對天池。", "有景無句道，徑須酒澆之。"]}