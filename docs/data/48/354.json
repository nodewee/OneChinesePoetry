{"author": "虞儔", "period": "宋", "type": "诗", "title": "贈總領韓郎中四十韻", "paragraphs": ["玉帛修和好，邊隅久晏寧。", "狼貪素谿壑，鯨浪忽滄溟。", "江漢危航葦，關河失固扃。", "兩淮先齮齕，四海漸凋零。", "稍喜呻吟地，重霑廟社靈。", "帝方恢祚運，公合在朝廷。", "故國非喬木，聞詩飽過庭。", "經綸一門事，風采四夷聽。", "共喜難兄弟，于今尚典刑。", "陵雲臨北固，雪涕陋新亭。", "清切郎官宿，光輝使者星。", "深源觀出處，李泌盛年齡。", "人傑今爲用，天驕盍暫停。", "大弨弦白羽，雄劍發新硎。", "貔虎三千士，芻糧十萬舲。", "少須姿宿飽，作氣上青冥。", "傳檄收天府，偏師下井陘。", "孑遺新雨露，幽蟄待雷霆。", "命服期三錫，腰鐶擁萬釘。", "歸來覲旒冕，早晚煥丹青。", "伊昔蒙傾蓋，隨羣預掣鈴。", "初筵叨禮數，接武奉儀型。", "載酒桃花浪，尋詩杜若汀。", "一斑窺豹管，什襲換鵝經。", "深汲無長綆，洪撞僅寸筳。", "違離念芝宇，開落幾堯蓂。", "生計春冰薄，先疇露葉暝。", "抱經羞畫虎，娛老託原鴒。", "忝竊空黄甲，衰殘類白丁。", "塵生悲破甑，晨起問儲缾。", "孤宦徒爲爾，長饑未遽醒。", "地寒誰援接，途遠更伶俜。", "咽絕空階蚓，微茫腐草螢。", "逮今施刻畫，猶得振毛翎。", "幕府今多士，峨冠總寧馨。", "暴鱗呼斗水，病顙憶林坰。", "薄用收雞肋，微功蓄豨芩。", "真成能肉骨，坐待脫拘囹。", "自是權輿地，宜深肺腑銘。", "寧聞量如海，不受一浮萍。"]}