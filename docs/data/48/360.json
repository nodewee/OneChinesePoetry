{"author": "虞儔", "period": "宋", "type": "诗", "title": "代黄仲本賀趙漕", "paragraphs": ["嶽鎮凝華久，天潢析派初。", "長庚秋入夢，佳氣夜充閭。", "奕葉蘭同茂，懷珠玉不如。", "詞章賀白右，經術向歆餘。", "已近長安日，聊登使者車。", "著鞭先禁路，儲寶鎮皇居。", "家世曾重席，王門昔曳裾。", "彈冠慚似續，入幕借吹噓。", "願獻長生籙，何須鴻寶書。", "黑頭須兩地，玉带擁金魚。"]}