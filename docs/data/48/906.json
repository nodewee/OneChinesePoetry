{"author": "薛季宣", "period": "宋", "type": "诗", "title": "春陰三首  其一", "paragraphs": ["春陰一何甚，愁結窗外花。", "細雨打疏竹，娟娟草新芽。", "眷此忽中慘，吾生浩無涯。", "閑讀几上書，可歎復可嗟。", "時流諒難追，世路亦已賒。", "折腰墨綬卑，坐有憂患加。", "官柳粲新綠，黄鸝語淫哇。", "把盞但心醉，天外日已斜。", "魄月沈半壁，歸飛噪啼鴉。", "仰頭望虛碧，冥冥密雲遮。", "風塵政昏暗，逃形乏浮槎。", "顧影還自笑，狂遊蕩無家。", "弩頭强應世，鈍若倒拔蛇。", "先人營舊廬，清池傍蒹葭。", "芳時繡文錦，翻濤散晴霞。", "霽色故自好，風霾益云嘉。", "何當舍此去，忘情傲丹葩。"]}