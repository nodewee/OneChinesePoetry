{"author": "虞儔", "period": "宋", "type": "诗", "title": "代鞏使君上東宮生日", "paragraphs": ["儲極天開秀，皇圖日又新。", "夢熊初卜夜，禖燕蚤祠春。", "瑞靄蓬萊殿，祥標析木津。", "準龍真帝子，眉宇只天人。", "少海涵輿地，前星耀紫宸。", "英姿生不世，雄畧動如神。", "仁孝蘭同毓，溫恭玉比純。", "雲章輝步障，月御契重輪。", "堯曆占蓂莢，莊年數大椿。", "千齡符會慶，五福自天申。", "鶴禁移舟夕，龍樓問寢晨。", "慈顔俱有喜，習俗盡還淳。", "湛露漙金菊，凉風動白蘋。", "好秋澄似洗，函夏肅無塵。", "羽翼商山老，簪纓望苑賓。", "歡呼稱壽斚，諧讌接芳裀。", "景邑曾開幕，郎垣偶濫巾。", "不才蒙眄睞，何力贊彌綸。", "符竹分苕水，才華想洛濱。", "歌詩形善祝，秉筆愧徐陳。"]}