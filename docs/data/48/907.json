{"author": "薛季宣", "period": "宋", "type": "诗", "title": "春陰三首  其二", "paragraphs": ["逼社窘陰雨，園花就凋零。", "翩翩蝶翅重，好鳥無一鳴。", "山頭霧露白，簷前砌苔青。", "旁瞻隔遠到，內與愁思并。", "縣小文書省，氍茵匝莎庭。", "舉頭歎世事，坐有百感生。", "芳林墮玉蕊，垂楊結珠纓。", "傷春復已半，忽忽難爲情。", "朅來發書簀，悼往心自冥。", "袖手一凝竚，意逐飛鳶行。", "中原政紊亂，悲角揚哀聲。", "有酒不解飲，何以解我酲。"]}