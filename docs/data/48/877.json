{"author": "薛季宣", "period": "宋", "type": "诗", "title": "冬至和燠酴醿有華", "paragraphs": ["我愛酴醿花，爛漫春歸後。", "熏爲美人佩，韻勝青州酒。", "溰漼落霜霰，摇曳欹風柳。", "別來能幾時，夢寐依三后。", "一綫長新陽，萬木新凋朽。", "佳期尚云遠，盛意胡偏厚。", "秀色笑江梅，遊絲入窗牖。", "遥知此粲者，爲瑞朝中否。", "銀蟾待交映，天上彤雲久。", "金樽但高酌，身外閑愁剖。", "休言桃李華，常暘又何咎。"]}