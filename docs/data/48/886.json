{"author": "薛季宣", "period": "宋", "type": "诗", "title": "得符速走之官", "paragraphs": ["我本樂閑人，自得安閑志。", "鄙性習疏散，誰識榮華意。", "朅來復舊廬，喜獲平生志。", "稼穡任佃夫，家室歸中饋。", "中外若非我，卒歲無他事。", "飽飯讀詩書，瞢騰時困睡。", "嘲啁燕雀懽，鴻鵠心應異。", "三皇竟何物，況復今官寺。", "寒餒譟妻孥，先春輸典質。", "茲乃不可常，爲貧求祿仕。", "版籍一書名，野情那得遂。", "官來促我裝，去作塵埃吏。", "無復有消摇，真爲口腹累。", "把板從此行，短褐隨棄寘。", "素餐良不堪，邑有民人寄。", "衆心險山川，道微非所暨。", "上恐負朝家，終念家聲墜。", "吾民政焦嗷，爲此不能寐。", "格物可爲邦，舊說今難試。", "泥古誠腐儒，惟此知爲治。", "仁義舍不爲，又敢圖與利。", "上官如我容，刑章得就易。", "庶以遂其生，將久蘇疲瘁。", "此意尚茫然，思之或狂悖。"]}