{"author": "薛季宣", "period": "宋", "type": "诗", "title": "又和元可二篇  其二", "paragraphs": ["春風動鄉情，燈火語夜闌。", "遥聞流星遞，鈴響接悲酸。", "愁人念世事，臨食或忘餐。", "我有無價珠，可以息爭端。", "致君昭代隆，坐使北顧寬。", "何當內修治，邇服遠自安。", "呢呢兒女子，青蠅語喧繁。", "長懷不盡憂，可若一笑歡。", "有酒且强醉，莫等白露漫。", "汾陽脫兜鍪，高祖溺儒冠。", "此意詎未央，抱關樂卑官。", "匡牀足酣眠，紅日出三竿。", "睠言東甌道，來歸路曼曼。", "非行徒爾爲，寂默體用胖。", "天地一大家，中庭樹欒欒。"]}