{"author": "薛季宣", "period": "宋", "type": "诗", "title": "新作殊亭", "paragraphs": ["虎將夏中時，旋復怡亭址。", "茅茨覆采椽，樸拙亦可喜。", "建斗五移杓，殊亭更釋子。", "規摹雖少華，不陋復不侈。", "元碑碎俗令，遺集裒空紙。", "縱步此山椒，金聲猶屬耳。", "舊亭苦弗稱，新亭直殊美。", "書文兩奇絕，蹤蹟存布指。", "古人久不見，今人尚殊此。", "能知古今意，元始本無始。"]}