{"author": "楊咸亨", "period": "宋", "type": "诗", "title": "江郊亭新成賦詩二十三韻", "paragraphs": ["蜀江千里東南傾，峽門橫鎖千丈鯨。", "吳帆蜀楫過如織，府主四海皆弟兄。", "城西門前二十里，客去當送來當迎。", "藤梢橘刺密無路，短亭四壁荒榛荆。", "春風淡沱酌客處，我陪後乘同郊行。", "碧油紅旆駐沙尾，連宵急雨鼓不鳴。", "元戎玉皇香案吏，俯仰茆屋無乃輕。", "擘山鞭石相原隰，釘頭瓦縫粟縷盈。", "偉哉幻書此奇觀，丹楹畫棟光崢嶸。", "山長波迥目力短，空濛宜雨高宜晴。", "危嵐滴翠染窗戶，空江倒影翻檐甍。", "天藏地設久相待，更爲佳處得佳名。", "梁間橫陳大手筆，龍蛇飛動鬼神驚。", "高齋百篇子美唱，峴山千載羊公情。", "試呼小隊訪新館，壯遊始與盛概并。", "披雲喚月星斗動，放舟聞鶴天水明。", "練光渺渺風力壯，疊鼓西上帆東征。", "舳艫冠蓋兩嘆息，歡謠晝亂漁樵聲。", "元戎故是活國手，山河指顧風塵清。", "淒涼三峽小遊戲，樸斲丹黝安足程。", "明堂梁棟要杞梓，天關一柱須公擎。", "紛紛故吏萬里外，燕雀行慶大厦成。", "賦詩抵掌者誰子，夜郎野老楊咸亨。"]}