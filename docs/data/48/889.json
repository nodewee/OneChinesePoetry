{"author": "薛季宣", "period": "宋", "type": "诗", "title": "西山野步", "paragraphs": ["雨夏作晴天，浮雲带溶洩。", "西山旦驅馬，踏破蒼崖翠。", "寒泉漲新綠，决决鳴環佩。", "上有吳郊畤，九曲羊腸細。", "築閣聽松風，縹渺江無際。", "野僧喜客來，一見心已醉。", "竹萌薦盤餐，玉切琅玕碎。", "吟哦壁間詩，恍與古人對。", "時發一笑粲，韶聞殆忘味。", "清遊淡何營，不知夕將至。", "岸巾步箬谷，欲往叵自遂。", "酌此菩薩泉，爲澣濯惡世。"]}