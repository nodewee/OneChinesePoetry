{"author": "虞儔", "period": "宋", "type": "诗", "title": "往天目祈雨", "paragraphs": ["伏謁三池上，難窮一壑幽。", "萬山從此起，衆水盡分流。", "暑雨雖愆夏，陰風鎮若秋。", "天高還有目，地險好回頭。", "御府金奩賜，仙壇鐵板投。", "不須憂旱魃，直是起潛虯。", "聖主思霖切，微臣盡日留。", "精誠三禱罷，神聽一聞不。", "霶霈斯爲澤，遲回恐作羞。", "奉常司典禮，秋報敢忘優。"]}