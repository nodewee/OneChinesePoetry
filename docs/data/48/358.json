{"author": "虞儔", "period": "宋", "type": "诗", "title": "和漢老弟南坡三十韻", "paragraphs": ["北闕書休上，東山妓不携。", "宦情元夢鹿，交道只黄鸝。", "瓜戍懷桐汭，星回直攝提。", "雙鳬方欲下，隻履又還西。", "塵土慙書劍，江山識杖藜。", "青冥甘蹭蹬，素手孰提撕。", "笑幕空巢燕，憐藩幾觸羝。", "茲坡何爽塏，造物復推擠。", "蕭寺鐘聲遠，坊門酒旆低。", "目行無遠近，脚力免攀躋。", "更喜經前圃，何妨過小溪。", "烟林輕曳練，雲岫近橫梯。", "井邑千家麗，川原四望迷。", "披榛通曲逕，鋤麥亂蔬畦。", "梅杏增奇觀，牛羊失舊蹊。", "道傍知苦李，霜後認紅梨。", "植竹行抽笋，栽楊蚤秀稊。", "霞蒸桃處處，露怨草凄凄。", "紅白宜相間，高卑未得齊。", "壺漿旁舍乞，飯裹小童齎。", "著屐應同謝，登仙不羨倪。", "芳菲催羯鼓，早晚映榱題。", "葵綠新含露，芹香舊煮泥。", "鴻賓天外去，鳩婦雨中啼。", "密蔭真堪託，安枝可以栖。", "應須回俗駕，未肯厭家雞。", "蜂識花前酒，鴉隨隴上犁。", "角看童子丱，齒見老人齯。", "靖節蓮爲社，梁侯稊覓稗。", "問渠何所見，公子豈知嵇。"]}