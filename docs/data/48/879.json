{"author": "薛季宣", "period": "宋", "type": "诗", "title": "石盆", "paragraphs": ["髯翁久埋沒，歲月來成奔。", "當年膾魚處，齏臼徒形存。", "想方高會時，猛士侔雲屯。", "連鰲覬一釣，欲以大口吞。", "尺鯽剉紅雪，烹葵植蘭蓀。", "王餘棄玉食，銀刀亂洄沄。", "墮臺不禁醉，網漏如鯨鯤。", "座中盡羣彥，人亡失叢墦。", "吾遊懷此都，重到郭外村。", "聊興廣武歎，徘徊受辛盆。", "頹然鳳凰臺，路走臨津門。", "催歸趁人馬，誰念古帝魂。", "愁無有力者，窊樽負雲根。", "斯焉共杯飲，垂綸具盤飧。"]}