{"author": "姜特立", "period": "宋", "type": "诗", "title": "詠蠶", "paragraphs": ["㒩㒩屢神化，宛宛始成室。", "生從五泰初，事至三起畢。", "利物先遭烹，謀身自無術。", "衣被遍四方，丘山計端疋。", "豈知驕奢主，結綺縱游逸。", "剪綵滿園林，光輝豔風日。", "理宜得敗亡，此道天所疾。", "禮經重親蠶，一縷知自出。", "大禹惡衣服，仁儉由聖質。", "我本生田家，蠶織嘗究悉。", "初不恥縕袍，一煖志願訖。"]}