{"author": "薛季宣", "period": "宋", "type": "诗", "title": "又和元可二篇  其一", "paragraphs": ["陽春倡者誰，欲和心已闌。", "故鄉渺千里，念之一辛酸。", "人生足離合，豈在共盤餐。", "胡然兒女情，苛留太無端。", "焉得不繫舟，使我懷抱寬。", "信美非吾家，會且即所安。", "後園桃李秋，蕪徑草木繁。", "酒來輒竟醉，歌强難爲歡。", "風雨打寒食，枯河盡瀰漫。", "故乏猜嫌累，誰能整其冠。", "惟當適意爾，曷貴呂極官。", "晉賢泣楚囚，衛女賦竹竿。", "願君憫羈思，所友路何曼。", "歸哉昔在陳，孔聖乏體胖。", "幸非艱棘徒，亦復謝欒欒。"]}