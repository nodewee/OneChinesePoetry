{"author": "薛季宣", "period": "宋", "type": "诗", "title": "送鄭景元赴秀州判官詩", "paragraphs": ["恢炱煽炎毒，萬里無來風。", "殿閣少微涼，況乃陌路中。", "紈扇可把揮，秋高網絲蟲。", "冰山豈足恃，見睍聿消融。", "進退信惟谷，黄塵奈匆匆。", "鄭君冰雪姿，干將依崆峒。", "竭蹶救頭然，巾車佐元戎。", "生人在熾炭，吾何憚爞隆。", "往聞開元帝，逃暑繡嶺宮。", "偪仄政浩歎，木陰見姚崇。", "煩溽頓以消，語識靜勝工。", "相期在此行，山泉養童蒙。"]}