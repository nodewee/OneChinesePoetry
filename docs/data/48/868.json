{"author": "薛季宣", "period": "宋", "type": "诗", "title": "春雨", "paragraphs": ["春雨不知止，新晴旋復陰。", "霏霺散秋毫，虛簷水鳴琴。", "琤瑽響疏窗，庭除有餘音。", "跬步莫可縱，蒼苔看侵淫。", "縣齋知幾秋，中堂漏相尋。", "涓涓濺人衣，黯黯乏勝襟。", "發策漫如漬，明眸暗沈吟。", "翛然薄雲開，風聲到園林。", "坐覺筠筀芽，羅鞭粲修森。", "巾車過坊市，溝渠漲江潯。", "言歸轉通渠，舉頭見西岑。", "峰青霧銜白，何堪送迎心。"]}