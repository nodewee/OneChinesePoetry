{"author": "陳讜", "period": "宋", "type": "诗", "title": "南山", "paragraphs": ["天造其山，在貴之陽。", "二十四峰，拔地峭剛。", "其山維何，如彼玉蒼。", "宅位於離，火德之祥。", "南山何有，有方其巖。", "若堂甚夷，若門者三。", "穹者圓蓋，植者羽參。", "石像天成，匪鑿匪劖。", "陟彼山巔，有洞益奇。", "南北戶通，千里頫闚。", "伊晉之洪，采榮于斯。", "丹飛井霤，木潤草滋。", "昔我太宗，雲章下賁。", "於皇仁廟，奎文狎至。", "巖處有輝，神護孔閟。", "丕昭聖朝，聲化遠暨。", "南山不騫，天子萬年。", "南山不朽，天子萬壽。", "無量惟壽，與天齊久。", "小臣作詩，永颺於後。"]}