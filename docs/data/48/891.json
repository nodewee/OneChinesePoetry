{"author": "薛季宣", "period": "宋", "type": "诗", "title": "步抵東坡登舟返石門", "paragraphs": ["爲到西陽城，侘傺東坡上。", "舊址就荒蕪，山川寫心匠。", "四見聳高寒，周遭畫屏障。", "萬象儼朝昏，出沒煙霞狀。", "玄覽浩無涯，不覺滄溟漲。", "吾行半南州，此遊誠大壯。", "寸陰良可惜，無奈歸船舫。", "隤然快哉亭，昔夢今知妄。", "吳都一回橈，杯飲漥樽浪。", "石門隠漁舍，行復殊亭創。", "扣竭兩端倪，便可齊得喪。"]}