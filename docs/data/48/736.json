{"author": "薛季宣", "period": "宋", "type": "诗", "title": "誠臺春色", "paragraphs": ["鳳闕西岡，郎亭東乳。", "惟竹猗猗，誠臺有楚。", "苔痕春綠，玉李晚風。", "屏山坐對，青葱數峰。", "頹牆色弄，文杏新紅。", "爭鮮競秀，芳隨意遠。", "各稱時宜，自成深淺。", "妙意誰傳，叵形罨畫。", "羲皇晚生，先天後卦。", "江湖漲綠，旋拍滄洲。", "晴嵐翠滴，烟瘴悠悠。", "篁鞭破蘚，柳带縈愁。", "亦有江梅，花殘未落。", "弄音好鳥，笙簧度曲。", "堆如瓦鼓，幽獨是稱。", "兀坐頹然，邑荒無政。", "新陽多感，雷鼓轟天。", "清淮咫尺，狼烽夕煙。", "暮四朝三，誰爲第一。", "不知其它，且以永日。"]}