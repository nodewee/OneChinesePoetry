{"author": "程迥", "period": "宋", "type": "诗", "title": "題玉真書院", "paragraphs": ["吳侯所築居，密近玉真麓。", "翳葳祕幽奇，千載空喬木。", "一朝敞虛境，劃見神仙躅。", "拄杖步危磴，遠寄千里目。", "鶴憑子晉笙，鳬舉王喬足。", "信是隠君子，名入丹青錄。", "冥搜得佳句，隠然可騷僕。", "早聞雲錦溪，鳴榔到巖谷。", "寄我輞川圖，居然媚幽獨。", "何當櫂輕舠，飛鳥送遐矚。"]}