{"author": "薛季宣", "period": "宋", "type": "诗", "title": "袁山春望", "paragraphs": ["密雨作春社，袁山暫登臨。", "迎人多野花，對鏡諧道心。", "于以今日態，而開去年林。", "平沙沒浩蕩，漲水相浮沈。", "草綠湖萬頃，峰青天一尋。", "無情雲自閑，此理吾難任。", "故壘雉明玉，寒溪疊重岑。", "朅來聽流泉，可用資鳴琴。", "新霽石磴滑，崩波馬蹄肣。", "不知日已暮，迂回樹生陰。", "歸路尚修阻，時哉羨靈禽。"]}