{"author": "薛季宣", "period": "宋", "type": "诗", "title": "雪", "paragraphs": ["怪得寒風瘦，窗明積漸加。", "起來裘潑水，逆視竹生花。", "厚貌分羣品，新裝副六珈。", "飄零飛落葉，轉動絞回車。", "無定從高下，忘形變邇遐。", "郊坰鋪毳罽，階砌撒江沙。", "灑壁侵修飾，填坑旋不漥。", "屋頭昂怪獸，山脊走長蛇。", "萬木枝都亞，中庭石盡遮。", "獅符蹲陡踞，龍井噴增呀。", "撲面輕盈甚，裝衣點綴斜。", "礎閑開匣鏡，碑仆插梳牙。", "同色連千里，虛光合萬家。", "壓災時世重，爲瑞老農誇。", "勢極雲天際，威凌凍水涯。", "凹兜坡崿岝，條突樹牙槎。", "客子衣裳怯，王孫酒力奢。", "影浮垂繡幌，香带落梅花。", "籭簸知神女，門屯想夜叉。", "未能三十韻，旋瀹試烹茶。"]}