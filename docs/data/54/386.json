{"author": "曹勛", "period": "宋", "type": "诗", "title": "長夜吟  其一", "paragraphs": ["舜枯槁，堯瘠癯，益稷播藝躬耕鋤，神禹勤瘁勞體膚。", "子孫放廢等庸奴，一身辛苦踰匹夫。", "孔子稱大聖，顔子稱大儒。", "寢席不暇暖，簞瓢困窮廬。", "盜跖飽人肉，列鼎吹笙竽。", "莊蹻肆淫虐，玉食驅華車。", "人生貴得意，孰識賢與愚。", "白日沉西山，烟藹低平蕪。", "悲風攪原隰，勁氣摧高梧。", "歌鐘滿前庭，賓客羅簪裾。", "侍女艷流景，芳澤揚通衢。", "珍肴如丘山，美酒如江湖。", "賢聖苟如此，不醉將何如。"]}