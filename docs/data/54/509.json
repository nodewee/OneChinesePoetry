{"author": "曹勛", "period": "宋", "type": "诗", "title": "姑蘇臺上月", "paragraphs": ["姑蘇臺上月，倒景浮天河。", "石梁卧長洲，垂虹躍金波。", "叢薄散蘭麝，水底流笙歌。", "歌聲未斷樽前舞，越兵夜入三江浦。", "吳王沉醉未及醒，不知身已爲降虜。", "響靸廊前珠翠橫，採香徑裏喧鼙鼓。", "西施和淚下珠樓，回首吳宮隔烟霧。", "姑蘇臺殿變秋蓬，荆棘霑衣泣寒露。", "至今風月動凄凉，餘址石橋尚如故。"]}