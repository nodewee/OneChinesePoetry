{"author": "曹勛", "period": "宋", "type": "诗", "title": "升天行", "paragraphs": ["上智保沖淡，練氣固形質。", "精神藏杳冥，獨照出寂默。", "三氣俱混同，求死不復得。", "其次崇真功，立言與立德。", "軒后御飛龍，旌幢煥晴碧。", "楊許奉丹書，凌空佐天職。", "董奉乘雲輿，秦女跨文翼。", "茅山與荆山，遺蹤宛如昔。", "旌陽與劉安，雞犬翔真域。", "清虛王陵孫，巍巍膺九錫。", "雲表鳴簫笳，仗衛嚴霄極。", "即事非荒唐，粲然若白黑。", "揮手謝時人，緱山有仙迹。"]}