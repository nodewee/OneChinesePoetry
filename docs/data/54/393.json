{"author": "曹勛", "period": "宋", "type": "诗", "title": "櫂歌", "paragraphs": ["謫仙醉揖金陵月，浩歌目送飛鴻絕。", "江城樽俎照清輝，樓臺忽作烟霞宅。", "長杯引竭北斗空，吳歈楚舞無顔色。", "行行倒著紫綺裘，徑上蘭舟岸紗幘。", "笑談欬唾驚魚龍，歷塊羣山看滅沒。", "石頭水底度冰輪，迢迢碾破澄空碧。", "左回右盼生英風，聯袂招邀盡狂客。", "相將醉卧綠蘿烟，三山不動鼇無力。", "秦淮寂寂江月空，人物風流難再得。"]}