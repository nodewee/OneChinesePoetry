{"author": "曹勛", "period": "宋", "type": "诗", "title": "白頭吟", "paragraphs": ["相如素貧賤，羽翼依文君。", "一朝富貴擅名價，文君見棄如束薪。", "五羖自傭賃，釋褐歸强秦。", "鳴鐘列華屋，膳羞羅八珍。", "厭此糟糠妻，悅彼新美人。", "二子既失意，瑶瑟流埃塵。", "促軫不成曲，未唱先眉顰。", "一發動三歎，淚下霑羅巾。", "通宵坐披衣，夙昔誰與陳。", "愁歎不復道，平明白髮新。"]}