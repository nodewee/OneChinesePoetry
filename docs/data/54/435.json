{"author": "曹勛", "period": "宋", "type": "诗", "title": "青漢謠", "paragraphs": ["鼓策飛晨華，翹轡玄景阿。", "雲裾動星漢，流彩鳴玉珂。", "苕苕拂青靄，俛仰窺員羅。", "羣真儼龍駕，拊節揚空歌。", "靈風翔玉京，音響生雲和。", "飛軒出閶闔，紫霄高峨峨。", "覽極不知疲，垂足濯天河。", "抵掌談羲黄，歷世由經過。", "下盼塵波中，穢濁真棄帑。", "胡爲戀浮境，出沒相纏紆。", "秦陵一抔土，神室生葭蘆。", "商山高崔嵬，名與四皓俱。", "歸來邈雲漢，璧月流綺疏。", "悠然動清興，何必騎鯨魚。"]}