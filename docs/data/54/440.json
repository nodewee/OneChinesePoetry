{"author": "曹勛", "period": "宋", "type": "诗", "title": "獨酌謠二首  其一", "paragraphs": ["我有一樽酒，來自故人家。", "故人久相別，十載隔天涯。", "相思不相見，對月開流霞。", "一酌延清風，清風爲我開靈襟。", "再酌勸明月，明光徘徊冷光發。", "三酌望故人，明月清風見顔色。", "高歌起舞賡長謠，聲裂金石貫曾碧。", "伯倫已死淵明殂，蜾蠃螟蛉漫充塞。", "須臾歌罷玉壺空，醉覺長天不盈尺。"]}