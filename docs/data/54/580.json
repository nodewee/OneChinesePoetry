{"author": "曹勛", "period": "宋", "type": "诗", "title": "游仙四首  其三", "paragraphs": ["嚴駕發滄浪，行樂從所之。", "方諸款青童，隠景朝鬰儀。", "流金戒前導，玉節紛萎蕤。", "運策乘飛電，揚旌耀彩霓。", "斑龍承倒景，蠖略翔紫微。", "命我發金策，受事臨西垂。", "白帝啟真籙，斟酌合四時。", "解带清商館，置酒璇淵池。", "高酣發空謠，羣響凄以悲。", "海水變蒼陸，翻覆如奕棋。", "咄叱紅塵子，役役何所爲。"]}