{"author": "胡寅", "period": "宋", "type": "诗", "title": "簡單令", "paragraphs": ["十月絺無斁，中冬木尚榮。", "願爲寒玉佩，思灌閬風清。", "之子牛刀暇，尋餘兔徑行。", "已携從事至，旋覺大庖盈。", "荒郡書雲節，虛簷寫雨聲。", "寂寥無一事，浩蕩有閒情。", "草樹環居密，雲山極望平。", "羈愁添繡線，鄉味得金橙。", "獨酌臨空迥，高歌徹晦明。", "醉惟憑曲几，窮不念方兄。", "詩怕吟來拙，書便讀後精。", "紋楸忘勝負，綠綺混虧成。", "忽見江梅蕊，如披瑞雪英。", "旅中相慰薦，箇裏自分明。", "更待塗茨了，仍看藝竹生。", "茅柴如可壓，爲吾糝藜羹。"]}