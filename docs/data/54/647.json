{"author": "曹勛", "period": "宋", "type": "诗", "title": "和程機宜見貽", "paragraphs": ["僕昔困犯難，戎陸日所虞。", "何能守一經，且話雄千夫。", "識公好兄弟，宛同周司徒。", "爽徹絕俗姿，秀發連璧軀。", "駸駸駕文圃，吐論清而腴。", "伊流如學源，一洗衆病膚。", "韶音沿沂說，舉世必所無。", "公家徐起之，力因拯其橅。", "諸儒步武役，反若轅下駒。", "方知鉅鹿功，列國宜鳬趨。", "念茲風塵際，再得如玄珠。", "流光澈太清，欲飛月下烏。", "釀爲五字句，妙語兼良圖。", "愧此溢美多，通甚非康衢。", "新凉到棐几，翠竹環茅廬。", "更當對論文，莫問金僕姑。"]}