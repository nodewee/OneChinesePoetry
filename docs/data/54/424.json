{"author": "曹勛", "period": "宋", "type": "诗", "title": "長安有狹斜行二首  其一", "paragraphs": ["長安有狹斜，劣劣通香轂。", "道逢二少童，問君住何曲。", "我家本神京，住近濯龍北。", "長子爵執圭，次子爲相國。", "小生無高位，校讐在天祿。", "三子俱下來，游人住行足。", "三子俱入門，金紫照華屋。", "三子俱升堂，戲綵弄絲竹。", "大婦縫羅襦，中婦裁冰縠。", "小婦調鳴箏，切切聲相續。", "丈人幸安坐，置酒奏新曲。"]}