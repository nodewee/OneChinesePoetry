{"author": "曹勛", "period": "宋", "type": "诗", "title": "投連泉州顯學五十韻", "paragraphs": ["某也多奇蹇，艱難已十年。", "素風惟汗簡，生計只韋編。", "先業雖殊軌，時流幸比肩。", "固窮心尚壯，鼓勇氣無前。", "念昔時方阨，居懷影自憐。", "廟堂蜂蠆毒，宮闕犬羊羶。", "胡騎南趨楚，天皇北狩燕。", "六龍塵黯淡，二聖淚潺湲。", "故國人何在，新君信未傳。", "自陳心膽大，肯避虎狼先。", "落日幽都路，西風易水壖。", "珥璫金不暗，睿札墨仍鮮。", "間道逃穹帳，開緘徹御筵。", "第知從聖化，寧復較騰騫。", "寵錫蒙天造，兵戎付路權。", "危言乖上相，邏職俾南泉。", "復記丹陽渡，初移御座船。", "孤城逃守令，衂陣擁戈鋋。", "法駕方登頓，生民豈保全。", "嬰城因率爾，拔劍意茫然。", "軍旅增提振，囷儲不棄捐。", "詔封霑錄用，師氣亦周旋。", "部領終如舊，奔馳信有緣。", "萱庭方舞綵，紼序忽終天。", "遽見炎凉變，悲隨節物遷。", "故園愁緒外，歸橐淚痕邊。", "朋舊仍稀闊，饑寒念接連。", "豈惟裘已敝，政坐履長穿。", "塵土千山道，風濤萬仞淵。", "輿臺俱偃蹇，鞍馬亦迍邅。", "茲幸提封肅，方依刺史賢。", "宣恩持閫寄，持橐下班聯。", "日煖黄龍北，風遲紫帽巔。", "五兵咸內戢，千雉即中堅。", "廡屋除餘壤，榕陰上故烟。", "既能防勇鬭，誰敢闕緡錢。", "黠吏俱冥迹，虛詞詎得專。", "禦流先治栰，發僞不輕蠲。", "燕寢鈴無響，虛庭草有芊。", "盡欣新政下，一洗宿疴痊。", "皂蓋聊均佚，神舟艤濟川。", "藩維隨振舉，風日遂清妍。", "只恐三台近，行看一札宣。", "第功宜玉带，歸照稱金蓮。", "徑入雲臺仗，宜陳述職篇。", "泉人心戀戀，閩部思綿綿。", "內顧茲緣病，趨承失備員。", "但能懷惠養，愧不預櫜鞬。", "恐後瞻依便，先伸梗槩虔。", "秉鈞今有待，拱手聽陶甄。"]}