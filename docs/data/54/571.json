{"author": "曹勛", "period": "宋", "type": "诗", "title": "哀孤鴻", "paragraphs": ["哀孤鴻，孤鴻杳何所。", "堅冰合洞庭，積雪滿南楚。", "弔影破寒空，凄凉宿烟雨。", "上林衰草暗池塘，衡岳居人雜豺虎。", "縣官下詔收箭工，繒繳高張求勁羽。", "稻粱粒粒盡輸軍，飲啄號呼困秋浦。", "至今燕代滿胡兒，每欲歸飛畏弓弩。", "畏弓弩，誰能爲我驅胡虜。", "胡虜驅除漢道昌，一身雖困忘辛苦。"]}