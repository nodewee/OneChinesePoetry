{"author": "曹勛", "period": "宋", "type": "诗", "title": "方諸曲二首  其二", "paragraphs": ["迢迢方諸宮，玉闕排霄起。", "扶桑高扶疎，森聳數千里。", "碧椹雜青葱，蟠桃映瑶水。", "離離間朱實，鳳鳥護丹蘂。", "靈風灑蘭林，空歌洞霄紫。", "青童會羣真，趣節召揚許。", "安妃從元君，鸞旗翳滄渚。", "翩翩八景輿，鳴珂下容與。", "拊手揚玉音，妙響翔天宇。", "真氣凄金石，聆之廓丹府。", "靈波濯曜羅，朝元道笳鼓。"]}