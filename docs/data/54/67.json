{"author": "胡寅", "period": "宋", "type": "诗", "title": "阻雪慈雲有懷叔夏", "paragraphs": ["常恨山陽少，籃輿故出郊。", "玄冥方北騖，屏翳又南交。", "勁氣將凝海，寒威便折膠。", "白雲揉盡碎，黑壤勢全包。", "著袂成花唾，沉波異雨泡。", "萬方齊穢潔，一潤浹肥磽。", "比色羞鉛粉，量多誚斗筲。", "禱神休奠璧，謝佛寢鳴鐃。", "獨鶴驚羣舞，晨難誤曉嘐。", "峯巒蒙似禿，溝隴劃如抓。", "巧謝鹽相比，甘宜蜜共抄。", "戾天鳶凍跕，嘯壑虎饑虓。", "薏苡連車載，珊瑚列樹敲。", "鮫綃從剪製，火布任焚炮。", "野漫鱗鱗磧，林攢翯翯巢。", "頗思馳駿足，快意舍鳴髇。", "及遠翻銀雁，搜潜動玉蛟。", "出畋瞻翠被，入賀聽紅鞘。", "瑶席瑚玗器，珠盤璪瑮肴。", "一時簪琲蘂，相與藉瓊茅。", "莫計消并積，聊平凸與凹。", "可憐詩繫带，更有火烘骹。", "斷手超三界，堅冰工六爻。", "飛霙終見睍，素饌闕盈庖。", "疊巘方名假，團毬未忍拋。", "要看朝日杲，思達泮泥淆。", "對飲宜空榼，離羣奈繫匏。", "似聞梅雪在，猶冀挽香梢。"]}