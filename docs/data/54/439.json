{"author": "曹勛", "period": "宋", "type": "诗", "title": "清晨謠", "paragraphs": ["通夕袌寒衾，冥冥暗風雨。", "披衣待平明，起履步庭蕪。", "遥遥望扶桑，延目上洲渚。", "陰風驅層雲，屯積亙山阜。", "草木纏凄悲，杲日霾天步。", "林鳥雜亂飛，修塗限商賈。", "松竹互摧折，鴟鴞肆翔舞。", "四海揚驚濤，鯨鯢竟吞吐。", "誰云天地寬，宛足隘環堵。", "殊乖夙昔心，塊坐闃無語。", "遲遲覽衿带，櫛沐正冠屨。", "姑以勤余生，疏剔治園圃。", "清晨勞寤歌，無乃思湯武。"]}