{"author": "胡寅", "period": "宋", "type": "诗", "title": "示臨川曾革", "paragraphs": ["闕里三千盛，參乎一唯優。", "古來宗德業，誰復繼風猷。", "晚派南豐衍，賢名內相尤。", "高文推大手，奧學擅前修。", "有美清江彥，胡爲瘴嶺陬。", "宗盟標姓望，海若富源流。", "侯館甘魚食，賓筵聽鹿呦。", "會須題雁塔，聊爾敝貂裘。", "美玉宜深韞，明珠謝暗投。", "自嗟鳶跕墮，空羨鶴夷猶。", "三釜古云樂，一簞今漫憂。", "但令心了了，那畏力仇仇。", "繫馬竹雲凈，飛觴梅雪稠。", "愧君相屬厚，弱水詎勝舟。"]}