{"author": "曹勛", "period": "宋", "type": "诗", "title": "苦雨吟", "paragraphs": ["巫山埋空曉光沒，寒入風聲散蕭瑟。", "滴瀝深摧十二峯，峽江漲白洗青壁。", "羣陰寂寂蔽陽烏，摇蕩春愁滿南國。", "何當羲御駐中天，爲我驅除風雨黑。", "蜚廉先驅走寰宇，列缺揮鞭起龍虎。", "鬰儀頓轡潛海隅，九野冥冥暗風雨。", "饑鳶跕翅墮曾穹，軍鼓無聲如擊缶。", "青苔綠砌上高堂，簷溜侵窗入煙霧。", "南山山叟桂爲薪，四海橫流阻行路。", "安有王春四百八十時，蕭蕭風雨迷朝暮。", "我願得媧皇煉石補此破漏天，令三光繼明，萬物可睹，免使百萬億蒼生憔悴困泥土。"]}