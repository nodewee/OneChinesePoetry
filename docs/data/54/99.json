{"author": "胡寅", "period": "宋", "type": "诗", "title": "和趙用明梅", "paragraphs": ["浄几寒窗日，翛然萬慮忘。", "詩筒忽到手，花信已催籹。", "茅舍斜斜彴，冰溪短短牆。", "仙膚下姑射，嬌額映昭陽。", "崔竹翻新畫，龍涎出古香。", "有金攢蘂細，無綠認條長。", "慰薦騷人寂，挑撩酒態狂。", "雪遊空泛剡，蘭佩枉沉湘。", "隔屋吹生麝，盈枝縱夜光。", "詎能煩驛使，聊自占年芳。", "渡盡鴻飛影，迎開柳带黄。", "繁華收拾後，結子又先嘗。"]}