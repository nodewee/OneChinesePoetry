{"author": "譚銖", "period": "唐", "type": "诗", "title": "題九華山", "paragraphs": ["憶聞九華山，尚在童稚年。", "浮沈任名路，窺仰會無緣。", "罷職池陽時，復遭迎送牽。", "因茲契誠願，矚望枕席前。", "況值春正濃，氣色無不全。", "或如碧玉靜，或似青靄鮮。", "或接白雲堆，或暎紅霞天。", "呈姿既不一，變態何啻千。", "巍峩本無動，崇峻性豈偏。", "外景自隱隱，潛虛固幽玄。", "我來暗凝情，務道志更堅。", "色與山異性，性併山亦然。", "境變山不動，性存形自遷。", "自遷不阻俗，自定不失賢。", "浮華與朱紫，安可迷心田。"]}