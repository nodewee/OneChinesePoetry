{"author": "邵博", "period": "宋", "type": "诗", "title": "雲安下偶成", "paragraphs": ["輕波颭鴨頭，小艇翔燕尾。", "風沙三十程，雲水一千里。", "雪盡晚寒輕，日長春睡美。", "汀蕪翹碧茅，岸樹裹紅蘂。", "江浮清鏡中，山入翠屏裏。", "蜀鳥已驚心，巴猿猶惻耳。", "竹節數名灘，桃花驗新水。", "谷鶑歌尚慵，檣燕舞何喜。", "落日浪鎔金，殘花風翦綺。", "斯遊興最多，了不知行止。"]}