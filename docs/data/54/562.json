{"author": "曹勛", "period": "宋", "type": "诗", "title": "隋堤柳", "paragraphs": ["隋隄柳，千里夾隋隄。", "隄中有平道，百尺隠金鎚。", "柳色間桃李，行客迷芳菲。", "牙檣從西來，雲表開龍旗。", "一舟挽千人，萬舟若魚麗。", "舟中盡絕色，不厭荒淫饑。", "錦帆壓奔流，日夜東南馳。", "龍舟未及返，身辱吳公泥。", "神器失所託，化作迷樓灰。", "向來桃與李，花色猶不衰。", "向來堤上柳，柳色猶依依。", "唐公已舉晉陽甲，草木雖小知無隋。"]}