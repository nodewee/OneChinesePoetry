{"author": "曹勛", "period": "宋", "type": "诗", "title": "明月詞", "paragraphs": ["明月，明月。", "出滄溟，歷丹闕。", "飛蓋念西園，笙歌想南國。", "靈波如電瀉高丘，雲幄和烟鎖空碧。", "人間何事怨別離，自昔循環有今昔。", "今昔雖同事不同，昔時宮館今荆棘。", "漢家陵闕變池塘，吳楚江山異南北。", "明月那知古與今，治亂昏明有通塞。", "我願三綱不愆，四時不忒。", "天地清寧，人物獲職。", "白兔不見辱于蝦蟆，黄髮蒙照臨之大德。", "非明月之宣功兮，則吾何知其爲順帝之則。"]}