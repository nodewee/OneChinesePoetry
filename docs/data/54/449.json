{"author": "曹勛", "period": "宋", "type": "诗", "title": "青苔篇", "paragraphs": ["陵陸變滄海，復作清淺流。", "扶疎蘂淵桂，先驚蒲柳秋。", "姑蘇臺未乾，坐見麋鹿游。", "秦皇正游覽，黄屋指沙丘。", "乃知晞朝露，不必潛蛟虯。", "桀跖豈庸陋，比德慚蜉蝣。", "夷齊苦葵藿，垂譽賢伊周。", "貧賤未必汙，邪辟深可羞。", "愚智混生死，善惡觀其由。", "昧死尚役役，身外滋旁求。", "君不見當年梨園歌舞人，歌聲未歇生白頭。", "及時游衍且行樂，莫教日入辭高樓。", "請君試誦青苔篇，令君一誦忘百憂。"]}