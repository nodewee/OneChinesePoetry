{"author": "曹勛", "period": "宋", "type": "诗", "title": "遠游篇", "paragraphs": ["少年重意氣，辭家遠行游。", "高談蔑卿相，峻節凌九秋。", "仗劍謁明主，挾策干諸侯。", "衆目寶康瓠，明月難暗投。", "驊騮困短步，翻爲駑馬羞。", "虛名不足慕，抗迹追浮丘。", "至言發深省，遐覽隘九州。", "書功佐天政，美惡無不籌。", "麾幢周四表，騎衛羅天騶。", "簫鼓鳴清歌，解駕滄浪洲。", "金石易消朽，生死真蜉蝣。"]}