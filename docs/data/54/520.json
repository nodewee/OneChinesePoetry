{"author": "曹勛", "period": "宋", "type": "诗", "title": "反招隠", "paragraphs": ["驊騮天下駿，所制在服箱。", "蘇秦天下辯，所失戀冠裳。", "達人貴自重，出處保龍光。", "山花麗雲錦，鳥語調絲簧。", "清泉激鳴琴，掩抑合宮商。", "芝朮勝粱肉，蘭菊有餘芳。", "白雲結山友，來往俱相忘。", "世路甚谿谷，簪笏誠羈韁。", "人心若丘山，咫尺不可量。", "猿鶴熟可馴，人熟不可防。", "留侯從赤松，范蠡辭越王。", "二子保令終，避世容何傷。", "王孫促歸軫，吾徒方退藏。"]}