{"author": "曹勛", "period": "宋", "type": "诗", "title": "和丹客林公", "paragraphs": ["自念老境今枯楊，徒順兒輩求藥方。", "頗聞大藥性炎燥，如燎于原其中藏。", "是非海裏石鼎煎，大藥何適求雲仙。", "但傳鍾呂有妙旨，著在詩曲成華編。", "誦之如射必中的，堅然不朽貫金石。", "內外悉云妙在丹，吐納何嘗及津液。", "此事知有行則差，種麻安得豆有芽。", "北轅適楚每自失，復似入海欲算沙。", "豈惟阮籍途窮哭，錄錄尚念太倉粟。", "水雲難訪我輩人，風期詎知晉江客。", "三百字與五千言，一指便到玄牝門。", "它年肯約移玉趾，焚香促膝爲細論。", "浩氣收還質無槁，有待斯言能却老。", "小築雲卧天台山，再挂此冠供汛掃。"]}