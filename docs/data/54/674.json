{"author": "曹勛", "period": "宋", "type": "诗", "title": "次魯季欽安序堂韻", "paragraphs": ["蒙溪有廣厦，先生居之安。", "雅得林泉樂，不與塵土干。", "隠隠揖遥碧，瀰瀰濯清川。", "高明意乃適，至游情所耽。", "世故蠟味薄，豈待寶所參。", "北窗接陶令，素月撫阮咸。", "終吉遂無咎，位置遵連山。", "邈哉巖壑老，公契如金蘭。", "揆此宅相奇，歡然談笑間。", "落落幽勝處，安得同游盤。", "媿我西北客，恨匪戶籍占。", "但當風月夕，遐想冰雪顔。"]}