{"author": "曹勛", "period": "宋", "type": "诗", "title": "紫騮馬", "paragraphs": ["紫騮馬，出西方。", "徑萬國，來咸陽。", "儲精房，鍾馴良。", "口如米火頭如王，尾輕鬣短龍脊剛。", "蹄圓腕蹙森開張，齊平六齒排截肪。", "目如明星威煌煌，驕嘶噴薄思騰驤。", "廕以華屋薦露牀，金羈玉勒紅錦障，鈎膺絡腦垂璫琅。", "漢家驃騎新開府，天子輟賜威遐荒。", "將軍橫槊被金甲，矍鑠超忽踰鷹揚。", "雄鳴矯首厲奔蹙，胡兒百萬紛披攘。", "登封居胥轉瀚海，軍聲陸讋摧天狼。", "歸來明堂見天子，圖形麟閣宣龍光。"]}