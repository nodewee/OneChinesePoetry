{"author": "曹勛", "period": "宋", "type": "诗", "title": "用李參政游延福寺韻上之", "paragraphs": ["落日泉南郡，秋風嶺北城。", "台符均庶等，杖履喜幽行。", "與客情文重，持懷事物輕。", "致君皆典禮，躋俗向丕平。", "相業甌名在，辭華鉢韻成。", "豈惟才廣大，且復性澄泓。", "賤子欣承庇，微官得代耕。", "孤單常自畏，比數欲誰名。", "橐有書千卷，家無屋一楹。", "朝廷今再造，心跡漸雙清。", "山轉客容薄，天迷海色橫。", "心期奉圯履，鎔冶在高情。"]}