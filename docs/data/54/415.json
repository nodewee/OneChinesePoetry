{"author": "曹勛", "period": "宋", "type": "诗", "title": "春風引", "paragraphs": ["憶昔上國宣和初，時平比屋驩唐虞。", "天王愷樂縱游豫，翔風和氣凌天衢。", "蒼龍頒春動時輅，晴光彩錯明金鋪。", "扶晨官師會朝請，雜沓劍珮諸侯趨。", "仗移走馬退東掖，闐闐車騎喧傳呼。", "笙簫合沓送歌酒，游人買笑捐金珠。", "太平一百六十載，四夷面內無征誅。", "歌聲未斷霓裳舞，胡兵直指隳神都。", "蒼茫萬乘扣軍壘，六龍不御驚鏷𨬟。", "陰虹當天變白晝，中原化作羊犬區。", "黄旗悠悠渡江漢，百僚竄伏天一隅。", "南極三吳北燕薊，西秦東魯殘羌胡。", "至今甲曆遍三四，生民散盡悲巢烏。", "我每思家限淮水，摇摇心與飛雲孤。", "江城春風漲白浪，雞聲可數屋可踰。", "兵纏九宇無花木，憔悴春風空綠蕪。"]}