{"author": "曹勛", "period": "宋", "type": "诗", "title": "送趙添戎還漳州", "paragraphs": ["北風號枯葉，漠漠天正寒。", "弛擔逆旅中，方稅游子鞍。", "吾甥遽相訪，別久心萬端。", "意定話親舊，或悲或可歡。", "乃將十年心，只作累刻殫。", "脩涂困塵土，客庖無盤餐。", "舉杯少延款，荷子襟抱寬。", "明朝復摻袂，老懷悽以酸。", "漳山無瘴烟，漳水無驚湍。", "侍親友于樂，勿倦爲戎官。", "願因南風期，時時寄平安。"]}