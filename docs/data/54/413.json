{"author": "曹勛", "period": "宋", "type": "诗", "title": "上雲樂", "paragraphs": ["真王嚴仗衛，清道表前旌。", "翠輦浮龍藻，霜戈麗虎兵。", "哀笳鳴廣路，警蹕過曾城。", "後乘超王屋，前驅上玉京。", "諸天觀鼓節，列聖肅儀刑。", "朝謁虛皇罷，麾幢下始青。", "蒐兵寧紫戶，閲籍按黄庭。", "十洲皆承事，九宇仰裁成。", "暇豫迎春宴，還宮召百靈。", "綠室陳歌舞，陽臺煥日星。", "玉酒浮樽滿，天花覆坐馨。", "空謠洞真唱，遐覽悲劫齡。", "俯盼紅塵子，起滅輕浮萍。"]}