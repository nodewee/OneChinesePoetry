{"author": "曹勛", "period": "宋", "type": "诗", "title": "賦洪景伯分繡閣", "paragraphs": ["赤城今屏翰，瀕濕浙右同。", "不有仙人居，梅溽難從容。", "洪仙下瀛洲，一笑除蒿蓬。", "創閣俯江海，重簷煥雲空。", "排衙碧嶙峋，烟霞透玲瓏。", "遥岑與絕壁，但覺開青紅。", "愛之榜佳名，坐見羣山工。", "萬疊烘曉日，六幕泛景風。", "時時與賓僚，醉酌黄金鍾。", "請憑十二欄，更賦烟雨中。"]}