{"author": "曹勛", "period": "宋", "type": "诗", "title": "和鄭康道喜雪", "paragraphs": ["東方已明雲海立，怪來雀噪爭枝集。", "凜氣著人不苦寒，老境增衣欲重襲。", "忽驚朔吹翔臘白，隴畝爲祥時適及。", "稍聞清響食蠶聲，漸看落簷傾粟粒。", "縈梅閣竹巧相積，透隙穿窗莫能戢。", "散鹽蔽空誠非虛，回風作舞勢方急。", "歷亂瓦溝已一撇，紛泊何假鮫人泣。", "但喜彌空絮影下，不管霑衣玉塵濕。", "谷口先生好出詞，韻險致高俱足給。", "嘉言浩若長河注，答問殊非古井汲。", "乘時和樂致上瑞，屢豐固非一朝緝。", "須知天門開九重，布化調元密呼吸。", "明朝稱賀明光宮，高冠長劍千官入。"]}