{"author": "胡寅", "period": "宋", "type": "诗", "title": "和彥沖新凉", "paragraphs": ["河朔時堪擬，溟南意懶圖。", "相羊逢勝地，瀟灑似精廬。", "暝翠千山合，芳紅一雨濡。", "跳金魚亦樂，爍石暑全無。", "昨夢暌神女，沉疴問鬼臾。", "無輪生四角，有憤反三隅。", "方羨溪塘滿，俄趨岸柳疎。", "共欣甘入稻，仍喜脆歸蔬。", "歌舞還縈座，盤肴不趁虛。", "放言庸喋喋，引釂願徐徐。", "有客敦農圃，多憂出賦租。", "但教魚菽具，何必囷倉餘。", "來卷千鍾盡，歸乘萬竅呼。", "御風非數數，愛酒亦如如。"]}