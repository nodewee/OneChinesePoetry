{"author": "曹勛", "period": "宋", "type": "诗", "title": "和程進道見貽", "paragraphs": ["秋聲起木杪，便覺密葉稀。", "風至草木勁，水闊鴻雁知。", "壯懷感摇落，歎息囊中錐。", "功名未卓立，此心常坐馳。", "君家朱橋側，細俯秋水遲。", "氣近龍鳳闕，喧無笳鼓悲。", "蕭齋琴書靜，不知花影移。", "棣華好伯仲，騰起風雲時。", "心親詩禮學，日與富貴期。", "不忘黄塵苦，乃眷寒士饑。", "此理誠愫抱，豈復持詭隨。", "已獻仲舒策，孰謂李廣奇。", "文中有至樂，妙處含天機。", "一官勿言困，且喜願不違。", "我誠老賓客，合爪喜見之。", "關西相有在，行矣當無疑。"]}