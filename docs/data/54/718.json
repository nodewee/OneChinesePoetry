{"author": "曹勛", "period": "宋", "type": "诗", "title": "王正道再遇竹冠輒和來韻見鄙愫二首  其一", "paragraphs": ["惟公秉操如仙官，一任酷暑兼祁寒。", "存心香火接造物，達誠果再逢竹冠。", "應言蓬萊有至樂，六十九洞無纖惡。", "松姿鶴態不復老，琪蘂瑶房未嘗落。", "上庵至真聞屢過，口付訣目相琢磨。", "公今得妙騰逸駕，我嗟老景飛輕梭。", "願投黄寧拯將溺有香，一瓣致禮敬誦生神歌。"]}