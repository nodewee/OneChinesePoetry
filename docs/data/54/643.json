{"author": "曹勛", "period": "宋", "type": "诗", "title": "送戴才美郎中出使襄漢", "paragraphs": ["仕宦將相理所當，致君澤民則爲良。", "竊竊苟作兒女語，紛紛徒在鵷鷺行。", "惟君英槩吞七澤，早以閎畧走黠羌。", "天子神聖熟姓字，臨遣亟自尚書郎。", "密奉疇咨持玉節，荆襄將漕觀施設。", "小攄胸次浩不極，一闢土疆包有截。", "江南梅開欲飛雪，老境何堪與君別。", "可竚促召黄金闕，爲賀收功在三傑。"]}