{"author": "曹勛", "period": "宋", "type": "诗", "title": "送凝神張先生還茅山", "paragraphs": ["我家天台玉霄峰，旁臨雲海空復空。", "水光際天接山影，山間樓閣相溟濛。", "仙人騎鯨度空碧，步虛聲下飄天風。", "纓冠葳蕤跨綵翼，子晉鳳笙驚盲聾。", "半夜電雷動巖壑，一壇松檜知仙公。", "別來放跡入朝市，但覺塵土填心胸。", "猿驚鶴怨愧昏旦，竹露蘿月徒葱蘢。", "君庵三茅何沖融，暮春旅寓凡聖同。", "同造勝境瞻真蹤，弟兄乘雲御飛龍。", "爲時作瑞留從容，但見仙驥頂有紅。", "凝神坐嘯隠萬松，粲粲玉齒猶顔童。", "珮聲促詔朝帝宮，清浄爲正裨舜聰。", "坐乎少廣追崆峒，物不疵癘壽域中。", "翩然鶴歸茅岫東，一篙秋靜磨青銅。", "他年我亦披蒙茸，草屨瘦藤饑不充，應許下竈爲陪從。"]}