{"author": "曹勛", "period": "宋", "type": "诗", "title": "前有一樽酒", "paragraphs": ["前有一樽酒，高張發清彈。", "娥眉揚玉澤，雅舞凌七盤。", "春容媚桃李，艷色夭且妍。", "向我如笑粲，舉酒相爲歡。", "對此如不飲，人生良可歎。", "君不見當年項王之力能拔山，驅除天下猶轉圜。", "又不見儀秦挾策騁雄辯，指揮七國隨縱橫。", "一朝智力有所困，誅滅不得同編氓。", "成敗苟如此，貧賤固所安。", "勸君酩酊寄樽酒，人間萬事無足觀。"]}