{"author": "曹勛", "period": "宋", "type": "诗", "title": "大駕親征", "paragraphs": ["驕虜敗盟至，飲馬淮之沱。", "烟塵犯江漢，腥膻連岷峩。", "王師因雷動，虎臣亦星羅。", "靈旗蕩醜類，鐵馬馳琱戈。", "三軍指故國，巨艦凌滄波。", "一戎遂大定，上天佑無頗。", "整刷舊俗苦，掃除夷法苛。", "奸謀尚濟詭，既戰猶連和。", "復圖稱職爾，眇哉浯溪磨。", "已悉將相力，敢獻大風歌。"]}