{"author": "胡寅", "period": "宋", "type": "诗", "title": "謝諸友見和", "paragraphs": ["飛霙三日太欺春，撲地鵝毛積萬鈞。", "沙上幾人迷去迹，風前何處問來因。", "諒非天造夸工巧，當是神機有屈伸。", "松竹未應寒改操，龍蛇有喜蟄存身。", "綠窗朱戶偏饒色，瓊樹瑶林不染塵。", "笑粲爭妍人似玉，狂歌先醉髮如銀。", "方看衣袂天花集，俄見庭除木屑勻。", "多謝衆詩相映發，筆端六出更尖新。"]}