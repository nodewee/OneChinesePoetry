{"author": "曹勛", "period": "宋", "type": "诗", "title": "方諸曲二首  其一", "paragraphs": ["方諸限弱水，高出扶桑東。", "霞波環玉壘，雲幄護青宮。", "珠臺錦複道，寶閣亙飛虹。", "翠節迎琱輦，瓊車駕彩龍。", "羣真瞻日御，列聖從青童。", "朝退聯旌旆，杯行奏鼓鐘。", "靈璈激虛籟，雅舞流神風。", "真王拊節和，清響流絕空。", "哀歌悲五濁，胡爲棲樊籠。", "長生有真訣，劫齡安可終。"]}