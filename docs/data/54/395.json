{"author": "曹勛", "period": "宋", "type": "诗", "title": "陽春歌二首  其二", "paragraphs": ["漢家離宮三百所，高捲珠簾沸簫鼓。", "車如流水馬如龍，蘭麝飄香入煙雨。", "通衢夾道起青樓，金馬銅駝對公府。", "五侯同日拜新恩，七貴分封列茅土。", "玉窗朱戶盡嬋娟，絲竹聲中喧笑語。", "玳筵珠翠照樽罍，繼燭臨芳醉歌舞。", "醉歌舞，醉歌舞，天長地久無今古。"]}