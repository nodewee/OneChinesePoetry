{"author": "曹勛", "period": "宋", "type": "诗", "title": "長安有狹斜行二首  其二", "paragraphs": ["長安有狹斜，狹斜難方軌。", "道逢兩青衣，問君住何里。", "我家銅駝陌，高閣通朱邸。", "長子爵通侯，次子聯端揆。", "小子事游俠，倜儻卑豪貴。", "三子俱入門，軒車羅甲第。", "三子俱升堂，光彩動階陛。", "大婦理珍裘，中婦曳雲帔。", "小婦弄笙簧，明粧擁歌妓。", "丈人幸留連，雅舞揚清吹。"]}