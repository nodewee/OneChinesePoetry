{"author": "曹勛", "period": "宋", "type": "诗", "title": "京口有歸燕", "paragraphs": ["春烟晝白春草綠，春水溶溶曲江曲。", "吳宮梁苑盡灰飛，胡馬驕嘶銜苜蓿。", "蕭條南國閟春愁，章臺瑶室今茅屋。", "中原民庶被氈裘，萬室無人皆鼠伏。", "子歸何處定安巢，楚幕雖多易傾覆。", "感君爲君思建章，萬戶朱門綴珠玉。", "當時天下尚無爲，今日悲凉變何速。", "感君歌，爲君哭，汾陽已死淮陰族。", "沉沉壯士聽晨雞，豺狼當路食人肉。", "燕齊鄒魯化腥膻，番人走馬鳴𨏔轆。"]}