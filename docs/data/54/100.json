{"author": "胡寅", "period": "宋", "type": "诗", "title": "再次前韻", "paragraphs": ["經年與花別，花意不相忘。", "綽約素情在，掃除時世籹。", "楚人輕剪伐，北客護垣牆。", "半樹竹亭亞，幾株溪水陽。", "可模非絕代，難學是生香。", "當結珠宮伴，休吹玉笛長。", "賞心甘爛醉，被惱漫顛狂。", "正當映喬岳，未應浮碧湘。", "松筠共瀟灑，雪月佐輝光。", "自保孤根暖，寧隨百草芳。", "遠天方絢白，細雨便垂黄。", "佳實收功地，君羹必可嘗。"]}