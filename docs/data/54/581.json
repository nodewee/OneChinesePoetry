{"author": "曹勛", "period": "宋", "type": "诗", "title": "游仙四首  其四", "paragraphs": ["駕景絡絕響，游目低陰虹。", "靈光轉修袂，羽節飄晨風。", "抗手辭金母，偃蓋東華宮。", "高仙發空謠，逸響飛九重。", "霞觴艷流日，疊舞歌玉童。", "緣雲上虛籟，笑語鏗洪鐘。", "海水屢清淺，倏忽欣再逢。", "不惜暫游詣，情款無初終。", "歡餘促歸軫，攝轡翔斑龍。", "投閑憇三素，保績崇真功。"]}