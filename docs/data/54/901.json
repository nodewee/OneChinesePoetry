{"author": "曹勛", "period": "宋", "type": "诗", "title": "用徐諫議韻上謝參政", "paragraphs": ["名傳蔡國冠儒林，二百年來慶澤深。", "同德允爲賢相法，醉經端向古人尋。", "稍提闕里西河意，盡掃桑間濮上音。", "行聽雨濛歌迅召，不應衮繡有遐心。", "力辭大政勳方著，均佚琳宮道益深。", "北闕嘉猷常簡在，東山春色寄幽尋。", "半言夙契三乘偈，一噫何妨萬竅音。", "賤子摳衣陪下士，天游六鑿已無心。"]}