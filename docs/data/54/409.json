{"author": "曹勛", "period": "宋", "type": "诗", "title": "元丹歌贈會稽陳處士", "paragraphs": ["塵波溢目深溟渤，往古來今空出沒。", "喜君相見話丹經，起我凌雲惡阡陌。", "我生素乏兒女姿，面上巉巖聳山骨。", "少年避地東海隅，架竹編茅剪荆棘。", "白雲爲我開山容，清風爲我翔真域。", "旋屬羣寇迫敺攘，淬出青萍閉丹室。", "風塵澒洞十餘年，靈府芝田漸蕪沒。", "逢君蹤跡類秋蓬，遺我刀圭延歲月。", "何當橫槊靜寰區，同子山居論丹訣。"]}