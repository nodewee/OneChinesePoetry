{"author": "曹勛", "period": "宋", "type": "诗", "title": "有雪", "paragraphs": ["有雪有雪何不時，號令無乃乖其宜。", "玄冥失職變常燠，草木不黄流不澌。", "羣蟄開張動平陸，廣野宮闕騰蛟螭。", "方今春王布仁政，育養萬物如嬰兒。", "爾何干職助陰沴，致使造物無威儀。", "四序平分佐天吏，物色消長隨指揮。", "元綱既絕亂箕斗，五行顛倒盈縮虧。", "安得調元按天步，太微受事三光齊。", "璇璣不愆四七正，時歌玉燭滋黔黎。", "爾之不職有常律，司辰執僇歸攝提。", "願得唐虞二八一十六相佐天子，雷風時至無錯迷。"]}