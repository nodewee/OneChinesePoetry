{"author": "胡寅", "period": "宋", "type": "诗", "title": "春雪", "paragraphs": ["北客南來十五春，今年春雪妙洪鈞。", "梅花著子無堪比，柳絮藏條未有因。", "何限萌芽煩蹙縮，幾多峯嶺倦顰伸。", "紅桃頮面還添粉，翠竹垂頭詎辱身。", "爭似松枝擎蒨絢，恰如桂魄浄埃塵。", "無人敢琢非牢玉，有客曾歌是爛銀。", "一夜東風吹地匝，四簷甘雨落階勻。", "天公變化誰能測，坐看郊原景物新。"]}