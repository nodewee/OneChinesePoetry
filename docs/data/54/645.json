{"author": "曹勛", "period": "宋", "type": "诗", "title": "別鄭康道", "paragraphs": ["與公相從久，未始蹈瑣細。", "我既困索米，公已安吳地。", "一廛了百指，與閑殆天意。", "陛下聖而武，庶物進以彙。", "擇材訪耆宿，粲若數一二。", "考槃出幽隠，鼓篋趨朝市。", "公尚有遐心，詎宜忽初志。", "腰鐮與手斧，甘窮幾經歲。", "我願以公名，充庭如孔翠。", "風雲際盛旦，用激志士氣。", "胡爲倏來往，老懷惜摻袂。", "惟冀加餐飯，賢者不終棄。", "功名會有日，當看詠既醉。"]}