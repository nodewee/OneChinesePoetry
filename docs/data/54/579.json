{"author": "曹勛", "period": "宋", "type": "诗", "title": "游仙四首  其二", "paragraphs": ["飛轡絡絕景，訪我同心人。", "解駕三秀嶺，濯足玉華津。", "晤言會良契，携手凌高晨。", "揚旌出閶闔，羽節趣羣真。", "入宴明霞館，回軿過始青。", "音靈散空洞，逸響縈雲營。", "倏忽九萬里，流目低蓬瀛。", "玉妃款清話，偃蓋希林庭。", "顧彼簪纓客，寵辱勞汝形。", "神仙有真訣，胡不希長齡。"]}