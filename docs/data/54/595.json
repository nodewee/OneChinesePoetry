{"author": "曹勛", "period": "宋", "type": "诗", "title": "早行相州道中", "paragraphs": ["安陽道上晨沖融，西有雲氣成青紅。", "四重欄干五滴水，五花競鬭相穹崇。", "旁有臺殿峙鴟尾，上有翔翥如飛龍。", "擎拳歎仰得未有，頗似西母居其中。", "微臣一念到彼處，仙班趨揖殊從容。", "跪奏內人遇至道，沆瀣一飲和氣充。", "翛然退歸復故幹，神宇欲便摩青空。", "仰看向來禮謁處，但見碧落相冥濛。"]}