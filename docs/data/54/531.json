{"author": "曹勛", "period": "宋", "type": "诗", "title": "歸去來", "paragraphs": ["歸去來，歸去來。", "陸行無車，水行無船。", "足重繭兮，羊腸九折，歷絕嶮而盤盤。", "跼蹐脅息以休影兮，石壁屹立而不可以攀緣。", "上窺不測之夭嶠兮，而下臨無底之深淵。", "寒風凜凜以切骨兮，朔雪漫漫而漲天。", "孤猿哀吟其左右兮，而猛虎咆哮乎後先。", "緬前路之險阻其若此兮，道云遠而莫前。", "悲已往之勤瘁兮，淚流襟而漣漣。", "歸去來，歸去來。", "吾鄉雖遠兮，及此而猶可以生還。", "饑寒迫於屢空兮，庶乎安之若命而終保吾之天年。"]}