{"author": "胡寅", "period": "宋", "type": "诗", "title": "用明有携酒賞梅之約久而未至復和以督之", "paragraphs": ["美酒名花並，無情即易忘。", "小槽應注瀑，大樹欲殘籹。", "雖則通達道，其如隔繚牆。", "寄人慚大庾，求伴媿高陽。", "好傍枝間醉，時聞盞面香。", "已勤賡唱久，未覩肆筵長。", "月下疎疎映，風餘片片狂。", "可憐花似雪，那得酒如湘。", "夢作瑶林去，斟浮玉斚光。", "八仙當避席，百卉定羞芳。", "莫待松醪碧，休尋蜜萼黄。", "風流貴公子，火急傚原嘗。"]}