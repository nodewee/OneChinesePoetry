{"author": "曹勛", "period": "宋", "type": "诗", "title": "游仙四首  其一", "paragraphs": ["天河水冷烟波渺，流水無聲銀浪小。", "白榆歷歷映瑶沙，白露凄清下雲表。", "扶疎丹桂落紅英，片片紅霞散瑶草。", "月中桂子空傳名，散在人間無處討。", "仙翁呼童收紫芝，紫芝肥嫩光離離。", "遺英殘萼墜無數，仙鶴飲啄時鳴飛。", "仙人種玉耕雲隈，倚雲橫笛學鳳吹。", "須臾羲御崦嵫沒，相呼拍手騎龍歸。"]}