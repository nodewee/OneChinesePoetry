{"author": "曹勛", "period": "宋", "type": "诗", "title": "送許尉", "paragraphs": ["平生許彥充，軀膽兩豪舉。", "掀髯參軍事，詎可細碎語。", "我時百僚下，計拙役甚苦。", "從事得餘力，慷慨志相許。", "公乃小著鞭，一官尉南浦。", "鹽車雖云困，垂棒亦其所。", "願子自薦達，天王方振旅。", "求田勿墮氣，苞茅當問楚。", "此事豈不壯，况復吾素與。", "我緣擁縗服，窘欲訪雞黍。", "天寒霜雪盛，世亂豺狼阻。", "何堪南北趨，別意寓琖俎。", "傷心有清淚，揮灑欲如雨。"]}