{"author": "曹勛", "period": "宋", "type": "诗", "title": "梅", "paragraphs": ["吾家舍西多此梅，白玉花綴棠棣枝。", "冒寒糝糝已藴玉，自開及謝酒屢持。", "羈栖臨安三換歲，向來一醉知無期。", "君家此花富冰艷，舉觴折贈如雲披。", "欣然拱眎不暇揖，坐想故隠增依依。", "只今匏繫未歸去，俗鞅吏網相驅馳。", "就公看花仍摘實，信美我語如觀頤。", "祇應兩庵有歸夢，夢到花下奚復疑。"]}