{"author": "曹勛", "period": "宋", "type": "诗", "title": "空城雀二首  其一", "paragraphs": ["去年已生子，今年復生孫。", "主人既昏亂，國破家亦焚。", "宮館變禾黍，萬人無一存。", "朝伏蓬蒿下，暮宿荆莽間。", "豈不念儔侶，豈不懷玉山。", "儔侶高飛斃繒繳，玉山迢遞多鷹鸇。", "又不見咸陽三月火不滅，吳宮萬戶飛灰烟。", "春鴻社燕尚燒死，况復黄口乏修翰。", "喜無挾彈兒，空城姑所安。"]}