{"author": "曹勛", "period": "宋", "type": "诗", "title": "王正道再遇竹冠輒和來韻見鄙愫二首  其二", "paragraphs": ["先生有號復有官，不畏隆暑兼冬寒。", "歸來山中侶松檜，無愧太上翔雲冠。", "我比同庵有餘樂，雲山百好無一惡。", "喜君宏度如容波，媿我大匏真濩落。", "乃今漂流如無何，進退未果徒鎸磨。", "夢魂游揚欲舞蝶，歸意浩蕩遄飛梭。", "得歸沖嗇雖當侵伐後，一醉尚可同詠歸山歌。"]}