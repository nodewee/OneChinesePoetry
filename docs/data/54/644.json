{"author": "曹勛", "period": "宋", "type": "诗", "title": "送徐正時歸浦城", "paragraphs": ["徐子志義士，觸熱如探湯。", "遠從南浦來，訪我存與亡。", "語兼瓊瑶溫，氣回蘭蕙芳。", "炎雲正爍石，懷抱爲清凉。", "顧予巖壑姿，小築台山傍。", "兒輩雜編氓，荆扉繞松篁。", "感公久留茲，語離熱中腸。", "行行括蒼道，念此山路長。", "公懷武夷春，復多知見香。", "青雲勉震耀，宜近天漢光。", "草堂不道遠，時寄烟蒼茫。"]}