{"author": "曹勛", "period": "宋", "type": "诗", "title": "夢仙謠", "paragraphs": ["夢入蓬萊宮，岧嶤聳朱閣。", "靈風翔紫烟，靄鬰生羅幕。", "鸞鳳棲瑶林，咀嚼瑶華萼。", "老龍戲滄洲，噴濤盪鱗角。", "朱戶翳霄暉，翠殿開晴廓。", "中有神仙人，緩步鏘金鐸。", "顔貌盛芙蓉，舉止何綽約。", "引我丹霞房，玉漿金罍酌。", "更賜琅玕膏，笑談同飲啄。", "仙童供蟠桃，盛以朱雲絡。", "坐看移三山，驚波沸五岳。", "下顧塵埃徒，奔走赴陵壑。", "真人執我手，殷勤相付托。", "若到紅塵中，莫染紅塵濁。", "他年須是早歸來，奉迎當遣遼東鶴。"]}