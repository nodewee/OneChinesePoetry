{"author": "曹勛", "period": "宋", "type": "诗", "title": "過邯鄲", "paragraphs": ["恭持天子節，再經邯鄲城。", "斷垣四頹缺，草樹皆欹傾。", "慨念全趙時，英雄疲戰爭。", "殆及五季末，瓜分無定盟。", "慨念藺君高，璧亦安所盛。", "翩翩魏公子，有德勝所稱。", "殆今已千年，廢臺漫崢嶸。", "趙民尚自若，歌舞娛春榮。", "金石絲簧奏，彷彿餘新聲。", "興廢乃爾爾，人事徒營營。", "望城只歎息，盡付西山青。"]}