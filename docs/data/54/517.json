{"author": "曹勛", "period": "宋", "type": "诗", "title": "將進酒", "paragraphs": ["君唐虞兮臣臯夔，將衛霍兮恢邊陲。", "時文景兮民雍熙，獄無寃人兮野無蒿藜。", "玉燭亙天流離以昭兮，其惟百姓日用而不知。", "歌鹿鳴與既醉兮，而頌聲洋溢乎康逵。", "顧吾君之清靜躬儉以寂默兮，而猶薄滋味與游嬉。", "臣願得連四海以爲席兮，酌北斗而爲酒巵。", "使五老奉觴上壽以申祝兮，令夫八元夾侍而正儀。", "願聖壽上齊於箕翼兮，其光容充塞於四維。", "醉大道與仁義兮，而淳風浹洽於華夷。", "期億萬斯年兮，民皆陶陶而化之。", "慶君臣之嘉會，陋酆鎬與瑶池。"]}