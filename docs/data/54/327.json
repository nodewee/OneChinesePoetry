{"author": "邵博", "period": "宋", "type": "诗", "title": "泊雲安下大風驟雨作柏梁體一篇", "paragraphs": ["晴空赤日飛丹霞，扁舟春熱汗且呀。", "寒溫之候無乃差，朝猶挾纊莫著紗。", "祝融暴橫勢莫加，驟將炎赫移韶華。", "東皇遊冶窮豪奢，未終節序還其家。", "忽驚猛吹揚白沙，煙雲四起相邀遮。", "空中轣轆鳴雷車，樅樅白雨懸亂麻。", "風師雨將相矜夸，千刃萬槊爭囂譁。", "玄旌皂纛何紛葩，勢摇兩蜀掀三巴。", "須臾雨止雷停撾，蒼雲掃盡天無瑕。", "恍如脫兔離輕罝，回頭已見羲輪斜。", "山開水靜風色嘉，喜翔燕雀嬉魚蝦。", "紅顛白倒紛殘花，披張林葉舒草芽。", "陰陽變化誰咄嗟，風雲乃爾相喧拏。", "大哉一氣通幽遐，彼蒼高遠安能涯。", "倚峯吟望心目賒，碧雲千里號歸鴉。"]}