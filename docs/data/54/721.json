{"author": "曹勛", "period": "宋", "type": "诗", "title": "題衛太尉巖集圖", "paragraphs": ["衛公雅志安林泉，稟生似無塵土緣。", "英標孤映出羣鶴，姿儀密際三界仙。", "居臨山麓絕煥麗，楚楚松竹相後先。", "幽巖嵌空截綠玉，嘉木蔭映摇蒼烟。", "喜招社友共清集，中有一老談幽禪。", "其餘六逸咸自若，炷香瀹茗殊怡然。", "曹丘倚案獨閣筆，想見窘思人所憐。", "衆賓得接書史樂，浩氣高壓江湖天。", "只覺談話可上漢，不擬步武猶居廛。", "墨隠能畫巧爲此，一段美事端宜傳。", "好辭更賦風月上，勝韻直徹星辰邊。", "他時一笑忽相值，固應何止三千年。"]}