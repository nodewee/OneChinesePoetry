{"author": "曹勛", "period": "宋", "type": "诗", "title": "贈吳思道", "paragraphs": ["某也極連蹇，世緣牽喧卑。", "久困戎燼間，方與鞍馬辭。", "得奉宮觀祿，遽失糟糠妻。", "淚零繐帷風，春慘中梱悲。", "生理正落莫，幽思難平治。", "公來黟歙遥，率孤再拜之。", "慰藉累年別，歎息私門衰。", "而公顔渥丹，綠鬢白髮稀。", "頓換神氣妙，密驗刀圭奇。", "內典禪悅深，外丹日月遲。", "陰功粹雅度，方爲世所師。", "永懷我先君，與公深相知。", "辱以執友契，肯顧賤子微。", "賤子感誨言，於茲老鋤犁。", "甌窶祝場圃，翕張防寒饑。", "時時躬遠郊，一一得自怡。", "次第教三子，令諳田畝爲。", "老鈍依頹簷，忘言隨四時。", "幸會道此樂，秋風遽言歸。", "尚有一瓣香，願奉鍾呂期。"]}