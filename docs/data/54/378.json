{"author": "曹勛", "period": "宋", "type": "诗", "title": "澤畔吟", "paragraphs": ["駕文螭兮翔九天，天路遠兮中道還。", "邈故國兮懷所安，心耿耿兮循江干。", "紉秋蘭以爲裳兮，採杞菊以爲餐。", "望佳人之不來兮，暗修途之莫前。", "瞰江流之無垠兮，仰蒼蒼而漫漫。", "想荆門之遐阻兮，壽春杳隔于大淵。", "痛靈修之獨處兮，誰復與之寤言。", "氣填膺以拂鬰兮，淚承睫而漣漣。", "悼已往之修繫兮，欲易道而改轅。", "顧和璧之三獻兮，冀識者之一觀。", "阻風雨之慘慘兮，而夜不得明。", "哀時運之若此兮，余又何默默於久生。", "寧懷沙抱石以自沉兮，庶齎志而下信。", "雖世人之不吾悲兮，吾容能不悲夫若人。", "吾願託夷齊以爲紹介兮，修請謁于黄虞。", "弔巫咸于帝閽兮，友陽侯於子胥。", "幾江神之不我瀆兮，吾容委質於淵魚。", "已乎已乎，其靈修終不得而見乎。"]}