{"author": "邵博", "period": "宋", "type": "诗", "title": "題司馬相如琴臺", "paragraphs": ["長卿本豪傑，禮法安可處。", "手彈南風琴，心調東鄰女。", "雜身傭保中，初不忌笑侮。", "大者固已立，下此皆可補。", "三賦爭日星，一書起今古。", "其餘不自祕，輒爲人所取。", "何當盡見之，真是文章祖。", "凜然千載下，英氣猶可睹。", "兒曹爾何知，杯酒那可汙。", "故臺已丘墟，勝絕誰敢據。", "我來訪遺跡，低回不忍去。", "詩成欲叫君，雲車隔煙霧。"]}