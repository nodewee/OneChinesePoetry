{"author": "曹勛", "period": "宋", "type": "诗", "title": "飲馬長城窟行", "paragraphs": ["漢馬飲長城，匈奴空塞北。", "東胡與烏丸，先驅出絕域。", "月氏合康居，受詔發疎勒。", "右校羅天山，左出林胡國。", "嫖姚登狼居，旌旗照穹碧。", "號令明秋霜，虜帳餘空壁。", "瀚海無驚波，獻捷走重譯。", "大將朝甘泉，後部騰沙磧。", "九宇動聲容，功烈光篇籍。", "將軍拜通侯，歌舞連朝夕。"]}