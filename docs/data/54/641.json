{"author": "曹勛", "period": "宋", "type": "诗", "title": "送子威兄鈐兵池陽", "paragraphs": ["伊昔侍伯父，一官尉池陽。", "時年方九齡，讀書未知方。", "於今涉五紀，皤然鬚鬢霜。", "茲喜伯兄官，鈐兵總戎行。", "素風出韜畧，貔貅稟閎綱。", "小試部勒勤，著鞭揚榮光。", "青林脫幽籜，濃綠棲殘芳。", "起予水雲心，尚拘朝市忙。", "齊山上穹碧，九華儼珪璋。", "紫巖楮敲冰，雲葉供展張。", "清江霽遠目，帆檣下滄浪。", "林泉作佳游，爲公發天藏。", "伯父昔所臨，雲漢披天章。", "琳琅戛鳴球，往往題僧坊。", "何當切訪問，便與磨珉蒼。", "庶於門戶間，能事歲月長。", "仙舟涉初夏，浮家及清凉。", "毫舉塵土境，海運圖南翔。", "兄弟各垂白，語離熱中腸。", "願言養浩然，時舉黄金觴。", "因風託素鰭，訪我菰蒲鄉。"]}