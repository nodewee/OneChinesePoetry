{"author": "曹勛", "period": "宋", "type": "诗", "title": "細君", "paragraphs": ["族類皆有偶，所偶各有方。", "我本漢家女，遠嫁烏孫王。", "言語既不通，嗜欲寧相當。", "生肉以爲食，羶酪以爲漿。", "毛卉襲衣服，蒜薤爲馨香。", "嗚嗚當歌舞，跳躍紛低昂。", "風沙障白日，四野皆蒼黄。", "逐獵射禽獸，藉草氈爲牆。", "喜怒不可測，貪戾過豺狼。", "自爲治宮室，僅能庇風霜。", "歲時一相見，但見眉目光。", "東南望漢日，獨覺霜天長。", "飛鳥戀故林，游子思故鄉。", "而我被遐棄，失身投窮荒。", "明明漢天子，一女奚足傷。", "武威與文德，豈不在周行。", "吾王居下國，奉上固所當。", "結親徒自辱，掩泣羞漢皇。"]}