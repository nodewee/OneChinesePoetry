{"author": "曹勛", "period": "宋", "type": "诗", "title": "迷樓歌二首  其一", "paragraphs": ["項昇出南國，技巧多淫思。", "草圖獻天子，賞激嘉宏規。", "瑰材蔽江海，斤斧成風雷。", "千人扶一棟，萬棟高巍巍。", "飛鴻歷層簷，雲雨生階墀。", "五彩間金玉，百和雜塗泥。", "仙葩粲楹栱，七寶裝雲楣。", "一房百家産，萬戶羅東西。", "龍綃開寶幄，簾幕垂珠璣。", "光景艷流日，樓閣低天維。", "笙簫動虛籟，絃管明歌姬。", "撞鐘擊鼓恣行樂，牙檣錦纜環江隄。", "天長地久有時盡，君王此樂無時衰。", "詎知變故起倉卒，不悟人迷樓不迷。"]}