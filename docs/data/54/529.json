{"author": "曹勛", "period": "宋", "type": "诗", "title": "行路難", "paragraphs": ["華堂高張千炬燭，光溢樽罍艷流目。", "秦姬趙女變新聲，入金石兮裂絲竹。", "少年意氣凌秋陽，奴僕金張嗤宋玉。", "文章富貴何足論，胡必直欲身後名。", "顔回風雨困簞食，伯夷葵藿難爲情。", "何如嫖姚十八從將軍，恩隆愛密收奇勳。", "美人歌舞謝芳草，春花落盡容顔老。", "山長水闊霜雪寒，安用區區涉遠道。"]}