{"author": "曹勛", "period": "宋", "type": "诗", "title": "次李提舉過南園飲散賦詩韻", "paragraphs": ["小山叢薄棲南郭，蘭若蔽虧如間錯。", "竹色低侵几案凉，海雲常壓波濤惡。", "遣愁五字了未有，取醉一樽良可托。", "折簡敢致先生游，俎豆陶匏殊寂寞。", "風流固自出元化，祥鳳本合巢阿閣。", "步武乃肯臨草草，塵光不間知落落。", "今年田疇極豐熟，早禾晚禾靡風雹。", "爲酒具黍共婆娑，應爲野人一笑作。"]}