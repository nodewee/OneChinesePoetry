{"author": "曹勛", "period": "宋", "type": "诗", "title": "感齒髮之衰作詩自解", "paragraphs": ["我生飽艱苦，初年心已衰。", "况今七十化，形憊聊支持。", "頭童漸不束，齒敗餘牆圍。", "髮落尚爾爾，齒豁良依依。", "魚蟹强剝啄，梨栗亦空施。", "豈惟意倦怠，咀齧徒攢眉。", "老妻諳其苦，飯顆必若糜。", "佐以推飯物，批抹煩刀揮。", "不知更十年，此身何可支。", "昔聞張蒼老，相國力乃疲。", "金盤厭羔膩，玉乳環蛾眉。", "至真瀹元精，芳潤充豐肌。", "閑出天下論，用爲漢室奇。", "我今何有哉，豐悴理所宜。", "不然舉此志，中有浩氣怡。", "外形以爲得，彼美當虛辭。"]}