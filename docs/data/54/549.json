{"author": "曹勛", "period": "宋", "type": "诗", "title": "古戰場", "paragraphs": ["烟冥露重霜風號，聲悲色慘侵征袍。", "據鞍顧盼度沙磧，縱橫白骨餘殘燒。", "舉鞭遲留問田父，彼將欲語先折腰。", "泣云畔寇昔據此，老夫父子服弓刀。", "將軍下令起丘甲，法嚴勢迫無所逃。", "攻城奪險數十戰，民殘兵弊夷梟巢。", "當時二子沒於陣，老夫幸免甘無聊。", "匹夫僭亂起阡陌，禍延千里俱嗷嗷。", "官私所殺盡民吏，坐令骨肉相征鏖。", "唯餘將軍封萬戶，士卒戰死埋蓬蒿。", "至今野火遍昏黑，天陰鬼哭聲嘈嘈。"]}