{"author": "後唐莊宗", "period": "唐", "type": "诗", "title": "歌頭", "paragraphs": ["賞芳春，暖風飄箔。", "鶯啼綠樹，輕煙籠晚閣。", "杏桃紅，開繁萼。", "靈和殿，禁柳千行斜，金絲絡。", "夏雲多，奇峰如削，紈扇動微涼，輕綃薄。", "梅雨霽，火雲爍。", "臨水檻，永日逃繁暑，泛觥酌。", "露華濃，冷高梧。", "彫萬葉，一霎晚風。", "蟬聲新雨歇，惜惜此光陰，如流水，東籬菊殘時，歎蕭索。", "繁陰積，歲時暮。", "景難留，不覺朱顏失却。", "好容光，且且須呼賓友。", "西園長宵，讌雲謠。", "歌皓齒，且行樂。"]}