{"author": "尉遲汾", "period": "唐", "type": "诗", "title": "府尹王侍郎准制拜嶽因狀嵩高靈勝寄呈三十韻", "paragraphs": ["雄雄天之中，峻極聞維嵩。", "作鎮盛標格，出雲爲雨風。", "瑞時物不癘，順澤年多豐。", "加高冠四方，視秩居三公。", "明朝虔昭報，頒祀歲嚴恭。", "署祝紆御札，詔賢導宸衷。", "皇皇三川守，馨德清明躬。", "肅徒奉蘭沐，竟夕玉華東。", "星漢耿齋戶，松泉寒壽宮。", "具修諒蠲吉，曙色猶葱曚。", "端儀大圭立，興俛聲玲瓏。", "挹瓚椒桂馥，奏金巖壑空。", "靈歆若有荅，彷彿傳祝工。", "卒事不遑偃，勝奇紛四叢。", "朝霞破靈嶂，錯落間蒼紅。", "動息形似蟻，玄黃氣如籠。", "奔傾千萬狀，羣嶽安比崇。", "日月襟袖捧，人天道路通。", "冥搜必殫竭，躋覽忘崎穹。", "踏翠徧諸剎，趣綿步難終。", "浮丘仙袂接，謝公屐齒窮。", "龍潭應下瞰，九曲當駭容。", "龍門計東豁，三臺有何蹤。", "金象語奚應，玉人光想融。", "瑤漿與石髓，清骨宜遭逢。", "況是降神處，跡惟申甫同。", "周翰已洽論，伊衡亦期功。", "誠富東山興，須陟中台庸。", "勉促旋騑軨，未可戀雲松。", "散材事即異，期爲卜一峰。"]}