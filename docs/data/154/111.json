{"author": "吳筠", "period": "唐", "type": "诗", "title": "秋日彭蠡湖中觀廬山", "paragraphs": ["泛舟太湖上，迴瞰茲山隈。", "萬頃滄波中，千峰鬱崔嵬。", "涼煙發爐嶠，秋日明帝臺。", "絕巔凌大漠，懸流瀉昭回。", "穹崇石梁引，岈豁天門開。", "飛鳥屢隱見，白雲時往來。", "超然契清賞，目醉心悠哉。", "董氏出六合，王君升九垓。", "誰言曠遐祀，庶可相追陪。", "從此永棲託，拂衣謝浮埃。"]}