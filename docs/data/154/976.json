{"author": "呂巖", "period": "唐", "type": "诗", "title": "水龍吟", "paragraphs": ["目前咫尺長生路，多少愚人不悟。", "愛河浪闊，洪波風緊，舟船難渡。", "略聽仙師語，到彼岸。", "只消一句，煉金丹換了，凡胎濁骨。", "免輪迴，三塗苦。", "萬事澄心定意，聚真陽，都歸一處。", "分明認得，靈光真趣，本來面目。", "此箇幽微理，莫容易，等閑分付。", "知蓬萊自有，神仙伴侶，同攜手，朝天去。"]}