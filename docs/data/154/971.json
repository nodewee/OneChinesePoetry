{"author": "呂巖", "period": "唐", "type": "诗", "title": "沁園春 三", "paragraphs": ["詩曲文章，任汝空留，數千萬篇。", "奈日推一日，月推一月。", "今年不了，又待來年。", "有限光陰，無涯火院，只恐蹉跎老却賢。", "貪癡漢，望成家學道，兩事雙全。", "凡間，只戀塵緣，又誰信壺中別有天。", "這道本無情，不親富貴。", "不疎貧賤，只要心堅。", "不在勞神，不須苦行，息慮忘機合自然。", "長生事，待明公放下，方可相傳。"]}