{"author": "呂巖", "period": "唐", "type": "诗", "title": "沁園春 二", "paragraphs": ["火宅牽纏，夜去明來，早晚擔憂。", "奈今日茫然，不知明日。", "波波劫劫，有甚來由。", "人世風燈，草頭珠露，我見傷心眼淚流。", "不堅久，似石中迸火，水上浮漚。", "休休，及早回頭，把往日風流一筆鉤。", "但麤衣淡飯，隨緣度日。", "任人笑我，我又何求。", "限到頭來，不論貧富，著甚干忙日夜憂。", "勸年少，把家緣棄了，海上來遊。"]}