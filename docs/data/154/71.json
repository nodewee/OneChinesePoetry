{"author": "李敻", "period": "唐", "type": "诗", "title": "恆岳晨望有懷", "paragraphs": ["二儀均四序，五嶽分九州。", "靈造良難測，神功匪易酬。", "恆山北臨岱，秀崿東跨幽。", "澒洞鎮河朔，嵯峨冠嵩丘。", "禋祠彰舊典，壇廟列平疇。", "古樹侵雲密，飛泉界道流。", "從官叨佐理，銜命奉珍羞。", "薦玉申誠效，鏘金諒有由。", "郊原照初日，林薄委徂秋。", "塞近風聲厲，川長霧氣收。", "他鄉饒感激，歸望切祈求。", "景福如光願，私門當復侯。"]}