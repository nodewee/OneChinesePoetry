{"author": "王炎", "period": "宋", "type": "诗", "title": "送魏倅", "paragraphs": ["俗士不聞道，利欲熏其心。", "陽浮外酬酢，中有機穽深。", "宛陵有君子，殊不同今人。", "矯矯鵷鷺姿，入俗不受塵。", "挹之淡於水，即之暖如春。", "筆端奏金石，妙處無新陳。", "念我久頓挫，晚歲乘朱輪。", "烹鮮易以擾，御黠難使馴。", "頼有賢貳車，一心同撫循。", "遂於吏事外，拂拭綠綺琴。", "爲我肯屬耳，領會山水音。", "持此定交契，愈久情愈親。", "東風二月初，梅花照溪津。", "語別一杯酒，莫辭十分斟。", "聚散亦常事，豈必含酸辛。", "重念髮種種，不禁憂患侵。", "君今入觀闕，我亦返山林。", "行藏異塗轍，何日再盍簪。", "所藴勿卷懷，朝廷須世臣。"]}