{"author": "靈澈", "period": "唐", "type": "诗", "title": "奉和郎中題仙巖瀑布十四韻", "paragraphs": ["致閑在一郡，民安已三年。", "每懷貞士心，孫許猶差肩。", "採異百代後，得之古人前。", "捫險路坱圠，臨深聞潺湲。", "上有千歲樹，下飛百丈泉。", "清谷長雷雨，丹青凝霜煙。", "遙將大壑近，闇與方壺連。", "白石顏色寒，老藤花葉鮮。", "軒皇自茲去，喬木空依然。", "碧山東極海，明月高昇天。", "平野生竹柏，雖遠地不偏。", "永願酬國恩，自將布金田。", "穆穆早朝人，英英丹陛賢。", "誰思滄洲意，方欲涉臣川。"]}