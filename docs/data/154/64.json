{"author": "王炎", "period": "宋", "type": "诗", "title": "病起", "paragraphs": ["羸軀方伏枕，凍骨倍加綿。", "自覺脾爲約，醫言脈太玄。", "不禁腰痛楚，仍苦膝拘攣。", "搔抑方能定，扶持僅可前。", "縕袍藏被底，熾炭倚爐邊。", "衰謝誠宜爾，風寒實使然。", "迍邅雖有數，調護不無愆。", "初日憂難療，兼旬幸稍痊。", "是身無實相，何術保餘年。", "不死方成佛，長生乃是仙。", "闔棺寧再起，拔宅謾虛傳。", "力豈能加命，人終不勝天。", "災生雖或免，算盡必難延。", "只合情無滯，毋爲疾所纏。", "窮通皆任運，逆順但隨緣。", "南畝無千斛，西山有數椽。", "饑當量腹食，困則曲肱眠。", "此樂人知少，浮休永息肩。"]}