{"author": "呂巖", "period": "唐", "type": "诗", "title": "沁園春 一", "paragraphs": ["七返還丹，在我先須，煉已待時。", "正一陽初動，中宵漏永。", "溫溫鉛鼎，光透簾幃。", "造化爭馳，虎龍交媾，進火功夫牛斗危。", "曲江上，看月華瑩淨，有箇烏飛。", "當時，自飲刀圭，又誰信無中就養兒。", "辨水源清濁，木金間隔。", "不因師指，此事難知。", "道要玄微，天機深遠，下手忙修猶太遲。", "蓬萊路，待三千行滿，獨步雲歸。"]}