{"author": "王炎", "period": "宋", "type": "诗", "title": "初春苦寒久不到雙溪成長句書懷", "paragraphs": ["老去頗多病，苦寒摧折之。", "袍繭非不溫，不能護清羸。", "蒲團穩附火，蓄縮如凍龜。", "西山有桃李，借問惟枯枝。", "好花何時開，仲春以爲期。", "榮悴自相代，出處亦有宜。", "天寒但深藏，日暖當游嬉。", "强健不須喜，老死何必悲。", "曉日升扶桑，莫還入崦嵫。", "置之勿復道，理達心何疑。", "及時且行樂，花邊傾一巵。"]}