{"author": "明皇帝", "period": "唐", "type": "诗", "title": "賜新羅王", "paragraphs": ["四維分景緯，萬象含中樞。", "玉帛遍天下，梯杭歸上都。", "緬懷阻青陸，歲月勤黃圖。", "漫漫窮地際，蒼蒼連海隅。", "興言名義國，豈謂山河殊。", "使去傳風教，人來習典謨。", "衣冠知奉禮，忠信識尊儒。", "誠矣天其鑒，賢哉德不孤。", "擁旄同作牧，厚貺比生蒭。", "益重青青志，風霜恆不渝。"]}