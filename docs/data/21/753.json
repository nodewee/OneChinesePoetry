{"author": "赵长卿", "period": null, "type": "词", "title": "胜胜慢・声声慢", "paragraphs": ["金垂烟重，雪扬风轻，东风惯得多娇。", "秀色依依，偏应绿水朱楼。", "腰肢先来太瘦，更眉尖、惹得闲愁。", "牵情处，是张郎年少，一种风流。", "别後长堤目断，空记得当时，马上墙头。", "细雨轻烟，何处夕系扁舟。", "叮咛再须折赠，劝狂风、休挽长条。", "春未老，到成阴、终待共游。"]}