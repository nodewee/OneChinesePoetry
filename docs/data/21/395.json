{"author": "张孝祥", "period": null, "type": "词", "title": "念奴娇", "paragraphs": ["洞庭青草，近中秋、更无一点风色。", "玉鉴琼田三万顷，著我扁舟一叶。", "素月分辉，明河共影，表里俱澄澈。", "悠然心会，妙处难与君说。", "应念岭海经年，孤光自照，肝肺皆冰雪。", "短发萧骚襟袖冷，稳泛沧浪空阔。", "尽吸西江，细斟北斗，万象为宾客。", "扣舷独笑，不知今夕何夕。"]}