{"author": "张孝祥", "period": null, "type": "词", "title": "水龙吟", "paragraphs": ["平生只说浯溪，斜阳唤我归船系。", "月华未吐，波光不动，新凉如水。", "长啸一声，山鸣谷应，栖禽惊起。", "问元颜去後，水流花谢，当年事，凭谁记。", "须信两翁不死。", "驾飞车，时游兹地。", "漫郎宅里，中兴碑下，应留屐齿。", "酌我清尊，洗公孤愤，来同一醉。", "待相将把袂，清都归路，骑鹤去，三千岁。"]}