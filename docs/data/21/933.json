{"author": "赵长卿", "period": null, "type": "词", "title": "水龙吟", "paragraphs": ["酒潮匀颊双眸溜。", "美映远山横秀。", "风流俊雅，娇痴体态，眼前稀有。", "莲步弯弯，移归拍里，凌波难偶。", "对仙源醉眼，玉纤笼巧，拨轻声、鱼纹皱。", "我自多情多病，对人前、只推伤酒。", "瞒他不得，诗情懒倦，沈腰销瘦。", "多谢东君，殷勤知我，曲翻红袖。", "拼来朝又是，扶头不起，江楼知不。"]}