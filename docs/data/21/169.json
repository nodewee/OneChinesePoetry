{"author": "王质", "period": null, "type": "词", "title": "真珠帘", "paragraphs": ["翠虬夭矫拿苍玉。", "飞来到、吾庐溪湾山麓。", "一笑忽相逢，更解包投宿。", "北池之畔西墙曲，与主人、呼青吸绿。", "恨我，无天寒翠袖，共倚修竹。", "每遇飞雪萧萧，更惊风槭槭，清标可掬。", "更与月同来，无半点尘俗。", "冬有寒梅闲相伴，春亦有、幽兰相逐。", "香足。", "才露下霜飞，又有秋菊。"]}