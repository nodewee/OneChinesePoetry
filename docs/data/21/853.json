{"author": "赵长卿", "period": null, "type": "词", "title": "瑞鹤仙", "paragraphs": ["西风苹末起。", "动院落清秋，新凉如水。", "纤歌遏云际。", "正美人翻曲，阳春轻丽。", "兰衣玉佩。", "拥南斗、光中一醉。", "有邦人、万口同声，赞叹我公恺悌。", "百里。", "年丰谷稔，事简刑清，颂声盈耳。", "鹏程九万，摹空展、垂天翼。", "定丹书飞下，彤墀归去，秘略家传小试。", "看封留、亘古功名，未容退避。"]}