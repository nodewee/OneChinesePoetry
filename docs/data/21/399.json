{"author": "张孝祥", "period": null, "type": "词", "title": "念奴娇", "paragraphs": ["星沙初下，望重湖远水，长云漠漠。", "一叶扁舟谁念我，今日天涯飘泊。", "平楚南来，大江东去，处处风波恶。", "吴中何地，满怀俱是离索。", "常记送我行时，绿波亭上，泣透青头薄。", "樯燕低飞人去後，依旧湘城帘幕。", "不尽山川，无穷烟浪，辜负秦楼约。", "渔歌声断，为君双泪倾落。"]}