{"author": "张孝祥", "period": null, "type": "词", "title": "木兰花慢", "paragraphs": ["送归云去雁，澹寒采、满溪楼。", "正佩解湘腰，钗孤楚鬓，鸾鉴分收。", "凝情望行处路，但疏烟远树织离忧。", "只有楼前溪水，伴人清泪长流。", "霜华夜永逼衾绸。", "唤谁护衣篝。", "念芬馆重来，芳尘未扫，争见嬉游。", "情知闷来殢酒，奈回肠、不醉只添愁。", "脉脉无言竟日，断魂双鹜南州。"]}