{"author": "赵长卿", "period": null, "type": "词", "title": "鼓笛慢・水龙吟", "paragraphs": ["暑风吹雨仙源过，深院静，凉於水。", "莲花郎面，翠幢红粉，烘人香细。", "别院新番，曲成初按，词清声脆。", "奈难堪羞涩，朦松病眼，无心听，笙簧美。", "还记当年此际。", "叹飘零、萍踪千里。", "楚云寂寞，吴歌凄切，成何情意。", "因念而今，水乡潇洒，风亭高致。", "对花前可是，十分蒙斗，肯辜欢醉。"]}