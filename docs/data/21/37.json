{"author": "无名氏", "period": null, "type": "词", "title": "六州", "paragraphs": ["承圣绪，垂意在升平。", "驱貔虎，策豪英。", "号令肃天兵。", "四方无复羽书征。", "德泽浸群生。", "睿谋雄俊，绌汉高狭陋，慕三皇二帝，登闳缉乐缀文明。", "将升岱狱告功成。", "玉牒金绳。", "腾宝飞声。", "事难评。", "轩鼎就、清都一梦俄顷。", "飞霞佩，乘龙驭，羽卫入高清。", "祥光浮动五色，迎鸾凤，杂箫笙。", "因山功就，同轨人至，铭旌画，行背重城。", "楚笳凝咽，汉仪雄盛，攀慕伤情。", "惟馀内传，知向蓬瀛。"]}