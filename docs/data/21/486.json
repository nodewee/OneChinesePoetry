{"author": "李处全", "period": null, "type": "词", "title": "念奴娇", "paragraphs": ["一天春意，趁东皇幽赏，重飞端叶。", "造物有心成伟观，来伴红蕖开彻。", "桂魄初圆，梅腮全放，节物俱奇绝。", "冷官门巷，望中北固楼堞。", "遐想蓬底高人，拥衾无寐，九曲长增结。", "我亦低窗翻蠹纸，失喜瑶花盈尺。", "拥鼻孤吟，搔头危坐，所欠惟佳客。", "须君来此，脸纹相对生缬。"]}