{"author": "赵长卿", "period": null, "type": "词", "title": "念奴娇", "paragraphs": ["花王有意，念三秋寂寞，凄凉天气。", "木落烟深山雾冷，不比寻常风味。", "勒驾闲来，柳蒲憔悴，无限惊心事。", "仙容香艳，俨然春盛标致。", "雅态出格天姿，风流酝藉，羞杀岩前桂。", "寄语芙蓉临水际，莫骋芳颜妖丽。", "一朵凭栏，千花退避，恼得骚人醉。", "等闲风雨，更休僝僽容易。"]}