{"author": "沈瀛", "period": null, "type": "词", "title": "念奴娇", "paragraphs": ["阳春布暖，又还见、光景如梭催逼。", "帝里皇都人共道，好个前时春色。", "默默暗沈，含颦不语，此意谁人识。", "何如索笑，放开说尽端的。", "须信漏泄风光，百花头上，报一枝消息。", "多少园林应次第，迤逦排红骈白。", "金鼎芳滋，玉堂璀璨，趁取佳时节。", "东君归後，绿阴依旧南陌。"]}