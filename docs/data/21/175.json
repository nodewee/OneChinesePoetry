{"author": "王质", "period": null, "type": "词", "title": "无月不登楼", "paragraphs": ["池塘生春草，梦中共、水仙相识。", "细拨冰绡，低沈玉骨，搅动一池寒碧。", "吹尽杨花，糁毡消白。", "却有青钱，点点如积。", "渐成翠、亭亭如立。", "汉女江妃入奁室。", "掰破靓妆拥出。", "夜月明前，夕阳後，清妙世间标格。", "中贮琼瑶汁。", "才嚼破、露飞霜泣。", "何益。", "未转眼，度秋风，成陈迹。"]}