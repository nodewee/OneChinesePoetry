{"author": "赵长卿", "period": null, "type": "词", "title": "念奴娇", "paragraphs": ["银蟾光满，弄馀辉、冷浸江梅无力。", "缓引柔条浮素蕊，横在闲窗虚壁。", "染纸挥毫，粉涂墨晕，不似今端的。", "天然造化，别是一般，清瘦踪迹。", "今夜翠葆堂深，梦回风定，因月才相识。", "先自离愁，那更被、晓角残更催逼。", "曙色将分，轻阴移尽，过眼难寻觅。", "江南图上，画工应为描得。"]}