{"author": "赵长卿", "period": null, "type": "词", "title": "瑞鹤仙", "paragraphs": ["海棠花半落。", "正蕙圃风生，兰亭香扑。", "青英暝池阁。", "任翻红飞絮，游丝穿幕。", "情怀易著。", "奈宿酲、情绪正恶。", "叹韶光渐改，年华荏苒，旧欢如许。", "追念凭肩盟誓，枕臂私言，尽成离索。", "记得忘却。", "当时事，那时约。", "怕灯前月下，得见则个，厌厌只待窥著。", "问新来、为谁萦牵，又还瘦削。"]}