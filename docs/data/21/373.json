{"author": "沈端节", "period": null, "type": "词", "title": "念奴娇", "paragraphs": ["湖山照影，正日长娇困，不烦匀扫。", "絮满长洲春澹沲，开遍吴宫花草。", "嫩绿葱葱，轻红簌簌，渐觉枝头少。", "馀芳难并，破愁惟有馨醥。", "应是留得东君，海棠方待折，玉环娇小。", "雾薄阴轻初睡足，宝幄画屏香袅。", "醉态天真，半羞微敛，未肯都开了。", "嫣然一笑，此时风度尤好。"]}