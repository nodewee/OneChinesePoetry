{"author": "无名氏", "period": null, "type": "词", "title": "六州", "paragraphs": ["炎图盛，六叶正，协重光。", "膺宝瑞，更法度，智勇超轶成汤。", "昭回云汉烂文章。", "震扬威武慑多方。", "生民帖泰拥殊祥。", "封人祝颂，万寿与天长。", "岂知丹鼎就，龙下五云旁。", "飘然真驭。", "游衍仙乡。", "泣彤裳。", "伊落洋洋。", "嵩峰少室相望。", "藏弓剑，游衣冠，俊功盛德难忘。", "泉台寂、鱼烛荧煌。", "银海深、凫雁翱翔。", "想像平居谩焚香。", "望陵人散，翠柏忽成行。", "犹馀嵩峰月，夜夜照幽堂。", "千秋陈迹凄凉。"]}