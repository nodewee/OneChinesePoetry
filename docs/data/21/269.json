{"author": "杨万里", "period": null, "type": "词", "title": "念奴娇", "paragraphs": ["老夫归去，有三径、足可长拖衫袖。", "一道官衔清彻骨，别有监临主守。", "主守清风，监临明月，兼管栽花柳。", "登山临水，作诗三首两首。", "休说白日升天，莫夸金印，斗大悬双肘。", "且说庐陵传盛事，三个闲人眉寿。", "拣罢军员，归农押录，致政诚斋叟。", "只愁醉杀，螺江门外私酒。"]}