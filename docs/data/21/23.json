{"author": "无名氏", "period": null, "type": "词", "title": "十二时・忆少年", "paragraphs": ["治平时。", "暂垂帘，佑圣子、解危疑。", "坐安天下逾岁。", "厌避万机。", "退处宸闱。", "殿开庆养，志入希夷。", "扶皓日，浴咸池。", "看神孙、抚御千载，重雍累熙。", "四方钦仰洪慈。", "阴德远，仁功积，欢养罄九域，礼无违。", "事难期。", "乘霞去，乍睹升仙，诰下九围。", "泣血涟如，更鸾车、动春晚、雾暗翠旗。", "路指嵩伊。", "薤歌凤吹。", "悠扬逐风悲。", "珠殿悄，网尘垂。", "空坐湿，罔极吾皇孝思。", "镂玉写音徽。", "彤管炜，青编纪，宁更羡周雅，播声诗。"]}