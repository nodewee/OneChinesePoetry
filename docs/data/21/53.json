{"author": "无名氏", "period": null, "type": "词", "title": "奉礼歌", "paragraphs": ["吾皇端立太平基。", "奉祀肃雍、格神祈。", "抚御耦，降嘉种何辞。", "手览洪縻。", "命太史视日，祗告前期。", "验穹象，天田入望更光辉。", "掌礼陈仪。", "搜钜典，迎春令，颁宣温诏遍九围。", "人尽熙熙。", "仰明时。", "俨垂衣。", "佳气氤氲表庞禧。", "丰年屡，大田生异粟，含滋吐秀，九种传图，尽来丹阙，瑞应昌时。", "享运正当摄提。", "伫见咏京坻。", "躬稼穑，重耘耔。", "盛礼兴行先百姓，崇本业，忧勤如禹稷，播在声诗。"]}