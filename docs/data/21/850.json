{"author": "赵长卿", "period": null, "type": "词", "title": "念奴娇", "paragraphs": ["江城向晓，被西风揉碎，一天丝雨。", "乱织离愁千万缕，多少关心情绪。", "促织鸣时，木犀开後，秋色还如许。", "那堪飘泊，异乡千里孤旅。", "应想帘幕闲垂，西楼东院，齐把归期数。", "记得临歧收泪眼，执手叮咛言语。", "白酒红萸，黄花绿橘，莫等闲辜负。", "朱笼归骑，甚时先报鹦鹉。"]}