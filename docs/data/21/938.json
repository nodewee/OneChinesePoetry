{"author": "赵长卿", "period": null, "type": "词", "title": "念奴娇", "paragraphs": ["精神俊雅，更那堪、天与风流标格。", "罗绮丛中偏艳冶，偷处教人怜惜。", "目剪秋波，指纤春笋，新样冠儿直。", "高堂云雨，甚人有分消得。", "戏笑里含羞，回眸低盼，此意谁能识。", "密约幽欢空怅望，何日能谐端的。", "玳席歌馀，兰堂香散，此际愁如织。", "人归空对，晚阴庭树横碧。"]}