{"author": "无名氏", "period": null, "type": "词", "title": "虞神・虞神歌", "paragraphs": ["复土初。", "明旌下储胥。", "回虚仗，箫笳互奏，旌旆随驱。", "岂知飚御在蓬壶。", "道萦纡。", "风日惨、六马踌躇。", "留恨满山隅。", "不堪回首，翠柏已扶疏。", "帝城渐迩，愁雾锁天衢。", "公卿百辟，鳞集云敷。", "迓龙舆。", "端门辟，金碧凌虚。", "此时远帝都。", "严清庙，入空时升，文物灿烂极嘉娱。", "配三宗，号称神，古所无。", "帝德协庙虞。", "九歌毕奏斐然殊。", "会轩朱。", "神具燕喜，锡福集皇居。", "更千万祀，佑启邦图。"]}