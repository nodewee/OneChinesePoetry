{"author": "赵长卿", "period": null, "type": "词", "title": "水龙吟", "paragraphs": ["韶华迤逦三春暮。", "飞尽繁红无数。", "多情为与，牡丹长约，年年为主。", "晓露凝香，柔条千里，轻盈清素。", "最堪怜，玉质冰肌婀娜，江梅谩休争妒。", "翠蔓扶疏隐映，似碧纱笼罩，越溪游女。", "从前爱惜娇姿，终日愁风怕雨。", "夜月一帘，小楼魂断，有思量处。", "恐因循易嫁，东风烂熳，暗随春去。"]}