{"author": "赵长卿", "period": null, "type": "词", "title": "玉蝴蝶", "paragraphs": ["片片空中剪水，巧妆春色，照耀江湖。", "渐觉花球转柳，荚阵飞榆。", "散银杯、时时逐马。", "翻缟带、一一随车。", "遍帘隅。", "寒生冰箸，光剖明珠。", "应须。", "浅斟低唱，毡垂红帐，兽爇金炉。", "更向高楼，纵观吟醉谢娘扶。", "静时闻、竹声岩谷，漫不见、禽影江湖。", "尽踌躇。", "歌阑宝玉，赋就相如。"]}