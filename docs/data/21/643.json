{"author": "吕胜己", "period": null, "type": "词", "title": "瑞鹤仙", "paragraphs": ["金枝联玉叶。", "世代有宗英，声华烨烨。", "君侯更超绝。", "抱不群才气，壮图英发。", "津途轨辙。", "□武上、青宵迥别。", "自玉阶、契合君王，拍拍满怀风月。", "奇绝。", "身居萧散，志在功名，眼高天阔。", "恩来魏阕。", "长江上、驻旌节。", "待胡尘有警，纶巾羽扇，谈笑周郎事业。", "恁时看、国倚强宗，诏褒伟烈。"]}