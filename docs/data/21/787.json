{"author": "赵长卿", "period": null, "type": "词", "title": "宝鼎现", "paragraphs": ["嚣尘尽扫，碧落辉腾，元宵三五。", "更漏永、迟迟停鼓。", "天上人间当此遇。", "正年少、尽香车宝马，次第追随士女。", "看往来、巷陌连甍，簇起星逑无数。", "政简物阜清闲处。", "听笙歌、鼎沸频举。", "灯焰暖、庭帏高下，红影相交知几户。", "恣欢笑、道今宵景色，胜前时几度。", "细算来、皇都此夕，消得喧传今古。", "排备绮席成行，炉喷袅、沈檀轻缕。", "睹遨游彩仗，疑是神仙伴侣。", "欲飞去、恨难留住。", "渐到蓬瀛步。", "愿永逢、恁时恁节，且与风光为主。"]}