{"author": "王质", "period": null, "type": "词", "title": "笛家弄・笛家", "paragraphs": ["凌乱败荷，既似沙莞，又如淝水。", "颠倒旌旗都靡。", "馀花谢，又似乌江，骓兮不逝。", "虞兮奈尔。", "凋柳萧骚，又如轵道，故老何颜对。", "因缘断。", "时节转。", "自然如彼。", "自然如此。", "水边沙际。", "芦花摇曳。", "唤住行人，蓼花妩媚。", "引翻游子。", "又似江都酣夜延秋，建业望仙结绮。", "月下心飞，风前骨醉。", "共苹花得意。", "今看昔、後看今未。", "一回头，已百弹指。"]}