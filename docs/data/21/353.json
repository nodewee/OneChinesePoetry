{"author": "沈端节", "period": null, "type": "词", "title": "念奴娇", "paragraphs": ["灯宵渐近，更兵尘初息，韶华偏早。", "太守风流张宴乐，不管江城寒峭。", "发底蜂儿，钗头梅蕊，一一夸新巧。", "笙歌鼎沸，万人争看标表。", "应记革履雍容，天香满袖，侍宴游三岛。", "圣主中兴思用旧，尊礼先朝元老。", "烛赐金莲，柑传罗帕，行即趋严道。", "深杯休诉，任教银漏催晓。"]}