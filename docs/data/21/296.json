{"author": "李泳", "period": null, "type": "词", "title": "贺新郎", "paragraphs": ["门掩长安道。", "卷重帘、垂杨散暑，嫩凉生早。", "午梦惊回庭阴翠，蝶舞莺吟未了。", "政露冷、芙蓉池沼。", "金雁尘昏么弦断，理馀音、尚想腰支袅。", "欢渐远，思还绕。", "临皋望极苍江渺。", "晚潮平、湘烟万顷，断虹残照。", "彩舫凌波分飞後，别浦菱花自老。", "问锦鲤、何时重到。", "楼迥层城看不见，对潇潇、暮雨怜芳草。", "幽恨阔、楚天杳。"]}