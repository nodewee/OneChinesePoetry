{"author": "无名氏", "period": null, "type": "词", "title": "虞主歌", "paragraphs": ["转紫芝。", "指东都帝畿。", "愁雾里、箫声宛转，辇路逶迤。", "那堪见、郊原芳菲。", "日迟迟。", "对列凤龙旗。", "轻阴黯四垂。", "楼台绿瓦琉璃。", "仙仗归。", "寿原清夜，寒月掩。", "翠雕轮，空反灵螭。", "憩长岐。", "嵩峰远，伊川渺弥。", "此时还帝里。", "旌上下，葆羽葳蕤。", "天街回、垂杨依依。", "过端闱。", "阊阖正辟金扉。", "觚棱射暖晖。", "虞神宝篆散轻丝。", "空涕涕。", "望陵宫女，嗟物是人非。", "万古千秋，烟惨风悲。"]}