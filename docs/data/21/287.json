{"author": "李洪", "period": null, "type": "词", "title": "念奴娇", "paragraphs": ["丽谯吹角，渐疏星明澹，帘筛残月。", "袅袅霜飙欺翠袖，飞下一庭香雪。", "半面妆新，回风舞困，此况真奇绝。", "桄榔林里，苏仙偏感华发。", "休怨时暂飘零，玉堂清梦，不惹闲蜂蝶。", "好似王家从竹畔，乘兴山阴时节。", "剪水无情，阆风归去，忍使芳心歇。", "和羹有待，恁时身到天阕。"]}