{"author": "无名氏", "period": null, "type": "词", "title": "合宫歌", "paragraphs": ["太平时。", "宝殿垂衣治。", "驭左右贤俊，万国执玉助祭。", "凉秋九月霜华飞。", "感发纯孝，五室配上帝。", "紫汉入夜凝霁。", "房心下，泛华芝。", "大田栖粮，岁功成，农歌沸。", "复道躬拜，肃迎神嬉。", "漏声迟。", "玉磬响，递清吹。", "嘉荐升雕俎，柘桨屡酌几醉。", "云扶灵驾若归。", "天意留顾，万福如山委。", "便御丹阙，布为皇泽，与民熙熙。", "远观唐虞，未有如兹盛礼。", "愿常遇鸣銮，三岁亲祠。"]}