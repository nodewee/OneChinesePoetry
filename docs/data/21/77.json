{"author": "范成大", "period": null, "type": "词", "title": "念奴娇", "paragraphs": ["十年旧事，醉京花蜀酒，万葩千萼。", "一棹归来吴下看，俯仰心情今昨。", "强倚雕阑，羞簪雪鬓，老恐花枝觉。", "揩摹愁眼，雾中相对依约。", "闻道家宴团栾，光风转夜，月傍西楼落。", "打彻梁州春自远，不饮何时欢乐。", "沾惹天香，留连国艳，莫散灯前酌。", "袜尘生处，为君重赋河洛。"]}