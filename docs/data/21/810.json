{"author": "赵长卿", "period": null, "type": "词", "title": "花心动", "paragraphs": ["绿水平湖，浸芙渠烂锦，艳胜倾国。", "半敛半开，斜立斜敧，好似困娇无力。", "水仙应赴瑶池宴，醉归去、美人扶策。", "驻香驾、拥波心媚容，倩妆颜色。", "曾见苕川澄碧。", "匀粉面、溪头旧时相识。", "翠被绣裀，彩扇香篝，度岁杳无消息。", "露痕滴尽风前泪，追往恨、悠悠踪迹。", "动怨忆。", "多情自家赋得。"]}