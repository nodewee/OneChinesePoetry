{"author": "无名氏", "period": null, "type": "词", "title": "十二时・忆少年", "paragraphs": ["太平时。", "御华夷。", "躬听断破危疑。", "春秋鼎盛，绌声乐游嬉。", "日升繁机。", "长驾远驭垂。", "意在轩羲。", "恢六典、斥三垂。", "有殊尤绝迹，盛德魄周施。", "方将缀缉声诗。", "扩皇纲，明帝典，绍累圣重熙。", "高拱无为。", "事难知。", "春色盛，逼千秋嘉节，忽闻玉几。", "颁命彤闱。", "厌世御云归。", "翊翠凤，驾文螭。", "缥缈难追。", "侍臣宫女，但攀慕号悲。", "玉轮动，指嵩伊。", "龙镳日益远空游，汉庙冠衣。", "惟盛德巍巍。", "镂玉册，传青史。", "昭示无期。"]}