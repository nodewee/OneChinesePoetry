{"author": "劉攽", "period": "宋", "type": "诗", "title": "奉和寬叔新橋之什", "paragraphs": ["昔賢常奪鬲，彼聖猶伐樹。", "物情喜崎傾，直道每齟齬。", "况茲渾渾川，翻覆不可據。", "風波一生憂，忠信多逢怒。", "陰虹架層雲，雨氣生寒冱。", "操舟雖云神，失勢嗟已屢。", "早師漆園學，一悟南華趣。", "理會定無悶，神全諒何懼。", "吾道乘桴浮，斯文以筏喻。", "仰止金玉章，渙然謝煩慮。"]}