{"author": "强至", "period": "宋", "type": "诗", "title": "送孫公素機宜書記赴太原劉龍圖之辟", "paragraphs": ["夕樓清嘯却妖氛，越石并州晉史云。", "威望裔孫行破敵，美名才子去從軍。", "關榆礙馬陰初合，塞草迎人綠自薰。", "幕下清吟消日月，樽前壯略起風雲。", "尋常喜論兵民策，尺寸羞銘將吏勳。", "頃歲金門同獻賦，平時玉帳暫論文。", "早傳尺素頻來魏，莫待飛鴻晚過汾。", "誰問何官一書記，十年閫制自當分。"]}