{"author": "强至", "period": "宋", "type": "诗", "title": "謝陳伯成學士", "paragraphs": ["蓬萊仙人才偉英，三世實以文章稱。", "持杯玉虹汲澗壑，奮筆金虎虓丘陵。", "開懷未嘗有表暴，出語矧復無驕矜。", "超然古人考是否，蔑爾時俗論愛憎。", "識君始者兩俱少，獨我今也百不能。", "半載沉疴類鶴瘦，終朝癡卧如凍蠅。", "醫工診臂即司命，藥債攪心逾惡朋。", "煩君終日一問訊，使我多感常填膺。", "感而有贈不須怪，近來交態猶春冰。"]}