{"author": "劉攽", "period": "宋", "type": "诗", "title": "西都大內作", "paragraphs": ["太紫異垂象，河洛殊出符。", "卜食綿往祀，宅中雄別都。", "旋宮千萬門，層城十二衢。", "佳麗帝王州，爽塏神明區。", "過位思自飭，檐闕在必趨。", "琉璃映瓦翼，瑲琅耀金鋪。", "白日互蔽虧，凉風倏來蘇。", "仰視制作雄，疑有神物扶。", "始知壯麗功，不使來世逾。", "擇材自千章，衒巧非一圖。", "儻無日新美，何以除規模。", "西賓尚餘諭，望幸猶踟躕。", "何當樹翠華，萬玉趨赤塗。"]}