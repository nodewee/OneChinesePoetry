{"author": "强至", "period": "宋", "type": "诗", "title": "王尚書生辰", "paragraphs": ["肅時天氣凝良月，近晦星精降慶閭。", "弱冠文章驚殿幄，青春富貴絕朝裾。", "安危倚注心逾壯，中外翱翔髮未疏。", "禁職榮兼三學士，選朝尊冠六尚書。", "別都宮闕留魚鑰，全魏關河入隼旟。", "輔相合逢先帝久，君王今用舊臣初。", "日邊紫詔來朝暮，天下蒼生待慘舒。", "身與太平功業老，康强衛武百年餘。"]}