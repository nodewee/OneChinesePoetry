{"author": "劉攽", "period": "宋", "type": "诗", "title": "南窗詩  其二", "paragraphs": ["抱書南窗下，日午天光亮。", "陰陰夏木長，翽翽巢禽鬯。", "因之省疏慢，亦喜就閒曠。", "散帙寄忘懷，曲肱從所尚。", "臨文眩今古，撫事雜歡悵。", "勞形竟何爲，有心得非妄。", "釋卷忽自娛，收視已神放。", "遠從華胥遊，却立鈞天上。", "萬緣倏皆空，至樂了無狀。", "悲哉俗學徒，頭白迷歸向。"]}