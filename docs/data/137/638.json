{"author": "强至", "period": "宋", "type": "诗", "title": "送運使李工部自陝西移益部十韵", "paragraphs": ["近取河湟議出師，公才正合濟今時。", "朝廷好問平戎策，郡縣無勞諭蜀辭。", "蕭相餽餉堪仰給，馬卿建節忽西之。", "未容歲課關中奏，即聽風聲劍外馳。", "壠雪欲飛行路片，江花應發到官枝。", "桑麻蔽野居民富，錦繡連甍雅俗熙。", "萬井謳歌饒樂事，百城財賦省文移。", "就更使部雖云速，入用王朝固未遲。", "綠髮貴名由衆論，青雲舊物是台司。", "東歸馬首須迎駕，爲感新來國士知。"]}