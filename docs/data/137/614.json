{"author": "强至", "period": "宋", "type": "诗", "title": "文相生辰祝壽", "paragraphs": ["盈數號良月，應鍾飛律灰。", "當年凝間氣，此際毓元台。", "出契千齡運，居爲百辟魁。", "智多全德水，位峻冠朝槐。", "經世雄門盛，熙邦鉅業開。", "賚商名掩傅，平蔡略輕裴。", "肅物嚴秋去，充閭慶旦來。", "最誰興善頌，蒙顧實微才。", "圭衮榮長享，松筠歲不摧。", "相階常煥耀，巖石鎮崔嵬。", "適限縻官句，無緣薦壽杯。", "應天五福外，更願事康哉。"]}