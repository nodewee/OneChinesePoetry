{"author": "劉攽", "period": "宋", "type": "诗", "title": "獻歐陽永叔", "paragraphs": ["毛生重九鼎，劇孟雄敵國。", "布衣未易輕，壯士多感激。", "遍讀近古書，仰求當時人。", "膠絃非工聲，直釣良苦辛。", "舉世無與游，行且三十春。", "豈乏富貴士，相視猶埃塵。", "屈指東諸侯，側聞廷中臣。", "霜毛九皋鶴，絕足大野麟。", "往者移太常，正氣橫蒼旻。", "連翩少垂翼，浩蕩俄縱鱗。", "天衢自茲亨，要路實有津。", "諫疏必焚草，王言粲如綸。", "雲霄入顧眄，方牧寧逡巡。", "豈惟國憂賢，固是材致身。", "南金一銷鑠，荆玉成緇磷。", "少留股肱郡，不廢廊廟珍。", "道悠任逾重，文雄聲益振。", "指掌五代論，藻鑑盈門賓。", "信陵虛左乘，程子傾蓋親。", "意氣已然諾，許與忘舊新。", "孤劍雖蒯緱，丈夫不羞貧。", "願言敝緼袍，試託狐貉鄰。", "往無鮑叔知，那識夷吾仁。", "毋令箕山客，洗耳茲水瀕。"]}