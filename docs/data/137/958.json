{"author": "劉攽", "period": "宋", "type": "诗", "title": "檢覆郟城旱田示同官及寄河南諸賢", "paragraphs": ["昔歲歉無年，今夏仍荐饑。", "罷民去南畝，賤價捐東菑。", "籍籍道路間，餓者何纍纍。", "藜藿不充腸，苶然旄與倪。", "嗟我祿代耕，每食爲不怡。", "徒懷仲由志，身賤那得施。", "屬城上民訟，比牒皆苦詞。", "奉詔實有無，百聞謝一窺。", "星言說桑田，行與父老期。", "觸熱不敢休，重趼寧告疲。", "郊原赤如赭，秉穗無孑遺。", "墾藝不可分，四旁生蒺藜。", "流行誠代有，愚弱豈易欺。", "附上亦有刑，殘下罪攸司。", "鄙夫不忍此，告吏咸赦之。", "庶茲咻噢恩，足以蘇惸嫠。", "大農急經費，言利析毫釐。", "二吾猶不足，一切寧謂宜。", "國僑敏爭承，鄭邑用不危。", "馮煖焚券書，田氏人若歸。", "區區二小邦，兩士能若斯。", "當官在必行，匪石安可移。", "諸公悉吾友，此志良弗非。", "當令徇路人，一聽狂者詩。"]}