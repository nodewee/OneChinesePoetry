{"author": "劉攽", "period": "宋", "type": "诗", "title": "瓜步", "paragraphs": ["蒼蒼林表山，下惟瓜步水。", "憶昔魏皇帝，百萬嘗駐此。", "飲馬江水渾，揚旌朔風起。", "經營竟無成，嘆咤有遺恥。", "去去常畏人，閔默垂五紀。", "大江限南北，天意固偶爾。", "奈何奸雄才，割據爭虎視。", "不有神武功，疇能混書軌。", "吾聞清流戰，王業實基始。", "樓船蔽空來，天塹才一葦。", "此時東流波，不足投馬箠。", "煌煌軒臺威，凜凜向千祀。"]}