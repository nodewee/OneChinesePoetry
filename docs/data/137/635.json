{"author": "强至", "period": "宋", "type": "诗", "title": "孫曼叔待制安撫至陝西先以詩寄", "paragraphs": ["不同四客老商山，朝出東宮暮近班。", "鵬翼豈容時暫息，龍鱗祇自歲餘攀。", "身猶侍從先康濟，心與生靈共歉艱。", "郡國尚聞愆雨澤，朝廷西顧動天顔。", "凌虛禁閣違登降，觸熱軺車事往還。", "赤地相望千里外，清風一灑百塵間。", "誰知奉使今持節，比見從戎昨過關。", "漫學彈冠貢公喜，鬢毛蕭颯欲投閒。"]}