{"author": "强至", "period": "宋", "type": "诗", "title": "上知府張少卿", "paragraphs": ["邦君今刺史，光祿古名卿。", "况是三台後，仍兼二事榮。", "才猷希世出，議論一時傾。", "文燄長千丈，詩鋒銳五兵。", "量形滄海狹，氣與素秋橫。", "官路紫朱競，公心紱冕輕。", "金華推美郡，銅虎愜專城。", "半歲開尊府，休風變細甿。", "堂陰空晝訟，桑野勸春耕。", "每布詔條暇，間携賓從行。", "江山尋勝地，笳鼓擁游旌。", "好景樽前挹，新篇席次成。", "雙溪茲壯觀，八咏昔虛聲。", "治狀稱尤異，宸衷眷直清。", "勢應非久次，代豈俟終更。", "卓馬朝將近，元龜德素明。", "豐功增閥閱，舊物取鈞衡。", "屬吏誰堪卹，孤蹤此最平。", "下科逾十稔，薄况甚三生。", "尚壯羞乾沒，雖駑願使令。", "斯辰如賁飾，吾道定蒙亨。", "輒取鹽車吭，聊逢伯樂鳴。"]}