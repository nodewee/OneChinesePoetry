{"author": "强至", "period": "宋", "type": "诗", "title": "送趙龍圖赴成都", "paragraphs": ["禁中延閣龍圖貴，天下名藩益部雄。", "紫詔一開雙渥澤，錦城重入五春風。", "吏民望拜行塵外，父老喧迎喜氣中。", "猶指繡衣前蜀使，宛然綠髮少文翁。", "獨當明主新才選，應記先朝舊諫工。", "蘇息兩川遺惠在，撫柔千里宿心同。", "旌旗每順遊人出，樽俎寧容座客空。", "却恐江花尋未遍，已除刺史作三公。"]}