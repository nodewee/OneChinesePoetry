{"author": "劉攽", "period": "宋", "type": "诗", "title": "正月四日燕飲江氏", "paragraphs": ["獻歲發春陽，青煒煥城邑。", "羣公三朝暇，冠蓋如雲集。", "主人高陽老，饌客素豐給。", "開門陳壺觴，從使來者入。", "春盤具柔蔬，香稻進玉粒。", "高談劇傾波，縱飲甚啜汁。", "戰棋效軍實，度曲儷風什。", "歡窮罍不空，顧惜馳景急。", "東風卷初雨，泱漭天地濕。", "震雷動龍蛇，稍復離幽蟄。", "而我獨何爲，無聞既三十。", "人生行樂爾，身外非所及。"]}