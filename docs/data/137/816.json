{"author": "劉攽", "period": "宋", "type": "诗", "title": "吹臺", "paragraphs": ["梁王遊賞地，喬木空白雲。", "無復歌吹響，况乃麋鹿羣。", "梵剎擬化出，山河如綺分。", "北望十二衢，佳氣正絪緼。", "賢者而後樂，固如孟軻云。", "感此多遠懷，因之濯塵紛。", "聞君已先我，携手皆能文。", "置酒臨滄流，披窗遡南薰。", "由來登此臺，寂寞誰獨聞。", "慷慨作歌詩，悵然哀古人。", "千載豈不遼，忽如波沄沄。", "適意正在飲，無爲惜酣醺。"]}