{"author": "强至", "period": "宋", "type": "诗", "title": "上知府少卿", "paragraphs": ["近代東南守，何人與古同。", "唯公臨婺女，變俗似文翁。", "流化陶編戶，延儒萃泮宮。", "棲糧農畝溢，鞠草訟囹空。", "風月歌詩健，江山氣象雄。", "雙溪今改觀，八咏昔非工。", "文酒高歡外，園林勝賞中。", "妙年登白首，素節有清風。", "嘉會千齡合，皇天五福融。", "晚躋卿位棘，行覲帝宸楓。", "卓馬趨嚴詔，元龜簡上聰。", "謀猷一朝啟，利澤萬區通。", "諸邑誰無狀，孤生性最蒙。", "簡書循吏檢，牒訴盡愚衷。", "銳意鋤奸蠹，推心活困窮。", "不能防衆口，止解潔微躬。", "方托雲垂蔭，俄觀歲改筩。", "氣寒期念黍，聲在或知桐。", "昔值民留寇，始聞書薦雄。", "生成單賤迹，今日願因公。"]}