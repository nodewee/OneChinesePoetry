{"author": "强至", "period": "宋", "type": "诗", "title": "韓魏公生日三首  其一", "paragraphs": ["治身時位俱云得，同體君臣繫所遭。", "仁廟自從延輔弼，聖孫相繼委鈞陶。", "早辭十載調元鼎，尚擁平年出帥旄。", "白首未嘗安富貴，丹心愈更事勤勞。", "曾無半語矜功大，猶有流言忌德高。", "皎皎忠誠通日月，悠悠險計息波濤。", "由來正直陰須相，此去勳名勢轉牢。", "伊昔初秋降申甫，于今外牧滯蕭曹。", "恩頒天廄雙龍種，賜及家庭一鳳毛。", "再拜捧觴何所祝，願公三熟見蟠桃。"]}