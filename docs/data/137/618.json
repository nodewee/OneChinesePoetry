{"author": "强至", "period": "宋", "type": "诗", "title": "送京西運使周度支", "paragraphs": ["公持使臺柄，行矣過鄉關。", "自昔捐繻處，于今擁節還。", "素推仁義本，將底輸賦閒。", "惠足躋民富，威先變吏頑。", "高談能佐治，大筆出誅奸。", "所稟具純德，未嘗柔正顔。", "最爲時論重，自結主知難。", "忠節久方見，詔音行復頒。", "匪朝登相閣，均福浸人寰。", "列郡方馳戀，征艫已莫攀。", "風霜十月始，鐃鼓一川間。", "驟奪孤生庇，瞻言感涕潸。"]}