{"author": "劉攽", "period": "宋", "type": "诗", "title": "久旱", "paragraphs": ["山城带嵩高，常候嵩高雲。", "雲興似焚柴，雨注如翻盆。", "田萊數百里，下澤猶平原。", "雖有耕鑿勤，不如霢霂恩。", "哀此民生微，所頼芻狗仁。", "乃知丘陵外，獨有五岳尊。", "今春苦淫霖，宿麥纔廑存。", "過夏乃不雨，窮秋氣如燔。", "象龍杳無藝，巫鼓空屢奔。", "豆苗落爲萁，藜莠乘冬溫。", "黔首困粒食，或有茹草根。", "賣牛供租賦，不忍聞此言。", "此事亦神羞，誰能叫其閽。", "登高望連峰，正見朝煙昏。"]}