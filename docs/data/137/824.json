{"author": "劉攽", "period": "宋", "type": "诗", "title": "涉伊水宿寶應寺", "paragraphs": ["日夕車馬煩，路絕臨清伊。", "雲光與水色，極望相逶迤。", "飲馬清泠泉，凉風吹人衣。", "白石可歷數，遊鱼仍俯窺。", "淺瀨乍褰裳，榜舟亦遲遲。", "古木號亂蟬，白鳥時獨飛。", "上方兩高閣，向水雙朱扉。", "迢迢際煙霞，安得青雲梯。", "暝投中峰宿，四山凝夕霏。", "鐘鳴衆禽寂，孤燈明翠微。"]}