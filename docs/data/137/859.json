{"author": "劉攽", "period": "宋", "type": "诗", "title": "夢楊十七", "paragraphs": ["昔游梁宋都，偶與夫子並。", "爾來各分飛，豈獨歲月永。", "往事若有亡，魂交幸俄頃。", "如從杏山宴，坐弄南湖景。", "置酒腸已開，論詩心爲領。", "君言此會難，驚悟卧南郢。", "人生日月內，覺寐誰能省。", "適心故爲歡，好夢亦所幸。", "自吾客遐方，塵事久幽屏。", "乃知逃空虛，終日思咳謦。"]}