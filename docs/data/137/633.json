{"author": "强至", "period": "宋", "type": "诗", "title": "送知府余少卿", "paragraphs": ["朝野清風五十年，更留政績與民傳。", "全家只飲東陽水，自古無如太守賢。", "手把耕犁農業勸，足投庠校士風遷。", "弗容惠愛終三載，倍使罷窮戀二天。", "來暮井閭存昔訟，去思亭觀有新篇。", "傾城幼艾方遮道，盡日旌麾不得前。", "塵土想趨層闕下，夢魂猶憶兩溪邊。", "吾君正欲登耆哲，未放收身到地仙。"]}