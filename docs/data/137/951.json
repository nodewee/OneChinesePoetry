{"author": "劉攽", "period": "宋", "type": "诗", "title": "雪中檢故書見王深甫書因寄", "paragraphs": ["積雪閟窮巷，天寒四岑寂。", "常時能來人，今茲亦絕迹。", "探囊理文書，卷軸浩堆積。", "歲序往不留，其人或成昔。", "忽如二三子，共此笑言適。", "我遊皆可人，回也實莫逆。", "詩句何軒軒，有若風中翼。", "使我多聞知，令我手不釋。", "聞君不作官，作官固無益。", "由來全生士，不以時世激。", "請問紫芝翁，寧知五鼎食。", "開門望四野，天地漫無隙。", "老鷹凍不飛，何由寄消息。"]}