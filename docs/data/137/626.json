{"author": "强至", "period": "宋", "type": "诗", "title": "寄獻王中丞", "paragraphs": ["近侍才俱傑，明公望獨尊。", "紀綱新獻府，德業舊王門。", "禮樂陪朱邸，文章落紫垣。", "訓辭含鼓動，氣槩獨飛騫。", "厭直詞臣筆，堅求牧守藩。", "圖書遷禁閤，封部領家園。", "曉日旌旗疊，秋風鼓吹喧。", "萬人瞻駟馬，千騎簇雙鞬。", "令肅關河靜，仁深草木蕃。", "先皇俄側席，百姓互攀援。", "到闕何心緒，遺弓已淚痕。", "東廂延進對，數刻慰煩冤。", "一昨逢仁廟，三朝見聖孫。", "風雲歸夙契，社稷入危言。", "罄竭丹誠露，從容玉色溫。", "殿中繄執法，陛下肇披元。", "爰立宮寮近，由來國史存。", "台星看比比，淮水正源源。", "白簡抨彈後，洪鈞宰制繁。", "盛期開旦暮，偉烈照乾坤。", "下客真疏鄙，參戎謬薦論。", "去年趨大幕，累月奉清樽。", "召旨催乘傳，駑情劇戀軒。", "此生猶斷梗，在處是孤根。", "豈自身難致，云誰手未援。", "空彈愁坐劍，感慕主人恩。"]}