{"author": "强至", "period": "宋", "type": "诗", "title": "上運使工部", "paragraphs": ["天地慳英氣，人皆所得偏。", "公乎何卓越，性乃獨純全。", "精學窺神奧，遺經討聖淵。", "辭宗師者衆，詩將敵無前。", "風雅一篇出，邦都萬紙傳。", "斯文知未墜，大筆救將顛。", "早聽諸公論，仍推執事賢。", "松筠貞節勁，金石亮誠堅。", "嚮受嚴宸寄，嘗持外計權。", "才良魚遇水，奸墨雀逢鸇。", "黜陟司當爾，澄清古亦然。", "裁譏成貝錦，亂曲惡朱絃。", "未幾恩函改，俄聞使旆遷。", "彭門勞鎮撫，漢詔許周旋。", "鈴閣晝開卷，熊轓春行田。", "坐棠稀訟牒，恭梓接鄉廛。", "治狀頻稱最，褒章訝未甄。", "淮州繁轉給，漕柄議登延。", "旒扆知名舊，朝廷付命專。", "溫書頒綠檢，要職復青氈。", "歲赤膏腴地，河膠金穀船。", "尚繄心計敏，能免國需愆。", "既足中都食，兼充內帑錢。", "輸將今底績，留滯矧經年。", "不俟更書滿，行聆迅召宣。", "帝猷歸潤色，天下佇陶埏。", "賤士何爲者，孤蹤最瑣焉。", "技疏謀鼫鼠，聲泯類寒蟬。", "七載沾微命，三霜備冗員。", "謹廉徒自信，朴訥復誰憐。", "材散良工棄，筋駑善御捐。", "泥塗寧避辱，溝壑尚憂填。", "援手惟公易，爲容更孰先。", "願由門下進，畢力效塵涓。"]}