{"author": "劉攽", "period": "宋", "type": "诗", "title": "和王絢道贈高七植竹", "paragraphs": ["人言植物中，唯竹類有德。", "虛心道所存，外勁禮自飾。", "風霜不改陰，一何金玉色。", "丘澤無變根，還如古人直。", "繁花豈無實，所待鵷鸞食。", "卑枝亦可栖，不許鴟鳶息。", "爲君裁管籥，於此諧金石。", "爲君度短長，於此齊尋尺。", "濟川倚巨檝，扶老杖輕策。", "大厦莞簟安，射侯弓矢力。", "乃知天材美，固待君子識。", "飽聞崑崙秀，盛說瀟湘碧。", "豈曰生不遷，念當厚封植。", "惟君傲聲利，心遠地更僻。", "擇交獨此君，開徑如三益。", "清風共忘言，明月爲莫逆。", "還當掃塵榻，會待遺名客。"]}