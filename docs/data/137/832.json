{"author": "劉攽", "period": "宋", "type": "诗", "title": "寄題漢中三亭", "paragraphs": ["梁山屏西南，漢水相縈带。", "古惟千騎居，今亦一都會。", "守邦多偉人，按節森大旆。", "治聲我家貧，能事斯亭最。", "蒼峰上盤雲，清川近瀉瀨。", "隅分地俱勝，鼎搆勢爭大。", "扶危新棟梁，增舊加粉繪。", "功成人不勞，事得文無害。", "長塗擁行輈，高宴羅羽蓋。", "開筵攬錦繡，勸客喧竽籟。", "陪遊慚望回，請賦嗟自鄶。", "安得凌風翰，徑厲褒斜外。"]}