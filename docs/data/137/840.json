{"author": "劉攽", "period": "宋", "type": "诗", "title": "將之官清水李廷老來會探韵得光字", "paragraphs": ["四十身無聞，忝官省中郎。", "未嘗學治民，繆假銅墨章。", "置我所讀書，低心課農桑。", "况此戎馬間，屬國皆軍羌。", "隴山一何高，緹羣正相望。", "聚糧三月過，始厭西路長。", "故人矜我勞，置酒客滿堂。", "固知後會艱，慨慷俱畢觴。", "天弧射狼星，旄頭爛垂光。", "分我一漢節，繫取穹廬王。"]}