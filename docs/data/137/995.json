{"author": "劉攽", "period": "宋", "type": "诗", "title": "次韵", "paragraphs": ["落泉無時休，洩雲常自還。", "居然萬峰秀，共此亭戶間。", "擘華力何壯，鑿隴巧已艱。", "造幽非近規，會心寧愧顔。", "朝扉面蒼蒼，夜枕聽潺潺。", "蒔以松桂藂，葱翠皆可攀。", "長歌發真賞，錦繡先斕斑。", "座客齊起予，清玉聯玦環。", "夙齡慕遠遊，未能遍人寰。", "學仙理茫昧，遁俗事間關。", "風波天一隅，不到三神山。", "終當振衣往，對境聊自閒。"]}