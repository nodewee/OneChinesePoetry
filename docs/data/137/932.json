{"author": "劉攽", "period": "宋", "type": "诗", "title": "之官汝州舟中作寄都下", "paragraphs": ["淺智憚遠謀，弱力量所任。", "進途遠朝廷，退迹違山林。", "代耕抱微願，儋石安素心。", "小官慕既往，有道念在今。", "問津自南郭，治舟遡清潯。", "鼎鼎去鄉悲，冷冷遊子吟。", "凌風卷晴綠，喬木庇高陰。", "黄鳥相喧呼，嘉魚一浮沉。", "晨昏偶素月，信宿在青岑。", "所遇多可歡，離念頗用侵。", "嵯峨天門高，浩蕩瀛海深。", "髦士相提衡，精義窮幽尋。", "顧余傾蓋交，問我瑶華音。", "戒車辱祖道，贈策悵分襟。", "簡書甫祗畏，僻陋方滯淫。", "摇懷日三秋，寄情望歸禽。"]}