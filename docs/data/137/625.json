{"author": "强至", "period": "宋", "type": "诗", "title": "上致政蔣侍郎二十六韵", "paragraphs": ["憶昔初登第，公時再鎮杭。", "諸生盡賓禮，賤子正親喪。", "顧在齊衰下，難瞻棨戟傍。", "無依繞樹鵲，欲進觸藩羊。", "豈謂二千石，容趨數仞牆。", "襟懷一虛接，位貌兩俱忘。", "復坐蒙嚴誨，窮居庇末光。", "寒蹤深退省，感遇劇中藏。", "俄解武林印，復懷吳郡章。", "重經所憩杜，俯近必恭桑。", "政續前遺愛，州存舊大綱。", "風騷揖韋白，術業駕龔黄。", "衆有台衡議，朝推治狀良。", "棟材掄杞梓，廟器薦圭璋。", "車馬還非遠，冥鴻趨莫量。", "儻來輕弁冕，思去傲滄浪。", "俞詔優賢降，安車就第康。", "鴻樞辭密輔，碧落應文昌。", "世外風波息，齋中日月長。", "靜憐詩酒地，回笑利名場。", "愚也生無似，公乎惠未償。", "昨官從一掾，去德越三霜。", "逖聽解華紱，末由稱賀償。", "旅巢今甚邇，恩館密相望。", "傾仰心摇旆，兢慚背負芒。", "功成何以祝，五福具無疆。"]}