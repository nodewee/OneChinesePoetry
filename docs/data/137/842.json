{"author": "劉攽", "period": "宋", "type": "诗", "title": "題歐陽永叔新鑿幽谷泉", "paragraphs": ["江南多名山，少有琅琊比。", "琅琊盛泉石，晚得幽谷美。", "將非造物者，留以待君子。", "乃知智且仁，必好山與水。", "公有高世材，此山共森峙。", "公有濟物心，此泉共清泚。", "泉始居地中，隠塞未如此。", "今爲萬丈流，近自一勺始。", "東浮滄溟廣，下益松檜喜。", "奈何公之惠，及更局千里。", "安得從公居，曲肱偃吾几。", "安得從公遊，枕石洗吾耳。", "是非付天壤，塵事如脫屣。", "當爲谷中叟，肯爲軒冕起。"]}