{"author": "强至", "period": "宋", "type": "诗", "title": "北京判府司徒侍中生日三十四韵", "paragraphs": ["仁祖龍飛榜，宗工鳳舉春。", "爭先欣得雋，直上欲驚人。", "終賈年方妙，軻雄學已醇。", "紆朱光半刺，垂白慰偏親。", "器業期廊廟，聲名壓搢紳。", "試言俄有旨，落筆不無神。", "儒館群邦彥，王畿位幕賓。", "諫垣尋振翼，法座屢攖鱗。", "雨露專圖報，雷霆肯避嗔。", "上心疇侍從，大手屬絲綸。", "使蜀星文動，回梁帝春新。", "黠羌初負漢，儒將續臨秦。", "就統興師律，能捐受命身。", "苦甘齊士卒，寤寐息風塵。", "未幾登培幄，猶稽秉宰鈞。", "旋更諸鎮帥，連牧數州民。", "文武才俱屈，安榮策未伸。", "總戎離晉野，移疾守漳濱。", "符契真千載，謀謨復四鄰。", "鴻樞纔守運，英衮遂同寅。", "扶日升黄道，朝天冠紫宸。", "功高嫌赫赫，迹退喜恂恂。", "分陝勞姬旦，還鄉滯買臣。", "良籌深制勝，苗格偶增旬。", "西顧憂全釋，東歸請繼陳。", "俞音來答詔，喜氣送回輪。", "故國分銅虎，離都改玉麟。", "誰知圖任舊，祇見寵章頻。", "茅社重留地，桑弧載誕辰。", "喬崧秋降甫，寶曆歲名申。", "馬錫天閑駿，衣班內帛珍。", "康强鍾衛武，爵祿茂平津。", "長與三台應，兼之五福臻。", "神明知必相，壽合等靈椿。"]}