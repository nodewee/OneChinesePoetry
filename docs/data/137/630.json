{"author": "强至", "period": "宋", "type": "诗", "title": "送張龍圖赴益州", "paragraphs": ["天子首除全蜀尹，近班親問治才長。", "輔臣皆曰明公可，出守當令遠俗康。", "擁節兩川曾不擾，剖符千里定爲良。", "圖書溢目延丹禁，印綬垂腰制一方。", "紫誥忽來雙雨露，錦城重去五星霜。", "望塵騎走兒童竹，夾道壺傾父老漿。", "坐嘯樓臺萬山碧，行春車馬百花香。", "西南每往臨藩屏，前後多歸入廟堂。", "那比小侯論歲月，即陪元宰燮陰陽。", "無勞青史誇京兆，今代成都有趙張。"]}