{"author": "劉攽", "period": "宋", "type": "诗", "title": "寄王子直  其一", "paragraphs": ["三見登賢書，每有千人進。", "少年盛名聲，高士離幽遁。", "吾憐王子秀，屢黜曾不近。", "棲遲困家食，屈首仕州郡。", "始疑造物意，實於才者吝。", "寧與朝廷分，不使山野盡。", "間令特達士，竭力事推引。", "知音與彙征，千歲名雙振。", "憶君盛文華，遇事尤精敏。", "雷電騰火車，波濤駕蛟蜃。", "譬之逢羿射，所發無不準。", "固窮當益堅，達生尚無悶。", "府公樞軸老，治道常坐論。", "屢聞下榻迎，豈惟虛己問。", "人生貴意氣，感激多發憤。", "想見吐胸中，江河出方寸。", "便當薦書上，累鷙推孤隼。", "咫尺青冥天，勵翼見翔奮。", "年華不吾與，二毛倏生鬢。", "祿仕久益貧，拙謀老仍鈍。", "干時尚有違，得名諒無分。", "行當鴻鵠舉，判與麋鹿渾。", "江魚事鈎罩，吳稻收囷囤。", "君時據亨衢，寄聲勿招隠。"]}