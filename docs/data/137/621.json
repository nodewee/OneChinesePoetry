{"author": "强至", "period": "宋", "type": "诗", "title": "謝知府少卿", "paragraphs": ["賤僚尸屬邑，逾歲事雄藩。", "自視無尤異，何階計薦論。", "公爲千騎長，官復九卿尊。", "陞絀懸諸手，榮枯繫片言。", "俄收一介技，俾出大賢門。", "銳意推臣轂，剡章飛帝閽。", "先容掄散木，後澤浹孤根。", "立發韓灰燄，坐生鄒谷暄。", "泥塗漸霄漢，瓦礫變璵璠。", "倍喜非初望，難酬是厚恩。", "敢忘知己賜，况有寸心存。", "稱謝階墀阻，形留意欲奔。"]}