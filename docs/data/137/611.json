{"author": "强至", "period": "宋", "type": "诗", "title": "依韵答公節", "paragraphs": ["長髯踏昏鼓，詩卷置予懷。", "屢讀銷蘭炬，幽眠廢竹齋。", "雷陳叨契密，李杜愧名偕。", "明月驚雙目，清風暢百骸。", "舊游今歷紀，新句老逾佳。", "筆力支傾嶽，詞源瀉倒淮。", "覓官猶博奕，賤賦甚優俳。", "夫子心雖壯，群兒口更排。", "謗譏從爾類，事業屬吾儕。", "他日材須用，平時照莫埋。", "相期空有道，欲薦反無階。", "足跌那傷驥，角爭堪笑蝸。", "醉鄉逃得喪，俗調外淫哇。", "縱酒時遺幘，逢人或懶鞋。", "閒乘太湖棹，靜繫洞庭涯。", "梅雨開新霽，江天斂宿霾。", "苦吟邀郢客，妙唱聽吳娃。", "顧我千憂集，陪兄一笑乖。", "此行情分厚，枉道願言諧。", "策馬關城遠，深愁日墜崖。"]}