{"author": "强至", "period": "宋", "type": "诗", "title": "依韵奉和司徒侍中雪二十韵", "paragraphs": ["瑶林紛有蕊，玉海浩無津。", "蓋地都藏險，漫天不露垠。", "片輕消鑿落，光冷奪純鈞。", "賀笏庭前客，歡杯隴上民。", "清輝交夜月，妙曲次陽春。", "兔苑誰傳簡，蠶崖自比銀。", "香沈宵爇麝，烟濕晝炊薪。", "履沒平三徑，窗明斷一塵。", "乘時飛更急，带晚賞逾珍。", "酒合斟瓊液，巾宜頂白綸。", "分形雖各值，灑潤要皆均。", "滲野今豐魏，飄筵昔瑞秦。", "禽疑越貢雉，獸訝晉祥麟。", "巧到枯株木，偏宜勁節筠。", "寒林圖似展，粉筆埽初勻。", "嘗愛漆園吏，寓言姑射神。", "如公詩具美，揣物意尤親。", "久作依劉客，難追訪戴人。", "幕中賡絕唱，席右愧嘉賓。", "不獨調元手，風騷敵孟醇。"]}