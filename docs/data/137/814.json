{"author": "劉攽", "period": "宋", "type": "诗", "title": "題常寧黄令灑然堂", "paragraphs": ["叔度萬頃陂，清濁誰能料。", "割雞用牛刀，吾亦寄一笑。", "示我林下詩，筆力勇奔峭。", "故知才者心，玩好必同調。", "岑岑青玉竿，千百壯非少。", "清風掃埃塵，日影金色照。", "環墀發寒泉，霜劍初脫鞘。", "枕流不枕石，俯仰窮聽眺。", "上堂梵唄聲，空寂總衆妙。", "茲亦忘言徒，領理會其要。", "翔禽竟來集，狐猿遠相嘯。", "不作問鵩翁，刻意湘纍弔。"]}