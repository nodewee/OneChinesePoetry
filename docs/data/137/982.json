{"author": "劉攽", "period": "宋", "type": "诗", "title": "寄題蕭山歲寒堂直己亭", "paragraphs": ["我兄昔高第，時論推捷敏。", "由也政事科，五人實親近。", "古者邦諸侯，今之縣令尹。", "試材非不難，善政知所藴。", "投虛刃若新，利刜鐘已泯。", "遂馳能者聲，肯作俗士窘。", "高堂久頹挫，往者嘗隠忍。", "即事新棟梁，開軒凌隠嶙。", "後凋拔天材，破的見標準。", "山川濯襟塵，藥餌紆客軫。", "嗚呼九州間，勝事豈有盡。", "向觀松檜姿，稍欲死蒿堇。", "始知巖穴士，自古須汲引。", "願賦嘉樹詩，爲公廣招隠。"]}