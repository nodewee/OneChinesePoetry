{"author": "劉攽", "period": "宋", "type": "诗", "title": "自曹還都舟中奉酬子中見寄", "paragraphs": ["結束遡都門，歡言瞻上東。", "宿舂不成裝，徒御殊匆匆。", "傾城千萬人，髫稚隨老翁。", "攬袪强我留，路隘馬不通。", "志微術無多，舉動非材雄。", "畦隧不知拙，雕朽寧謂工。", "尚憐畎畝民，欲使衣食充。", "吏課才第六，名品出下中。", "豈期此邦人，念我如豳風。", "竟慚不赫赫，用底書成功。", "人事非有常，物變何必終。", "移是趣日新，應諧猶不窮。", "恥爲堅白辯，判別僻與衷。", "由是知命來，但覺心源空。", "思君天材異，汗血流驃驄。", "定交既非晚，接武崑瀛蓬。", "歲月使人驚，冠带昔兒童。", "別離過三秋，會合今復同。", "新詩思何深，清月醒困蒙。", "相哀蹇無成，爲客謝諸公。"]}