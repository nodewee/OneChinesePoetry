{"author": "白玉蟾", "period": "宋", "type": "诗", "title": "知宮王琳甫贊", "paragraphs": ["青布衲，碧藜筇。", "詩吟白芍藥，曲唱紫芙蓉。", "一局著殘人事醒，七絃彈破世間空。", "時乎泛一葉於滄海之外，時乎飛片羽於虛空之中。", "鐵笛橫吹老龍泣，金樽一倒琪花紅。", "孤猿嘯夜月，淡露滴秋風。", "雲錦溪深碧無底，天蒼山秀綠不窮。", "白鶴卧占眠牛草，丹鵲飛上棲鴉松。", "真人一聲長嘯於蓬萊之東，青童回首指道神仙中之最雄。"]}