{"author": "劉攽", "period": "宋", "type": "诗", "title": "次韵穆父送仲至使北", "paragraphs": ["結束大使車，張旜理輕策。", "八荒已信浮，萬里無直責。", "由來昆弟歡，庸非一日積。", "冠带引弓民，長城限疆埸。", "邊人安晝眠，老不逢鬥格。", "將帥剽甲兵，褒衣垂韍縌。", "金繒出王府，百萬載書籍。", "候館如魚鱗，相望交國客。", "外門名家駒，長大儼且碩。", "誦詩三百篇，豈減崔亭伯。", "斯焉思無邪，群書矧探賾。", "指掌幽冀州，左右皆阡陌。", "皇華一何遠，區脫爲我役。", "前驅弩在覢，郊候抹紅額。", "天聲暢無外，不必關塞斥。", "但看書同文，依然具點畫。", "夷羞珍湩酪，胡舞喧匏革。", "獵圍得狐兔，割鮮亦奚擇。", "儒生自古貴，忠信行蠻貊。", "雖令博望侯，何敢輕逢掖。"]}