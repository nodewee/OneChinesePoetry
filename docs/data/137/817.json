{"author": "劉攽", "period": "宋", "type": "诗", "title": "送歐陽永叔留守南都", "paragraphs": ["白水帝舊里，大火天明堂。", "王都異豐鎬，原廟崇高光。", "畢命繼三后，商邑正四方。", "保釐自古貴，僉曰朝論昌。", "前旌鳥隼旟，左佩麒麟章。", "阨途亂鐃吹，先路交壺漿。", "風物盛山東，令人憶游梁。", "緬然嚴鄒徒，賦筆嘗慨慷。", "廢池掃清冷，舊苑開荒凉。", "終留相如坐，一伴鳬雁翔。"]}