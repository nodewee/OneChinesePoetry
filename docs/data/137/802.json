{"author": "劉攽", "period": "宋", "type": "诗", "title": "喜雨和任判官奉呈太守", "paragraphs": ["愆陽歷冬序，入春日光赤。", "原野爲之焦，無復青青麥。", "明廷卹農功，詔旨懷愍惻。", "誰能共此憂，惟良二千石。", "禱祠遍羣望，百神潛率職。", "迅雷出深淵，密雲會將夕。", "應龍不無神，女尠罪所極。", "滂沲浹宇宙，變化纔瞬息。", "矧茲顥穹意，豈獨垂沛澤。", "嘗聽君平言，以茲消薄蝕。", "周宣成陽事，往往在簡籍。", "不聞二美具，介福逾萬億。", "三農耒耜出，自此豐黍稷。", "使君憑熊軒，勸耕駐阡陌。", "上客歌吉祥，清文綴環璧。", "我豈擊壤翁，不能知帝力。", "斐然遂成章，聊用同悅懌。"]}