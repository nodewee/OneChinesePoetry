{"author": "劉攽", "period": "宋", "type": "诗", "title": "除日得王深甫書因寄", "paragraphs": ["除日令休吏，官曹停簿按。", "深居念馳光，忽忽自興嘆。", "七十稱壽翁，我今已過半。", "時命豈不知，胡爲此羈宦。", "况茲山野性，放蕩破崖岸。", "應接人事間，何時無謗訕。", "屢誦小雅章，懼爲朋友怨。", "忽傳故人書，遠道情不問。", "上言久別離，下有加餐飯。", "贈我新詩謠，金碧光凌亂。", "鵷鸞不鎩翮，龍虎謝鞿絆。", "乃知鞲上鷹，不及蒿下鷃。", "往事那復追，來今猶可諫。", "終當潁水濱，躬耕爲爾伴。"]}