{"author": "劉攽", "period": "宋", "type": "诗", "title": "和黄節推陪王守泛舟", "paragraphs": ["清池堪百畝，珍木多十圍。", "灌泉昔未盈，移樹今更肥。", "境豁自心匠，宴游及韶輝。", "居然坐高齋，不減臨郊扉。", "青旗貰凍酒，春服成單衣。", "游人半童叟，好鳥偕鳴飛。", "彤襜照銀章，賓從相因依。", "置觴面高軒，密坐羅芳菲。", "清笳急鳴鼓，紅粧耀遲暉。", "澄潭止可鑑，畫檝相與揮。", "曳裾載筆簡，自顧才也微。", "之子傾蓋賢，賞心諒云稀。", "長歌善必賡，舊令繁勿違。", "徒令夕陽暝，不醉終無歸。"]}