{"author": "劉攽", "period": "宋", "type": "诗", "title": "次韵蘇子瞻", "paragraphs": ["顧侯磊落人，稱是腰腹偉。", "不甘封侯相，蔡父誇小史。", "功名保唾掌，懷寶豈能已。", "鞅掌人所難，見之心獨喜。", "鄴中貴史公，秦諺推樗里。", "一蕢障九州，亦自其名美。", "金城上方略，萬里可寸紙。", "頂踵禹墨間，掛冠復遺履。", "蘇公相知心，乃在湯湯水。", "抑揚磕然笑，吾心嘲里耳。"]}