{"author": "劉攽", "period": "宋", "type": "诗", "title": "寄劉道原秘丞", "paragraphs": ["君家廬山南，雲水當戶庭。", "丈人懸安車，鯢齒頭髮青。", "吏隠粟三釜，繙書十二經。", "胡然辭羈旅，大江急揚舲。", "太史司馬公，老成兼典刑。", "周南嘆留滯，武庫森長扃。", "叩關起九州，授簡歡真詅。", "自茲訪都邑，乘興及郊坰。", "清洛湛寒玉，嵩高環翠屏。", "宮觀想舊躅，叢祠記遺銘。", "俗物不挂眼，俚言誰載聽。", "畢事黄鵠舉，翩然問長亭。", "念昔始相從，子少予壯齡。", "定交自傾蓋，結好深鶺鴒。", "放懷脫羈馵，高論窮杳冥。", "縱博恣叱梟，極飲常虛瓶。", "後會十五年，見子雲龍廷。", "官書職讎校，舊簡同編硎。", "瓠落無所容，柘彈緣蜻蜓。", "河梁一分手，南北如漂萍。", "歲月不肯留，瞬息無暫停。", "跳丸指飛鳥，急雪看凋蓂。", "壯懷益漫漫，衰鬢成星星。", "勞生百年間，所恃七尺形。", "從衰得老病，詎足稱最靈。", "而君復何爲，疲苶非康寧。", "目視亂白黑，奇瘡出潛丁。", "飲腸日以狹，永夜甘獨醒。", "南方多奇藥，芝朮餘芳馨。", "引年亦多術，何必非豨苓。", "往昔志讀書，苦心過聚螢。", "期以怪幻聞，豈只辨文鼮。", "斑白乃自悟，有爲皆濁腥。", "古來豪傑士，蒲盧祝螟蛉。", "埋骨蒿艾間，鬼火猶青熒。", "孰知出宇宙，浩蕩浮滄溟。", "翳昏照白日，幽蟄驚迅霆。", "道心不可傳，法語容親聆。", "懷君意無涯，永望幾涕零。", "寄書南飛鴻，矯矯雙翅翎。"]}