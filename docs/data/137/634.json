{"author": "强至", "period": "宋", "type": "诗", "title": "送記注楊學士被詔赴闕", "paragraphs": ["學士聲先壓並游，詞源浩蕩浸崑丘。", "九重紫殿三題就，萬里青雲數刻收。", "天子臨軒名第二，春官奏卷等俱優。", "翰林試筆尋揮寫，冊府譌文倏校讎。", "京邑紛華非所好，鄉邦偃宴得其求。", "始看別酒傾同舍，早聽歡謠載兩州。", "嚴詔飛來批鳳尾，近班歸去立螭頭。", "一年父老漫留寇，四世公台將至彪。", "即日金鑾開步武，往時駟馬減風流。", "蹉跎舊掾瞻行色，漸老從軍祗自羞。"]}