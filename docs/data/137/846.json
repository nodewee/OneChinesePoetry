{"author": "劉攽", "period": "宋", "type": "诗", "title": "次韵和蘇子瞻贈王仲素寺丞", "paragraphs": ["龍虎不受羈，鸞鳳不啄泥。", "仙人雲濤觀，俗子閭巷迷。", "念昔喜讀書，五車號輕齎。", "東瞻識津涯，西顧分町畦。", "博物辨鼮鼠，誦賦嗤雌蜺。", "軒冕不克求，舌在徒問妻。", "世事莫相告，慕虛但攀稽。", "頼有逍遥篇，爾來頗思齊。", "道真本微眇，至言乃筌蹄。", "壹氣中夜存，大方刓角圭。", "勉從赤松子，定有青雲梯。", "非若朝市門，强力相排擠。", "晚友王子喬，如得照水犀。", "因之喻蘇耽，衰暮毋噬臍。", "緬思灊天柱，雲白風淒淒。", "築居留四鄰，與子參杖藜。"]}