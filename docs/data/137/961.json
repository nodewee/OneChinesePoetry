{"author": "劉攽", "period": "宋", "type": "诗", "title": "和原甫鄆州樂郊詩", "paragraphs": ["人事有背嚮，勝遊不長絕。", "聞公樂郊行，慷慨矜歲月。", "東山翠屏秀，盧水寒玉直。", "尚有昔來人，借問寧異昔。", "蔆蕖亂幽芳，梧竹凝茂陰。", "始知秋意高，詎厭徂歲深。", "因宜付樂妨，大巧當不爲。", "島魚皆自歡，賢者能勿違。", "華堂庇深沉，皋壤極虛曠。", "清池湛明輝，寒郊無近響。", "公來會旌旆，公晏盛笳鼓。", "魯酒若醍醐，齊謳艷巴楚。", "采芹自胥樂，食葚懷好音。", "因成池上篇，爲想思歸吟。"]}