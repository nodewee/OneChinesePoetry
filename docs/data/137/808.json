{"author": "劉攽", "period": "宋", "type": "诗", "title": "游景靈宮", "paragraphs": ["漢家祈年宮，玉宇黄金階。", "回廊起層城，高閣橫蒼崖。", "觚稜拂星斗，廣除霽塵霾。", "清渠寒泉交，盛夏凉風湝。", "火雲赤宇宙，道塗若燔柴。", "幸茲清凉遊，復此朋友偕。", "前殿朝衆靈，瑄玉茲禋柴。", "顧予塵土姿，進拜增慄齋。", "掃庭有餘潔，酌水欣素懷。", "並坐俯堅珉，長吟翳高槐。", "丹青四壁畫，權輿自軒媧。", "千年羽化人，志怪非齊諧。", "始知慕神仙，自顧輕形骸。", "聖賢幾吹吷，寒暑一病痎。", "學道頼遠復，養生知有涯。", "悟真覺理勝，適志忘事乖。", "伯陽推谷神，莊叟稱安排。", "英風摩蓋壤，遺躅欣吾儕。", "飛雲肆冥鴻，拘井嗤沈蛙。", "虛心自茲得，歸去顔色佳。"]}