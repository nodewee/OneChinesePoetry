{"author": "劉攽", "period": "宋", "type": "诗", "title": "讀李某詩", "paragraphs": ["李某崆峒人，生長西北蕃。", "赤鬢如蝟毛，僅能爲漢言。", "筋力勇自負，馬上带兩鞬。", "作賊十數年，身有百刃痕。", "泳河不用舟，羊革隨輕軒。", "危厄輒自脫，天幸尚得存。", "過壯忽自悔，翻然歸漢恩。", "徙家汾水陽，百口蒙輕溫。", "拜官隨立功，俄列上閤門。", "封侯未可量，專城誰復論。", "已見狄將軍，堂堂樞府尊。", "由來功名際，鵰鶚勝皇鵷。", "富貴百惡除，詎問鉗黥髠。", "豈與詩書士，履繩不敢奔。", "終身蹈薄冰，衆口猶喧喧。"]}