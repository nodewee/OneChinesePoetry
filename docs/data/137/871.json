{"author": "劉攽", "period": "宋", "type": "诗", "title": "咏史  其一", "paragraphs": ["原嘗四公子，養徒各三千。", "金玉棄如沙，快意當目前。", "好士要盡心，安知悉英賢。", "雖非霸王資，豪氣故翩翩。", "生爲戰國雄，死亦名千年。", "晉重未反國，曹鄭方接連。", "靳惜糞土間，不能捐一錢。", "宗社幾不食，惡名高屬天。", "山樞刺昭公，死矣悲宛然。", "如何萬乘邦，徒爲人所憐。"]}