{"author": "劉攽", "period": "宋", "type": "诗", "title": "重用前韵贈卞大夫", "paragraphs": ["辭滿苦不早，獨往始爲勇。", "聞君湖上田，二頃容五種。", "力農有休期，雜費寧謂冗。", "歲事副夙心，素封彌假寵。", "若人壽者相，眉豪耳秀聳。", "陶公請息交，林類歌面隴。", "諸侯非得友，明詔期不奉。", "叢茂鳥所安，淵深魚勿恐。", "由來浮雲志，九鼎未加重。", "胡爲突不黔，憔悴摩頂踵。"]}