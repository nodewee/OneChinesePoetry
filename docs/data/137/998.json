{"author": "劉攽", "period": "宋", "type": "诗", "title": "贈黄安期推官", "paragraphs": ["退之謫陽山，始得區生喜。", "其後遷揭陽，頗復稱趙子。", "窮荒非人境，瘴海絕涯涘。", "親識久去眼，此言不到耳。", "所歡誠易爲，未必盡洵美。", "諭如逃虛空，聞人足音爾。", "我來衡山陽，情况本異此。", "一意等萬殊，何嘗分遠邇。", "四海皆兄弟，蠻貊固州里。", "而於擇友間，頗戒不如己。", "乃得黄夫子，風韵淡如水。", "爲學本之性，言文貫於理。", "遺我累幅書，磊落字盈紙。", "不詭亦不矯，不華仍不俚。", "胡爲連城珍，韞藏匵與匭。", "賞心一何快，區趙非所擬。", "昔我在朝廷，嘗得二三士。", "聲名未振發，自任以爲恥。", "于今復何能，有志而已矣。", "譬將助飛遷，身方在泥滓。", "作詩寫吾心，詞殫意未已。"]}