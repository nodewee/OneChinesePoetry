{"author": "劉攽", "period": "宋", "type": "诗", "title": "東關山水", "paragraphs": ["青靄望不極，連峰如置關。", "不知清溪水，漾漾出其間。", "孟夏江水深，溪流正西還。", "崖根亂石多，散激聲潺潺。", "雜樹色相映，密竹不可刪。", "造幽覽衆妙，撫事清心顔。", "洄洑自多魚，網罟羅前灣。", "幽人閉上方，繚徑纔可攀。", "疇昔新安江，寤寐龍門山。", "目擊暫有遇，絕勝猶班班。", "客程非趨時，淹泊寧所艱。", "少留盡餘興，更伴浮雲閒。"]}