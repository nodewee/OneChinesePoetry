{"author": "劉攽", "period": "宋", "type": "诗", "title": "別王深甫", "paragraphs": ["四海不易遇，各自東西人。", "那知汝潁間，三歲爲比鄰。", "愛君故清真，有以敦薄鄙。", "亦作酒客難，調笑鴟夷子。", "一旬輒携手，曷日不寄聲。", "相期此胸中，無若平生情。", "士貧非農商，敢憚抱關役。", "經術又不如，空愧上書客。", "飛鴻羈旅懷，流水離別心。", "長因東南風，一冀子徽音。"]}