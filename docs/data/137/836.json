{"author": "劉攽", "period": "宋", "type": "诗", "title": "五行王相詩", "paragraphs": ["長生不我欺，幼學每自堅。", "沐浴蕙蘭芳，呼吸朝霞鮮。", "冠带謁紫皇，左右賓列仙。", "臨官太清上，拜賜玉案前。", "帝王固陳迹，聖智不足甄。", "衰容了成稚，白髮倏更玄。", "病笑留侯晚，妙許成子賢。", "死者不復作，塵埃殊可憐。", "墓隧侵人居，海水爲桑田。", "絕迹自此遠，飄颻周九天。", "胎化兩珍禽，羽翼爲我先。", "養志幸有成，眷言慚自然。"]}