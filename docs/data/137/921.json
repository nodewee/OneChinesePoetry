{"author": "劉攽", "period": "宋", "type": "诗", "title": "寄韓持國", "paragraphs": ["帝都冠蓋區，百吏鮮閒暇。", "學省獨優游，儒冠足休假。", "臘前辱飛書，雨後果迂駕。", "遠道靡告勞，心期莫予詐。", "三年坐窮山，物色多可訝。", "鶴林失昭師，演門吊兩謝。", "素交悵傾蓋，陳迹空怛化。", "孤吟不逢人，默坐常逢夜。", "朱丹親簿領，蟲旱視禾稼。", "全人猶罋盎，薄賦兼倓幏。", "君來慰何多，高論聽雖乍。", "雄風快披襟，佳境逾啖蔗。", "從容外形骸，約略陳酒{炙火=肉}。", "尋芳問名園，臨溪陟累榭。", "數稱滍陽叟，謂實龐公亞。", "昔聞固已多，今得逾可詫。", "龍門走清洛，伊水共東下。", "舊都富形勢，時卉芬蘭麝。", "雲峰會深入，芳草正可藉。", "乘興寧有窮，歸馬何當跨。", "小官畏繩墨，跼蹐甚韁靶。", "苟無咫尺書，限此十數舍。", "舉頭怨鴻鵠，羽翼不我借。", "終更行有期，屈指計秋夏。"]}