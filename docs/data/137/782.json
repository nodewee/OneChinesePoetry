{"author": "劉攽", "period": "宋", "type": "诗", "title": "偶作", "paragraphs": ["時命有通塞，百齡皆謂然。", "流行自非我，底滯亦在天。", "人知信百齡，陰定不可遷。", "苟云有所繫，朝旦猶億年。", "天地無窮期，百齡未爲綿。", "朝旦不可期，人事皆具前。", "所以賢達人，放心無所縣。", "萬塗以一究，會理寧復偏。", "六月淮水深，南風阻歸船。", "客行厭滯淫，親朋限長川。", "至言莫與聞，達理誰爲詮。", "無以謝羈愁，聊作言命篇。"]}