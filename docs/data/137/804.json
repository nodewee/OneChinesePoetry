{"author": "劉攽", "period": "宋", "type": "诗", "title": "次韵和王平甫贈張舍人", "paragraphs": ["通物樂自任，濟時常後安。", "戢翼思迅風，騰鱗慕驚瀾。", "天書進廉良，大罟綱目寬。", "頃來中林士，繼踵青雲端。", "王侯經緯氣，錦繡羅肺肝。", "念當五鼎食，肯甘一瓢簞。", "著書成揣摩，脫劍橫鏌干。", "孟明已焚舟，廉頗方據鞍。", "閉門謝塵軌，釜魚朝未餐。", "竟完稽古力，已使同學嘆。", "鳳池響鳴珮，芸閣峨高冠。", "忘年義已深，踵門情更歡。", "縱談劇流輠，處畫逾轉丸。", "廣廷來風清，落日微雨殘。", "凉泉爲濯溉，佳樹聊盤桓。", "長歌斕篇軸，大盟粲珠盤。", "寧爲端木子，矜此道旁觀。"]}