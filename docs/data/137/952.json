{"author": "劉攽", "period": "宋", "type": "诗", "title": "送張七和州判官", "paragraphs": ["從仕如博弈，百萬繫一擲。", "君看大司馬，二十好顔色。", "與子昔獻賦，共登東堂籍。", "留滯向十年，尚爲諸侯客。", "我愚數亦奇，連蹇不自惜。", "念君復何爲，無乃玄尚白。", "時平棄奇節，幕府鮮籌畫。", "譬如塒𡏝間，安用鸞鵠翼。", "高秋江湖深，莽莽煙水碧。", "輕舟犯蛟鼉，勉子慎行役。"]}