{"author": "劉攽", "period": "宋", "type": "诗", "title": "咏史  其二", "paragraphs": ["秦兵謀大梁，决河灌夷門。", "百萬皆爲魚，閭里無一存。", "不用無忌謀，人人皆有言。", "天方縱秦毒，蕩滌乾與坤。", "雖得阿衡佐，誰能救崩奔。", "政先趣嬴禍，指鹿遂亡秦。", "翟義爲漢謀，攝省因即真。", "爲忠豈不難，殺身亦已仁。", "天道良悠悠，成敗難重陳。", "不見商山翁，采芝樂全真。", "羽翼安儲皇，天子不得臣。"]}