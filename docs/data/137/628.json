{"author": "强至", "period": "宋", "type": "诗", "title": "送王夕拜移帥慶陽", "paragraphs": ["一月天書兩紫泥，朝持使節暮征西。", "關中父老攀旗尾，閫外偏裨望馬蹄。", "行色欲侵邊雪散，威聲先壓塞雲低。", "情勤佳客雙延辟，令肅彊兵倍訓齊。", "城堡此時歸鎮靜，朝廷自昔重招携。", "坐收勳葉光彝鼎，入拜恩私寵介圭。", "文武兼才緣已試，父兄前烈不難躋。", "却慚主帥經三易，幕府徘徊守故棲。"]}