{"author": "劉攽", "period": "宋", "type": "诗", "title": "之官廬州初至儀真寄原甫", "paragraphs": ["家居非不歡，祿仕亦豈急。", "愧身無所勞，而茲養生給。", "方剛幸未艾，黽勉冀有立。", "譾智無遠圖，挈瓶庶云及。", "聖教非一方，吾愚寧妄執。", "所慚鷦蝘微，不過枝與粒。", "悠悠我之思，去去異鄉邑。", "大江浩東流，客悲莽交集。", "登船眺洲渚，暝色際日入。", "鬒變誰昔然，悵焉寄茲什。"]}