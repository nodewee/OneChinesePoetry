{"author": "劉攽", "period": "宋", "type": "诗", "title": "寄老菴", "paragraphs": ["茲山韞奇勝，四野窮眺覽。", "近峰擢矛劍，遠巘矗蓮萏。", "雲霞發光彩，氣候變舒慘。", "啼禽不能名，秀芳多可攬。", "招提就丘壑，初地首鉛槧。", "精廬爛金碧，浄供歡藜糝。", "佛香晝綿綿，法鼓晨紞紞。", "林風忽飄摇，天樂隨簸撼。", "靈泉初發蒙，溫液遂盈坎。", "異源判炎凉，及物萬塵黕。", "西南江路永，水墨畫色淡。", "漚鳥破青冥，帆檣出葭菼。", "吾人事探討，絕境更平澹。", "悟真心自知，得雋首獨頷。", "剪茅地夷爽，築基土强鵾。", "長松啟門扃，怪石列窊窞。", "遂初本逍遥，知略貴剛敢。", "頹齡惜鬢髪，壯節露肝膽。", "由來抱軒昂，豈復甘黯黮。", "辭滿異多秩，摻袪嗟不寁。", "高風故難繼，弱質因自感。", "磵肩疲負任，勿藥羞是鞓。", "願言爾爲鄰，寧使我餘憾。", "即今桑榆景，光翳將就晻。"]}