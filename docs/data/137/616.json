{"author": "强至", "period": "宋", "type": "诗", "title": "次韵梅守著作喜守倅冬杪祈雪春初獲應之什", "paragraphs": ["郡境時雖泰，江鄉臘已深。", "群情憂雪晚，精意喜天忱。", "夙駕纔分禱，春空倏變陰。", "銀成佛氏界，瓊掩帝家林。", "始向風前舞，還逢水面沉。", "乾坤方一色，埃滓莫相侵。", "薄畏晨光鑠，清宜夜魄臨。", "撒鹽矜巧喻，授簡喜知音。", "月窟埋仙兔，霜毛碎獵禽。", "驗深兒植杖，聽落女停針。", "扃戶人安卧，乘舟客訪尋。", "長鋪吳地練，競貢禹邦琳。", "潤未沾農畝，威先到旅衾。", "馬蹄行見迹，鶴髮此羞簪。", "愛潔慵施帚，思烹預滌鬵。", "難收俱碎璧，漫想辟寒金。", "飛瀑傾台嶺，驚濤過越潯。", "兆年能作瑞，澤物豈無心。", "氣象符神設，陰陽順斗斟。", "護梅偏拂拂，欺柳故森森。", "樵塢如迷失，漁簑重不禁。", "積遲唯濬壑，白早是高岑。", "爐飲聊堪禦，樓觀恐不任。", "當今平坎亞，免使有崎嶔。", "第止塵心渴，誰開凍口吟。", "梅州才素逸，藻思衆嘗欽。", "高唱俄攄發，終篇絕麗淫。", "更兼和密霰，並好爽煩襟。", "屬和仍鴻筆，珍藏勝楚琛。", "正聲都欲寫，抽曲入瑶琴。"]}