{"author": "劉攽", "period": "宋", "type": "诗", "title": "寄王深甫", "paragraphs": ["昔居沈邱門，相過不盈里。", "蓬蒿啟三徑，杖履通彼此。", "去潁已數年，居常夢湖水。", "陋巷君所安，所居未宜徙。", "憶昨春風時，君手種桃李。", "二年當著花，今秋應結子。", "同生記五人，次卿今祿仕。", "餘人皆及冠，誰最飽書史。", "娟娟懷中兒，長女久生齒。", "侁侁乳下秀，相繼今有幾。", "固陵好田園，往歲未疆理。", "菑畬無廢功，計程萬億秭。", "曩時豫君謀，家事最綱紀。", "欲令囊有錢，更使囷餘米。", "伏臘足自了，衣食常好美。", "自茲謝俗徒，閉門唯隠几。", "豈論陶朱公，未慕子貢氏。", "有志懼難合，到今可誰比。", "將無尚瓢簞，幸不乏甘旨。", "南風素輕浮，衆口巧排詆。", "往聞里中兒，責望多苛禮。", "君從段干迫，詎免叔孫毀。", "又聞澤宮射，吾子時見罷。", "有言厭塵勞，自誓不再起。", "窮通非異門，出處皆一體。", "達生知順天，偏智乃私己。", "怪君未坦然，尚爾交憂喜。", "昨來赦書下，拔滯先賢士。", "寧令有道卷，近自吾人始。", "丈夫龍蛇變，蓋棺事乃已。", "探穴必得虎，叱梟會勝雉。", "何能守一方，寂寥事行葦。", "吾爲諸侯客，正得戎曼鄙。", "簿書每陳前，弦誦不到耳。", "時方尚鴻鵠，自愧雜螻螘。", "匠石悲運斤，郢人怨流徵。", "非君美無度，孰與裁狂斐。", "思身若煩酲，淟涊不可洗。", "彎弓輒墮雁，投竿常獲鯉。", "寄書非無緣，勿愛繒與紙。"]}