{"author": "强至", "period": "宋", "type": "诗", "title": "送陳郎中泗州得替", "paragraphs": ["歷選臨淮守，多聞政術偏。", "若柔非似水，即是急如弦。", "下吏或弄法，屬僚時竊權。", "邀權沸鐘鼓，市譽飾庖籩。", "此弊歲月久，何人才業全。", "我公來作郡，衆口悉稱賢。", "寬猛履中道，勤勞經比年。", "憲章難爾枉，綱紀自吾專。", "間喜文字飲，懶開歌舞筵。", "迎賓常倒屣，酌水每留錢。", "無愧古循吏，豈同今備員。", "頻陞功狀最，宜待寵章甄。", "上意深嘉乃，高懷遽撇然。", "琳宮願監董，鈴閣厭拘牽。", "帝惜惟良去，公逾所請堅。", "俄聞拜俞詔，得往閱陳編。", "未可謀真隠，行當被峻遷。", "散材蒙剪拂，殊遇絕夤緣。", "有立期他日，無望報二天。", "聊將感知淚，灑送北歸船。"]}