{"author": "劉攽", "period": "宋", "type": "诗", "title": "曹司封詩", "paragraphs": ["自我勝冠带，日聞鄉黨議。", "意嫌風俗衰，長老俱喻利。", "緬懷千歲士，未謂今昔替。", "果哉曹大夫，高度跨一世。", "人皆競錐刀，趨走候形勢。", "强能弋公侯，弱或丐奴婢。", "而公獨長往，亦豈惡富貴。", "顧當拯頹波，且以伸吾義。", "昔在天聖中，太后猶稱制。", "桓桓諫議公，正色風憲地。", "王室依老臣，蕭牆屏奸計。", "一麾竟謫守，褒贈身後事。", "至今誦遺烈，每雪義士涕。", "天倫見霜標，粲粲真難弟。", "大雅貴老成，春秋有凡例。", "吾將編野史，著述二公志。", "直清先伯夷，退靜後季次。", "願爲得者規，不使達者愧。"]}