{"author": "强至", "period": "宋", "type": "诗", "title": "韓魏公生日三首  其二", "paragraphs": ["新秋再宿澂凉兆，間氣生才歷世稀。", "綠髮文章驚紫殿，青雲事業照黄扉。", "力陳社稷安危計，首斡乾坤造化機。", "二相鴻圖三聖倚，兩扶龍德九天飛。", "勳名屈指中階少，富貴抽身北道歸。", "翁子鄉邦纔得請，鄴王臺觀已增輝。", "擁旄欲去觀民政，仗鉞俄來統將威。", "信令指揮千帳帖，仁恩涵養百城肥。", "西方幾月留旌節，南面終朝待衮衣。", "入幕最容孤迹早，捧觴尤抱寸心微。", "初逢誕日稱公壽，長願台星輔帝暉。", "考近汾陽功更似，德攀衛武道猶非。", "洪鑪物品常無滯，翹館群英永有依。", "拜賜韋賢車服盛，元城傳詔到庭闈。"]}