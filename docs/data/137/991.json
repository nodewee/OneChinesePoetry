{"author": "劉攽", "period": "宋", "type": "诗", "title": "題卞大夫西湖所居", "paragraphs": ["獻玉晚見售，刺虎有餘勇。", "宦游四十年，老髮成種種。", "乘軒非不榮，半刻未爲冗。", "而有田園歸，末路益光寵。", "平湖澹空闊，古木俱秀聳。", "樵斧間漁舟，稻畦連麥隴。", "田舍易所求，達生厚自奉。", "晏眠勝飲冰，一笑異將恐。", "予亦濩落人，不知物外重。", "賣書問東家，此計行接踵。"]}