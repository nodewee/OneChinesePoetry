{"author": "劉攽", "period": "宋", "type": "诗", "title": "效韋蘇州古調詩", "paragraphs": ["於人無舊新，相見常爲歡。", "本不作崖岸，中亦非斷刓。", "賓僚自了事，縣邑無曠官。", "豈惟競勉力，退亦絕閒言。", "觀者以爲稀，不自知其然。", "吾聞西方說，夙世常有緣。", "將此會中人，厚德無讎怨。", "文人諱異術，且以儒事論。", "孔聖不可及，孟氏固所尊。", "軻云創業易，成功則在天。", "乃知古今士，無有能與賢。", "達人同衆人，不肯妄自專。"]}