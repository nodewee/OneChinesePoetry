{"author": "劉攽", "period": "宋", "type": "诗", "title": "送汾西高長官", "paragraphs": ["堯風遠以深，千載殊未央。", "寥寥蟋蟀詩，在晉謂之唐。", "今君試宰邑，正復汾一方。", "民社非不榮，腰有銅墨章。", "安得六七十，而非諸侯邦。", "翳翳桑麻區，雞犬音相望。", "因俗固易治，學古子所長。", "勿嗤儉以勤，葛屨從履霜。", "期年會有成，坐見鳴鳳翔。", "吾知尹翁歸，治迹由平陽。", "遠道悵分手，游子懷故鄉。", "離羣以索居，愧慚參與商。"]}