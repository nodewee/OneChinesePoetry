{"author": "錢藻", "period": "宋", "type": "诗", "title": "送程給事知越州", "paragraphs": ["越水浸天雲脚亂，越山洗露秋骨巉。", "山重水遠地萬頃，居者暇裕無毀讒。", "朝家左顧倚藩扞，提兵開府爲立監。", "得吾耆老自青瑣，命書臨遣芝泥緘。", "公以文章政事豪，驥躍天衢𤜣羈銜。", "七閩南海劫大利，偉望壓俗山之巖。", "欲公錦衣耀閭里，綬章燦爛拖虹縿。", "神武方茲五兵戢，高躔夜半隳祅攙。", "劭農决訟更何事，寧有纖蠹煩荑摲。", "黄堂歌酒醉賓從，獨持大體鉤最凡。", "姓名定入神仙籍，蓬萊上下鸞鶴驂。", "何當東去一解榻，歸心千里追飛帆。"]}