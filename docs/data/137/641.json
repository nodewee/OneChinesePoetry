{"author": "强至", "period": "宋", "type": "诗", "title": "韓魏公生日三首  其三", "paragraphs": ["玉勒雙牽名騕褭，錦章輕疊瑞麒麟。", "三朝丞相迎恩賜，萬歲君王寵誕辰。", "將命綵衣宣漢禮，拜嘉香案望堯仁。", "太平致去今無迹，造化裨來昔有神。", "社稷一言嘗定策，色辭九鼎但垂紳。", "乾坤不負謀謨力，日月難磨富貴身。", "封國連紆六金印，鄉邦阻駕兩朱輪。", "行追前訓還英衮，再領群生入大鈞。", "聊借壽樽傾北海，久叨賓館祝平津。", "却應從此天文裏，遂指台星作老人。"]}