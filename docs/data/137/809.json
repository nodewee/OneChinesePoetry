{"author": "劉攽", "period": "宋", "type": "诗", "title": "惠州豐湖", "paragraphs": ["昔在葛稚川，求爲勾漏令。", "丹砂頗易得，羅浮聚仙聖。", "窮荒非人情，適己自無競。", "千歲若須臾，斯人已遼敻。", "忽聞惠州守，修舊有佳政。", "漲泉作豐湖，百頃湛明鏡。", "芰荷爭秀發，魚鳥恣潛泳。", "新疇日已多，耕者樂其盛。", "高齋面空闊，寫影窮綠凈。", "長嘯來清風，炎蒸亦無病。", "勤憂本劭農，爽豁頼怡性。", "寧須學神仙，豈必謝朝請。", "明珠還合浦，夙昔人相慶。", "君有近郭田，足繼甘棠咏。"]}