{"author": "强至", "period": "宋", "type": "诗", "title": "長安二月二十二日雪十韵", "paragraphs": ["曉白乾坤靜，寒消氣候侵。", "麥滋堆壠疾，花沒聚枝深。", "浩蕩中春尾，昭蘇庶彙清。", "函關雙粉蝶，繡嶺一瑶林。", "鶴冷驚幽夢，鶑愁閟好音。", "拂衣輕點綴，落酒旋浮沉。", "門擁藏高卧，窗明照獨吟。", "飄時穿箔罅，積處值樓陰。", "南客增蕭索，東風助浸淫。", "年來交態淺，乘興欲誰尋。"]}