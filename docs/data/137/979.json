{"author": "劉攽", "period": "宋", "type": "诗", "title": "送楊秘丞", "paragraphs": ["結髮仕明世，四十列朝籍。", "漢庭殊多賢，向子每嘆息。", "羈旅間何闊，相逢頭已白。", "車馬故匆匆，復爲北州客。", "蕭條大河渚，疲瘵空城域。", "思得愛人長，而君著吏迹。", "去思常藹然，所居不赫赫。", "推此化百里，坐當致繁殖。", "常服子路言，有志千乘國。", "饑饉師旅餘，可使義且力。", "由來騁騏驥，歷險始盡識。", "尚恨此中小，頗復拘繩墨。", "太平進取難，子雲嘗執戟。", "金張許史間，無所用奇策。", "不如課農桑，絃歌樹風績。", "無由之武城，贈詩慰相憶。"]}