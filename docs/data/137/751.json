{"author": "劉彝", "period": "宋", "type": "诗", "title": "夜宿善權寺追懷陳述古", "paragraphs": ["精識世稀及，直道古難有。", "哲人雖云亡，遺德不可朽。", "嘗厭石渠游，是邦爰出守。", "浚河納湖波，股泒活畎畝。", "學宮起城隅，塗人或薪槱。", "既富而教之，薄俗適忠厚。", "矧予平生時，昏弱頼磨揉。", "共探姬孔微，肯出皋稷後。", "醇源浩罔涯，實行靡容苟。", "逝甘老巖阿，寂寞待同叩。", "天乎奪大成，旅茲宜興阜。", "我來薙荆榛，雨淚滴杯酒。", "慟哭起秋風，落葉紛林藪。", "永懷三益恩，語報乏瓊玖。", "願子生人間，世世爲親友。"]}