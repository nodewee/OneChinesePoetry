{"author": "劉攽", "period": "宋", "type": "诗", "title": "觀獵", "paragraphs": ["立冬殺氣凝，清霜會晨朝。", "滌滌原野空，烈烈荆棘燒。", "鷹饑肯爲用，馬寒意逾驕。", "旌旗带林莽，笳吹含風飆。", "突圍狡獸怒，得雋壯士囂。", "老狐屈變詐，文雉輸英翹。", "討伐順天時，未許窮奸妖。", "翩翩馬上兒，弓箭各在腰。", "意矜百戰雄，巧鬥更相招。", "控弦落明月，飛鏑來九霄。", "雖虐終無傷，爲樂固已饒。", "晚臨清汝濱，寒水如落潮。", "揮壺酌美酒，醉歸遺皂貂。"]}