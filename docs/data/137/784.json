{"author": "劉攽", "period": "宋", "type": "诗", "title": "效白公詩  其二", "paragraphs": ["默坐念逝者，身存至頭白。", "起行觀病者，身健有餘力。", "出門視勞者，身閒免事役。", "入鄉閱貧者，身足飽衣食。", "寓形天地間，幸已不失職。", "奈何不自休，汲汲復戚戚。", "大鵬彌九區，轉動恐逼窄。", "鷦鷯巢一枝，隨意翻羽翼。", "馳光無停留，駟馬方過隙。", "君看北邙山，貴賤一真宅。"]}