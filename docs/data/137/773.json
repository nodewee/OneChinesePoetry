{"author": "劉攽", "period": "宋", "type": "诗", "title": "讀黄寺丞十月十三日寄原甫詩因同作", "paragraphs": ["寒日流短明，凉風起秋色。", "嗷嗷雁晨翔，悄悄蛩夜織。", "節物悲旅人，天地亦行客。", "心事已如翁，但知頭未白。", "黄公青雲氣，疇昔振六翮。", "成紀獨不侯，長沙嘗遠謫。", "賣瓜青門外，種豆南山側。", "浩歌寫窮愁，我預聞損益。", "外事來無涯，開口笑不得。", "惟當林下遊，相存度阡陌。"]}