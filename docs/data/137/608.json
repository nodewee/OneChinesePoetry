{"author": "强至", "period": "宋", "type": "诗", "title": "次韵郡僚櫻桃之什", "paragraphs": ["人說櫻桃美，誰知味特殊。", "顆勻圓更好，色麗賞還須。", "樹樹紅攢夏，年年價滿都。", "畏風應早摘，宜日稱晨敷。", "血滴春鵑淚，胎含火齊珠。", "透肌勝琥珀，爽口劇醍醐。", "怒目睛全赤，粧唇點誤粗。", "愛擎宜翠籠，登進合銀盂。", "秀實期先薦，流鶑莫漫圖。", "園林千百品，甘處後塵無。"]}