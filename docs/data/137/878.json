{"author": "劉攽", "period": "宋", "type": "诗", "title": "苦熱", "paragraphs": ["生長自吳會，北遊逾十期。", "來還遂衰老，衰老何用知。", "六月江湖間，煩炎若蒸炊。", "疇昔不憚暑，今者殊畏之。", "纖絺置如仇，羽扇常自隨。", "對案不得餐，膾炙成蒺藜。", "憶我童稚歲，烈日猶奔馳。", "鬥草出百品，承蜩睨喬枝。", "磵顔不待濯，流汗始爲嬉。", "自憐筋力便，豈謂天序移。", "往聞終南間，盛夏含冰澌。", "將家就高寒，長與卑濕辭。"]}