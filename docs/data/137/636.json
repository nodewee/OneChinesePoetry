{"author": "强至", "period": "宋", "type": "诗", "title": "送張如瑩", "paragraphs": ["柏城親見五雲飛，歸奏嚴宸侍玉墀。", "重待三長專筆削，新遷八座總綱維。", "却緣關輔初通屬，便向齋壇去把麾。", "暫使文星歷東井，方資遠略控西陲。", "乖崖今覺詼諧驗，清獻但容龜鶴隨。", "巫峽風高送帆席，錦江春動照旌旗。", "臨川略應添刀夢，宣室行聞盛德詩。", "看取鋒車即西去，巖廊正欲聚皋夔。"]}