{"author": "劉攽", "period": "宋", "type": "诗", "title": "登慈佛寺", "paragraphs": ["清溪淺褰裳，嘉樹大盈抱。", "古寺向百年，地幽景冞好。", "連峰拱蒼翠，秋雨洗穹昊。", "客至登高樓，西風動衰草。", "雄豪昔未遇，飯粥殆將老。", "豈知風雲期，草昧及天造。", "杖箠城下邑，傾囷載金寶。", "良知積困約，固不慰枯槁。", "銘勳久猶存，餘烈漫浩浩。", "空餘祇樹園，常此伊蒲禱。", "階除稍蕪沒，梁棟乍傾倒。", "顧覽爲徘徊，物化那能道。"]}