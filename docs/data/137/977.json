{"author": "劉攽", "period": "宋", "type": "诗", "title": "次韵和楊叔恬贈鄭秘丞", "paragraphs": ["緯蕭棄明珠，龜手安絣漂。", "浮生每殊塗，吹萬亦異竅。", "傳劍不成顯，談舌無與掉。", "圜冠豈誤身，儒術真寡要。", "歲時不我與，壯年更稚少。", "白髮綠鬢多，班班已盈照。", "安排慕無悶，推命獨孤笑。", "趨愚甘就迂，遣累稍夷峭。", "嵯峨天門開，事業寄周召。", "登賢如弗及，得士故頗料。", "乃知古猶今，孰有賀隨弔。", "寸善曾不遺，有功輒先調。", "驊騮自西極，翠羽出丹徼。", "黄鐘陋巴歈，文鼎嗤畚篠。", "况聞邱園秀，得以虛名釣。", "唯憂有道卷，莫敢後時誚。", "食苹鹿相呼，在鶴鷄群叫。", "飯牛歌何哀，築巖貌惟肖。", "顧予乃迷方，黥劓誰與療。", "章甫期適越，風帆欲逾嶠。", "敦敦樂瓢簞，耿耿甚熒燿。", "聊歡龜曳塗，猶畏犧入廟。", "同聲邈難期，僻陋常耳剽。", "逢君獨欣然，夙昔共明詔。", "屢聞諸侯辟，復見尚書召。", "奈何竟棲棲，塵土翳光曜。", "西山悲采薇，鼎食歸洒削。", "飛將不得封，重侯付嫖姚。", "新篇一何工，大巧全衆妙。", "上言道路勤，山海窮聽眺。", "次述疇昔遊，弁髦迨冠醮。", "下云厭屢空，藜藿甘咀嚼。", "英賢困奇蹇，爲善誰復劭。", "譬如飲洪鍾，偉量乃能釂。", "鄭公亦全材，大厦方䆗窱。", "珉瑶謝尺璧，絲管讓清歗。", "同當鵠翻雲，肯爲魚在𦌒。", "千里由咫尺，西城始春燒。", "吾聞天祐賢，柞棫民所燎。", "胡爲沮溺儔，躬耕老蓬藋。"]}