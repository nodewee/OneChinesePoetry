{"author": "韓淲", "period": "宋", "type": "诗", "title": "趙十讀通鑑有詩和韵贈之", "paragraphs": ["胸蟠萬卷富，莫受半點塵。", "治道雜朱紫，聖塗纏荆榛。", "誰將十七史，一筆能具陳。", "論說兼軻雄，紀載由周秦。", "首明禮與分，世變損益因。", "裕陵錫序尊，惟恐書易淪。", "後學今如何，識治宜蔚彬。", "區區李唐臣，魏陸猶言仁。", "南北固分合，夷夏寧屈伸。", "往哉涑水翁，元祐第一人。", "帝謂勝荀悅，我生豈不辰。"]}