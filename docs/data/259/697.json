{"author": "韓淲", "period": "宋", "type": "诗", "title": "吳判官野閣詩述先公甚勤次韵謝之", "paragraphs": ["我登野閣思過庭，吻角欲語徒悲鳴。", "麗譙西池水木秀，當年手種年年生。", "五六十春幾交印，幕畫英遊應接軔。", "由來感舊誰發揮，龍光斗牛知令問。", "詩來喚醒醉夢中，一日好事傳江東。", "吳公治行天下美，隠然蓋本西漢風。", "大抵軒窗數間屋，雅俗升沈堪躑躅。", "光前絕後得名章，便覺流芳爭誦讀。", "夕陽淡月色朦朧，想公退食書自工。", "黄卷之間欠伸處，催煎茶椀呼家童。", "妙聲直啟重玄鑰，惠徼先君寧苟作。", "其孤衰微但下拜，猶向霜天辱杯酌。"]}