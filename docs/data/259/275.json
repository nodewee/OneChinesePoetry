{"author": "韓淲", "period": "宋", "type": "诗", "title": "送彭世昌回自武夷", "paragraphs": ["愚聞象山翁，雄辯欲明道。", "君嘗升其堂，叩擊務深造。", "晚開山水窟，謂此可忘老。", "從容能幾何，翁已終壽考。", "遺文力披尋，古制資探討。", "想君念師門，沒世耿懷抱。", "近從武夷伯，舊話益可考。", "豈惟翁所親，蓋自世之寶。", "歸來過玉溪，惜別爲傾倒。", "樂地無古今，春風動花草。"]}