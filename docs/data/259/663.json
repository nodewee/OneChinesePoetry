{"author": "韓淲", "period": "宋", "type": "诗", "title": "月溪清汎", "paragraphs": ["不奈江渾復林熱，長夏逃虛徒散髮。", "扁舟何許可追涼，安得佳人弄明月。", "尋常浪飲苦匆匆，邂逅一遊多汩汩。", "日復日矣心轉癡，牽强而來終勃窣。", "琴堂有仙真好奇，簿書堆裏清興發。", "我雖老倦亦軒然，相與聽歌忘病暍。", "中流滉瀁已蒼茫，下瀨回沿應蕩淈。", "山高影翻棲鶻巢，潭澄光射鳴鼉窟。", "須臾斗柄插銀潢，常娥俯濯淩波襪。", "快呼天風駕雲濤，弱水三萬倏超忽。"]}