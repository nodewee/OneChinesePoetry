{"author": "韓淲", "period": "宋", "type": "诗", "title": "夜醉處晦山臺明日和韵", "paragraphs": ["高臺梅先開，老意爲興起。", "何知寒事營，櫪驥志不已。", "下視城郭居，萊蕪欠耘鋤。", "嘈雜復嘈雜，百年狐兔墟。", "惄焉如調饑，山阿休采薇。", "怨耶其非邪，且問竹外枝。", "仲尼杖何感，能叩原壤脛。", "今我其息黥，舉身都是病。", "方來二三友，少敢話肝腸。", "縱云千日花，難著一夜霜。", "南渡誠草草，流落那忍道。", "吾人能幾家，向來有諸老。"]}