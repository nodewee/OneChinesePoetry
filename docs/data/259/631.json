{"author": "韓淲", "period": "宋", "type": "诗", "title": "海南思南豅正花欲過趙閣亦倦", "paragraphs": ["春遊花時海棠醉，夾道排空轉佳麗。", "燕支豐頰嬌未醒，翡翠輕鬟愁欲墜。", "牡丹風裏晚煙明，薔薇露邊初日媚。", "山豅深靜自成家，池閣幽閑誰近市。", "是中人物多情致，賸擬芳尋爲出計。", "路塵獨怯過城闍，遠水孤舟那得至。", "芳菲易歇興終闌，識賞難同吟且寄。", "蹊間桃李豈無言，草木何知吾亦戲。"]}