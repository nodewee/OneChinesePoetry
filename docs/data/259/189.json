{"author": "韓淲", "period": "宋", "type": "诗", "title": "夏日集報恩僧寺同莊賢良諸公分韵得餠字", "paragraphs": ["尋僧坐清晝，會友踐佳境。", "興寄徒自深，遊觀轉便靜。", "荷翻一水香，柳散滿階影。", "相從解巾屨，愛此夏日永。", "熏罏鼻觀通，汲井齒頰冷。", "勞公具酒炙，餉我作湯餠。", "同時得二士，俊發錐露穎。", "高步不可攀，奇語尚堪省。", "徐郎招不來，悵望終耿耿。", "生平厭塵煩，老去合幽屏。", "豈無親朋樂，所慮乏規警。", "長歌及黄農，妙處亦深領。"]}