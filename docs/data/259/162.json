{"author": "韓淲", "period": "宋", "type": "诗", "title": "題姜堯章白石洞", "paragraphs": ["詩眼玩塵世，漫作威鳳鳴。", "經行苕溪水，乃見白石清。", "拂衣鑑須眉，喚起仙骨驚。", "胡爲隨人間，歎息百慮縈。", "洞中應笑我，何不高舉輕。", "明時樂未正，尚欲追英莖。", "它年淳氣合，肯有爵服情。", "癡人莫說夢，烈士徒殉名。", "轉庵偶饒舌，已足壓旦評。", "古來曠達者，談笑得此生。", "臨流賦招隠，一奏朱絃聲。"]}