{"author": "韓淲", "period": "宋", "type": "诗", "title": "近從校書得太玄今又得蜀本歐陽文", "paragraphs": ["本朝二百年，古文盛歐陽。", "平生幾討論，皓首誦山房。", "誰知落宦網，不暇相携將。", "旦旦藥市遊，夜夜隘巷藏。", "黄沙撲几席，細塵污衣裳。", "欲從人乞之，囁嚅但徬徨。", "珍重李校書，愛我窮詞章。", "假借復取贈，轉覺厚意長。", "聊窮述作心，軻愈參翺翔。", "向來太玄經，遺我喜若狂。", "晝夜測中養，至今迷三方。", "二書或有盡，盛德胡能忘。"]}