{"author": "韓淲", "period": "宋", "type": "诗", "title": "次韵伯皋真隠道院", "paragraphs": ["幽討過真隠，同抱白雲眠。", "夜呼醉道士，取琴咏琅然。", "松鳴簷外山，水落橋下淵。", "推窗挂星斗，清神浩無邊。", "是中宜共如，此外憑誰傳。", "孫登蘇門嘯，子猷剡溪船。", "古來賢達士，往往如春煙。", "浮名竟何益，畢世空林泉。", "縱觀彼斗筲，畏塗競爭先。", "輿馬能幾時，鼎鑊已在前。"]}