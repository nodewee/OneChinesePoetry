{"author": "韓淲", "period": "宋", "type": "诗", "title": "送周叔謹", "paragraphs": ["學行世所稀，到眼發孤咏。", "聞君欲高卧，當不與物競。", "師從既名德，朋友且多令。", "堂堂麗澤公，沉潛率理性。", "武夷老仙伯，辯析至於命。", "願言融液之，此意千載盛。", "相逢復相別，一進當一慶。", "波流易蕩委，山立要持正。", "剡中山水窟，眼界可便靜。", "因風時寄音，各各藥其病。"]}