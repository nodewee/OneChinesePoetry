{"author": "韓淲", "period": "宋", "type": "诗", "title": "初八日送章丘赴省", "paragraphs": ["國家翰墨場，用是得多士。", "公卿才大夫，大抵每藉此。", "其如老伏波，非但一第爾。", "衆俊路方闢，天地亦清美。", "洋洋乃大對，聞者爲興起。", "冠冕鳴佩玉，鋒鏑櫜弓矢。", "成康庶幾及，武宣不必擬。", "目今有輿言，萬古有載史。", "我來見君行，榮名可以喜。", "闊步隨春風，東華軟紅裏。"]}