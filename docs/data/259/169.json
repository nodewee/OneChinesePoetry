{"author": "韓淲", "period": "宋", "type": "诗", "title": "題三茅堂讀放翁碑易道士設茗", "paragraphs": ["寶山最佳處，突兀三茅堂。", "幽襟翫岩穴，散脚登崇岡。", "梅亭雖未花，自覺草樹香。", "午陰布修幹，禽鳥時來翔。", "下視江海波，風煙渺茫茫。", "貞石披妙詞，摩挲有餘光。", "吾身已塵土，乃得閒相羊。", "羽人復能吟，煎茗邀山房。", "意勝神頓適，俗遠慮兼忘。", "乃知軒裳縶，自苦升斗藏。", "饑餓非難忍，歲月空帝鄉。", "揮手下山去，餘情滿秋陽。"]}