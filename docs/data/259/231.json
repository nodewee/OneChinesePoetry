{"author": "韓淲", "period": "宋", "type": "诗", "title": "蘇堤芙蓉", "paragraphs": ["西湖八九月，蘇堤賞芙蓉。", "艷艷風日美，鮮鮮霜露濃。", "今年開最繁，映水自爲容。", "十里爛成錦，紅綠花重重。", "錢塘盛吳會，昭代多鼎鍾。", "遊人醉不歸，車馬如游龍。", "里巷達廊廟，歌酒日相從。", "千鍾不憚費，一笑無留蹤。", "勝踐窮耳目，樂事開心胸。", "東遊將百年，兵農晏提封。", "四境復豐穰，物色近初冬。", "作詩代華黍，皇風正時雍。"]}