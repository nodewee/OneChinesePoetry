{"author": "韓淲", "period": "宋", "type": "诗", "title": "寄王成叟", "paragraphs": ["復從章貢回，滿謂可邂逅。", "偶從青巖遊，失此一知舊。", "摩挲所留字，和韵若金奏。", "至今殷遺音，寤寐錯昏晝。", "人生竟何爲，妙處匪聲臭。", "空餘丘壑心，流枕而石潄。", "經年强飯否，安得日相就。", "市廛多犬雞，墟落易豺獸。", "源深則溪清，林迥山必秀。", "緘辭寄春風，思君令人瘦。"]}