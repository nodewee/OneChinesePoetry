{"author": "韓淲", "period": "宋", "type": "诗", "title": "月夜小集次韵鄭教授", "paragraphs": ["溪山有佳月，可以永今夕。", "驚心總悠悠，過眼紛籍籍。", "何爲秋向深，甚是老已逼。", "長謠陶一觴，懷抱所共席。", "披衣步良夜，奈此佳月何。", "太虛澹以闊，青景轉覺多。", "風微泛家山，露湛明庭樹。", "烏鵲無停棲，稀星片雲度。", "光冷秋氣肅，感時唯自驚。", "徘徊亦已久，不知更漏深。", "嫦娥在高高，傳聞殊恍惚。", "雙鶴快飛來，駕我探月窟。"]}