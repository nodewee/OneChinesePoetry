{"author": "韓淲", "period": "宋", "type": "诗", "title": "秋懷  其七", "paragraphs": ["壯士不逢時，失身雜蓬蒿。", "出門仰天笑，入門復悲號。", "驥騄無時無，誰爲九方臯。", "兩鬢空未白，脫落已蕭騷。", "博文事華藻，馳辨如波濤。", "持此可求進，義命畏所操。", "雖於交遊間，好客時一遭。", "握手或對榻，氣岸兩相高。", "奈此窮困何，耕鑿敢辭勞。", "從渠肉食者，厭薄一世豪。", "富哉漢公卿，朝夕醉醇醪。"]}