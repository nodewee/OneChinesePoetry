{"author": "韓淲", "period": "宋", "type": "诗", "title": "初九日夜坐", "paragraphs": ["去冬十月已飛雪，於潛滿縣層冰結。", "空齋老樹號朔風，客枕欲僵衾楮裂。", "主人猶有酒澆愁，旦起相呼相煖熱。", "坐中劉郎氣最高，抵掌歌詩雜言說。", "流光不覺小至近，澗路摧頹門半閉。", "兩年心事夜如何，窗撼山林聲又別。", "牀頭兒啼衣尚單，竈下婢苦柴未爇。", "麤官寸祿闕既遠，故舊尺書音更絕。", "薄田舂米雨不來，欲釀一杯無麯糵。", "蕭然默數長短更，惟恐寒氣吹燈滅。", "明當一水瀉清泠，會見四山高嵽嵲。", "重陰定自六出花，悵望同雲記捫舌。"]}