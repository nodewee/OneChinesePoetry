{"author": "韓淲", "period": "宋", "type": "诗", "title": "夜過斯遠聽琴", "paragraphs": ["琴聲類箏笛，俗手多一律。", "伊嚘悅兒女，焦急涴桐漆。", "予嘗爲作評，當是養心術。", "大絃寬而和，小絃精且密。", "製作務高雅，資材在清實。", "既鼓復以歌，其氣可平壹。", "昨從東海君，置酒風月室。", "歡然十指間，揮弄俄頃畢。", "灑落冰雪容，輝潤金玉質。", "人品既如許，古樂復在膝。", "顧予面生塵，見之頗自失。", "急歸卧南山，十日不敢出。"]}