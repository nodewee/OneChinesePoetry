{"author": "韓淲", "period": "宋", "type": "诗", "title": "送敬之", "paragraphs": ["一笑招真巖，屈指如昨日。", "梅雨打溪船，回路頓蕭瑟。", "豈知數載後，相逢仕塗出。", "復是暮春時，薰風轉呂律。", "武夷山甚高，千丈聳崷嵂。", "昧者信誰知，見者多自失。", "名父難爲子，世論莫深詰。", "要使學力健，用則定爵秩。", "我亦理征帆，相將坐林密。", "先乃送君歸，斑衣入堂室。", "從容奉親歡，豈但文度膝。"]}