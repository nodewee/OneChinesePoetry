{"author": "韓淲", "period": "宋", "type": "诗", "title": "昌甫題西洛遺民詩卷并所書杜句", "paragraphs": ["東里感興西洛詩，其年憂國初南來。", "後人玩之可忘疲，甚矣世變非吾衰。", "長言短句筆墨古，顛倒妙處誰能窺。", "雨凉梅熟樽酒地，舊人家藏欣見之。", "其間亦錄杜陵老，牋闊軸大何爾爲。", "要知真識未易見，我乃徵逐於茲時。", "瀟湘莫結遺民悲，信誠空歎晏叟癡。"]}