{"author": "韓淲", "period": "宋", "type": "诗", "title": "逍遥閣", "paragraphs": ["翁家爛柯橋，遊戲錢塘歟。", "昔賢有樂地，天與此屋廬。", "依依巷陌間，將鶴倒騎馿。", "流傳得佳聲，是時當國初。", "四方次第平，降王亦誅鉏。", "朝野多豪英，仲先頗知渠。", "相邀一夜話，華山圖匪虛。", "此州真可人，林逋復來居。", "一湖浸孤山，相望誠有餘。", "人生百年爾，貴賤空乘除。", "尚友千載上，是心良晏如。", "有手可持酒，有眼可誦書。", "結閣老樹高，扁榜聊自舒。", "方今開禧年，吳越都乘輿。", "我遯楚溪口，因名倍躊躇。", "既同逍遥吟，又且思莊樗。"]}