{"author": "韓淲", "period": "宋", "type": "诗", "title": "送四叔辰州推官", "paragraphs": ["離別不作惡，豈是人真情。", "作惡既已久，此情何由平。", "昔我少年時，與居多戲爭。", "雖曰諸父行，同隊猶弟兄。", "先公最憐君，訓告尤丁寧。", "豈知十載後，星散各經營。", "往年招真巖，君嘗送我行。", "夜飲不計酒，曉騎馳霜明。", "今我髮漸白，煢然對空觥。", "君乃辰州去，迢迢湘水清。", "一官會自奮，唾手收功名。", "如何還送君，溪頭舟已橫。"]}