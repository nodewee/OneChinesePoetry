{"author": "韓淲", "period": "宋", "type": "诗", "title": "次韵建倅德久林秘書寄貢餘", "paragraphs": ["鐵獅峰前鳳山陽，泉甘土肥靈草香。", "丁蔡好事作土貢，到今題裹歸朝綱。", "密雲壽圭脫寶胯，鎖鑰銀白羅帕黄。", "春風玉食睿思殿，歲歲屬望天一方。", "恩沾臣鄰講讀處，賜啜更覺昭回光。", "龍鳳大團小團耳，且如頭茶安得嘗。", "餘珍踵例及守漕，屬幙亦得酬官忙。", "平分風月石渠老，分餉乃欲顛倒搜我腸。"]}