{"author": "韓淲", "period": "宋", "type": "诗", "title": "霞山", "paragraphs": ["避喧甘猛虎，杜語誠有味。", "況此古城遊，儘迥儘無畏。", "捫蘿魚貫登，犖确入荒蔚。", "俄而得峻極，天闕逼象緯。", "春風猶未旬，芳事已髣髴。", "憑虛了不寒，清淑滿腸胃。", "眼高物破碎，意廣身良貴。", "隘彼微塵歊，邑郭亦何謂。", "同來三二友，斯道久涇渭。", "偶然一尊携，物笑我頻喟。", "焉知酒行多，但覺飲之既。", "煙巒屏障環，秀潤仍蔽芾。", "更對西日紅，輪囷纏海氣。"]}