{"author": "韓淲", "period": "宋", "type": "诗", "title": "嚴丈泰伯見貽古句次韵爲答", "paragraphs": ["意行無東西，偶成一段奇。", "尋山得幽伴，遂爾相娛嬉。", "水涉漁梁窄，山循鳥道危。", "每慙衣上塵，素染已如淄。", "新安山水邦，寺屋多斷碑。", "摩挲青莓苔，往往識歲時。", "所貴眼界闊，豈畏足力疲。", "榜舟或扶輿，上下適其宜。", "弔古踐陳迹，懷賢理前規。", "呂侯讀書堂，遺祀留丰姿。", "恨生異代深，遐躅無由隨。", "寂寥付短篇，酩酊持屈巵。", "是日頗款曲，有時還切偲。", "雖云各笑語，卒復度禮儀。", "英英釣瀨仙，其學夙素知。", "譬彼巨淵藪，蟠伏豹與螭。", "一旦奮迅去，誰復維縶之。", "觀乎律調雅，益悼餘子卑。", "示我千百年，匪特用自怡。", "傳玩入鈴齋，使君亦伸眉。", "由來絕俗士，定有驚人詩。", "激烈薄層穹，豁達開晴曦。", "况同陟山顛，又已還水涯。", "物色既甚富，身世真若遺。", "昨非興寄清，曷浣窮陋悲。", "白雪本寡和，載賡思尤遲。"]}