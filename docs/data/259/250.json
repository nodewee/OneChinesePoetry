{"author": "韓淲", "period": "宋", "type": "诗", "title": "送周次公入浙", "paragraphs": ["衝風霜雪繁，澗路少行迹。", "相望一山爾，那知有行役。", "人常畏違離，我懷復難釋。", "歲晚欲晤言，門前尚誰客。", "臨安至山陰，玉室多仙宅。", "酒船尋賀老，才大今詩伯。", "東方諸侯上，千騎森華戟。", "村館足奇士，龍門可奪席。", "優遊何當還，梅花正云白。", "無令詩囊空，但恐酒杯窄。", "斯時定何時，臘月哉生魄。"]}