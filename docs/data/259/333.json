{"author": "韓淲", "period": "宋", "type": "诗", "title": "喜成季登科", "paragraphs": ["一門三昆季，六載兩科名。", "士無速化塗，唱第聊代耕。", "或里選舉首，或賢關馳聲。", "落筆便離倫，鼓篋皆中程。", "煌煌藝祖業，中興費經營。", "東南將百年，雜遝幾公卿。", "事業固輝赫，議論時縱橫。", "如君英妙姿，文采玉溪生。", "膴仕既得路，壺酒爲我傾。", "春晴飛殘花，綠葉隨樹成。", "豈無好風景，黄鳥枝上鳴。", "吟亦不必和，醉亦不必醒。", "宿雨喜新漲，浮雲卷虛明。"]}