{"author": "韓淲", "period": "宋", "type": "诗", "title": "教授同太守過橫碧因留教授一飲", "paragraphs": ["班坐橫碧軒，便足了吾事。", "水南凍雨中，歲晚欲何爲。", "人生衰榮爾，翻覆當有自。", "使君真不凡，賓從隨聽視。", "偶然理窗楹，豈曰登臨地。", "呂曾骨已朽，方來重增喟。", "蕭閑著我老，婆娑恐容易。", "惜乎一盃酒，未敢駐千騎。", "梅花山翠寒，孤香發清吹。"]}