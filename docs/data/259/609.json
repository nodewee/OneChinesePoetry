{"author": "韓淲", "period": "宋", "type": "诗", "title": "書姜白石昔遊詩後", "paragraphs": ["平生未踏洞庭野，亦不曾登南嶽峰。", "因君談舊遊，恍如常相從。", "江淮歷歷轉湘浦，裘馬意氣傳邊烽。", "吾嘗汎大江，祇見匡廬松。", "乘風醉卧帆影底，高浪直濺嵐光濃。", "日暮泊船時，是時方嚴冬。", "雪花壓船船背重，纜摇舵鼓聲如鐘。", "當年意淺語不到，無句可寫波濤舂。", "君詩乃如許，景物不易供。", "盡歸一毫端，狀出三飛龍。", "人間勝處貴著眼，雖有此興無由逢。", "錢唐山水亦自好，奈何薄宦難從容。", "南高北高一千丈，潮頭日夜鳴靈蹤。", "應有隠者爲識賞，青鞋布襪扶杖筇。", "君無詫彼我愧此，急還詩卷心徒忪。"]}