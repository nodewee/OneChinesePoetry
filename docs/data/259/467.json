{"author": "韓淲", "period": "宋", "type": "诗", "title": "東山吟", "paragraphs": ["謝安久不作，東山尚誰論。", "當年擁鼻吟，幾爲妻子昏。", "撫箏挽其鬚，慷慨徒爾言。", "諸兒淝水功，折屐心已煩。", "後來名字傳，江左猶知尊。", "李白王介甫，二詩至今存。", "吾行樟丘野，迤邐懷德村。", "有客理花草，開徑於樊園。", "云是愛閒者，衣冠安石孫。", "一見邀我留，取酒置盤飧。", "世有斯人歟，豈受車馬喧。", "悠哉扁榜佳，碑板見淵源。", "因之重歎息，老語不敢吞。", "相與保初志，春秋燕鷄豚。"]}