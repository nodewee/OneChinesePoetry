{"author": "韓淲", "period": "宋", "type": "诗", "title": "贈劉叔驥縣尉苕溪家也", "paragraphs": ["西風苕水清，春日卞山橫。", "莫問桃花紅，但說蓴菜生。", "騷人居是間，俛仰得其情。", "公家文章家，三世蜚英聲。", "爲予父子交，豈特青眼明。", "凄凉四十年，道舊誰復聽。", "只今冰溪水，流波照空城。", "公來坐澗谷，忍聞千載名。", "世道日澆僞，出語皆可驚。", "東望章泉山，尚足堅此盟。"]}