{"author": "韓淲", "period": "宋", "type": "诗", "title": "次韵昌甫  其一", "paragraphs": ["人物本如雲，八俊更三君。", "山風吹夏籜，蒼雪落紛紛。", "專壑紫苔古，掩關青竹深。", "據高梧而瞑，新蟬助長吟。", "斸土燒萌茁，懲羹且一餐。", "竹新明眼句，持答愧琅玕。", "千歲支牀龜，團蒲紙帳爲。", "髮梳晨粥後，梅有隔窗枝。", "未臘靈山白，溪南只獨看。", "章泉兩峰雪，應更地爐寒。"]}