{"author": "韓淲", "period": "宋", "type": "诗", "title": "文叔見過山居斯遠亦來有懷昌甫", "paragraphs": ["薰風拂眼過，不知夏將深。", "起視樹扶疎，聊以舒嘯吟。", "故人忽相過，我取酒同斟。", "凉夜月未落，相與試論心。", "溪淵有潛魚，山谷多翔禽。", "升沉本何意，能言不如瘖。", "斯遠居近市，昌甫棲遠岑。", "文叔宰百里，一一皆可欽。", "二子則良晤，一子當荒尋。", "詩罷予忽醉，掩關眠楮衾。"]}