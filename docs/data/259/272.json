{"author": "韓淲", "period": "宋", "type": "诗", "title": "重送仲至聞得祠", "paragraphs": ["殘春叫鶗鴂，百草爲不芳。", "錢塘江漲沙，往往變田桑。", "一風或十雨，冷煖殊未嘗。", "起視天宇高，俛知人世長。", "俄而登大樓，老面各已蒼。", "慨予復何言，忘却離思傷。", "振衣問荒野，稅駕辭康莊。", "細收篋裏詩，盡秘囊中方。", "山堂有故園，絕出名利場。", "頤神以養壽，更炷琳宮香。"]}