{"author": "韓淲", "period": "宋", "type": "诗", "title": "余子任訪章泉", "paragraphs": ["章泉天下翁，之子能幽尋。", "謀道不謀利，耿耿秉此心。", "薰風四月凉，苔竹芾而森。", "恨我不嗣往，空多華髮侵。", "年來翁示疾，豈在藥石針。", "衆生煩惱盡，病苦當不深。", "慨焉紹興初，上饒聚纓簪。", "東萊曾空青，至今朱絃琴。", "零落一丘壠，佳話轉平沉。", "翁實獨遠紹，文獻所酌斟。", "詩乃其緒餘，歛收日行吟。", "子歸趣益勝，復逼我家林。", "清陰佇延賞，抵掌橫素襟。", "渺渺兮予懷，慎旃宜重欽。"]}