{"author": "韓淲", "period": "宋", "type": "诗", "title": "謝黄子耕惠紙被時在錢塘乍冷無衾窘甚", "paragraphs": ["西江寒籐濯清冰，擣成楮衾起霜稜。", "朱門鼎食笑弗顧，只有蕙帳眠山僧。", "精緻不數氈毯厚，潔淨未必綾錦能。", "禦冬氣清神煜煜，煖老體輕夢騰騰。", "幽人玩之喜欲舞，可與飲水同曲肱。", "江夏無雙知此意，又見寒來祇布被。", "吳山客舍久窮愁，帝城貴家誰顧視。", "急呼大兒開篋箱，取以贈吾真雅遺。", "拂拭牀間時自思，展轉枕邊誠有愧。", "當如此衾堅且白，身外輕肥皆棄置。"]}