{"author": "韓淲", "period": "宋", "type": "诗", "title": "成趣園", "paragraphs": ["徐子筆端妙天下，成趣園成記如畫。", "丹青寫就未必工，裝點鋪模誠可詫。", "試問園中今幾春，主人種花花正新。", "高帝子孫氣象偉，等閒卜築冰溪濱。", "道南推託借誰住，只爲記中多好句。", "幾回相與酒盃空，梅月柳風吹杏雨。", "淵明此趣非偶然，請君醉中知其天。", "我閑杖屨猶翩翩，莫教俗事來眼前。"]}