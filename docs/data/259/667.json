{"author": "韓淲", "period": "宋", "type": "诗", "title": "昌甫以詩謝履常見過因和韵", "paragraphs": ["萬事新傳燈落燼，底許深長并淺近。", "山空歲暮風雪振，縱得過從渾莫省。", "符銅節蕩元整整，東上西來晨復暝。", "章泉之居儘虛靜，世既相忘心孰競。", "失喜故人來問訊，且擁寒爐話吾勝。", "留連雞黍夜初定，清旦重言意無盡。", "意無盡矣我何知，歎者歎而哂者哂。"]}