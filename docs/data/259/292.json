{"author": "韓淲", "period": "宋", "type": "诗", "title": "宋倅告老得請而歸", "paragraphs": ["挂冠歸海嶠，樟坡可高亭。", "無愧邴曼容，如疏傅漢廷。", "廣平心鐵石，大雅非蠅營。", "靈山玉溪波，二年驚屏星。", "澹然每無競，舉足皆典刑。", "宦情隨牒移，蜀莊以沉冥。", "從他俗態度，衆醉惟獨醒。", "黄鍾鳴瓦釜，螭龍爲蝘蜓。", "衰容固兒戲，白眼孰肯青。", "吾儕安處順，抵掌即忘形。", "幽絕有烟霞，荒野多林坰。", "春澤可巾車，秋水可揚舲。", "耳畔震風雨，澒洞飛雷霆。", "黜陟既不聞，奚暇分渭涇。", "咄哉市朝子，車馬弗肯停。", "翻覆五鼎亨，葅醢而膻腥。", "歛收四方志，保息存黄庭。", "鷦鷯棲枝足，鵬運空南溟。", "我家澗谷底，公常念伶俜。", "祖帳爲長歌，乾坤本清寧。"]}