{"author": "韓淲", "period": "宋", "type": "诗", "title": "章撫幹詩編", "paragraphs": ["詩道古所重，詩篇今不難。", "寂寥建安來，尚有李杜壇。", "齊梁小兒體，往往不足觀。", "君侯賢關秀，磊落夜光寒。", "簸弄豪俠窟，洗滌儒腐酸。", "連編忽墮前，惘然失悲歡。", "金華三洞高，東流五百灘。", "乃能收拾之，盡歸一毫端。", "惜我保社人，未同把檀欒。", "揮絃送飛鴻，悠悠發清彈。"]}