{"author": "韓淲", "period": "宋", "type": "诗", "title": "尹子潛送蕨", "paragraphs": ["老來爲腹不爲目，薄飯盤蔬亦云足。", "成年準擬薇蕨甜，那計人間有粱肉。", "二月三月春已深，靈山土肥皆去尋。", "長莖短朿挂蘿檐，出市不直三數金。", "隨流揚波淨挼洗，芼以薑鹽付鐺耳。", "生柴带葉旋抽添，糟莩曠沈時染指。", "晨光破甑炊浮浮，稻香菜軟吾何憂。", "人可以食鮮知味，請聽以氣專致柔。"]}