{"author": "韓淲", "period": "宋", "type": "诗", "title": "寄和卿丈", "paragraphs": ["去年中秋時，同上東大樓。", "長風吹綠尊，溪光與雲浮。", "已而適異縣，弔古尋隠幽。", "豈伊邂逅懽，亦足寫我憂。", "嚴霜沍冬日，再會尤綢繆。", "平生無是夢，一旦眼底收。", "祇今孤山下，交遊如故不。", "蕭蕭丹葉飛，憑高眇離愁。", "諸老日凋謝，疇知敬前修。", "夫君從李呂，此意千載休。"]}