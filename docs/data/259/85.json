{"author": "韓淲", "period": "宋", "type": "诗", "title": "晦日即事示同遊", "paragraphs": ["閒居誰與娛，寂歷滿黄葉。", "冬晴日氣午，乘暖得步屧。", "兒僕爲遊園，俛仰纔自愜。", "親朋忽過我，少坐情意浹。", "烹茶味既爽，穿林景逾接。", "縱遊星居寺，僧房頗稠疊。", "隨流覺路熟，更見沙觜涉。", "道院出香鼎，春山弄書篋。", "留連一兩杯，設飯羹用筴。", "亭虛列峰巒，溪淨映城堞。", "躋攀重閣晚，覽句費目睫。", "歸歟語河梁，分手興未帖。", "吾衰子俱壯，歲莫何術業。", "從來評道德，亦必在耕獵。", "好惡空紛拏，利害漫懾怯。", "郡國有惠養，朝家有調燮。", "孫臏爲斷足，范雎至折脅。", "尚能變軒昂，未信祇萎苶。", "莊知冥靈春，佛說惡濁劫。", "無視霧氣蒸，飛鳶墮跕跕。"]}