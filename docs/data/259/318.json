{"author": "韓淲", "period": "宋", "type": "诗", "title": "聞仲至雪峰有行記有詩擬歐陽體寄之", "paragraphs": ["百粵多名山，磅礴甚雄偉。", "城邑所聚落，人物反無幾。", "吾嘗思其然，未嘗不憤悱。", "秀氣鍾洩處，名德當燁煒。", "乃爲仙佛廬，土木儼神鬼。", "其教又皆幻，其徒且不韙。", "無非索民財，聚食類螻螘。", "蓋本僭竊者，盜名恣蛇虺。", "徒欲覬冥福，締建罄箱篚。", "柰何習俗慣，後世尤亹亹。", "君登雪峰寺，逸覽應一唏。", "水石固清激，草木必芳菲。", "豈不念古道，胸次增礧磈。", "聞有記與詩，寄與定瑰瑋。"]}