{"author": "韓淲", "period": "宋", "type": "诗", "title": "送王景育弋陽尉官滿入吳", "paragraphs": ["天下之好事，不我則彼爲。", "何必獨我出，然後爲得時。", "但恐才學短，講論日以卑。", "豈止身非賢，君民何所宜。", "我雖無用處，連蹇於茅茨。", "所幸眼未昏，英妙見于斯。", "君學既不器，君才復不羈。", "一尉已三年，東上不可遲。", "國家仁德深，丕冒及四夷。", "中間臺閣尊，政事多臯夔。", "拔茅果彙征，四夷易鞭笞。", "薰兮方南風，聽我歌此詩。"]}