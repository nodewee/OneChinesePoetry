{"author": "韓淲", "period": "宋", "type": "诗", "title": "寄秋塘", "paragraphs": ["寄語秋塘翁，謝借淵明詩。", "俄而兩三年，未嘗不誦之。", "翁昔遊錢湖，日日載酒嬉。", "我方坐筦庫，逐勢利奔馳。", "惟恐塵埃多，忘却山水奇。", "所以從翁借，欲公知我爲。", "秋塘夫如何，蒲荷淨漣漪。", "塘上客誰來，寧作宋玉悲。", "胸蟠夜光寒，健筆愈陸離。", "西風一吟諷，萬事都若遺。", "應笑我投閒，猶能詠於斯。", "淵明閉關輩，翁亦老苦錐。", "悵然復歸翁，起我百世思。"]}