{"author": "韓淲", "period": "宋", "type": "诗", "title": "送八歌歸寓里", "paragraphs": ["我覺日已老，夢寐思故山。", "故山修竹多，春流正潺湲。", "喜汝調官歸，尚得年歲閒。", "爲我守墳墓，經理田舍間。", "四時溫飽外，尋幽可怡顔。", "出入更擇友，勢利常懷姦。", "因風頻寄書，慰此雙鬢斑。", "潮橫漁浦渡，水滿龍山灣。", "離眼望征棹，形滯心已還。", "誰憐輦轂吏，青衫裹癡頑。"]}