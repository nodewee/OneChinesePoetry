{"author": "韓淲", "period": "宋", "type": "诗", "title": "送鄭元老教授衡州", "paragraphs": ["三代之學廢，專門競成家。", "經隔千百年，孔廟徒奢誇。", "我朝跨兩漢，斯文惟有涯。", "天下書院中，賜書幾五車。", "石鼓亦佳處，湘流带長沙。", "衡山爲其衝，南國無以加。", "猗與慶曆盛，風化浹邇遐。", "州縣俱養士，開設始足嘉。", "或困舉子習，沉思實堪嗟。", "公卿比塗出，歆艷孰敢譁。", "淳熙二三賢，使節連帥牙。", "葺彼舊遺事，丘記鎮淫哇。", "青春復來守，講道方萌芽。", "古意忽不嗣，政治由隆汙。", "只今數間屋，定知未傾斜。", "如君肯交我，分教且及瓜。", "杳渺上重湖，霜風動梅花。", "它鄉莫迴首，空使望眼賒。", "歲月信逾速，人事紛攫拏。", "勉勉儷前修，無繆毫釐差。"]}