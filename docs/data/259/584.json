{"author": "韓淲", "period": "宋", "type": "诗", "title": "和伯輝去歲所寄兼懷曾君錫左司", "paragraphs": ["山扃竹林居，神情爲之凝。", "泉仙墨妙揮，特令人眼明。", "是豈有心哉，亦匪不平鳴。", "其仙今如何，帝所振金聲。", "枕麯劉伯倫，潄石孫子荆。", "既言委陸沉，頗謂乃崢嶸。", "放身嘗一遊，面勢既經營。", "極知天下士，不但同年生。", "襟期兩嘉尚，歲月有餘情。", "我亦老賓客，祇欲身中清。", "槁項禿髮矣，空吟澤畔行。"]}