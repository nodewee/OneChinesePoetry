{"author": "韓淲", "period": "宋", "type": "诗", "title": "訪南岩一滴泉", "paragraphs": ["僧逃寺已摧，唯餘舊堂殿。", "顛倒但土木，彷彿昔所見。", "山寒少陽燄，崖冷盡冰線。", "曾無五六年，驟覺荒凉變。", "遺基尚可登，一滴泉自濺。", "憶昨淳熙秋，諸老所閑燕。", "晦庵持節歸，行李自畿甸。", "來訪吾翁廬，翁出成飲餞。", "因約徐衡仲，西風過遊衍。", "辛師倏然至，載酒具殽膳。", "四人語笑處，識者知歎羨。", "摩挲題字在，苔蘚忽侵徧。", "壬寅到庚申，風景過如箭。", "驚心半存沒，歷覽步徐轉。", "回思勸耕地，嘗著郡侯宴。", "今亦不能來，草木漫葱蒨。", "人間之廢壞，物力費營繕。", "不如姑付之，猿鳥自啼囀。"]}