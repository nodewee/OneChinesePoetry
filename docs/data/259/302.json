{"author": "韓淲", "period": "宋", "type": "诗", "title": "柬仲至帑轄蹈中理丞", "paragraphs": ["三吳一都會，駕言舒我憂。", "洞門儼彫戟，通術交華輈。", "清晨皇居開，五雲更飛浮。", "陽光從東升，星月爛欲收。", "垂紳奉明主，靡爵班徹侯。", "上擬成康隆，下則臯夔儔。", "弓矢既載櫜，禮樂次第修。", "子惠四海民，庶幾瘡痍瘳。", "眇歟蟣虱臣，守藏獨夷猶。", "交舊未忍遺，乘軒爲綢繆。", "適歌慨以慷，魯酒獻且酬。", "徂年倏已冬，禿髮不滿頭。", "如知山澤臞，昧昧徒好修。"]}