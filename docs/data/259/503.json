{"author": "韓淲", "period": "宋", "type": "诗", "title": "次韵昌甫  其二", "paragraphs": ["澗冷浮冰澌，深居坐堆灰。", "紛然自積雪，懷哉復懷哉。", "兒女强解事，走蹈風雪裏。", "那知病骨酸，常日懶起止。", "幽憂底窮盡，抖擻時一撥。", "鴻飛聲冥冥，本是淡生活。", "山深已辟塵，雪中清人心。", "飛鳥絕尚可，空花翳陰陰。", "寒更數歷然，其如雪夜何。", "長言與短調，瑞峰清氣多。"]}