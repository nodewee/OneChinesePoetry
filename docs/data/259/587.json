{"author": "韓淲", "period": "宋", "type": "诗", "title": "古鬲次韵成季", "paragraphs": ["俗物敗人意，淺陋欲曷澣。", "吾行半天下，綿邈歲月嬾。", "空空持一身，貿貿著兩眼。", "心知瑚璉珍，黄流在中瓚。", "良玉豈易逢，金鑄得亦罕。", "孰謂山之幽，因仍對茶椀。", "彼鬲乃爾奇，奚待識者斷。", "蕩掃盆盎空，儼雅古風滿。", "文篆異代遠，姑以耳目限。", "天大寰海波，窺測笑蠡管。", "傳觀用燎沉，留連爲之款。"]}