{"author": "韓淲", "period": "宋", "type": "诗", "title": "過履道山堂及子潛家方齋", "paragraphs": ["盡日苦久旱，凌朝得微凉。", "悠悠我所思，眇眇天一方。", "搔首亟盥沐，籃輿上河梁。", "城闍士如林，進取自行藏。", "孰甘尺蠖屈，孰羨鳴鳳翔。", "分寸絲忽間，膠擾互奔忙。", "唶嗟尚何詣，交誼或難忘。", "山堂兮方齋，城樹鬰葱蒼。", "豈無塵榻地，茗瀹容細嘗。", "放身易云晚，屋角下殘陽。", "虛明見雲風，從君以徜徉。", "須臾夜色起，片月翻流光。", "影靜理無違，語愜情不傷。", "相將得歲寒，留目禾黍場。", "可以飽喫飯，餘事掃粃糠。"]}