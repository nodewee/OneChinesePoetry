{"author": "韓淲", "period": "宋", "type": "诗", "title": "次韵林教授見別", "paragraphs": ["老我成漫仕，世事馬牛風。", "投身逐毫末，益愧多田翁。", "乘春欲東遊，肯問行李窮。", "溪干富桃李，花光眩晴空。", "停橈一舉首，壯氣猶如虹。", "靈山正崔嵬，半在返照中。", "行藏豈人定，忠誠本天通。", "但顧行未實，奚論報必豐。", "君詩多雋永，三年幾相從。", "山亭酌別酒，舟車復西東。", "餘情尚酬句，歲月雙鬢蓬。", "黄髮愛玉體，書來置郵筒。"]}