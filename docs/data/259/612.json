{"author": "韓淲", "period": "宋", "type": "诗", "title": "元夕夜坐觀黄庭經", "paragraphs": ["虛簷湧月垂小窗，屋外有山流澗江。", "夜氣少定百念降，膝席引手挑油缸。", "靜取黄庭誦琅琅，爐煙噴結柏子香。", "上元仙官朝紫皇，九關洞開鳳鸞翔。", "清輝影導胎禽雙，前昂後低幡節幢。", "塵間如帑正紛厖，眇然駢羅萬家邦。", "形軀已經幾星霜，回思淡薄天人糧。", "却滅百邪致欣昌，收聲藏神味差長。"]}