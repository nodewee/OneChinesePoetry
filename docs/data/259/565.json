{"author": "韓淲", "period": "宋", "type": "诗", "title": "莊賢良有園在境上作詩相示因和韵", "paragraphs": ["賀家池上園，自足了一世。", "是中風味佳，恨我未能至。", "縱橫十畝寬，想見去荒穢。", "藥苗與菜本，歲久必多置。", "人生閑最樂，奚苦事名第。", "軒裳果可得，不過多僕婢。", "爭如老山林，庶足遠朝市。", "能吟無自悲，逢酒便須醉。", "因公發長謠，休去轉覺易。"]}