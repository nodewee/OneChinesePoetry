{"author": "韓淲", "period": "宋", "type": "诗", "title": "昌甫有詩學長句次韵以柬處晦且當應舉", "paragraphs": ["章泉老子之詩學，筆自崢嶸心自泊。", "暮春靜把一杯看，縱有世情無處著。", "三傳且莫束高閣，待子龍津名一躍。", "收回舊話再商量，沈謝應劉都掃却。", "蠶葉人家採摘忙，麥將秋矣水浮秧。", "平田冷漠吹朝雨，側徑深微過夕陽。", "殘酒餘香愁夢枕，斷篇遺簡苦吟囊。", "鶑啼燕語春歸也，不道高齋口自芳。"]}