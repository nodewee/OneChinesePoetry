{"author": "韓淲", "period": "宋", "type": "诗", "title": "趙十有詩及高泉之行因思往年同遊青巖", "paragraphs": ["秋花滿青巖，禪榻如昨日。", "舉眼曾幾何，歲月流電疾。", "君其壯藻思，我已老蓬蓽。", "誰云彼高泉，春晚又能出。", "寺底讀葉碑，祠前看周筆。", "夷猶慨以慷，緬邈咤而叱。", "思君弟行役，應惜良會失。", "朋從淫液之，於我豈固必。", "旁觀徵逐間，往往誚遊逸。", "相望一樽酒，朱絃理青瑟。", "墜緒或可尋，陳迹安可詰。", "澒洞塵瞇人，榮名真蟣蝨。"]}