{"author": "韓淲", "period": "宋", "type": "诗", "title": "成季小泊南池將往建昌", "paragraphs": ["相望南池上，悠悠我所思。", "凌晨理短髮，青鏡滿鬢絲。", "間闊將一年，欣喜纔見之。", "春風旬日爾，又去不在茲。", "人生易爲別，心事多參差。", "有才豈能閒，君達信無疑。", "爲我謝知舊，所困非衰遲。", "尚于吟諷間，暢敘一伸眉。", "若懷平昔交，同里今是誰。", "立丘眇何地，章泉遠莫追。", "山風吹雪雲，歲月密推移。"]}