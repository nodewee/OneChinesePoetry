{"author": "韓淲", "period": "宋", "type": "诗", "title": "送潭帥朱晦翁先生赴經筵", "paragraphs": ["度江今幾時，恐同元祐初。", "中間一報復，河洛已丘墟。", "先生講金華，此意將何如。", "君子與小人，似難動誅鋤。", "要使各當位，正論常有餘。", "幸哉邊陲靜，羣蠻亦安居。", "大是民力窮，郡邑困軍儲。", "又且士氣弱，虛言多闊疎。", "先生其扶持，行顧平日書。", "西風動召節，帥閫來徐徐。", "經行得古臺，逸攬志愈攄。", "孺子守窮巷，敢負師訓歟。", "殷勤拜席間，別語不暇舒。", "斐然忽成章，先生其念諸。"]}