{"author": "韓淲", "period": "宋", "type": "诗", "title": "棲閑堂", "paragraphs": ["能棲不能閑，其心未可知。", "能閑不能棲，其迹無已時。", "棲閑一以名，二者兼得之。", "昔春升其堂，尊酒飲于斯。", "昆山日夕佳，陂池清渺瀰。", "手植花柳間，田園粗充饑。", "潔哉兩龔家，異代猶許奇。", "夫豈忘治功，而故與世違。", "漢朝有蒲輪，用舍端不欺。", "三江五湖口，君子謹其儀。", "何以寫我歌，遥遥記所思。"]}