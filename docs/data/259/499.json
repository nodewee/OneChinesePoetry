{"author": "韓淲", "period": "宋", "type": "诗", "title": "次韵喻學士", "paragraphs": ["世味日以陋，莫能商古今。", "伐異或黨同，嘈雜非正音。", "我生逢百罹，倍覺空苦心。", "堂堂玉泉家，源委非蹄涔。", "君尤挺特操，氣宇清且深。", "相逢清河橋，萬感成清斟。", "發揮所興寄，傾倒所譯尋。", "誰謂南渡久，而聞正始吟。", "黄華明露高，風迴雨垂陰。", "白髮生已多，只合同投簪。"]}