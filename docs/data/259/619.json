{"author": "韓淲", "period": "宋", "type": "诗", "title": "松棚", "paragraphs": ["去年一旱暍欲死，猶幸春來能忍饑。", "長夏因仍作涼計，中庭始架青松枝。", "門前催租急非緩，國中遺誥安若危。", "貧無輸官尚自可，忠欲輸君今已遲。", "風來蕭蕭悲益甚，日遠茫茫愁不知。", "誰謂身閒得放逸，家國一體人弗思。", "雲開空山久闕雨，蟬噪古木還迎曦。", "松枝松枝綠差差，吾忍坐卧來樂斯。"]}