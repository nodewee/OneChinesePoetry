{"author": "韓淲", "period": "宋", "type": "诗", "title": "天竺靈隠觀鴻漸寺記白香山泉碑", "paragraphs": ["靈隠天竺山，清流潄奇石。", "草木鬰青葱，巖洞耀丹碧。", "有時閑聯騎，盡日爲散策。", "蕭條懷古心，髣髴問遺跡。", "勝士多去來，流年幾今昔。", "寺記喜逢陸，泉碑尚餘白。", "因知幽絕處，得之乃無歝。", "所以千載後，山名轉輝赫。", "二子有逸韵，煙霞本其癖。", "想當落筆時，無地著清適。", "嗟我復何人，長歌想英魄。"]}