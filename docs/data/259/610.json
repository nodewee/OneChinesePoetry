{"author": "韓淲", "period": "宋", "type": "诗", "title": "陸丈劍南詩斯遠約各賦一首", "paragraphs": ["鏡湖湖上涼風起，楓葉蘆花照窗几。", "筆牀茶竈連酒壺，炯然目光動秋水。", "平生北固與西江，贏得蚍蜉事訾毀。", "青城山嘴散關頭，豈是甘心放豪侈。", "歸來玉階僅方寸，兩路又出將使指。", "幾回詔節去徘徊，慍色何曾爲三已。", "桐廬瀟灑非小壘，更向南宮擅詞美。", "軒渠肯受塵鞅羈，漢庭公卿未知己。", "我閒訪友於溪居，三嘆共讀公之書。", "清詩句句律有餘，愛而不見今何如。"]}