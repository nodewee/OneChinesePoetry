{"author": "韓淲", "period": "宋", "type": "诗", "title": "詠陶弘景", "paragraphs": ["山中宰相陶隠居，所注本草將何如。", "更題真誥作神遇，佳夢是實寧非虛。", "人生形神爲幹軀，心欲造設氣乘除。", "瞬息變幻爭奪途，入山何難可躊躇。", "玉波流煙照林廬，嵐影爽氣歸衣袪。", "晏起早卧食息餘，三景九道回八區。", "一再傳其坐忘歟，俛仰今昔多憂虞。", "榮名中人天機淺，言與不言養恬愉。"]}