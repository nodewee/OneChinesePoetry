{"author": "韓淲", "period": "宋", "type": "诗", "title": "王教授將考試它州偶得五字送之", "paragraphs": ["常年寡游從，所值必名勝。", "歷談或忘言，分袂每敗興。", "旁觀固多賢，此唱彼不應。", "十手競譏笑，薰蕕亦其稱。", "豈謂落市朝，失馬同墮甑。", "棲遲理舊廬，竹几得深凭。", "君侯意有餘，能來步幽磴。", "譬如須陀洹，果位當自證。", "可無一言要，開我所愚懜。", "相看檄司文，何由駐征鐙。", "無酒信云乏，有酒又若剩。", "積雨凉氣新，老病眼空瞪。"]}