{"author": "韓淲", "period": "宋", "type": "诗", "title": "送吳推官", "paragraphs": ["執友曹器遠，高才步瑶京。", "許予非詞伯，隻字罔敢輕。", "因君官玉溪，乃曰能詩聲。", "夢寐於蘇黄，處家義利明。", "尺書既宛轉，滿紙仍丁寧。", "自是得往還，吟邊亦飛觥。", "苦值公事勞，無暇詳考評。", "但知醉言舞，談諧到忘形。", "忽焉秩滿歸，歲月流電經。", "懷抱信舒卷，物態何枯榮。", "新凉起風檣，石淺灘瀨清。", "推蓬試躊躇，正爾候蟲鳴。", "行行錢塘湖，悠哉故人情。", "器遠如相忘，爲說華髮生。", "君之趙子野，惜未同鷗盟。", "所賦定益奇，南北兩山橫。"]}