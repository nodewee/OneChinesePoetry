{"author": "韓淲", "period": "宋", "type": "诗", "title": "題紫溪春晚圖畫", "paragraphs": ["東風滿地吹瑶草，水煖雙流山四抱。", "參差樓觀倚晴空，林靄乍收初日杲。", "杏桃婀娜開花早，蝶遶鶑遷魚在藻。", "人家籬落動耕桑，溪女往來翁喚媼。", "務頭臘酒賤仍好，麥熟官清農晏保。", "岝崿峰高多醉遊，天目潭深無旱禱。", "誰把丹青能一掃，點綴毫芒殊可考。", "分明融蕩紫溪春，路入煙霞是仙島。"]}