{"author": "韓淲", "period": "宋", "type": "诗", "title": "寄文叔合肥令", "paragraphs": ["桓伊三弄笛，猶足戰淝水。", "談笑麾秦兵，所向皆披靡。", "追擊至青岡，堅亦中流矢。", "不經事少年，其壯乃如是。", "宜乎謝東山，喜甚折屐齒。", "只今所城邑，歷代幾遷徙。", "君懷覇王畧，宰邑當念此。", "南北雖堅明，風塵未遽起。", "士豈無奇氣，叱咤有摩壘。", "一從辛巳年，海陵擾北鄙。", "因循再結好，寧不有所俟。", "又三十八載，恐漸忘昔耻。", "吁嗟靖康變，北客思故里。", "君今臨淮垣，訪古欲何似。", "長嘯朔風寒，晉人亦人耳。"]}