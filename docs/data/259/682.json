{"author": "韓淲", "period": "宋", "type": "诗", "title": "送吳判官", "paragraphs": ["儒家辰告當訏謨，紛紛莫厭形勢塗。", "甲兵調度應敵爾，君行鄱水聊載驅。", "有文與詩錦機織，夾道雲山正堆積。", "癡兒固有了官事，歸日奚囊觀筆力。", "別酒無用鯨吸川，芝山杖藜湖接天。", "使君自是江海客，有來矍鑠當歡然。", "如今百事皆撐柱，寬得一分猶復古。", "蕭條野老爲賡吟，此話不同知底數。"]}