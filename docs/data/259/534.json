{"author": "韓淲", "period": "宋", "type": "诗", "title": "正月五日讀東坡和斜川詩於霞山", "paragraphs": ["有酒勿憚飲，觸事醉則休。", "風物既閑美，何爲不來遊。", "斜川眇千載，淵明豈常流。", "疏年記時日，依湍對魴鷗。", "偶然值隣曲，崎嶇想經丘。", "吾生亦老矣，懷古誰與儔。", "但笑勿悲鳴，百句無一酬。", "茲辰過霞山，又可絕口不。", "却怪和陶者，儋崖聖同憂。", "遥遥二子心，妙處未易求。"]}