{"author": "韓淲", "period": "宋", "type": "诗", "title": "留永豐數日告歸偶成五字別文叔", "paragraphs": ["金飈肅商聲，皓魄麗清景。", "思子淚成河，觸目意莫騁。", "故人有嘉招，庸敢憚造請。", "行行涉大川，往往度崇嶺。", "一登君子堂，彌旬獲規儆。", "小飲興頗濃，共學議尤炳。", "章泉來詩翁，此話亦雋永。", "人生長暌疎，聚集每俄頃。", "興言故山歸，旱暵憂復耿。", "此處雖未同，可昧寸心冏。", "世塗紛愛憎，吾儒挈裘領。"]}