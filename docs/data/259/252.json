{"author": "韓淲", "period": "宋", "type": "诗", "title": "送仲至長樂帥幕", "paragraphs": ["文筆擅名第，當置臺館中。", "不合大雅尚，天怒令詩窮。", "昔年弄水亭，一見知不同。", "繼而靈山陽，示我所作工。", "豈期江海上，浩然復相從。", "小篇清且麗，大篇疏而通。", "尚友梅都官，不但楊陸翁。", "和平事淡泊，志意驚盲聾。", "時時寫幾句，豈只凡馬空。", "又喜富收拾，錦繡紛青紅。", "决定得名世，挽回正始風。", "岑岑閩嶺山，連帥鼓角雄。", "幕府少爲貧，因與了事功。", "地煖罕霜雪，榕陰荔枝叢。", "不妨資食啖，閒遊佛老宮。", "萬一遇真隠，識賞無匆匆。"]}