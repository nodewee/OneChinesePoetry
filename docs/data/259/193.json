{"author": "韓淲", "period": "宋", "type": "诗", "title": "林德九國錄作冰玉寮來索賦因寄五字", "paragraphs": ["仇池蘇仙語，發揮我孤山。", "孤山有何佳，林逋廬其間。", "風高氣化遠，庸販亦班班。", "是榮人爵歟，百世不可攀。", "沉冥愜幽性，道勝無戚顔。", "至今西湖西，眇彌尚滄灣。", "誰夫仕吳京，斂焉心肯閒。", "吟諷彼一詩，靜視觸與蠻。", "齋房如僧寮，熱客自塵寰。", "出處貴君子，安時諒非艱。"]}