{"author": "韓淲", "period": "宋", "type": "诗", "title": "伯皋自永豐見過次韵", "paragraphs": ["薰風入家林，共坐滿窗綠。", "交遊情致深，景物歲月速。", "傷哉利名者，冰炭恣寒燠。", "既已隨頹波，一失不可復。", "較其心迹微，能異幾禽犢。", "吾儕事幽討，得興萬慮足。", "相羊山水間，處處堪悅目。", "君來叩蓬戶，離羣久居獨。", "道故驚變遷，憂時見翻覆。", "且聽歌聲長，前村正樵牧。"]}