{"author": "韓淲", "period": "宋", "type": "诗", "title": "過釣瀨望方干故居", "paragraphs": ["今年第一詩，白雲詠玄英。", "應知避人爾，老去何心情。", "烝哉文皇家，身世徒自驚。", "結廬釣臺下，偶然留姓名。", "蒼蒼雲山高，雪後江水清。", "崇朝起春寒，遥林舞風聲。", "扁舟轉晴午，餘思柔櫓輕。", "閒僧奉香火，客來亦逢迎。", "笑指嚴與方，可以觀我生。", "彼此各有時，三吳是神明。"]}