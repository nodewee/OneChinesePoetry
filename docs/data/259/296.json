{"author": "韓淲", "period": "宋", "type": "诗", "title": "贈潘德久舍人", "paragraphs": ["閒常喜哦詩，逢君了無句。", "豈不有所思，蓋噤莫敢吐。", "朅來吳山頭，汩沒時日度。", "悠悠衆交情，往往半親故。", "積陰盛暑寒，棲遲一筦庫。", "君侯謫仙人，邂逅辱雅顧。", "杯行閲新編，指點盡韶濩。", "不謂正始餘，得此諸老趣。", "慇懃復招喚，傾倒所藏聚。", "法書多海岳，掛壁徧毫素。", "中間出娉婷，清聲彩雲駐。", "倒指不數人，百年幾相遇。", "昨朝高軒過，隘巷亦驚謼。", "甆甌茗葉煎，石鼎柏子炷。", "幽窗坐談久，不覺晚橫霧。", "感君厚意長，因之寫欣慕。", "工夫未平夷，漫以懷抱賦。", "轉庵法眼正，逢場到朝路。", "終當入林密，共結茅屋住。", "安心參活法，一滌塵土污。"]}