{"author": "韓淲", "period": "宋", "type": "诗", "title": "和仲至贈蹈中韵", "paragraphs": ["人非不知我，知之欲何求。", "錢塘一都會，江湖水悠悠。", "豈無美少年，亦有杖白頭。", "吾儕出入地，汎乎不繫舟。", "急謀斗升爾，顔面那用羞。", "憶昔南渡來，衣冠幾春秋。", "世道遞升降，人物稀復稠。", "紆朱懷金者，信足樂輩儔。", "細思黏魚竿，家山本田疇。", "朔風吹眼眵，觸事風馬牛。", "且如詩中仙，可以追逐不。"]}