{"author": "韓淲", "period": "宋", "type": "诗", "title": "送臨江時教授秩滿還婺兼寄鞏戴", "paragraphs": ["豈無戴在伯，亦有鞏仲至。", "兩賢夙所尚，離懷想憔悴。", "吁嗟同窗錄，英彥非一二。", "或富於詞章，或窮於道義。", "因君肯相過，重之寫吾記。", "浮楊清江柁，乃泊高溪地。", "停橈倚薰風，班荆坐蕭寺。", "匆匆復何言，但念宿昔事。", "金華紫崔嵬，少小得嬉戲。", "星回三十載，前哲日凋墜。", "傳聞築新祠，翻覆堪涕泗。", "只今臺閣尊，源流庶可嗣。", "君之內婣親，伯長最風誼。", "還鄉一杯酒，多謝熟致意。", "朝廷已更化，賢者必征彙。", "速下七里灘，得時須得位。"]}