{"author": "韓淲", "period": "宋", "type": "诗", "title": "次韵抱朴君同紫芝見過", "paragraphs": ["春來得新語，勝食齋房芝。", "舌本久已强，便覺此意隨。", "三嚥元和津，髣髴疑管窺。", "是事夫如何，今古誠一時。", "起搔種種髮，抖擻酬酢之。", "樓西萬山橫，其中真吾詩。", "試斷取一二，慘慘天四垂。", "誰云泌之水，而可以樂饑。", "但願且喫飯，底用談所知。", "彼哉長物爾，徒敗人佳思。"]}