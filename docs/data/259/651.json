{"author": "韓淲", "period": "宋", "type": "诗", "title": "昌甫送松溪茶蓋云得之晁丈", "paragraphs": ["章泉寄我松溪茶，北苑雙井未足誇。", "蓋以人勝茶亦勝，况復二老文章家。", "松溪主人未識面，每鄉往之而咨嗟。", "想見讀書坐清晝，薰風兩鬢生霜華。", "趙晁婣睦久同志，近知往詣情愈嘉。", "慇懃包裹得此茗，歸來奚忍自啜耶。", "憐我於晁頗臭味，一旦拜此忻無涯。", "亟呼童奴取活水，烹煎試起瓊玉花。", "不但愛此瓊玉花，茶因人勝無以加。"]}