{"author": "韓淲", "period": "宋", "type": "诗", "title": "次韵信卿", "paragraphs": ["伊人學有源，疏汝導瀍澗。", "相羊辟雍水，他年定名宦。", "談高如已仙，筆妙疑善幻。", "池龍駕車輦，天馬脫鞍襻。", "平生諸公間，抵掌肯譏訕。", "顧我方卑飛，藩籬趁尺鷃。", "相逢山水縣，不覺逼歲晏。", "時評道精粗，萬折歸一貫。", "更及羲文易，後世明憂患。", "行藏思鼎鐘，舒卷付藜莧。", "飄零朋舊交，俛仰親故盼。", "因知昔能賢，此趣亦俱慣。", "茫茫造化廣，局局天壤間。", "溪山偶登臨，古寺履危棧。", "老來身本閒，懶去情轉慢。", "詞場足金章，决科信須綰。", "霜天忍分手，惻愴涕空潸。", "夜坐把離杯，寒聲度鴻鴈。"]}