{"author": "韓淲", "period": "宋", "type": "诗", "title": "慶元己未二月戊子寄皖山隠翁史虎囊", "paragraphs": ["塵世離闊苦，一別易寒暑。", "彈指十五年，翁今定何許。", "聞在潛山頭，僧寺有誰語。", "方瞳狎鷗鳥，禿髮照獐鼠。", "蹣跚狹虎囊，借醉忘爾汝。", "平生心所尊，安得伴遊舉。", "我友余伯臯，遠遊復羈旅。", "當爲翁慨然，斗酒氣相與。", "旦夕廣文來，雅趣非凡侶。", "豈不能趨風，擊鮮宰肥羜。", "獨恨海潮邊，戀祿贍兒女。", "悵望春色深，風花暗吳楚。"]}