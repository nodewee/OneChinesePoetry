{"author": "韓淲", "period": "宋", "type": "诗", "title": "同周兄南仲遊滄浪", "paragraphs": ["滄浪之居蘇子美，滄浪之水僅清泚。", "闔廬城中今何年，宛轉依稀無乃是。", "石鑿鑿兮岸靡靡，紫荇浮煙復雲委。", "林空鳴禽時感耳，我亦爲渠聊步屣。", "千古萬古一長史，非網打盡那得爾。", "清風明月誰匪閑，同遊之者子周子。", "青春已深炫桃李，寒食清明數日裏。", "滄浪之水不可比，滄浪之歌不可擬。"]}