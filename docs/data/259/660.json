{"author": "韓淲", "period": "宋", "type": "诗", "title": "霜寒", "paragraphs": ["沍寒日日霜如雪，地土縮高磚石裂。", "板橋積厚滑難乾，林葉有同裝玉屑。", "朝來負暄殊不暖，過午欲晡冰更結。", "無風亦覺氣酸然，只是水邊梅影別。", "一冬既雷仍既雨，僅可得晴霜未絕。", "家貧無人去拾柴，白屋何由生煖熱。", "且擁敗絮莫出門，欲賦江梅詩轉拙。", "細思雨霜豈常霜，須見陽和變時節。", "待他春色到人間，定自忘之都弗說。"]}