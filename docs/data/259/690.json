{"author": "韓淲", "period": "宋", "type": "诗", "title": "聞趙十有詩上饒生朝後兩日次韵寄之", "paragraphs": ["文章精金真美玉，交往徒勞分雅俗。", "偶然邂逅一言詩，清秋付與陶潛菊。", "弦歌之聲譽甚休，田里民其無歎愁。", "誰將茗酒壽弧矢，長篇短句相唱酬。", "是中佳處有深趣，如龍翔雲豹起霧。", "力探樂取到古人，天地江山供指顧。", "從他駒隙歲月馳，我自舒徐蕭散之。", "罏香莫著鼻觀淨，喚醒伯牙鍾子期。"]}