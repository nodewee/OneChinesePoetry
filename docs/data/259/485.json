{"author": "韓淲", "period": "宋", "type": "诗", "title": "書林", "paragraphs": ["盧仝五千卷，鄴侯三萬軸。", "二人書雖多，顛倒俱在腹。", "吾當思其然，豈肯汎然讀。", "李侯真名家，玉川惟破屋。", "至今數唐賢，未易可追逐。", "誰謂柯山西，魏氏追望族。", "衣冠照樓觀，再世新卜築。", "中有簡編地，仍復種修竹。", "斯遠吾所敬，作記不碌碌。", "發揮書林趣，足以濯心目。", "偉哉父子間，抱負如韞櫝。", "要當大所施，致主錫民福。", "想見翻經時，一下十行速。", "先得我心同，聞韶心忘肉。"]}