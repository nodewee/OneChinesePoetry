{"author": "韓淲", "period": "宋", "type": "诗", "title": "吳推官十五見過", "paragraphs": ["君來已三年，凡幾過澗上。", "杯酒逭我饑，言笑亦舒暢。", "同遊多時髦，意岸雜謔浪。", "倡優發俚曲，貌態或動盪。", "君今欲行矣，家山信無恙。", "人情久則疏，是乃流俗狀。", "吾儕遠逾密，此當足嘉尚。", "蕭條麥秋寒，烟雨寫青嶂。", "江空一水橋，城郭兩相望。", "他時延陵西，彼此記閒放。", "夜來夫如何，不和可無唱。"]}