{"author": "韓淲", "period": "宋", "type": "诗", "title": "十二月二十八日", "paragraphs": ["寂寂園中林，脈脈林下泉。", "蕭閑歲云暮，老身欲何言。", "不畏日月駛，但笑霜雪繁。", "人生本非惡，往往迷宿愆。", "昏明夜復旦，寒雲滿空山。", "瓶儲粟粒罄，交舊無往還。", "塵埃豈不知，冠緌易牽纏。", "五鼎食與烹，寸景能幾年。", "心境互生滅，雅俗相移遷。", "危坐明檠燈，爐香更清然。"]}