{"author": "劉敞", "period": "宋", "type": "诗", "title": "勸思弟于南軒種竹", "paragraphs": ["世皆笑幽獨，何不少自貶。", "種竹南軒間，亦足以相檢。", "況兹歲華晚，衆卉日凋歛。", "清節良自如，栽培匪爲諂。", "豈知窗戶側，秀色窺荏苒。", "會茲東南美，相對情不慊。", "楚人昔頌橘，行比伯夷忝。", "此君最孤高，堅直難外掩。", "凛氣有精粹，筠光射圭琰。", "他時雪中客，往往疑清剡。"]}