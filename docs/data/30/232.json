{"author": "劉敞", "period": "宋", "type": "诗", "title": "種蔬二首  其一", "paragraphs": ["時雨破膏壤，荷鋤回城陰。", "疾耕意不足，覆隴力可任。", "里巷多父兄，往來迹相尋。", "見我山野服，欣然用盡簪。", "勸我勿滅裂，哀我識浮沈。", "雖微生平故，頗用愧其心。", "採芝商於嶺，食薇首陽岑。", "念我非其人，豈敢慕山林。", "聊以資素飽，身世實崎嶔。", "丈人不我厭，荷蓧時見臨。"]}