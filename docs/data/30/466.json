{"author": "劉敞", "period": "宋", "type": "诗", "title": "和弟自京師來", "paragraphs": ["四海無風濤，五年再相逢。", "會合如此難，況我罹百凶。", "悲端素填膺，觸事涙滿胸。", "欲言不能語，豈知涕所從。", "良久得仰視，恍忽如夢中。", "非復平昔遊，豈復平昔容。", "危生若霜葉，懔懔待烈風。", "不有親戚歡，其如憂患攻。", "破啼强爲笑，意氣徒衰翁。", "慰爾友于情，急難義所隆。"]}