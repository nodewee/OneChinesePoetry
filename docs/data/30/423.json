{"author": "劉敞", "period": "宋", "type": "诗", "title": "答君章譽兩兒見寄", "paragraphs": ["窺鏡見二毛，自憐憂患餘。", "豈惟壮心盡，方與功名疏。", "終歲不捉筆，歷時長束書。", "顧常念絕學，正復傷離居。", "忽忽莫自聊，悠悠空歲除。", "過壮而無聞，我其衆人歟。", "故人来江南，丹轂映隼旟。", "尚持平生意，期我相得初。", "殷勤作新詩，爛漫聯瓊琚。", "溢美及兒曹，伻来問起予。", "雖知非其實，但愧情相於。", "矧乃筆力雄，駸駸逼曹徐。", "一讀必三歎，何由望儲胥。", "故人昔流落，襟抱久不攄。", "乃者始再遷，通直承明廬。", "蒼龍脱韝絏，快馬從輕車。", "神至氣自豪，心廣體亦舒。", "淵源未易測，變化天池魚。", "寧獨揚子雲，其工似相如。", "苟能哀憔悴，有似慰空虗。", "月寄三四幅，窮愁直見祛。"]}