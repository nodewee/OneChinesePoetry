{"author": "劉敞", "period": "宋", "type": "诗", "title": "八月六日寄鄰幾諸君", "paragraphs": ["謬爲天官屬，得與選事親。", "略計三百州，綠衣九千人。", "較材迷長短，守法愧因循。", "救末知不足，澄源力難伸。", "諸君備鄉老，多士競國賓。", "鑒形肖止水，播物參洪鈞。", "解論皆造微，詳延必逢真。", "仰成寛吏責，端本慰吾民。", "功則太平始，任非百職倫。", "聚精會冠劍，重鑰閟埃塵。", "寄重地必禁，問迹疏無因。", "風雨何蕭蕭，雞鳴夜將晨。", "一日如三月，況兹别累旬。"]}