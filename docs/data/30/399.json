{"author": "劉敞", "period": "宋", "type": "诗", "title": "得鄰幾書", "paragraphs": ["君乘使者車，我爲列郡守。", "地理秦與越，天文井兼斗。", "夢寐且不通，言笑安得同。", "忽傳咫尺書，遠愧西南風。", "衰老容貌遷，憂患志氣落。", "聞君白紛如，我亦不如昨。", "捨書計離别，忽忽三四年。", "一日成九秋，此語猶信然。", "天地大逆旅，外物不可必。", "出處多舛馳，相逢定何日。", "尚禽晚且游，沮溺長耦耕。", "此意雖未合，且當勤寄聲。"]}