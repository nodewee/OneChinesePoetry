{"author": "劉敞", "period": "宋", "type": "诗", "title": "雷陂勸耕作雜言", "paragraphs": ["君不見江都宫，昔時何崔嵬。", "下臨雷陂水，前踞吳王臺。", "臺傾無餘級，水竭空塵埃。", "隋人已曾顧此長嘆息，今世更爲隋人哀。", "乃知天地間，一盛亦一衰。", "但從伏羲已來三十餘萬歲，未有書契勝言哉。", "堯桀是非可兩忘，我欲勸人闢草萊。", "種稻水一方，藝麻陵四頽。", "爽鳩之樂非我有，聊獨玩此田莓莓。", "未知百世間，更復誰當來。", "且欲及閒從賓客，省耕訪此時徘徊。"]}