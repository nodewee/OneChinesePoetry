{"author": "劉敞", "period": "宋", "type": "诗", "title": "贈蘇頌", "paragraphs": ["犬豕蒙虎革，氣能懾羣雌。", "衆人見之美，蘇生見之嗤。", "褐客懷寶玉，精神暗塵緇。", "他人望而唾，蘇生望而知。", "知之竟何補，位下容貌卑。", "雷同世方尚，獨異誠難施。", "嗟子豈不謬，拳拳心不移。", "拜我呼我兄，問我謂我師。", "奔蜂負藿蠋，誰道當其宜。", "憫子空慕古，且爲世人非。", "古人亦如此，如此名已垂。", "但當勵行習，慰我千里思。"]}