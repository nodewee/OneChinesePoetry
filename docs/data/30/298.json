{"author": "劉敞", "period": "宋", "type": "诗", "title": "送張四隱直遊邊", "paragraphs": ["吾昔讀漢書，遠嘉馬文淵。", "慷慨有大志，不辭走窮邊。", "嘗言功名期，當及少壯年。", "生圖萬里勛，死裹馬革還。", "此語頗豪蕩，書之在青編。", "其人雖已亡，其意猶凛焉。", "羌戎未伏誅，王旅多喪偏。", "安得如此人，西行隴與汧。", "借籌資方略，還爲天子言。", "海上惟歎息，今時豈無賢。", "忽聞張公子，奮起殊欣然。", "歷覽涇渭旁，究觀敵根源。", "寧復謝古人，正堪豁憂煎。", "衛青出行伍，去病幸有天。", "相繼取封侯，有若翻手間。", "男兒誰不如，可得甘棄捐。", "讀書反三黜，何用師孔宣。", "我豈少游徒，規規守鄉田。", "力弱非志弱，送君心長懸。"]}