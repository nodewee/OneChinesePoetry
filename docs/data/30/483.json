{"author": "劉敞", "period": "宋", "type": "诗", "title": "因季點同幕中諸君過車輞湖步行野間", "paragraphs": ["山野宜獨往，出郭愧賓從。", "終爲吏事役，猶與賢者共。", "平湖色清淺，霜落冰始凍。", "遠郊氣氤氲，臘近春稍動。", "鳥飛甚閒暇，獸起或驚縱。", "愛此去人遠，相勸解君鞚。", "崇岡象崤阪，宿莽似雲夢。", "游目際天地，褰裳凌菰葑。", "吟非騷人怨，賞及舞雩誦。", "塗遠意逾適，笑彼阮籍慟。"]}