{"author": "劉敞", "period": "宋", "type": "诗", "title": "奉和府公新作盆山激水若泉見招十二韻", "paragraphs": ["誰謂山水秀，忽登君子堂。", "乃知仁智樂，不與冠蓋妨。", "濃靄萬叠碧，懸流百尋長。", "列峰映落落，遶溜含蒼蒼。", "氣爽變衡霍，聲幽激瀟湘。", "意真景自遠，趣逸累已忘。", "鳴玉無時續，翠屏終日張。", "賞音得虛寂，寓興成軒昂。", "夙昔慕丘壑，邇来倦簪裳。", "欣符洗耳願，遽有尋源狂。", "縱目寄歷覽，挟琴寫鏗鏘。", "但疑主人厭，應接殊未央。"]}