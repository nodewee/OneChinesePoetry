{"author": "劉敞", "period": "宋", "type": "诗", "title": "潘道士", "paragraphs": ["上清宫中老道士，曾從先皇去封祀。", "山頭侯夜窺火輪，汾上掊鈎出金耳。", "雲成龍虎當翠華，豐隆前導清泥沙。", "萬靈扶駕百神護，雜沓仙侶堆雲霞。", "黄衣羽客十有餘，多能引說軒轅初。", "漢廷儒士議迂闊，天子自用申公書。", "金繩玉策埋石壤，神光夜見連空虚。", "天心報貺宸意喜，白茅玉印旌其徒。", "帷宫賜席接虎幄，待之如賓盡誠慤。", "中書秘術使之觀，神動精搖易飛躍。", "鼎湖龍去何超越，日月茫茫自奄忽。", "龍髯墮地秋草生，人世霜華滿頭髪。"]}