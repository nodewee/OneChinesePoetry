{"author": "劉敞", "period": "宋", "type": "诗", "title": "宴得解進士", "paragraphs": ["汝潁紀南國，星極麗中州。", "多奇兆兩漢，粹氣兼九邱。", "里巷含古風，文章耀前修。", "上恩榮計偕，博選充詔求。", "雜沓會駿骨，軒昂出驊騮。", "日余瞢深識，有司屬同憂。", "攻玉固以石，妍媸豈云侔。", "登龜但投餌，美惡非其儔。", "堂上歌鹿鳴，樽前親獻酬。", "有功幸九錫，與祭爲諸侯。"]}