{"author": "劉敞", "period": "宋", "type": "诗", "title": "寄阮二舉之楊十七彦文", "paragraphs": ["我昔居宋都，潛有伐樹憂。", "不期得君子，卒歲同優游。", "楊生舊相知，情分故綢繆。", "阮公出傾蓋，而肯如白頭。", "古人有忘年，嗟我非此儔。", "譬如羔袖微，豈可參狐裘。", "知人視其友，孔聖稱焉廋。", "所以梁楚間，亦聞東家丘。", "相從未云厭，相别難自留。", "贈我數百言，精神露蛟虬。", "楊子期我用，謂當佐王侯。", "阮公推我文，云可齊尹歐。", "斯言豈易當，斯道豈易求。", "奈何千金珠，中夜而暗投。", "書紳願自勗，雜佩非可酬。", "欲知相憶心，淮水清悠悠。"]}