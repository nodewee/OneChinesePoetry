{"author": "劉敞", "period": "宋", "type": "诗", "title": "送秦州通判陸學", "paragraphs": ["秦地天下險，秦兵天下强。", "曩在景祐末，叛國正陸梁。", "渡河窺中原，不見飛鳥翔。", "漢將雖城守，覆沒猶相望。", "時秦獨高枕，毫髪無所傷。", "豈惟形勢然，固亦任使良。", "近者敵已弱，旄頭滅無光。", "尚須得猛士，分命修封疆。", "陸子吳中賢，英英富文章。", "作人易感激，遇事殊軒昂。", "舊知軍中樂，復愛邊地涼。", "不忍京塵間，著書鬢毛蒼。", "拜疏如終軍，請纓督羣羌。", "大笑朱買臣，衣錦憐故鄉。", "旌旗導前車，絲竹嗚後房。", "指呼百夫走，談笑千里康。", "雖云半刺史，其實專一方。", "古來成功名，奇偶不可常。", "得時或幸會，微賤升廟堂。", "況君閲詩書，智策未易量。", "協心得元帥，展意輸所長。", "朝廷酹勳閥，曾不矜銀黄。", "他日重見君，非復東觀郎。"]}