{"author": "劉敞", "period": "宋", "type": "诗", "title": "同客飲涪州薛使君佚老亭", "paragraphs": ["百尺井底泉，激輪乍飛流。", "潺湲入庭戶，宛轉如奔虬。", "主人三署郎，持節西南州。", "棄之臥故里，富貴安足留。", "郤埽長閉門，贏餘非所求。", "客來坐林下，樽酒相獻酬。", "未嘗語朝市，餘事良悠悠。", "乃知獨往意，不必山林幽。", "衣冠多雋才，繼踵公與侯。", "誰能懸其車，五十未白頭。", "嗟嗟賢大夫，此風可鎮浮。", "爲問三輔間，何如馬少遊。"]}