{"author": "呂陶", "period": "宋", "type": "诗", "title": "送吳龍圖仲庶赴江寧", "paragraphs": ["方域開全晉，權綱委巨公。", "深仁吾所導，實惠爾常蒙。", "曠濶歸儒術，周流見治功。", "蠢生無不贍，豪利豈須籠。", "金糓邊屯鋭，農桑漢地豐。", "頌聲如響答，和氣與春融。", "天下殊庸冠，朝廷偉望隆。", "咨詢懷舊德，付畀出清衷。", "禁直圖書近，龎恩屏翰崇。", "鄉衣新粲錦，郡軾再憑熊。", "自昔金陵盛，於今玉節雄。", "江山三國勢，臺殿六朝風。", "地勝名區在，時移往事空。", "貢先淮甸入，化接海隅同。", "封宇綏安外，煙波賦詠中。", "民瞻深繫屬，國論素探窮。", "此日留藩鎮，何時補上聰。", "鈞衡須遠業，藥石仰真忠。", "孰謂勞申伯，前知用弱翁。", "南歸勿遲久，登弼代天工。"]}