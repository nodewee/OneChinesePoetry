{"author": "劉敞", "period": "宋", "type": "诗", "title": "沒蕃士", "paragraphs": ["丁年仕轅門，欲食萬里肉。", "敵兵方强梁，邊境日局縮。", "是時十月交，轉戰大河曲。", "落日天地昏，風塵蔽川陸。", "我師自憑陵，虜騎出深谷。", "路窮矢交墜，壮士同僇辱。", "投身致網罟，南向長慟哭。", "忠義安可論，功名亦已覆。", "悠悠捐歲序，忽忽抱心曲。", "每生悔爲禍，致死倘還福。", "夜渡黄河冰，獨依荒榛宿。", "狐狸鳴我旁，虎豹相馳逐。", "脱身僅毫毛，夜動晝必伏。", "肌膚存空骨，性命半鬼籙。", "十月到亭堠，門人識風俗。", "回頭復長望，慷慨淚盈目。", "憶昔萬人出，今還一身復。", "可憐同時輩，視我猶鴻鵠。", "永棄絕域中，幾時脱臣僕。", "叩門謁主帥，長跪向人哭。", "可汗甚桀黠，其下亦輯睦。", "弩力思長策，勿輕用人屬。"]}