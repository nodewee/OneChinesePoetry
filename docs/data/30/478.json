{"author": "劉敞", "period": "宋", "type": "诗", "title": "送子南", "paragraphs": ["南師鼓琴者，餘力推步精。", "千里求知音，徒步入王城。", "能高頗自負，一一游公卿。", "朝廷富貴人，寵辱心若驚。", "聞至必解榻，招邀劇生平。", "以兹祿命術，獨得當時名。", "朱絃與素徽，棄置莫爲聽。", "往往默自撫，或疑非斷聲。", "紅塵車馬中，隨俗翻營營。", "振衣忽長歎，吾已知時情。", "卷槖郤東下，野風蕭然清。", "且賫山水意，永待鍾期生。"]}