{"author": "劉敞", "period": "宋", "type": "诗", "title": "紀危", "paragraphs": ["四月河水湍，怒風復相乘。", "維絕柁亦摧，舟人廢其能。", "中流急迴環，頃刻不可勝。", "性命委自然，豈知所依憑。", "堤旁多聚觀，失色氣崩騰。", "孰不願引手，而乏鉤與繩。", "嗟我亦天幸，既危乃復興。", "追思方厄時，汗出如洗冰。", "側聞前此者，覆溺已屢曾。", "此事通爲邦，長民可以懲。", "因書作長詩，俾不忘戰兢。"]}