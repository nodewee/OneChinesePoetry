{"author": "劉敞", "period": "宋", "type": "诗", "title": "和永叔十九韻送魏廣", "paragraphs": ["信陵貴公子，仁義不掛口。", "猶有三千客，名聲極高厚。", "而况賢者門，四方所奔走。", "豈無青雲士，磊落照前後。", "我雖非其人，慕用意殊久。", "差池混出處，百望乖一隅。", "羈旅陳蔡間，忙如喪家狗。", "擔簦始自致，傾蓋許白首。", "中堂陳詩書，高會置樽酒。", "豈惟聽餘論，復喜識賓友。", "魏侯希世珍，頗爲平生舊。", "他時恨契闊，並生喜邂逅。", "危冠切浮雲，長劍掛南斗。", "同志此莫逆，孤遊信無負。", "切磋變新巧，綵繪飾餘醜。", "自謂當窮年，如何復分手。", "士生得所師，文學致不朽。", "吾衰莫自力，子壯諒何有。", "當取天下名，還爲生人壽。"]}