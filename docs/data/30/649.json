{"author": "劉敞", "period": "宋", "type": "诗", "title": "依韻和永叔即席送擇之出守陜府", "paragraphs": ["驪駒在門且勿喧，主人留客姑進酒。", "一時轉盼巳陳跡，千里相望更何有。", "祖侯聲名二十年，天下英豪共奔走。", "誰云白髪寄郎曹，更喜朱轓入吾手。", "揚雄天祿就寂寞，召伯甘棠變枯朽。", "乃知人事不如意，自古十常有八九。", "男兒何曾計出處，時運由來有奇偶。", "莫嫌青雲晚著鞭，會取黄金大如斗。", "君能食飲和天倪，餘事無可付莊叟。"]}