{"author": "劉敞", "period": "宋", "type": "诗", "title": "同永叔哭聖俞", "paragraphs": ["子真之後千餘年，人物寥落無幾傳。", "聖俞晚出江海壖，眉目自覺真神仙。", "氣如陽秋和以妍，文若河漢清且淵。", "大鈞匠物豈强鐫，飛黄絕塵寧俟鞭。", "名爲實賓道所捐，才與時逆行苦邅。", "起草建禮衰可憐，掌教國子寒無氈。", "誰不富貴君重遷，誰不耄期君疾蹎。", "長松摧壑芝焚烟，誰其尸之當問天。", "遺草大小三千篇，白玉落落珠聯聯。", "此自可敵當世權，物莫兩大猶信然。", "我家江南再世前，與君通家情有連。", "見君總角今華顛，于我莫逆好已偏。", "今也已矣嗟絕絃，涙如翻波正淪漣。", "翰林文章日月懸，鑿石銘德埋九泉。", "上書立後祿紹先，分宅恤窮祭有田。", "嗚呼豈非天下賢。", "義不背死而苟焉，念子可以無悁悁。"]}