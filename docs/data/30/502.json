{"author": "劉敞", "period": "宋", "type": "诗", "title": "送裴煜同年", "paragraphs": ["裴侯江海士，往者未相識。", "但聞太學生，素號萬人敵。", "羣雄會南宫，精鑒動宗伯。", "先鳴氣軒昂，一日聲烜赫。", "青雲開岐路，黄鵠張羽翮。", "多幸旅後陳，同時被親策。", "指縦聽高論，灑落駭餘力。", "不意沈下僚，于予有愧色。", "蘭臺校中書，幕府贊婉畫。", "起家固多榮，負米輕遠役。", "此心古人少，于義吾子得。", "秋風感羈旅，道遠思自適。"]}