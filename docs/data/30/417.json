{"author": "劉敞", "period": "宋", "type": "诗", "title": "遊五嶽觀寄鄰幾聖俞", "paragraphs": ["五嶽神仙境，可聞不可攀。", "安知采真遊，近在都城間。", "樓觀横飛雲，虎豹司重關。", "車馬自兹止，始覺非人寰。", "層波漲滄溟，參差出三山。", "金銀麗宫闕，日月相循環。", "東来復幾時，花草紛斑斑。", "長楊垂輕絲，若委千髻鬟。", "氛埃無由及，魚鳥相與閒。", "造適不自知，忽如脱沈瘝。", "那得窺壺中，逍遙去塵闤。", "主人自瑤杯，勸客流霞殷。", "此中可遺老，豈獨聊忘還。", "嗟嗟二三子，世路迷險艱。", "流光競奔走，俯仰移朱顔。", "誰肯委俗紛，相從解朝班。", "濯君冠與纓，春谷水潺潺。"]}