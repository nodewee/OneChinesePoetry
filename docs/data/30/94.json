{"author": "劉敞", "period": "宋", "type": "诗", "title": "石林亭成宴府僚作五言", "paragraphs": ["吾愛謝宣城，適意安獨往。", "雖聮鳯池步，不廢山泉賞。", "吾慕應休璉，感事能屬書。", "頗嬰下流謗，獨占仁智居。", "寥寥二賢後，忽忽千載餘。", "若士不可追，此風或在予。", "延石象衆山，決泉瀉交渠。", "林壤使我欣，不知歳月徂。", "薜蘿分蔽虧，松竹相扶疏。", "時時四方客，顧此亦踟蹰。", "儻遇鍾子期，知子情所攄。"]}