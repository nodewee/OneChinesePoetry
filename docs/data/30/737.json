{"author": "劉敞", "period": "宋", "type": "诗", "title": "寒林石屏風", "paragraphs": ["屏風畫山皆任假，寒林石屏自然者。", "蒼紋紺脈亂交加，短樹高枝自瀟灑。", "觀者寧分畫與非，但怪奇妙非人爲。", "又疑古苔著石瘦，何得本末無纖遺。", "桑田變海松柏死，寒暑不及榮枯期。", "佳哉大鈞育羣類，埏鎔精巧無巨細。", "天真通貎皆生成，俗師筆墨那形似。", "居人幽獨最相宜，樸厚遠謝雕鏤姿。", "城中雲母屏更好，慎勿浪示豪家兒。"]}