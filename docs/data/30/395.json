{"author": "劉敞", "period": "宋", "type": "诗", "title": "樊口", "paragraphs": ["回舟武昌郭，暫往樊水上。", "樊水何清冷，樊山亦孤壮。", "壽藤驗百歲，喬木過十丈。", "絕俗殊崎嶇，攀緣幸可傍。", "林端見漁舍，戶牖相背向。", "雞犬鳴雲中，神仙豈殊状。", "昔聞元次山，於焉寄荒浪。", "鄰里俱已非，陵谷平得喪。", "茅茨固微物，蕪滅不可訪。", "向乏數卷書，終隨衆人葬。", "清時易直道，末俗擯高尚。", "陳迹成渺茫，孤吟屢惆悵。"]}