{"author": "劉敞", "period": "宋", "type": "诗", "title": "任城道中", "paragraphs": ["驅車太山下，過憩任與樊。", "此地昔建侯，邈哉羲皇孫。", "市朝非一世，茂草空平原。", "三十餘萬歲，忽如飛鴻奔。", "毁墓骨已銷，但有石槨存。", "縱横委路隅，冥漠游岱魂。", "古今一邱貉，成敗誰復論。", "區區東家翁，乃復哀璵璠。", "牛山顧千駟，涕下何由諼。", "忠義獨不朽，庶幾長者言。"]}