{"author": "劉敞", "period": "宋", "type": "诗", "title": "苦雨", "paragraphs": ["東風十日不肯回，濃雲猛雨無時開。", "紛然萬瓦垂組練，忽變百里吹塵埃。", "河魚無翼蹈平陸，水鳥哺子升高臺。", "羲和送日不竟夜，陽烏翅濕方摧頽。", "腐薪數吹不堪濕，靈井已滿無用汲。", "大衢泥潦安得出，敗瓦漏缺端愁入。", "街頭紅粟更騰踴，歲晏敝裘方綴緝。", "黄花熒熒獨不憂，悵然爲爾臨風立。"]}