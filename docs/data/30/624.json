{"author": "劉敞", "period": "宋", "type": "诗", "title": "送梁山軍徐秘丞", "paragraphs": ["鷾鴯一何智，俯仰人間遊。", "落實不給視，去之畏少留。", "高賢在天下，富貴如雲浮。", "得失不概懷，損益寧所憂。", "若人古巳亡，今復得徐侯。", "詞科二十載，朝籍方見收。", "四海厭名聲，廟堂多軰儔。", "後時不自失，觀化君悠悠。", "入辭未央廷，遠牧荒山陬。", "去矣成獨往，豈嫌時俗羞。"]}