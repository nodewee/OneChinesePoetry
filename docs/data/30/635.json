{"author": "劉敞", "period": "宋", "type": "诗", "title": "和永叔食糟民", "paragraphs": ["歲豐飲酒衆同醉，歲饑散糟民亦濟。", "乃知酒酤在官爲長策，上可足財下均利。", "黄頭稚子白髪翁，哺糟相隨塵土中。", "豈嫌身居犬彘後，還喜生值恩施豐。", "翰林仙伯屈主諾，憂民之憂樂民樂。", "禍階六筦不易救，恵及連城自云薄。", "周公以來千百年，希世俗儒玩糟粕。", "排斥酒誥終莫用，感激長謡豈虚作。", "恨公未爲富民侯，此等區區豈所憂。"]}