{"author": "劉敞", "period": "宋", "type": "诗", "title": "送人之會稽", "paragraphs": ["鷹隼羞逐巢上雛，騏騮恥隨廄中駒。", "由來俊邁惡羈縶，子獨三年留上都。", "江南秋風鱸魚美，庖鱠炊粳東入吳。", "腰間蘭佩垂左右，船若神仙人不如。", "會稽古來好風俗，嚴助買臣相繼驅。", "近來太守廷中臣，拔賢好善當朝無。", "子今東去懷自許，解榻非君尚誰與。", "剋日飛聲動洛陽，聽君如聽雷門鼓。"]}