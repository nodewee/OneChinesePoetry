{"author": "劉敞", "period": "宋", "type": "诗", "title": "贈馬惲供奉", "paragraphs": ["朝廷功名次，晉國在第一。", "受遺先皇帝，事與周召匹。", "丹青爛勳伐，終始最密勿。", "宗族宜甄庸，百世皆寵秋。", "公孫非遐胄，何乃尚淹屈。", "官名雖供奉，冗散真士卒。", "努力習文華，家貧傳清德。", "翰飛終不高，好事見心骨。", "人生繫逢遇，進退豈定律。", "古者如爾徒，萬戶自可必。", "今者如爾徒，富貴亦未失。", "主張有真宰，時態莽回聿。", "咄嗟元功世，頗復困蓬蓽。", "吁彼山野人，奚由自奮出。"]}