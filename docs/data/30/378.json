{"author": "劉敞", "period": "宋", "type": "诗", "title": "聞伯庸再安撫涇原", "paragraphs": ["西師又失律，将帥各顛覆。", "流血丹川原，積屍委山谷。", "咄嗟仁壽域，短夭生理促。", "王命有不行，國威爲之衂。", "鄙夫無憂責，感慨祗慟哭。", "况聞哀痛詔，輟食想頗牧。", "朝廷足名卿，多壘各含辱。", "謀議宜深長，瘡痍待湔浴。", "使乎非常任，天子意所屬。", "百萬氣未蘇，吾民且局縮。", "賢人勤功名，報國忍勞篤。", "往者博望侯，昔時来君叔。", "再三持漢節，白髪走川陸。", "豈不久憔悴，事業光簡牘。", "關河據上游，郡國同心腹。", "征膳向五年，强宗亦單獨。", "君乘赤輪車，一一詢比屋。", "唐虞升平風，惆悵難再沐。"]}