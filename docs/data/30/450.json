{"author": "劉敞", "period": "宋", "type": "诗", "title": "初到淮西讀書申申堂寄友", "paragraphs": ["禀性實無用，干名謬所望。", "中爲祿仕逼，誤有世俗償。", "組綬見羈縻，簿書正搶攘。", "語言畏時忌，談笑憂事妨。", "往者託山林，未能下羲皇。", "邇來失吾真，終日幾發狂。", "期會非本務，米鹽豈大方。", "灑心賴篇籍，發興依松篁。", "朋友素所畏，道路阻且長。", "怨極倘見思，寄聲慰離腸。"]}