{"author": "劉敞", "period": "宋", "type": "诗", "title": "答黄寺丞濠梁雜詠", "paragraphs": ["閉門委餘事，久矣卧幽寂。", "忽枉臨濠篇，如逮問魚客。", "山川盡寫倣，人物多在昔。", "形倨遊自遠，善行固無迹。", "吁嗟相知晚，起予遽多益。", "乃悟文字工，足兼造化力。", "熒煌淮夷珠，磊落荆山璧。", "他人竭澤求，吾子希世得。", "禽微戒輕彈，路暗慎虛擲。", "如何忽在此，詠歎生感激。"]}