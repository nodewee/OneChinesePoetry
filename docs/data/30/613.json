{"author": "劉敞", "period": "宋", "type": "诗", "title": "旦日城東渡汝水與鄰幾飲别歸作五言寄之", "paragraphs": ["繁霜墮衆木，朝光破初寒。", "游子侵旦發，隱忍行旅艱。", "走馬東郊門，别愁莽無端。", "川長不可厲，泛舟觸波瀾。", "相及墟落遠，解驂請盤桓。", "班荆道路側，酌酒還據鞍。", "殊鄉閲人多，浮俗見子難。", "結交形骸外，生計出處間。", "江湖天一涯，冰雪歳欲闌。", "昔賢往不反，子陵與伯鸞。", "東游信不惡，相望終永歎。"]}