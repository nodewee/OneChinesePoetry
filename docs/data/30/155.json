{"author": "劉敞", "period": "宋", "type": "诗", "title": "食橘", "paragraphs": ["吾聞江陵橘，乃比千戶侯。", "歲獻天子旁，取爲廟堂羞。", "問其何能爾，無脛而遠遊。", "橘也不自言，請君以臆酬。", "憑生覆載中，頗亦萬木儔。", "通爲騷人頌，謬得禹貢收。", "託身聖賢間，自覺名譽浮。", "苞苴賴攜挈，富貴常見求。", "明珠無先容，按劍或暗投。", "而我適衆口，鑠金不予憂。", "物生有通塞，不必在中州。", "何用懷苦辛，但爲時所仇。"]}