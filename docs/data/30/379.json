{"author": "劉敞", "period": "宋", "type": "诗", "title": "鄰幾過門不留戯作", "paragraphs": ["陳平少負郭，亦回長者車。", "貧賤雖足羞，猶問道何如。", "此風固宜少，未謂今便無。", "所望臺閣賢，尚能念古初。", "左轓塗朱漆，長綬要銀魚。", "化我不少留，始知心見疏。", "彌年寄祿仕，竟日勞簿書。", "相與同笑言，俱幸逃空虚。", "春秋期知我，雅頌誨起予。", "兹意未可忘，君宜誦權輿。"]}