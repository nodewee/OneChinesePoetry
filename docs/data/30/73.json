{"author": "劉敞", "period": "宋", "type": "诗", "title": "得汝州舍弟新詩", "paragraphs": ["魯人貴韶濩，海鳥眩以憂。", "豈不盛鐘鼓，性違理自愁。", "憶在田野時，終歳頗優游。", "食魚出有車，夏葛冬亦裘。", "弄翰不自量，著書望孔周。", "處身笑汲汲，視世良悠悠。", "誤及時君門，過緣名字求。", "軒冕非已好，簿書反自羞。", "因欲飾所短，强爲妻子謀。", "精神敝蹇淺，學殖誰勸修。", "歸卧常喟然，歳月屢以流。", "愧爾從軍詩，氣完語更遒。", "豈獨古人風，遠與王粲儔。", "實爲平生賞，若慰鍾儀囚。", "我年向四十，蒼髪已滿頭。", "篋中無寸書，磨滅悲蜉蝣。", "念此可以驚，如何復淹留。", "昔買吳下田，頗聞利鋤耰。", "汝宦何時歸，相與尋滄洲。", "處使有茅屋，出使有漁舟。", "知命贊易篇，沒身記春秋。", "但令文章顯，不愧時俗偷。", "世事非所了，咄哉無夷猶。"]}