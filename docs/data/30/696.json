{"author": "劉敞", "period": "宋", "type": "诗", "title": "題永叔白兔同貢甫作", "paragraphs": ["梁王兔園三百里，不聞有與雪霜比。", "今公畜此安取之，瑩若寒玉無磷緇。", "春秋書瑞不常有，歷年曠世曾一偶。", "寧知彼非太陰魄，鳯凰麒麟亦郊藪。", "周南之人公腹心，張罝肅肅横中林。", "獻全不損一毫末，顧直肯計千鈞金。", "雕籠密檻回君寵，初不驚人有時拱。", "由來文采絕世必見羈，豈能隨衆碌碌自放原野爲。"]}