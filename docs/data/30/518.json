{"author": "劉敞", "period": "宋", "type": "诗", "title": "寄張宜", "paragraphs": ["張君于福樂，先進野人也。", "曩者吾見之，大驚彼何者。", "鬚眉交蒼白，被服必儒雅。", "故善殷周間，不居王鄭下。", "諸士多及門，之子獨在野。", "食有脱粟飯，出無款段馬。", "鄉閭行雖高，時俗知亦寡。", "昨聞修庠序，造士繫陶冶。", "斯人宜聘起，可以專楚檟。", "養賢須勤渠，風教隨用舍。", "望君萬里餘，誰謂我心寫。"]}