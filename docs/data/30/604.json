{"author": "劉敞", "period": "宋", "type": "诗", "title": "和聖俞十二韻", "paragraphs": ["處世誠碌碌，白髪生滿頭。", "所以不自慚，數從長者遊。", "醉翁名世者，事業晞孔周。", "獨立千歳外，邈然已難儔。", "韓范青雲姿，奮飛起西州。", "徘徊霄漢間，下視輕蜩鳩。", "詩老最前輩，名聲三十秋。", "篇章被海表，豈獨魯與鄒。", "今我親見之，執鞭乃所求。", "何况登其堂，舉觴預獻酬。", "清談破羣疑，嘲笑寛百憂。", "以此捐歳月，吾生同悠悠。"]}