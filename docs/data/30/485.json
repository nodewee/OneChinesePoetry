{"author": "劉敞", "period": "宋", "type": "诗", "title": "挽葉翰林", "paragraphs": ["翰林氣英發，博學起徒步。", "初射東堂策，巳稱濟時具。", "出入三千歲，差池千一遇。", "青雲得自致，白眼與俗迕。", "勁節凌秋旻，玄文匿深霧。", "尺璧可令毁，堅石難使鑄。", "董生膠西相，賈子長沙傅。", "終疑希世才，良用制作誤。", "銜悲去修門，觖望動行路。", "落落長松姿，歲晏悴霜露。", "平生慕高名，邂逅隔清晤。", "心許千金劍，無由挂君墓。"]}