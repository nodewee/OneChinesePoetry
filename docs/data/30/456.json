{"author": "劉敞", "period": "宋", "type": "诗", "title": "和貢甫瓜步詩", "paragraphs": ["江介多悲風，川廣不可越。", "畏塗非吾土，游子愴明發。", "羣山起楚蜀，衆水會溟渤。", "地險自適然，天衷豈端設。", "憑陵三國際，偃蹇五胡末。", "非無英雄姿，于此智勇竭。", "疑城尚虎踞，虜馬餘飲窟。", "人謀雖工拙，神物有予奪。", "請陳真人朔，頗事丹浦伐。", "風雲埽氛埃，雷雨救焚暍。", "禹功東漸海，漢使南誚越。", "太平自茲始，盛德信貽厥。"]}