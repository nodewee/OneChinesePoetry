{"author": "劉敞", "period": "宋", "type": "诗", "title": "以近文投謝學士", "paragraphs": ["自昔周旦死，珍鳯閟空巒。", "民斯未嘗見，猶取圖象觀。", "況彼聖人沒，衆說紛無端。", "能言拒楊墨，豈秪均遺鸞。", "念我生苦後，讀書樂瓢簞。", "潛精探遺文，倣象良云難。", "猶如琢圭玉，考法求所安。", "雖無繩與矩，我知不爲丸。", "凝誠矢弗變，勢利非攸歡。", "譬于寸木微，積久能巑岏。", "有羽必懷聳，有聲必希彈。", "方期沐清德，敢不振斯冠。"]}