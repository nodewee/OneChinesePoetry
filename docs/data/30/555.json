{"author": "劉敞", "period": "宋", "type": "诗", "title": "復雪二首  其二", "paragraphs": ["前夕盛雷電，謂言春和發。", "典衣買春酒，歳事亦可悅。", "不知天難諶，信宿更凝冽。", "朝來雪盈尺，初計頓乖越。", "吾廬甘重塞，敝褐忍百結。", "豈敢咨祁寒，又非慕炎熱。", "陰陽相交錯，萬一成災孽。", "憶昔魯隱公，九年春三月。", "癸酉雨震電，庚辰大雨雪。", "春秋書爲法，其事何照晰。", "曾經聖人筆，下學而上達。", "况此四月間，又當季春末。", "願排閶闔戟，一獻春秋說。", "路遠泥阻深，愁哉卧巖穴。"]}