{"author": "劉敞", "period": "宋", "type": "诗", "title": "梅", "paragraphs": ["江東梅樹江西客，僻地相逢眼俱白。", "雜花亂草鬭青春，玉樹瓊枝比顔色。", "輕陰漠漠寒不返，清雨高風旦連夕。", "惜無白日照芳菲，決雲之劍那能得。", "忽憶曾過上林苑，五柞長楊心所識。", "結根擢秀皆尋常，得地翻宜帝王側。", "后皇嘉樹無遠邇，爾生自合居南國。", "勉留佳實和君羮，丁寧婦女無所摘。"]}