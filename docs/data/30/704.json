{"author": "劉敞", "period": "宋", "type": "诗", "title": "土牛行", "paragraphs": ["立春自昔爲土牛，古人設象今人愁。", "豈有笵泥作頭角，便可代天熙九疇。", "村夫田婦初不知，繽紛圍遶爭相祈。", "皆云宜蠶又宜穀，拜跪滿前同致詞。", "由來人事常反覆，久立要津寧爾福。", "請看今者拜跪徒，少選分張取其肉。", "牛實無知何用祭，牛能有情豈不愧。", "化育萬物非爾才，世人資爾聊爲戲。"]}