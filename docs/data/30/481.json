{"author": "劉敞", "period": "宋", "type": "诗", "title": "九月三日遊樂郊作五言贈同遊", "paragraphs": ["昔在西省直，常有中園思。", "今來非吾室，猶稱宣城詩。", "芳郊後搖落，秋初尚華滋。", "丹寶何纂纂，黄花復離離。", "俯見淵魚翔，仰觀雲鳥嬉。", "物性附所適，吾生亦爾期。", "置酒得同好，追勝不知疲。", "和歌涼風起，看舞白日移。", "興言想丘壑，弱喪慚旌麾。", "負郭如辦此，懷金寧足爲。"]}