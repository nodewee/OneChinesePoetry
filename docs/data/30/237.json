{"author": "劉敞", "period": "宋", "type": "诗", "title": "書候潮亭", "paragraphs": ["滄江浸長空，天使限南北。", "繁陰屬暮歲，波浪無時息。", "烈風何轟豗，深木騰霹靂。", "遠吹湖中白，來蔽江南碧。", "巉巖千峰玉，變化不可測。", "恐是時向晚，鬼神任胸臆。", "燭龍銜長耀，來集崑嶺側。", "又疑吳王兵，如荼壓上國。", "勇氣吞中原，晶光洞江北。", "久望生悸慄，嗟我問津客。", "横流豈難制，路險未可得。", "吾道固當然，滔滔欲誰易。"]}