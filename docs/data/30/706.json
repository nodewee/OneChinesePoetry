{"author": "劉敞", "period": "宋", "type": "诗", "title": "同鄰幾觀中道家書畫", "paragraphs": ["宋公好古天下聞，法書奇畫多求真。", "獨將文雅遺後世，官雖貴達家尤貧。", "近自唐室遠及秦，上下略數千餘春。", "丹青翰墨著名者，一二收拾忘辛勤。", "象賢濟美聲不墜，手澤鉅細皆如新。", "朝廷交遊累千百，未嘗肯示尋常人。", "蔡侯江翁與梅伯，于今磊落稱絕倫。", "退朝相從得盡見，更覺清門無雜賓。", "鑒微賞異極毫髪，四座若獲千金珍。", "往往發狂或大叫，詠詩落筆爭紛綸。", "我隨衆人久碌碌，學殖欲落衣生塵。", "願登羣玉探禹穴，不憚山海馳舟輪。", "此君家近未宜後，率然欲往懷逡巡。", "淹留秖覺歲月老，復恐異物潛通神。", "但傳妙唱想絕蹟，誦歎慷慨書搢紳。"]}