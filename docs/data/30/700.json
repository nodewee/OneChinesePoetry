{"author": "劉敞", "period": "宋", "type": "诗", "title": "贈文顯", "paragraphs": ["古來畫工著名者，吳氏鬼神韓氏馬。", "鬼神既僞不足稱，狗馬空難亦多假。", "顯師幼年獨寫人，至今精絕疑有神。", "灑毫便覺面如面，後素倏訝身觀身。", "高冠長劍天子側，他時金聲復玉色。", "師皆對之槃礴臝，衆謂十常八九得。", "諸公固爲廊廟賢，麒麟未畫宜私傳。", "一邱一壑吾亦可，煩仗丹青無間然。"]}