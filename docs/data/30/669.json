{"author": "劉敞", "period": "宋", "type": "诗", "title": "答金陵使君答王待制見寄雜言", "paragraphs": ["阮公青雲器，寓意必豪縱。", "西臨廣武寄一笑，英雄紛紛競如夢。", "有時不能平，途窮即長慟。", "仕哉詠懷篇，千載共悲諷。", "金陵昔爲帝王居，氣象蕭索無復餘。", "長江連天水東注，臺城彷彿存邱墟。", "主人文章謫仙老，感古能無激懷抱。", "作亭正得山水勝，登臨更值風月好。", "賓客滿堂絲竹悲，古今風流自一時。", "君家夷吾雖有慷慨語，快意未必如君詩。", "淮水東流千萬年，此亭方與淮共傳。", "念君歸老廟堂上，未負賡歌留北山。"]}