{"author": "劉敞", "period": "宋", "type": "诗", "title": "與景仁聖俞飲景彝西園", "paragraphs": ["鬢髪今日白，山林未能往。", "每逢負郭趣，嘿有歸田想。", "置酒松柏間，當春更蕭爽。", "欣欣二三子，相與留一賞。", "早花何娟娟，秀色傾宿莽。", "馴禽聲喧呼，永不忌羅網。", "物情樂于適，未必在深廣。", "育育井中魚，胡然困偃佒。", "佳哉主人翁，示我以天壤。", "放懷寓一醉，益愧鳴佩響。"]}