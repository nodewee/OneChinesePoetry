{"author": "劉敞", "period": "宋", "type": "诗", "title": "負暄四首  其一", "paragraphs": ["歳晚天地閉，積陰凍乾坤。", "大鈞止亭育，羣鬼私自尊。", "竊弄造化柄，擅令衆陰存。", "幽奸發玄漠，死氣蒸黎元。", "朋黨漸相蔽，大辰訴其冤。", "帝惟百物憂，恐不見陽春。", "敕使拘衆鬼，朝曦送微温。", "大明煥幽鬱，和氣迥崑崙。", "初曉尚餘禀，漸高遂增暄。", "煩冥避窮朔，玉燭調中原。", "衆蟄久僵俘，今來更騰鶱。", "微禽鷃與雀，弄影勢飛翻。", "草木反生意，益思擢鮮繁。", "潛魚離冰穴，無數遊清源。", "嗟我同此慶，兀然坐朝昏。", "緼袍幸可賴，卒歳無復論。", "稍稍出辭氣，仰天荷公恩。", "始知過狐白，願得陳至尊。", "昔宋有愚叟，亦能款君門。", "况今事西討，十萬羅櫜鞬。", "烽火通警急，鐡衣遶夷蕃。", "幸悲墮指魄，少慰無衣魂。", "誠使勝挾纊，豈在衣便蕃。", "斯言出感激，忠信非詐諼。", "何由露天聽，虎豹守天閽。"]}