{"author": "劉敞", "period": "宋", "type": "诗", "title": "新作石林亭", "paragraphs": ["朝廷入忘返，山林往不還。", "念無高世姿，聊處可否間。", "築基倣崔巍，鞭石輕險艱。", "羣玉相磊落，萬峰正孱顔。", "種樹亦蒼蒼，激流復潺潺。", "湡浯歘在眼，崐閬若可攀。", "自我嬰世網，邇来鬚毛斑。", "丘壑成弱喪，簿書常自環。", "及爾滅聞見，曠如遠塵寰。", "豈敢同避世，庶幾善閉關。", "子牟困懷魏，謝傅悲徂山。", "兹焉可遺老，詎厭終歲閒。"]}