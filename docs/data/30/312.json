{"author": "劉敞", "period": "宋", "type": "诗", "title": "馬生自汝南來求入太學不得請詩以歸", "paragraphs": ["士貧謀國拙，安得辭泥塗。", "馬生負長劍，嘆曰歸來乎。", "尺薪等芳桂，斗粟兼明珠。", "王門不見容，憔悴如枯魚。", "我無升斗水，慰子朝夕須。", "亦有西江濤，疏遠不可圖。", "相勸早旋歸，詩書自爲娛。", "男兒患無術，餘事從卷舒。", "時至當奮飛，翩如巢中雛。", "微物尚變化，況君七尺軀。"]}