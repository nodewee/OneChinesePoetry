{"author": "劉敞", "period": "宋", "type": "诗", "title": "得隱直書并聞將之洛陽", "paragraphs": ["三月一得書，始知去君遠。", "開緘見無恙，豁達百慮展。", "秋風催時節，搖落歲向晚。", "遲遲行旅外，色瘁足更趼。", "邊封鳴狐狸，牙爪貴鷹犬。", "儒者非所須，棄置自未免。", "上書報聞罷，試吏何繾綣。", "雖無小官羞，頗貴有道卷。", "洛陽雄王都，主簿亦極選。", "折腰得免否，局促時態淺。"]}