{"author": "呂陶", "period": "宋", "type": "诗", "title": "雲頂山次韻", "paragraphs": ["地峻山形壯，周遭盡勝遊。", "抱巖如拱手，轉嶺似回頭。", "老木凌空迥，濃雲覆石幽。", "朝陽千里快，暮雨數峰愁。", "澗底猿隨鹿，松顛鶴勝鷗。", "香花開靜宇，煙火認他州。", "寶翰中朝錫，神燈半夜留。", "勢容逋客戀，景許化工偷。", "雪色連年貯，嵐光幾院收。", "仙葩多躑躅，野果號獼猴。", "法印傳無礙，禪機問即酬。", "叢林分徑路，蓮社得朋儔。", "眼遠層霄闊，心澄外物浮。", "登臨豁塵抱，今古信悠悠。"]}