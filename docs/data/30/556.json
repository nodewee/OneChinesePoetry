{"author": "劉敞", "period": "宋", "type": "诗", "title": "書堂", "paragraphs": ["客身困旅人，未如負舍蝸。", "滚滚荆吳間，所居不常家。", "宴安非吾事，但恐髪早華。", "且復一日葺，隨時具生涯。", "白盛爛四壁，塋凈磨疵瑕。", "虚明豁心府，永使思無邪。", "愁來莫與語，起就書龍蛇。", "亦足寫方寸，放歌快咨嗟。", "苦嫌中庭窄，所生野草花。", "故須種松竹，反憶日月遐。", "歳寒與誰共，惆悵終無他。"]}