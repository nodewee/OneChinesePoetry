{"author": "劉敞", "period": "宋", "type": "诗", "title": "答江丈雨中", "paragraphs": ["繁陰乘炎夏，晦色竟朝暮。", "蛟龍困雲雷，虎豹病氛霧。", "過時畏昏墊，推分縱所遇。", "閉閣空自愁，救饑眇無素。", "江侯卧閭里，本自濟時具。", "方與造物遊，昔同斯人慮。", "作詩破幽憤，極筆紆遠慕。", "磊落三賢人，千秋如面晤。", "道同義相契，未必形影附。", "長謡雞鳴篇，因見君子度。"]}