{"author": "劉敞", "period": "宋", "type": "诗", "title": "初到毗陵", "paragraphs": ["獻歳涉重江，仲春安我居。", "衆物已熙熙，新花生遶廬。", "解裝慰羈旅，置此琴與書。", "稍稍道吾真，幽襟得軒虚。", "頗聞蘭陵俗，尚有荀卿餘。", "文章幸仰止，夙好今欲攄。", "膏雨復應候，带經得耕鋤。", "歌成擬焱氏，賦就期相如。", "出處方自爾，名聲亦從渠。", "無煩畏礨民，屑屑俎豆予。"]}