{"author": "劉敞", "period": "宋", "type": "诗", "title": "送僧歸君山", "paragraphs": ["羈旅頭髪白，寤寐君山青。", "遠遊負雅志，舉俗笑獨醒。", "西風吹新秋，幽興浮洞庭。", "忽見九疑峰，如列枕上屏。", "遼遼伯牙意，寂然誰爲聽。", "歸客適我願，歡然叩柴扃。", "振錫循東道，泛槎問南星。", "瀟湘落君手，去矣鴻冥冥。", "橘柚雨初熟，杜蘭晚更馨。", "上方試回顧，笑指江漢萍。"]}