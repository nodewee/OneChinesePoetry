{"author": "劉敞", "period": "宋", "type": "诗", "title": "送劉初平謁會稽范吏部", "paragraphs": ["劉生大梁客，五十恥獨醒。", "觀書泛爲通，不肯明一經。", "壯歲懷慷慨，邊游忍伶仃。", "擔簦售白璧，垂蒯提青萍。", "歸來面朝士，口寫山川形。", "公侯盡高意，禮數争分庭。", "落魄破小節，浮游謝塵冥。", "詼諧若流輠，捷勝如建瓴。", "荏苒混朝市，繽紛邁年齡。", "有云致官爵，百說無一聽。", "二子才劍吷，衆豪固螟蛉。", "以兹滯玉帛，亦不羞巖坰。", "太尉辟開府，中丞請居廷。", "拂衣東南走，高揖千巖青。", "禹穴發窮寶，雷門叩驚霆。", "邦侯萬人傑，憂國心無寧。", "得善輙觧榻，發奇肖開硎。", "抽辭肯聽瑩，宴舊方淹停。", "箬下進醇酎，鑑中結飛鈴。", "高哉鴻鵠心，去矣窮滄溟。"]}