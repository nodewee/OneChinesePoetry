{"author": "劉敞", "period": "宋", "type": "诗", "title": "送楊闢同年", "paragraphs": ["昔在谷子雲，語妙氣縦横。", "遨遊五侯間，談笑臨公卿。", "丈夫伸知己，未必老一經。", "懷寶迷其邦，古人誰謂平。", "楊侯東州客，三歲不飛鳴。", "雜沓二府書，繽紛委弓旌。", "結靷西入關，長揖謝諸生。", "風霜豈不永，意氣故自輕。", "伊昔惟一劍，蒯緱吐悲聲。", "當令代舍長，見我珠履榮。"]}