{"author": "劉敞", "period": "宋", "type": "诗", "title": "期鄰幾飲不至醉作江侯詩并解座客", "paragraphs": ["秋雲樂邂逅，拂我榻上塵。", "江侯舊多信，今作叵信人。", "我求江侯意，因得江侯真。", "乘興本當出，興盡便回輪。", "已諾雖可嘉，將非俗中倫。", "棄言似不誠，未害方外羣。", "江侯不爲名，名者實之賓。", "江侯不爲貌，貌疏意自親。", "作詩解江侯，饑渴夜復晨。"]}