{"author": "劉敞", "period": "宋", "type": "诗", "title": "寄贛", "paragraphs": ["相去不在遠，百里若異方。", "相别不在久，一日如歲長。", "我昔不願仕，會知出處妨。", "因循竟不免，密勿猶自强。", "默默抱遠志，悠悠視流光。", "豈知豢雞鶩，止欲歸稻粱。", "飛鳥呼其儔，羈馬憶故鄉。", "況兹平生懷，奔走非所望。", "朝吟在子邊，夕夢居子旁。", "歲暮菽可採，云誰助傾筐。", "桑落酒當熟，誰復共稱觴。", "忽忽無一歡，昏昏坐中堂。", "拂衣告言歸，念彼穉且狂。", "作此聊自娛，我思不能忘。"]}