{"author": "劉敞", "period": "宋", "type": "诗", "title": "陳橋别隱直", "paragraphs": ["柔遠在無外，飲冰寧顧家。", "旌麾辭北闕，原隰生光華。", "水涸雨亦收，勁風卷驚沙。", "送車何其多，高蓋垂文緺。", "張侯平生親，情義固所加。", "哀我志慷慨，睠我天一涯。", "出宿水上亭，暮談見晨霞。", "百里亦已遠，心乎不云遐。", "我自東西人，豈能守蓬麻。", "周爰愧靡及，敢不重拜嘉。"]}