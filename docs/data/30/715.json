{"author": "劉敞", "period": "宋", "type": "诗", "title": "靈椿館風折椿樹", "paragraphs": ["野人獨愛靈椿館，館前靈椿聳危幹。", "風柔雨練三月餘，奕奕中庭蔭華傘。", "清陰及物不自惜，赤日當天損炎旱。", "危簷密牖清有餘，翠竹猗桐何足算。", "南山白虎嘯狂飇，孤根易動枝條散。", "芳華寂寞未及衰，萎遲遂比溝中斷。", "君不見月中紫桂天上榆，有名無實安自如。", "天河均澗易生植，甘露灑葉長扶疏。", "結根得所應自貴，庇蔭雖遠真徒虚。", "靈椿乎，莊子浪叟誠爾徒。", "爾當自取八千歲，今顛蹶矣人誰扶。"]}