{"author": "劉敞", "period": "宋", "type": "诗", "title": "南伐詩", "paragraphs": ["兵行何怱忽，百里不一息。", "南征有期會，相觀各努力。", "三年戍西荒，蟣虱生金革。", "歸來席未煖，羽檄何奔迫。", "行行當逾嶺，五月逼炎赫。", "尚有筋骨存，所虞生死隔。", "山林如惔焚，溪水沸湍激。", "自古皆有言，一夫萬人敵。", "蝮蛇長相逐，虎豹不可格。", "主将貪功名，謀臣貴恩澤。", "奈何輕人命，棄置曾不惜。", "探湯入其中，未半死已積。", "蒼生亦齊民，不必皆盗賊。", "賢主尚扇暍，仲春猶掩骼。", "一身不自愛，所懼失爲國。", "堯舜有舊書，廟堂爲法則。"]}