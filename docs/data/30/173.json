{"author": "劉敞", "period": "宋", "type": "诗", "title": "同介甫和聖俞贈狄梁公裔孫", "paragraphs": ["陳平智有餘，周勃勇無敵。", "兩人相提衡，終復漢社稷。", "梁公柱石姿，獨立謝羣力。", "匡居多直言，薦士有深畫。", "既扶将頽運，復起未然策。", "事業兼二子，浩然雪霜白。", "偏材戒獨往，特達見令德。", "誰謂十世遠，風義猶不隔。", "末孫何支離，畎畝有餓色。", "明詔問樂鄉，布衣列士籍。", "名垂天壤間，氣使懦夫激。", "聞君商聲歌，更若出金石。"]}