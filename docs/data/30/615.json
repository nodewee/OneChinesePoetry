{"author": "劉敞", "period": "宋", "type": "诗", "title": "寄裴吳江", "paragraphs": ["王喬一雙鳧，乃是尚方履。", "誤逐閶闔風，飄然太湖水。", "湖水連天涯，茫茫湛清輝。", "秋來興不盡，似欲都忘歸。", "玉疊鱠如雪，碧壺酒若澠。", "醉輒問左右，何如張季鷹。", "君乃蓬邱人，神仙有名籍。", "不應自放浪，久爲塵中客。", "我頃卧廣陵，西風見白髪。", "八月觀海濤，壯心謝超越。", "因欲解印綬，從君五湖遊。", "功名非所及，爲具鴟夷舟。"]}