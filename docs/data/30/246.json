{"author": "劉敞", "period": "宋", "type": "诗", "title": "飲郇公園贈章湖州何漢州", "paragraphs": ["朝暉散浮陰，天氣清且佳。", "春城足行樂，況此公侯家。", "珍館深窈窕，茂林揚芬葩。", "幽禽囀新聲，宿草含芳芽。", "覽物曲池平，置酒白日斜。", "因歌雍門詩，四座皆歎嗟。", "平生布衣願，不過東陵瓜。", "致求多嬴餘，竟是迷紛華。", "一醉稱日富，此風獨可嘉。", "安能拘浮俗，局若井底蛙。", "客有章與何，高冠耀文緺。", "方爲二千石，會促别且賒。", "他日還相思，當在天一涯。", "歡極情難忘，願君盡流霞。"]}