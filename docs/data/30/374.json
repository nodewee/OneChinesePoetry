{"author": "劉敞", "period": "宋", "type": "诗", "title": "送胥元衡殿丞通判湖州", "paragraphs": ["平生笑山濤，非隱復非吏。", "今更欲似之，顛瞑老将至。", "羡君負清識，於世寡所求。", "能從魏闕下，徑取江湖遊。", "扁舟駕長風，千里破高浪。", "倚檣一清嘯，佚氣横雲上。", "醲碧箬下酒，紅鱗苕溪魚。", "綵衣起爲壽，此樂天下無。", "誰不慕軒冕，顧多困朝市。", "人生難自諧，祿仕當若此。"]}