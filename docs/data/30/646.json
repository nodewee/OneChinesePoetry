{"author": "劉敞", "period": "宋", "type": "诗", "title": "和永叔喜雪", "paragraphs": ["陰風觸物生晚勁，積雪經旬戲春令。", "氣排水國吁可駭，勢覆山城力誰競。", "繽紛乍逐飛霰奪，慘淡仰見浮雲定。", "稍并日夜明相續，欲亂玄黄色交映。", "丘陵迤邐增更高，市井喧卑聽逾静。", "包荒含垢似天德，履素居純近民性。", "可憐佳境浩無極，非有雄辭豈能詠。", "怱憶避地歌其雱，攜手驅車及寛政。", "邇來盈尺亦何有，高卧閉門方自慶。", "矧占豐歲宜九糓，重抑驕陽敺百病。", "龍蛇在蟄鶯在谷，與我俱欣四時正。", "新詩翩翩摧古人，汝陰太守明廷臣。", "侔色揣稱笑流俗，與民樂賡陽春曲。", "由來曲高和必寡，況我才居郢人下。"]}