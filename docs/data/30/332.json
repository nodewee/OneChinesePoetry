{"author": "劉敞", "period": "宋", "type": "诗", "title": "種竹偶書", "paragraphs": ["少有王子癖，長憐此君雅。", "常嫌地喧窄，不敢謀瀟灑。", "昨日山客來，勸我栽砌下。", "感荷知我心，遂得移遶舍。", "其中置磐石，可以措尊斚。", "于此更一座，以待違名者。", "山禽時復來，清囀如郊野。", "其餘即無見，不辨春與夏。", "吾惟厭時俗，人亦來者寡。", "順然兩無議，外譽焉足假。", "新筍漸盈尺，新枝已鋪瓦。", "燕雀勿相驚，深沈似隆夏。"]}