{"author": "劉敞", "period": "宋", "type": "诗", "title": "渴雨示府僚", "paragraphs": ["東風破窮陰，農者亦望歳。", "宿雪滋巳消，驕陽更爲沴。", "璣衡運元化，律呂導和氣。", "四序宜平分，斯人尚憔悴。", "關中大兵後，所向半凋敝。", "荆棘獨至今，睠言可涕泣。", "憶昨辭紫宸，從容畫民事。", "焦勞見顔色，曠蕩灑恩惠。", "開倉出其陳，履畝奪浮議。", "乃知聖神心，獨在舜禹際。", "所憂吏不稱，未足效兼濟。", "安得三日雨，滂沱澤厚地。", "百昌奮皆作，吾亦免于戾。", "吁嗟望雲漢，冥漠想萍翳。", "交泰及此時，羣生豈終否。"]}