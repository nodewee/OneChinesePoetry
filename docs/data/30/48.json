{"author": "呂陶", "period": "宋", "type": "诗", "title": "送蔡帥赴平涼", "paragraphs": ["劍外開三蜀，回中宿萬兵。", "召還宜北覲，賜鉞又西征。", "體貌均先後，權綱一重輕。", "淵衷尤慎簡，輿意尚難平。", "伊昔藩條振，於今治體成。", "有爲終簡易，無迹但恢閎。", "筆下銷頑弊，樽前得隱情。", "快如長劍立，通若巨河傾。", "闊刃從虛落，醇源及物情。", "山川增氣象，草木遂勾萌。", "暖褐三冬足，豐疇百室盈。", "詠歌今父母，畏服古神明。", "方幸華輪柅，俄聞瑞節迎。", "渇心猶借寇，翹望欲還瓊。", "況復盤關路，常瞻部使旌。", "十連依玉帳，一道固金城。", "後詔光前出，新棠似舊榮。", "于宣推德業，所至盡功名。", "塞馬寜非福，溟鵬豈問程。", "惟期未温席，歸去纂家聲。"]}