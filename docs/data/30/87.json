{"author": "劉敞", "period": "宋", "type": "诗", "title": "晝寢上府公", "paragraphs": ["長日無所爲，高卧聊自如。", "清風拂庭樹，蕭蕭窗戶虚。", "曠逸追羲皇，粹和反華胥。", "暢然物外遊，謂若天下無。", "方今少陽交，田野東作初。", "壯者固不暇，老者日競趨。", "胡爲乃自便，徐徐以于于。", "從吏代力耕，飽食良自娛。", "事賢庇敏政，宿官特多餘。", "念兹寄幽閒，未覺勞簿書。", "但恨不可雕，正當砭其愚。"]}