{"author": "劉敞", "period": "宋", "type": "诗", "title": "生槐", "paragraphs": ["苒苒庭下槐，蒼蒼山中檜。", "臭味久矣殊，榮枯莫相待。", "胡爲寓形生，曾不異風概。", "擢幹初無根，交陰忽成籟。", "死生詣膠漆，幼壯姿姿態。", "本同非不佳，末異終恐害。", "吾意造化巧，淫樂爲狡獪。", "玩此三公才，比之女蘿輩。", "不然世俗薄，苟合耻剛介。", "妄彼特立姿，樂附柔弱類。", "誰能極物理，且以嘲大塊。", "陶冶如吾言，庸庸亦何怪。"]}