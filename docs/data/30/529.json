{"author": "劉敞", "period": "宋", "type": "诗", "title": "獨釣南湖", "paragraphs": ["澄澄春波深，中有魴與鯉。", "無人收潛隱，好生得吾子。", "投竿坐孤石，盡日倦未起。", "既失常若驚，有逢忽然喜。", "子心豈殘物，子道豈娛己。", "人誰辨子意，我請盡其理。", "垂釣須得鮮，治國須得賢。", "所以不憚勤，豈在蝦魚間。", "君子愛其君，諷諭以爲先。", "詹何臧丈人，古事皆已然。", "誰將子之術，更誦吾君前。"]}