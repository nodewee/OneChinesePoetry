{"author": "劉敞", "period": "宋", "type": "诗", "title": "卜居謝晏公", "paragraphs": ["燕雀赴廣廈，雞鶩就卑棲。", "我生共有託，生理與汝齊。", "憂患歷險艱，轉徙疲東西。", "常慕蠻與觸，所居能自賫。", "哀吟蹈楚郊，主人欲招攜。", "卜築煩里旅，婦姑免勃谿。", "此邦非故鄉，習俗素所迷。", "頗以羈見忌，得安糝與藜。", "下見賢相仁，恤隱逾天倪。", "陰德少陽報，眉壽至介圭。", "已當受一廛，終身活灌畦。"]}