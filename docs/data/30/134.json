{"author": "劉敞", "period": "宋", "type": "诗", "title": "小孤山", "paragraphs": ["驚波觸南崖，反怒射北壁。", "蒼山相與排，所謂小孤石。", "蟠根萬仞淵，聳角百丈碧。", "祠堂豁精嚴，行旅進粉澤。", "或云婦女神，肸蠁頗有迹。", "吾知定名意，似欲旌介特。", "流俗失其真，傳聞莫開釋。", "居人私其利，禍福妄損益。", "競爲媢妒說，以誣聪明德。", "先王秩山川，禮典有廟食。", "奈何媚於竈，屈己忘正直。", "吾欲爲小孤，作書解行客。", "復恐不見從，嗟哉世多惑。"]}