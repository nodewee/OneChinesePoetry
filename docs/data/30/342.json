{"author": "劉敞", "period": "宋", "type": "诗", "title": "煌煌京洛行", "paragraphs": ["紫極開天門，慶雲麗皇居。", "卜郊定九鼎，懸闕觀寶書。", "德澤浸無疆，風俗返華胥。", "冠蓋百萬家，車馬十二衢。", "輕肥耀朝日，富庶極中區。", "游俠信陵後，節義大梁餘。", "顧盼生光輝，吹拂動萎枯。", "貴賤且貿遷，高陵忽爲墟。", "變化若有神，升沉豈嘗拘。", "咄嗟鄒魯士，何用空躊躇。"]}