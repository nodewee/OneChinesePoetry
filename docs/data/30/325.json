{"author": "劉敞", "period": "宋", "type": "诗", "title": "雜詠", "paragraphs": ["今年四十一，髪白牙齒脱。", "未能遊逍遙，意毎不自豁。", "偶尋樂天詩，往在江州日。", "年幾與我同，哀疾與我埒。", "伊人了無生，外物均寂滅。", "而且于形骸，變化難自適。", "況我狹中者，萬緣日相伐。", "力小覺任重，憂多使內熱。", "安能保平和，但有就衰竭。", "賢哉香山翁，精誠妙前哲。", "懸車未六十，鼓缶終大耋。", "以茲揆損益，亦似有與奪。", "至理何心得，吾其守茲說。"]}