{"author": "劉敞", "period": "宋", "type": "诗", "title": "和府公觀劉團練寶刀詩", "paragraphs": ["吾宗寶刀清如水，東夷昔時獻天子。", "孤光晝射滄海寒，殺聲夜吼蛟龍起。", "上爲鐐琫下珧珌，粲如珠璣耀朝日。", "制度還存三代風，精神未是塵中物。", "秘藏武庫人莫窺，外家將軍獨得之。", "四方昇平竟未試，流落功名翻可悲。", "時無薛燭誰賞異，廟堂宗工詩絕世。", "丈夫要取萬里侯，肯令神兵負詩意。"]}