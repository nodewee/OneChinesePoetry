{"author": "劉敞", "period": "宋", "type": "诗", "title": "題浙西新學", "paragraphs": ["文翁昔時理蜀土，能令蜀人似鄒魯。", "范公今者鎮江東，亦云教化似文翁。", "文翁范公本同志，蜀人吳人有殊異。", "蜀人之先自魚鳧，不聞道德能過吳。", "吳前泰伯後季札，禮讓繼爲天下師。", "迄今遺風未全滅，得逢賢侯益昭晰。", "本之舊俗已相百，況乃磨礱皆俊傑。", "當時文翁化蜀者，獨有揚雄及司馬。", "後生可畏不可誣，安知不在吳公下。", "吳人于今歌且仰，我公去矣安所倣。", "願公上佐天王明，姬文孔術從兹行。"]}