{"author": "呂陶", "period": "宋", "type": "诗", "title": "和質夫運使大夫久旱喜雨長句", "paragraphs": ["六月陽初亢，三農否忽傾。", "應祈由化力，蒙惠得歡聲。", "草木英華動，山川氣象清。", "石間看燕舞，池上覺蛙鳴。", "水闊江尤渺，雲濃夜未明。", "逡巡煩暑薄，時序好風輕。", "喜意知餘潤，憂心恐易晴。", "秀園吟際適，豐野望中平。", "勤有賢侯志，霖非舊史評。", "不須窮造物，土俗但犂耕。"]}