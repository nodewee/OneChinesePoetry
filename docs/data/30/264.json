{"author": "劉敞", "period": "宋", "type": "诗", "title": "答吳沖卿學士", "paragraphs": ["人生若浮雲，聚散不自知。", "昔與子相逢，綵衣汝水湄。", "兩家賀羊酒，道路生光輝。", "變故一朝革，各在天一涯。", "我病陳蔡間，固窮莫自持。", "君爲周南居，流涕極所思。", "日月忽已改，舊游不可追。", "豈悟羣玉峰，攜手如素期。", "感愴從中來，當歡反成悲。", "求友聆嘉音，喟然見新詩。", "廢學老將落，積憂志益衰。", "俛仰諸公間，嘿嘿慚見嗤。", "子我平生交，夙昔聆箴規。", "相愛當見朂，勿同衆人爲。"]}