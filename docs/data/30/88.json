{"author": "劉敞", "period": "宋", "type": "诗", "title": "六月二十六日西閣晝寢", "paragraphs": ["馳騖聖不足，治安愚有餘。", "願言從物役，即事實燕居。", "清切掖垣峻，深沈雲閣虚。", "食有萬錢膳，架多四部書。", "低頭悟素飡，遊日慚古初。", "非吏復非隱，人言定何如。", "平生山林尚，自與功名疏。", "何爲出不反，視此歳月徂。", "秋風隕高林，蟋蟀鳴階除。", "行矣浮扁舟，季鷹不欺余。"]}