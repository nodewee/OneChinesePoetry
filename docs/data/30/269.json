{"author": "劉敞", "period": "宋", "type": "诗", "title": "送焦生", "paragraphs": ["蒼鷹懷風雲，六月不忘習。", "寒蛟待雷雨，深水聊自蟄。", "多君起江湖，力學如不及。", "擇師視洙泗，履奥窺所立。", "翰飛自兹遠，變化誰能縶。", "孤劍屢感激，四方慎翔集。", "公子誠愛客，相門許長揖。", "結轡因北游，揮手謝朋執。", "藏書就史氏，觀國榮天邑。", "藉甚諸公間，青紫亦可拾。", "寧復悲歸來，眷眷兒女泣。"]}