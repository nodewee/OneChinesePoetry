{"author": "劉敞", "period": "宋", "type": "诗", "title": "三清殿木槿", "paragraphs": ["三清殿前木槿樹，朝繁夜暗自相催。", "晨光始出洛水上，暮雨又下雲陽臺。", "仙姬神女衣服麗，紫玉雜佩垂玫瑰。", "春餘衆木苦寥落，況乃漸逼清秋來。", "繁花滿目真可惜，稍稍萬戶舖蒼苔。", "黄冠道士情意薄，見似不見年年開。", "清風滿席車馬少，莫與共賞傾金罍。", "嘗疑壺中有仙術，安得升天繫白日。"]}