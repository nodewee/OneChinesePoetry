{"author": "劉敞", "period": "宋", "type": "诗", "title": "題度支廳事許道寧畫松石呈彦猷鄰幾直孺", "paragraphs": ["長松森無依，蒼石儼相對。", "自然山林氣，若出天壤外。", "許生筆妙絕，今世殊少輩。", "發揮得意表，瀟灑與神會。", "炎熱五月交，塵土九衢內。", "微風度窗來，左右含天籟。", "下有漁樵翁，生事尤可愛。", "茅茨乍隱見，畎畝更向背。", "吾廬若辦此，軒冕本不賴。", "願從二三子，相與駕言邁。"]}