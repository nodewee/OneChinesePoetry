{"author": "劉敞", "period": "宋", "type": "诗", "title": "和江十雨中與持國師直飲", "paragraphs": ["旦上天祿閣，暮直承明廬。", "避喧雖足慰，取適固已疏。", "佳雨及我暇，兹晨殊晏如。", "紾絺委冠帯，高枕睨庭除。", "熏風散微涼，潤氣浮郊墟。", "沸聲湧江瀬，暝色晦綺疏。", "驚電時爍目，疾雷不廢書。", "商歌勤金石，塵谷盈鼃魚。", "此樂不可改，古人良起予。", "惜無同音賞，幽獨成離居。", "聞君達亹亹，樽酒會朋裾。", "高賢卧家巷，固多長者車。", "寧無寂寞者，閉關講玄虚。"]}