{"author": "劉敞", "period": "宋", "type": "诗", "title": "櫻桃花開留徐二飲", "paragraphs": ["晨暉照屋清露晞，櫻桃花房開欲齊。", "繁花先得造物巧，不與衆卉爭高低。", "参差蕚蕚相照耀，恍惚滿眼令人迷。", "鳥驚風過若無意，雲起雪飛空滿蹊。", "仰攀濃香俯玩影，應接不暇昏鴉棲。", "流光易失動壯士，斗酒相勞和天倪。", "浩歌直欲并日夜，醉耳不能分鼓鼙。", "人間出處未嘗定，暫雖會合終當暌。", "子今躍馬至萬里，脱略塵土排雲霓。", "豫知明年花復發，悵望君子無由携。", "少年且作後日意，更使封植驚淮西。"]}