{"author": "劉敞", "period": "宋", "type": "诗", "title": "重一首同聖俞鄰幾持國作用前韻", "paragraphs": ["昭君信絕世，窈窕秘瑤臺。", "歲華坐將晚，玉輦何當來。", "一以畫爲賞，有如鴆爲媒。", "含悲下紫殿，即路指黄埃。", "光艷動左右，君心再徘徊。", "白水不可變，孤芳從此摧。", "盛時能幾何，千載獨餘哀。", "至今青塚傍，積怨昏不開。", "掖庭用色選，丹青以利回。", "寄語閨中子，何憾處蒿萊。"]}