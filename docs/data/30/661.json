{"author": "劉敞", "period": "宋", "type": "诗", "title": "三瑞堂", "paragraphs": ["甘露被草，朝陽易晞。", "池蓮並蒂，及秋變衰。", "獨有長松連理老益壯，十年百年仍附枝。", "昔來一物足爲瑞，何況三異俱稱奇。", "吳中衣冠不勝數，天意自與寧馨兒。", "露乾蓮死不復見，正以青松并驗之。", "凱風孝子嘗悲思，三荆兄弟傷分離。", "此家遺風五十慕，物理推類誰能欺，到客爲爾俱題詩。"]}