{"author": "劉敞", "period": "宋", "type": "诗", "title": "同永叔和介甫昭君曲", "paragraphs": ["漢家離宫三十六，宫中美女皆勝玉。", "昭君更是第一人，自知等輩非其倫。", "耻捐黄金買圖畫，不道丹青能亂真。", "别君上馬空反顧，朔風吹沙闇長路。", "此時一見還動人，可憐怏怏使之去。", "早知傾國難再得，不信傍人端自誤。", "黄河入海難郤來，昭君一去不復回。", "青冡消摧人迹絕，惟有琵琶聲正哀。"]}