{"author": "劉敞", "period": "宋", "type": "诗", "title": "和張洞春雪", "paragraphs": ["水國雖暑濕，亦惡春令早。", "雨暘恒不時，過燠未爲好。", "凌威集驕陽，瘴疹一以埽。", "宿麥根復濡，豐年不煩禱。", "堪輿氣清真，生物同壽考。", "大哉造化力，排斡正穹昊。", "能令四時順，少失安足道。", "君胡乃嗟嘆，哀彼花與草。", "方今王正始，節物自未老。", "繁華雖云遲，秀實終自保。", "可以寛君愛，毋爲色枯槁。"]}