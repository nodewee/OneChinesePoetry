{"author": "劉敞", "period": "宋", "type": "诗", "title": "野人致枸杞青蒿", "paragraphs": ["味薄時共笑，野人猶相高。", "春田有餘暇，饋我杞與蒿。", "酌酒謝其意，採之亦誠勞。", "城中多好事，過半稱賢豪。", "杯肴具五鼎，珠玉輕一毫。", "將之獻門下，皆有千金褒。", "何故背此計，而反從吾曹。", "淡泊徒自樂，膏薌未能叨。", "信知老農美，頗欲耕東臯。", "因閒有餘力，從爾觀芟薅。"]}