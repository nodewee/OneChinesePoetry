{"author": "劉敞", "period": "宋", "type": "诗", "title": "初秋病中作五言呈君錫待制介夫學士", "paragraphs": ["蹇淺闇聞道，螴蜳自焚和。", "負兹歲陰改，閉閣秋風過。", "濃露變園草，號蟬翳庭柯。", "覽時悵頽暮，顧影驚婆娑。", "平生江湖尚，薄遊不願多。", "奚爲役外物，况乃淹舊疴。", "徂西識艽野，采菽聆悲歌。", "今昔容不同，情感殆靡他。", "勞生共逆旅，馳景均騰波。", "行矣自免歸，息陰安薜蘿。"]}