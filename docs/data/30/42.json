{"author": "呂陶", "period": "宋", "type": "诗", "title": "送楊秘丞赴戎南倅", "paragraphs": ["萬里南溪水，滔滔逼郡城。", "四時多雨氣，終日是江聲。", "蠻市煙中合，山疇火後耕。", "孤村隨漑斷，絕嶂與雲平。", "甲冷三冬戍，烽髙半夜驚。", "盛朝咨鎮守，别乘委才明。", "愛日迎舟檝，春風卷旆旌。", "蘭陔新膳潔，花縣舊陰成。", "荔子瓊瑤破，藤梢琥珀傾。", "羈懷休念遠，淺醉易忘情。", "宦況如郵傳，年華似送迎。", "笑談聊布政，閒暇亦論兵。", "僻地非通轍，層霄有去程。", "行聞海沂詠，流入竹枝清。"]}