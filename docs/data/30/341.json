{"author": "劉敞", "period": "宋", "type": "诗", "title": "修府學後同官僚見諸生", "paragraphs": ["用儒沐休運，撫俗奉明詔。", "雖愧文翁治，猶非武城笑。", "兹堂丞相規，頗盡泮宫妙。", "高閣横青冥，長廊騖䆗窱。", "春秋大復古，修舊非所誚。", "庭壇一已新，丹堊欻相照。", "迂疏賴衆才，簡默希坐嘯。", "况多都邑賢，歷講道術要。", "藩籬可目涉，弦誦或耳剽。", "氾鄉亦何人，千載名獨劭。"]}