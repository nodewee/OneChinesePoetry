{"author": "劉敞", "period": "宋", "type": "诗", "title": "送陳奇秘校遊寝邱", "paragraphs": ["世往人物非，古今共滔滔。", "聞君寝邱客，因憶孫叔敖。", "脱身田野間，功業青雲高。", "憂國不顧家，子孫負薪勞。", "苟無滑稽士，亦已埋蓬蒿。", "嗟来千戶封，晚受侯王褒。", "賢卿尚遺忘，反慕貪與饕。", "况彼里閭人，安能厭糠糟。", "伊昔方斷蛇，許身輕鴻毛。", "陰德尚有報，天寧紿吾曹。", "努力道路勤，我心良鬱陶。"]}