{"author": "劉敞", "period": "宋", "type": "诗", "title": "奉和永叔夜聞風聲有感用其韻", "paragraphs": ["往爲名山客，浩蕩多奇觀。", "六月湖海卧，飄飄生羽翰。", "悮升紫垣籍，草野非所安。", "金火三伏交，束带愁衣冠。", "飛塵變形骸，內熱焦肺肝。", "豈惟天有時，人事亦可歎。", "適有凉風來，蕭騷庭葉乾。", "感之意飛動，忽若驂龍鸞。", "銀漢水可涉，枯槎去無難。", "洞庭魚正肥，遊子行足歡。", "飲酒讀離騷，睥睨天壤寛。", "要當以樂死，日月誰控摶。", "夫子文章伯，已在青雲端。", "且方濟一世，詎肯哀盤桓。", "作詩破冥煩，磊落冰雪顔。", "懔懔屈宋詞，千秋劇椒蘭。"]}