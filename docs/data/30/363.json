{"author": "劉敞", "period": "宋", "type": "诗", "title": "雨晴率張生及諸弟到建福僧居", "paragraphs": ["沈陰天氣昏，忽霽景物好。", "牆陰且殘雪，池岸已芳草。", "愁懷無端涯，强出慰枯槁。", "白日當青天，所至豁如埽。", "山僧一飯畢，鐘鼓不復考。", "庭宇若無人，窗軒照丹藻。", "徒行不知遠，適興愜所禱。", "如覺逍遙遊，頗堪謝煩惱。", "諸子吾宗秀，張生一經老。", "相顧能不言，歡然屢絕倒。"]}