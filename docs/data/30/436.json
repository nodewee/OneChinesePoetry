{"author": "劉敞", "period": "宋", "type": "诗", "title": "賀尹學士辟經略府", "paragraphs": ["年来方苦兵，蠻夷久滑夏。", "西陲亭障盡，人骨蔽荒野。", "漢家飛将多，程李相上下。", "試問誰董之，王朝大司馬。", "分廷授斧鉞，號令從此把。", "主憂臣當辱，開府納儒雅。", "堂堂蒙山舊，乃是謫仙者。", "謀畫當代無，胸襟一朝寫。", "誠知鑠鉛鑛，不合煩大冶。", "要使借前籌，非公諒誰假。", "鷹饑肯擇肉，驥逸始流赭。", "由来抱軒昂，可得不脱灑。", "昨聞賦芻粟，中戶困楚檟。", "此事已大急，哀哉動鰥寡。", "兵家尚神速，世務忌苟且。", "願公更深謀，郤敵如破瓦。", "䲔鯢埽封境，疲瘵沐純嘏。", "豈令魯仲尼，獨贊王孫賈。"]}