{"author": "呂陶", "period": "宋", "type": "诗", "title": "上韓端明", "paragraphs": ["要道根皇極，純王攬懿綱。", "域中洪造廣，天下大形彊。", "臣主同千載，藩宣奠四方。", "乾文耀參井，地鎮聳岷梁。", "景谷餘波迥，靈關古塞荒。", "限蠻唐節制，析部漢封彊。", "石穴延通道，山扄設巨防。", "利源充內帑，兵勢壓巴羌。", "付畀關休戚，權宜任弛張。", "紫封傳墨敕，金印坐黄堂。", "自昔都俞重，其誰德業彰。", "乖崖施遠略，忠獻紹前良。", "樂得中和職，人躋富庶鄉。", "含生知化力，永日載春陽。", "滲漉淵源在，醲醇骨髓藏。", "深和流耳目，盛事載縑緗。", "歲月徒爲久，風猷信不忘。", "恩褒賈逵祀，人愛召公棠。", "檜有喬枝茂，蘭宜後葉芳。", "惟公真輔翼，與世會明昌。", "間發乾坤秀，親逢日月光。", "國華增黼黻，地寶獻琳琅。", "尹道存先覺，軻心藴至剛。", "朝廷尊閥閲，士黨貴文章。", "髙視雲霄路，遐飛翰墨場。", "鵬圖指溟渤，驥步得康莊。", "藩會初關決，仙瀛已踐揚。", "本元游秘府，侍從陟清廂。", "偉望全康濟，周才歷浩穰。", "中天承帝選，南國撫民傷。", "使範資勤恤，君言務肅將。", "繡衣新燦燦，大旆遠皇皇。", "賑惠常聞黯，澄清乃識滂。", "疲羸起溝壑，暴濫去豺狼。", "大節堅持守，純忠自激昂。", "還登文石陛，頻上諫書囊。", "人鑑分今古，神龜憲否藏。", "斯猷三接告，至理一言詳。", "柱下尊良史，螭頭立左郎。", "纂修該七法，注録擅三長。", "午夜星垣迥，南風省户凉。", "揮毫綸綵爛，垂佩玉聲鏘。", "春老常聯萼，雲晴鴈綴行。", "雄名出蘇李，公論美常揚。", "眷倚隆矜式，諮詢行贊襄。", "得人居內相，有道輔明王。", "大手憑才識，深謀協典常。", "五花曾執判，七寶屢登床。", "燕見趨東閣，優容對未央。", "儀刑真謇謇，謨訓極洋洋。", "重委臺綱正，終圖國體康。", "至誠頻啟導，大事費裁量。", "多僻消芽孽，羣邪潔肺膓。", "諄諄聞藥石，凜凜畏冰霜。", "論議他奚恤，猷爲己所當。", "安危一身繫，出處萬民望。", "蔡俗嗟延哺，堯心慮納隍。", "建侯崇屏翰，選德庇災殃。", "異政乘時立，清飈與惠翔。", "界中生穭穀，境上散飛蝗。", "儒將能專閫，神兵豈頓鋩。", "十連循節鉞，四面固金湯。", "拓地歸充國，謀軍得子房。", "天威神臂指，戎氣窒喉吭。", "屬國恬懷撫，函書恥謾狂。", "具贍宜廟幄，遐福合陵岡。", "迺顧西南遠，明如左右旁。", "大門堪世守，輿頌願時颺。", "命策榮千矢，封圭判二章。", "物傳家乃舊，刀應夢爲祥。", "善事知弓冶，奇毛識鳯凰。", "百尋標落落，萬頃信汪汪。", "廟瑟餘音靜，庖刀發刃鋼。", "闊難求畛域，微不誤毫芒。", "雅意儒爲寶，宏規沼象璜。", "魯公先請學，高䀢力崇庠。", "教化惟敦奬，衣冠敢怠遑。", "七經登講舍，數仞企師牆。", "樂善無遺芥，懲非易去稂。", "百城損慱塞，萬井絕貪攘。", "牧廐寛收歛，窮閻飽歳糧。", "吏姦藏瓜吻，人瘼愈膏盲。", "昔謂庖厨侈，徒矜口體嘗。", "愛心加俎豆，和氣落壺觴。", "蔀屋晴曦燭，枯荄湛露瀼。", "盛時逢召杜，奕世見龔黄。", "至矣紓宵旰，熙然協雨暘。", "里閭敦悌讓，原野競農桑。", "指顧寧陬落，生成及稻梁。", "邊聲息金皷，民室富囷倉。", "共樂親熒座，僉期輔峻廊。", "定登賢相器，行促舍人装。", "奕奕驅軺傳，喈喈餙鏤鍚。", "矢謨勤翼舜，納誨永隆商。", "鄭武髙風盛，韋成懿跡相。", "洪鑪專鼓鑄，大鼎薦烹鬺。", "浩漡躋民域，安平援世航。", "詩人褒繡衮，坤道吉黄裳。", "歌舞真賢進，光華至治香。", "欲知能事畢，四海處陶唐。"]}