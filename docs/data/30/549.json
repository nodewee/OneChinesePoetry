{"author": "劉敞", "period": "宋", "type": "诗", "title": "示鄉人陳生", "paragraphs": ["我祖學蘆山，潛光玩詩書。", "君家獨先覺，一見矜里閭。", "固有如陳平，長貧賤者乎。", "青雲果自致，遠鑒驚羣愚。", "鳴風兆有媯，懿占信不誣。", "粲然諸子賢，仕各列大夫。", "號稱萬石君，盛事衣冠無。", "聲華輝圖史，豈獨榮枌榆。", "外族繼清高，恥爲事物拘。", "未嘗入城府，奕世風不渝。", "宜有羔鴈求，怪其久闕如。", "君來就鄉賦，信足光慶餘。", "郡守勸駕行，紫庭與計俱。", "努力事學問，豫章擢扶疏。", "游子懷故鄉，矧伊接葭莩。", "勉率爲歌詩，尚能念起予。"]}