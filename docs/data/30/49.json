{"author": "呂陶", "period": "宋", "type": "诗", "title": "郊祀禮成詩", "paragraphs": ["皇極恢臨照，嘉時屬盛隆。", "八年登至治，大祀答圓穹。", "並報知坤道，推尊見祖功。", "先期齊廣殿，將旦謁真宫。", "杲日迎鑾皎，祥雲遶蓋紅。", "衣冠開秘寢，幢節下層空。", "東嚮經途近，前贍太室崇。", "過門遵往德，降輅屈清躬。", "八聖威神在，三牲薦品豐。", "奉璋人左右，進俎序西東。", "上意精純至，英靈顧享同。", "念深堯八彩，感切舜重瞳。", "地勝龍灣闊，塵清輦路通。", "綵城齊北闕，天仗轉南風。", "旂動三辰麗，兵嚴萬衞雄。", "國容殊肅穆，丘勢自穹窿。", "虛次移銅漏，升壇儼玉珫。", "禮惟三獻具，樂以六成終。", "燔燎交神聽，髙明鑒睿衷。", "岡陵均委積，箕翼等光融。", "海沸歡聲振，天旋瑞氣充。", "呼嵩喧宇宙，迎仗抃華戎。", "盛典千春備，洪恩庶彚蒙。", "山河皆户牖，寰海一帡幪。", "獨運陶鈞術，齊驅造化工。", "令行雷洊震，澤及雨其濛。", "苛密寛三面，幽潛達四聰。", "華心歸茂草，蟄户啟昆蟲。", "六合澄清外，羣生富壽中。", "願賡成命頌，垂裕播無窮。"]}