{"author": "劉敞", "period": "宋", "type": "诗", "title": "送韓七寺丞知蕭山", "paragraphs": ["君家潁川上，時論數八龍。", "聲華自照映，遠與高陽同。", "季慈又青出，秀氣凌秋空。", "安步可遠到，何爲菰蘆中。", "會稽自禹來，山水天下雄。", "古人每獨往，勝事殊未窮。", "聊欲因弦歌，登臨極江東。", "超然語高邁，令人愧樊籠。", "我昔更此邑，稚年尚兒童。", "邇來成夢寐，自笑成秃翁。", "安得方寸金，換君腰下銅。", "越吟不自然，極目南飛鴻。"]}