{"author": "呂陶", "period": "宋", "type": "诗", "title": "送馮樞密", "paragraphs": ["帥領來全蜀，掄魁祗一人。", "崧髙雪山勢，清徹錦江津。", "旒冕思長策，機衡屬老臣。", "部中方拜賜，天下又迴春。", "出處無非道，安危繫此身。", "巖贍殊慶快，塗說敢開陳。", "聖運重熙久，皇威萬里振。", "勒兵充宇宙，按劍待煙塵。", "權術輕三表，韜鈴貴五申。", "招懷及蠻徼，指顧下洮岷。", "文誥傳荒服，天聲壓外鄰。", "捷書連歲上，故壤一朝新。", "計費千金易，論功百勝頻。", "征衣空杼軸，戰骨委荆榛。", "水旱乾坤慘，錐刀畎畝貧。", "人情危欲鎮，帝澤壅難均。", "幸會公歸國，相歡物在鈞。", "華心生草野，和氣滿楓宸。", "士論歸依切，風謠禱頌真。", "嘉謨憑獻納，大事費經綸。", "治術關休戚，規模有革因。", "號寒思挾纊，引哺願嘗珍。", "圖治雖更化，封侯漫富民。", "髙明深鑒照，密勿定諮詢。", "悟主言稱舜，論兵諭借秦。", "無爲羣動悦，不陳四夷賓。", "寶鼎千鈞重，薰琴九奏純。", "放懷留化日，反掌叙彛倫。", "邦體還清靜，王綱務率循。", "太平勳業就，寰海被堯仁。"]}