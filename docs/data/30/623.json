{"author": "劉敞", "period": "宋", "type": "诗", "title": "送楊十七秘丞知瀛州河間", "paragraphs": ["洪濤翻金堤，冀州變泥塗。", "哀哉百萬室，所憂半爲魚。", "流穴接道路，呻吟交里閭。", "若無慈仁長，安使疲疹蘇。", "子在新密時，治聲溢西都。", "大水無麥禾，閔然若疾痛。", "不忍使者求，建言解其粗。", "邦人喜更生，老幼歡以呼。", "繩墨制奸吏，弦歌訓諸儒。", "復新卓侯廟，慕用已不誣。", "今者河朔行，豈其易然乎。", "彼將譽所試，况子材有餘。", "但恨治者小，百里爲區區。", "割雞用牛刀，孔聖所歎吁。", "賢者必愛民，民活心乃愉。", "幼學長行之，固爲聖人徒。", "位下非所恤，勉哉寧君軀。"]}