{"author": "劉敞", "period": "宋", "type": "诗", "title": "種蔬二首  其二", "paragraphs": ["種蔬南岡下，地薄旱亦久。", "抱甕出復入，拮据病两手。", "輟耕起長歎，四海萬億畝。", "過亢今若兹，我誰與餬口。", "縣官祈雨澤，四望已並走。", "巫女歌且舞，土龍矯其首。", "上天何寥寥，百請未一偶。", "霖雨待爾輩，古人亦可醜。", "咄嗟雲漢詩，萬古竟何有。", "天地何不仁，百姓爲芻狗。"]}