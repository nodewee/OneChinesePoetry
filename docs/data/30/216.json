{"author": "劉敞", "period": "宋", "type": "诗", "title": "新年", "paragraphs": ["流光無停期，二十忽復五。", "古昔如我人，功烈難遽數。", "上天終無私，日月不少駐。", "三皇與五帝，回首焉得顧。", "新年獨何爲，擾擾趁俗務。", "壯羞兒女態，浩歎覺已屢。", "巍巍九重闕，象魏懸法度。", "木鐸非仲尼，布衣欲何預。", "滄溟百萬里，乘桴意決去。", "顧世聊徘徊，非爲取材誤。", "東風發幽滯，花彩映草樹。", "爛醉苟自娱，終焉背時譽。"]}