{"author": "劉敞", "period": "宋", "type": "诗", "title": "恩賜御書呈同舍諸公", "paragraphs": ["聖神紹先古，述作備新書。", "微生濫中秘，重賜等諸儒。", "日月明天文，龜龍粲河圖。", "精神駭耳目，黼藻賁泥塗。", "發揮箧中藏，更得神宗初。", "光華混新舊，筆墨肖錙銖。", "幸生堯禹間，而見典與謨。", "上爲四方賀，善繼古所無。", "下竊私室榮，搢紳誰與俱。", "漢史探會稽，周臣覽崑墟。", "蕭條千萬里，筋力固已劬。", "而我獨何人，荷寵安厥居。", "受學庶無負，傳家既多餘。", "願從二三子，講誦無時虚。"]}