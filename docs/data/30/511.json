{"author": "劉敞", "period": "宋", "type": "诗", "title": "風雨寄貢甫", "paragraphs": ["積雨不自已，季秋聞驚雷。", "行子方遠道，憔悴感我懷。", "流潦紛縱横，高岡蔚崔嵬。", "左右無所覩，出入蒿與萊。", "百步一躑躅，十步一徘徊。", "村墟斷人煙，沈竈或産蛙。", "日月懸一隅，雲霧安得開。", "天遠人事邇，勞生使心哀。", "獨不如鳧鵠，奮翼超高飛。", "相望空長歎，撫襟泣如頹。"]}