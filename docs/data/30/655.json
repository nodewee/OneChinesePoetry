{"author": "劉敞", "period": "宋", "type": "诗", "title": "陰山女歌", "paragraphs": ["種玉不滿畦，種花易滿枝。", "玉生寄石自有處，花飛隨風那得知。", "嬋娟翠髪陰山女，能爲漢裝說漢語。", "春心未知向誰是，夜彈琵琶涙如雨。", "赤車使者過鳯凰，闇中一聞先斷腸。", "碧窗鎖烟未容去，侍兒密獻江南璫。", "鵲飛上天星沈海，人心不同事隨改。", "翦環洗妝許君老，百年如夢情終在。", "妾乘油壁郎乘驄，西陵松柏墨色濃。", "新歡未已舊愁起，水流曲曲山重重。", "周周銜羽鶼比翼，天生相親人豈識。", "雖不及清路塵，猶當作山上石。"]}