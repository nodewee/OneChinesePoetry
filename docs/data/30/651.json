{"author": "劉敞", "period": "宋", "type": "诗", "title": "雨過前軒偶記", "paragraphs": ["江南羈客懷鄉墅，曉起前軒對零雨。", "清波滿目如鑑中，遶岸高松十餘樹。", "砌旁芳草似汀洲，巉巖殿角飛紅樓。", "沈光倒影入浪底，宛是若邪溪上頭。", "薄霧疏烟迷近遠，水色誰能辨深淺。", "忽驚謝去塵中游，不知正自居京輦。", "何人草服倚長松，迴頭誤問釣魚翁。", "眼前景致偶相同，豈異仙術遊壺中。"]}