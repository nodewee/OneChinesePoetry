{"author": "劉敞", "period": "宋", "type": "诗", "title": "讀鄰幾泰山十二詩", "paragraphs": ["宿心慕鄒魯，寤寐泰山杪。", "慷慨念遐觀，滯留想輕矯。", "人寰何鼎鼎，羣動困擾擾。", "安知有神靈，獨立萬物表。", "圓天似車蓋，滄海稱池沼。", "丹梯無留迹，絕壑通過鳥。", "古今更廢興，萬事論莽眇。", "七十二家舊，永興耳目窅。", "羡君能自力，窮覽謝煩湫。", "超然昔賢趣，處覺兹世少。", "吐詩状奇麗，思與雲縹緲。", "忽如按圖畫，所向得了了。", "悠哉仲尼意，信彼天下小。"]}