{"author": "劉敞", "period": "宋", "type": "诗", "title": "因甫移宰晋陵", "paragraphs": ["自我游毗陵，五年今于兹。", "未嘗不閔雨，未嘗不苦饑。", "成湯周宣世，豈復能過斯。", "上無桑林禱，下無雲漢詩。", "赤子餓溝渠，良田生蒺藜。", "聽于閭里間，愁毒不可爲。", "思得一賢人，救其渇與饑。", "上天似悔禍，子乃今來尸。", "愛民在恭儉，自可爲吏師。", "但恐百里小，膏澤難盡施。", "子本湘鄉君，湘人望子來。", "下難兄弟别，上顧墳墓違。", "將母以諗君，上書再三辭。", "朝廷欣然許，多士咸謂宜。", "爲政推此心，可令孝者慈。", "吾聞屠牛刀，不貴于割雞。", "思君苦道遠，莞爾寄此詞。"]}