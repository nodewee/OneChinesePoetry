{"author": "呂陶", "period": "宋", "type": "诗", "title": "再和初春微雪", "paragraphs": ["治有春陽感，和無月律差。", "濃雲方聚鶴，凍桞亦飄花。", "瑞應來如響，羣情喜溢涯。", "縱觀天勢淡，俄失地形窊。", "素月交暉耀，狂風助擊拏。", "一斑迷隱豹，三尺晦祥鴉。", "塞上威尤澟，軍中語敢譁。", "漢兵同被練，朔地訝吹沙。", "冷焰侵殘燧，寒聲入舊笳。", "飛紈安用裂，種玉豈須畬。", "清潔山川景，微茫草木芽。", "墾田因澤及，望歲已心遐。", "共荷沾濡力，應忘旱歉嗟。", "詩豪夜傳卷，賀客曉趨衙。", "滲漉元侯德，生成赤子家。", "指期三日耜，拭目萬箱車。", "况賴深仁恤，會蠲重賦加。", "願賡稱頌句，豈肯匿咬哇。"]}