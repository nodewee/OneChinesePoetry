{"author": "劉敞", "period": "宋", "type": "诗", "title": "碧瀾堂", "paragraphs": ["苕溪之水搖空山，霅溪波流無日閒。", "上有高堂蔭華宇，蒼翠凌亂軒楹間。", "異時客心樂真曠，白鳥鵁鶄期往還。", "解纓敧枕便所適，焉能復問居夷蠻。", "嵐光稜稜聳屏幌，水響濫濫搖瓊環。", "正如明鑑發塵匣，萬象聚眼醒容顔。", "秋風已高白芷老，編荷制蕙文斕斑。", "魂清魄爽弄明月，洞庭跬步尋非艱。", "神仙有無未可信，物色但訝非人寰。", "瑤宫紫府竟何若，茫然遠想令人潸。", "長竿獨繭可以老，安用馳獵盧重鐶。", "況復邦人講文墨，風雅不待仲尼删。", "丞相詞章狀元筆，犖犖神裁無由攀。", "嗟我胡然陷塵滓，不能追逐鷗白鷴。", "發狂醉問二三子，吳溪釣碣何如頑。"]}