{"author": "呂陶", "period": "宋", "type": "诗", "title": "送范堯夫", "paragraphs": ["欲賦旋歸樂，翻成感遇篇。", "盛時惟道在，輿誦自民傳。", "伊昔更張議，於今造化權。", "綱條籠宇宙，號令震山川。", "大略先農穡，餘波及貨泉。", "俊豪爭援世，忠亮欲回天。", "暮對青蒲側，朝留赭案前。", "堪憂逐江海，猶許治蕃宣。", "此地勞飛輓，何人念瘠捐。", "壯心摧更激，高節困尤堅。", "晚歲松方茂，洪爐燄不燃。", "迂從鄒叟得，勇在孟賁先。", "坦若王良轍，端如后羿弦。", "一毫無畏惜，千慮極哀憐。", "定論予張膽，游辭彼脇肩。", "尺尋難枉直，鑿枘自方圓。", "止沸愁烘鼎，調音恥絕弦。", "漢緡寛酒榷，唐賦舍庸錢。", "睿智期開允，生靈懼削朘。", "弊端殊皎皎，物望甚拳拳。", "白日功名久，浮雲富貴遷。", "萬鍾均廩禄，一品漫貂蟬。", "儻爲升沈動，誰能事業全。", "寄言天下士，無愧屬真賢。"]}