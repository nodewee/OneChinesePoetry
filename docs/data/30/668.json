{"author": "劉敞", "period": "宋", "type": "诗", "title": "寄書", "paragraphs": ["十里一反顧，五里一徘徊。", "悠悠三千里，莫知我心哀。", "客愁紛無涯，歲月忽如擲。", "人生莫自料，皓首豈易測。", "節旄未落歸去來，天遣春風隨我回。", "入朝寧食建業水，還家郤賦南山雷。", "婦能秦聲妾趙舞，稚子可使行酒杯。", "急須爲樂娛日夜，何事憔悴淹塵埃。", "行矣乎，歸去來。"]}