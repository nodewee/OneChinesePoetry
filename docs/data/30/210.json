{"author": "劉敞", "period": "宋", "type": "诗", "title": "反招隱", "paragraphs": ["伊尹樂堯舜，伯夷傲姬周。", "顔生一簞瓢，陋巷亦自休。", "豈不困寂寞，時俗非所謀。", "脱身灑泥滓，緬與前人游。", "嗟哉波上鳧，徒爲信沈浮。", "鴻鵠假長風，不能占渠溝。", "晞羽扶桑阿，刷翼滄海流。", "世途既超邈，矰繳何足愁。", "所以狂接輿，肆歌悟東丘。", "觸時懷慷慨，視世悲蜉蝣。", "哲人有先覺，達者無近憂。", "綺皓吾所師，緒言起長謳。"]}