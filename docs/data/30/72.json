{"author": "劉敞", "period": "宋", "type": "诗", "title": "蒙示容齋詩輒爲五言仰續逸唱", "paragraphs": ["達人與道運，投迹繫所逢。", "在治信若鳯，處幽固猶龍。", "外物紛屢變，中扃豁兼容。", "乃知雲夢區，未足嬰其胸。", "明公蹈康濟，茲世已陶鎔。", "優游就偃息，暇豫奏時雍。", "高齋危舍字，數畝環崇墉。", "虛軒便炎夏，奥室宜隆冬。", "采真混出處，造適觀羲農。", "玩名肆獨樂，怙勢輕萬鍾。", "越人起丹穴，子房去赤松。", "材爲用見循，道以世難從。", "古事何昭昭，斯民積顒顒。", "獨應甘棠樹，方使來者封。"]}