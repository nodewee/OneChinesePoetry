{"author": "劉敞", "period": "宋", "type": "诗", "title": "留城子房廟", "paragraphs": ["大風起豊沛，海水羣飛揚。", "逐鹿未有歸，飛熊猶道旁。", "一見契千載，立談開八荒。", "蛟龍不可羈，鴻鵠得新翔。", "昔爲黄石師，智策無與雙。", "晚蹈赤松賞，功名忽如忘。", "由來神仙流，理與天地長。", "陵谷自有遷，若人豈復亡。", "我行覧遺蹟，城邑空蒼蒼。", "感古追遠遊，白雲杳無鄉。"]}