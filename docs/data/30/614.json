{"author": "劉敞", "period": "宋", "type": "诗", "title": "寄深甫君章", "paragraphs": ["爛漫十日飲，未快遠别情。", "醉魂幾時醒，直見潁水清。", "前歡絕莫尋，離念紛更盈。", "車騎暫休汝，賞晤得時英。", "披襟兩相照，話言僕屢更。", "論史既衮衮，說經亦鏗鏗。", "一觴亦一詠，樂事真相并。", "會合固難常，我獨嗟南行。", "回首念前好，感物非嚶鳴。", "明發成寤歌，勉勉趣遙程。"]}