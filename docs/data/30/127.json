{"author": "劉敞", "period": "宋", "type": "诗", "title": "奉和宋次道遊嵩十五韻", "paragraphs": ["嵩峰三十六，皆在青雲端。", "宿昔望見之，恨不生羽翰。", "卷臠塵土中，日月如波瀾。", "邇來老将至，更覺行路難。", "聞君謝車徒，選勝羣峰巒。", "幽深每獨往，神異多所觀。", "若有真仙子，羽衣白玉顔。", "吹笙煙霧中，舉手留盤桓。", "信非人間境，邈與時俗懸。", "顧懷平生舊，慰以逍遙篇。", "三復想在目，令人愧衣冠。", "處世闊且疏，幼輿亦有言。", "一丘與一壑，自謂無間然。", "安得從君游，解纓弄雲泉。", "昏昏歲復晏，相望空長歎。"]}