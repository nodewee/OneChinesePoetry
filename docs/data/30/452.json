{"author": "劉敞", "period": "宋", "type": "诗", "title": "和永叔寒夜會飲寄江十", "paragraphs": ["昔與江翁别，酣歌國門道。", "黄花落酒罇，白髮藉霜草。", "本謂此行遠，定知此樂難。", "豈意二三子，復爲今夕歡。", "主人文章伯，談道輒忘倦。", "每至絕倒處，恨不使君見。", "鳥迹上古書，龍頭冢中器。", "其人骨已朽，感此相與醉。", "呼問西飛雲，游子何當返。", "寒風吟枯梧，歲月益已晚。", "吾聞太華峰，乃有神仙居。", "莫逐秦時人，獨結山中廬。"]}