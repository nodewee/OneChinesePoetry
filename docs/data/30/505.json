{"author": "劉敞", "period": "宋", "type": "诗", "title": "韓文公畫像分題", "paragraphs": ["微言昔廢絕，大道隨荒榛。", "上下千歲間，天將復斯文。", "若人實命世，述作參鬼神。", "横制萬里波，不爲流俗珍。", "大音破昏聾，有若雷霆震。", "惜乎世莫用，竟以奇怪聞。", "哀哉揭陽貶，勢屈道則伸。", "孔子亦有言，求仁而得仁。", "我昔讀其書，固常見其人。", "邇來觀遺像，忽若平生親。", "輪扁不言巧，丹青豈復真。", "尚存高山意，俯仰冀日新。"]}