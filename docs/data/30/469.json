{"author": "劉敞", "period": "宋", "type": "诗", "title": "淮西延平以詩見寄因書陜城即事用酬來唱", "paragraphs": ["陜郊古云重，雄勝地所該。", "羣山左右顧，大河西北來。", "府署憑中高，一日萬景開。", "是時八九月，秋色清池臺。", "樽酒雨餘酌，笙歌雲際回。", "追歡緬前會，真樂非昔陪。", "賓客雖日過，禮俗多嫌猜。", "于焉備廚傳，安得忘形骸。", "神交與心賞，懷舊何悠哉。"]}