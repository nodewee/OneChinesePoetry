{"author": "劉敞", "period": "宋", "type": "诗", "title": "望洞庭", "paragraphs": ["洞庭七百里，浩蕩敵溟渤。", "雲夢開其胸，巴陵束喉舌。", "東流匯羣川，盛漲五六月。", "飄颻浮乾坤，倚蓋低兀臲。", "吾行寰海間，未見此水闊。", "峡流下衣带，島嶼盡毫末。", "高秋卷氛翳，兩涯浴日月。", "何得徑寸珠，晦明互出沒。", "蒼茫蛟龍宅，溷雜魚鼈窟。", "太古到於今，沈潛孰分别。", "風帆引北極，波浪限百越。", "國絕南顧憂，獻琛各通達。", "山川非一險，此實輔明哲。", "俯笑三苗愚，竟爲獨夫滅。", "遠遊世俗隘，偶此耳目豁。", "淅瀝臨清風，滂沱濯炎熱。", "蕭蕭霜林暮，藹藹芳草歇。", "壮觀激我懷，當歌意復咽。", "寂寥軒轅樂，萬古逸響絕。", "慘淡虞帝魂，九疑莽嵽嵲。", "况聞屈賈輩，各賜楚漢玦。", "至德無復還，後王寝衰缺。", "滔滔更南征，鬱鬱抱忉怛。", "太湖雖云深，未救懷古渴。"]}