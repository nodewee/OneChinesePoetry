{"author": "劉敞", "period": "宋", "type": "诗", "title": "墨河館連日大風", "paragraphs": ["空桐倚不周，近戴北斗魁。", "上天限夷夏，自古常風霾。", "我行迫隆冬，周覽窮荒回。", "魑魅醜正直，共工負其材。", "初如百萬兵，鳴鼓天上來。", "日月慘不光，星辰爲之頹。", "又如海水翻，洪洞奔天臺。", "四顧無復人，但聽萬壑雷。", "搖山墮危石，略野荒纖荄。", "鳥雀失食悲，虎豹忘羣哀。", "大呌不自聞，卻行尚欲摧。", "而我仗漢節，何由脱氛埃。", "先王外荒服，赤子棄草萊。", "陰奸竊號令，天網殊恢恢。", "我車傷崔嵬，我馬勞虺隤。", "感彼雞鳴詩，聊以慰永懷。"]}