{"author": "劉敞", "period": "宋", "type": "诗", "title": "西戎行", "paragraphs": ["吾聞聖人之兵有不戰，不戰之勝善之善。", "況復良將握天威，西戎雖强安得擅。", "憶昔屬國羽書聞，中宴徹酒詔圖勳。", "丞相陳謀御史請，獨可遣將誅其君。", "吏民詿誤不足治，我以威德周無垠。", "尚書侍郎盡明哲，秉鉞載旆如火烈。", "羽林積卒眀號令，賊兵蹙戚憂巢穴。", "方春緩誅已偷息，天不假易行勦絕。", "太常請獻象功舞，史臣願勒西山岊。", "懸頭藁街敕狂慢，積粟金城撫疲苶。", "西戎行，告爾勿逆果自坑，百蠻來威天下平。"]}