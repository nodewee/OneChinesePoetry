{"author": "劉敞", "period": "宋", "type": "诗", "title": "和永叔十二韻", "paragraphs": ["愛公猶愛屋上烏，何况公家手種菊。", "憶昔重陽醉共賞，已落紗帽歡不足。", "誰令繁霜逼芳意，坐使嚴風卷餘馥。", "主人于此情不淺，上客方來强令束。", "馬聲玲瓏搖玉環，屨綦參差破苔綠。", "重尋荒徑憶五柳，因咏東籬憇茅屋。", "巳憐歸鳥有真意，更覺晨風傷局促。", "引杯大釂傾玉壺，擊節應非響喬木。", "物華瞬息暫入夢，世事蚊虻一過目。", "浮邱接袂當鳳舉，俗士歌驪真狗曲。", "衣冠頃來塵土變，形貌今者毛髪秃。", "公詩乃使我忘老，逸調何由能繼屬。"]}