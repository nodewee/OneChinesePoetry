{"author": "劉敞", "period": "宋", "type": "诗", "title": "觀林洪範禹貢山川圖", "paragraphs": ["若昔文命熈帝虞，大龜浮洛出元謨。", "翍山瀉澤魑魅走，四海砥定由天扶。", "周摧嬴仆亂疆理，壁中但得司空書。", "先生始病學者惑，爲畫盈尺山川圖。", "職方輿地在眼下，地勢天文高下殊。", "始驚六合可舒卷，吾道指掌何難乎。", "先生當時持此藝，欲以稽古開天意。", "命乖時背竟何爲，于今傳者爲張宜。", "宜生五十頭已白，連蹇不爲州郡辟。", "朝廷何時舉行河，合笑平當未精賾。"]}