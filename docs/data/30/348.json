{"author": "劉敞", "period": "宋", "type": "诗", "title": "贈陳襄秘丞自峽中召歸", "paragraphs": ["淮海南國衝，冠蓋結浮雲。", "面交固不數，白首猶若新。", "之子天際來，各自東西人。", "一語旦連夕，歡如平生親。", "豈伊名聞久，固以意氣均。", "馳騖詩書間，博哉醇乎醇。", "我昔病俗學，莫明聖與仁。", "常恐遂至地，豈期晚有鄰。", "君還覲清光，一二席上珍。", "賢者任必重，勉旃覺斯民。"]}