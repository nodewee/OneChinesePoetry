{"author": "劉敞", "period": "宋", "type": "诗", "title": "聞子飛作諫官寄隱直", "paragraphs": ["玉以二獻珍，金以百鍊精。", "錢侯困躓時，詎免時俗輕。", "感激生憤勇，辛勤就功名。", "居然取高第，自此凌諸生。", "諫官近冕旒，地望臨公卿。", "報國須薦賢，致君在舉能。", "蕭朱尚結綬，張杜猶提衡。", "小雅紀伐木，微禽識同聲。", "此風久已無，賢者當肯行。", "念子早治装，復令世人驚。"]}