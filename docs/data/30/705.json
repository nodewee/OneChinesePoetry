{"author": "劉敞", "period": "宋", "type": "诗", "title": "胡九齡畫牛歌", "paragraphs": ["書契已來有繪事，畫牛著牛今始二。", "胡生戴氏雖異時，形似之間實兄弟。", "鬼神易寫狗馬難，古人舊語乃信然。", "不爾寥寥千萬年，筆墨曠絕無比肩。", "胡生曾畫百一牛，變態曲盡稱爲尤。", "翰林主人題辭古，四海文士歌賦優。", "俗情護前喜排後，此事戴嵩未曾有。", "會知誦玩無已時，畫與胡生俱不朽。"]}