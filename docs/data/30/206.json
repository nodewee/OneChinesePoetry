{"author": "劉敞", "period": "宋", "type": "诗", "title": "華山隱者圖", "paragraphs": ["神仙不可學，淺俗如醯雞。", "逍遙二三叟，乃獨秦遺黎。", "避地思遠適，名山得幽棲。", "深巖紫芝秀，歸路桃花迷。", "稍遠人世隔，遂忘陵谷移。", "至今山中人，往往猶見之。", "吾聞秦皇帝，甚慕真人爲。", "駕石窺蓬萊，載車象雲蜺。", "沙丘往不返，四海忽若遺。", "安知全真子，近在西山垂。", "一千二百年，修身未嘗衰。", "古稱山澤臞，非復萬乘期。", "觀君此圖意，有以和天倪。"]}