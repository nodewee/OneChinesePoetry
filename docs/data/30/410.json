{"author": "劉敞", "period": "宋", "type": "诗", "title": "酬林國華先輩", "paragraphs": ["昔吾臨汝南，休騎思俊賢。", "此邦號多士，今世猶依然。", "奉詔選計偕，至者皆比肩。", "子時避逃我，常獨懷悁悁。", "豈我非其人，長鯨隘蹄泉。", "将由求之失，黄鵠去不還。", "察亷未塞責，負課終彌年。", "解印歸卧家，百憂正纒綿。", "聞子来仕門，華裾燦雲烟。", "手携一卷書，金碧紛蟬聯。", "慰我平生懷，意好何深堅。", "始知向難進，非以相棄捐。", "鄉評讓父兄，觀國氣無前。", "翰飛果自致，大笑諸老先。", "毫末爲豫章，衆流成深淵。", "物常積於久，念子亦勉旃。", "令名百世榮，文學貴本元。", "愛至相期深，愧無長者言。"]}