{"author": "劉敞", "period": "宋", "type": "诗", "title": "賞閣後小桃同景純作", "paragraphs": ["僕本山野之生民，不堪刺促拘冠紳。", "江湖自放老將至，豈悟歲月如馳輪。", "謬隨多士貢王府，浪得虚名通紫宸。", "遽從下列居第一，當時頗似稱平津。", "感激更恩報天子，僶俛從事希涓塵。", "濫書閨籍比朝舊，驟上天祿均儒臣。", "肖躬顧影每自愧，譬如蒿艾參松筠。", "未能引分拂衣往，正用飽食慚懸鶉。", "太平中外雖少事，賢哲馳騖猶辛勤。", "幸無官守逃吏責，自可昏醉窮青春。", "夭桃花繁高倚樓，似若有意娛佳賓。", "浩歌大笑忘檢局，座客歡倒知吾真。", "東風瞥來能幾時，況子東西南北人。", "人間會合常苦少，撃鮮舉白毋羞貧。", "林端啼鴂風雨夕，異方相憶空酸辛。"]}