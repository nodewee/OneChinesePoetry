{"author": "劉敞", "period": "宋", "type": "诗", "title": "豫章儒者", "paragraphs": ["豫章有儒者，讀書三十年。", "但識上古風，不知時俗遷。", "一聞西戎叛，有意摧羣頑。", "詣闕上封章，臣知用兵權。", "不在勞士卒，不須役戈鋋。", "要先正其本，本正末自安。", "臣觀朝廷中，或有可廢員。", "臣觀草澤中，或有可用賢。", "國家既失此，奸吏隨矯虔。", "吏奸萬事隳，外患隨因緣。", "所以子玉存，文公積愁顔。", "所以汲黯亡，淮南爲無難。", "天子覽表歎，當朝常拳拳。", "迴頭謂羣公，可付史館編。", "可使靡好爵，以補風化源。", "豈知貴臣忌，投爾南海壖。", "不得面指陳，胸襟曷由宣。", "卒走驅使行，行行酌貪泉。", "名與囚隸俱，位乃胥校聯。", "九重竟不知，猶謂列王官。", "奈何樂堯舜，乃是取危顛。", "誰云遇明主，未免遭棄捐。", "遂令天下士，齚舌戒勿言。", "寧有死壑中，安有議君前。", "浮雲蔽白日，自古同所歎。", "豈爲此生悲，我歌願臚傳。"]}