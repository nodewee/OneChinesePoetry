{"author": "劉敞", "period": "宋", "type": "诗", "title": "聽江十誦食鱠詩戲簡聖俞", "paragraphs": ["長安貧客食無魚，浩歌彈鋏歸來乎。", "主人聆歌知客意，酌酒買魚相與醉。", "一魚百金不可償，操刀作鱠揮雪霜。", "鱗分骨解珠玉光，舉盤引筯絲線長。", "楚飯彫胡香且潔，吳羮入口如沃雪。", "主歡賦詩客稱壽，裂簡搖毫落寒月。", "我亦羈旅秋蕭條，思鱸回首江漢遙。", "過門大嚼取快意，詠詩忘味如聞韶。", "君若乘風駕滄海，更鱠長鯨且相待。"]}