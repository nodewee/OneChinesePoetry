{"author": "劉敞", "period": "宋", "type": "诗", "title": "深甫過留宿并示近詩", "paragraphs": ["别長會時稀，樂少憂日多。", "邂逅非素期，悲歡奈君何。", "明燈照空窗，風雪滿天地。", "此時坐相對，達旦終不寐。", "少年慕結交，徒以此方寸。", "危生始自感，來日安可問。", "意氣久已奪，形髪亦已衰。", "如何切磋意，不廢平生時。", "驚禽墜虚弦，病葉隕輕露。", "一聞傷心奏，涕下已如注。"]}