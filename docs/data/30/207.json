{"author": "劉敞", "period": "宋", "type": "诗", "title": "送上元張孟侯著作", "paragraphs": ["避世金馬門，歇直承明廬。", "月贏一囊粟，調笑騶侏儒。", "忽憶東南行，秋風熟鱸魚。", "聞君已先我，扁舟向江湖。", "銅章垂腰問，賜履雙飛鳧。", "千室豈不憂，弦歌自爲娛。", "古稱有人民，無事專讀書。", "自顧都城游，刺促轅間駒。", "六朝若流川，覽古半有無。", "山中折瑤華，千里懷離居。"]}