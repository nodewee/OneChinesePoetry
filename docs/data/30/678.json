{"author": "劉敞", "period": "宋", "type": "诗", "title": "猛虎行", "paragraphs": ["陸不辭虎豹怒，水不避蛟龍争。", "衆人亦有命，大賢豈虚生。", "千歲猶須臾，四野如戶庭。", "解弓掛扶桑，脱劍倚太清。", "騰身騎日月，萬事如蚊𧉬。", "貧賤有固窮，慷慨激中情。", "炎火燎崑邱，乃知白璧精。", "雪霜沒衆草，高松獨青青。", "寧生歌車下，戚促兒女聲。", "時至乘化遷，運頽與物冥。", "震雷不經聽，芥蔕何足嬰。", "君不見賈豎競錐刀，蚍蜉利羶腥。", "何如乘雲御氣遊咸池，長嘯濯我冠與纓。"]}