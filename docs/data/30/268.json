{"author": "劉敞", "period": "宋", "type": "诗", "title": "送李才元", "paragraphs": ["車馬何赫奕，觀者更歎息。", "冨貴歸故鄉，任州二千石。", "賜金爲親壽，衣錦供子職。", "里閈納華駟，公堂列嚴戟。", "地兼百城會，衆有萬戶籍。", "指撝吏奔走，宣布民悅懌。", "丈夫雖非通，豈負稽古力。", "懷章過故人，笑别見顔色。", "吾徒若匏瓜，長繋慚不食。", "贈君當何言，有信勉相憶。"]}