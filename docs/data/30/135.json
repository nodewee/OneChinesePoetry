{"author": "劉敞", "period": "宋", "type": "诗", "title": "新種雜花樹", "paragraphs": ["天地大逆旅，浮生遠行客。", "大無萬里異，遠不百年役。", "乘流惟其遇，得性從所適。", "何必思舊鄉，而復名一宅。", "此邦非吾土，此廬非我迹。", "彼我苟巳齊，賓主不足擇。", "終樹宿所好，及閒易爲力。", "芳草十餘品，往往手自植。", "春風二月交，重疊庭下碧。", "欣欣生意好，一一見顔色。", "對之默終日，澹若無情極。", "四時背人馳，壮士每歎息。", "憂來忽無方，外物不可釋。", "中和一相伐，頭髪先爲白。", "萱乎爾能忘，於我獨有德。"]}