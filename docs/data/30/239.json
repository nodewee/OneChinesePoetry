{"author": "劉敞", "period": "宋", "type": "诗", "title": "石首縣", "paragraphs": ["叢石浮水中，峻隄缺復連。", "往往爲深潭，波流自回環。", "秋山未搖落，碧樹皆參天。", "仰觀積水痕，仍在高樹巔。", "里人半巢居，出入隨烏鳶。", "令尹亦菜色，市樓寂無烟。", "皇天不純命，百姓何震愆。", "苦云耕織廢，租税尚未蠲。", "赤子向漂蕩，所存皆偶然。", "雖知負官輸，未忍更棄捐。", "奈何唐堯世，復見昏墊年。", "何以救汝饑，朝廷急憂邊。"]}