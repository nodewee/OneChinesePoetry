{"author": "劉敞", "period": "宋", "type": "诗", "title": "答黄寺丞紫薇五言", "paragraphs": ["紫薇異衆木，名與星垣同。", "應是天上花，偶然落塵中。", "豔色麗朝日，繁香散清風。", "㛹娟雖自喜，幽寂逝將終。", "主人謫仙籍，浩歌滄浪翁。", "卜居抗静節，搴秀憐芳叢。", "猗狔庭中華，固爲悅已容。", "如何又將去，含意默忡忡。", "青苔侵履綦，搖落知歲窮。", "獨賴君子德，庶幾甘棠封。"]}