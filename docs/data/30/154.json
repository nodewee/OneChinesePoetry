{"author": "劉敞", "period": "宋", "type": "诗", "title": "李綿州訪别", "paragraphs": ["天寒起常晏，日出扉未啟。", "深巷聞傳呼，兒童怪旌棨。", "知是漢中守，訪舊來至此。", "適我平生懷，趨迎願少止。", "結交許忘年，並坐每抗禮。", "語罷當遠行，眷然色不喜。", "君惟二千石，我徒一男子。", "貧賤宜輕肥，反如不能已。", "善化遲期月，壮心隘萬里。", "側聞報政速，永觀凌風起。", "寧復悲東山，滔滔歷年祀。"]}