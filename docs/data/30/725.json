{"author": "劉敞", "period": "宋", "type": "诗", "title": "續楊十七挽蘇子美詩", "paragraphs": ["吾聞蘇侯不及識，內嘉孤雄世難得。", "文如翻波氣龍虎，風雲晦明在頃刻。", "中間流落似天意，今雖暫困當永適。", "忽傳長逝既巳矣，知與不知同歎息。", "曩者避地金馬門，獻書著論驚上國。", "材豪志劇少所有，倐忽變化不可測。", "結交必皆天下士，朝廷見人退自斥。", "指揮功名力可取，城郭披露曾不惜。", "廟堂諸公交口薦，天子亦稱萬人敵。", "中道齟齬空歸來，扁州東浮問損益。", "登臨姑蘇睨滄海，憤歎始覺區中窄。", "徉狂爛醉遺日月，欲乘長風掛危席。", "安期洪厓殊彷彿，蓬萊方壺定可陟。", "浩歌秀句凌斗牛，至今紫氣猶融奕。", "若人不應逐物化，吳中好事先巳惑。", "邇來安知非形解，世上蜉蝣限畛域。", "遺編逸藁尚多有，但恐靈物隨變匿。", "君當收拾藏永久，毋以交情死生易。"]}