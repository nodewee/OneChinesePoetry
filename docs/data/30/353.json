{"author": "劉敞", "period": "宋", "type": "诗", "title": "答江鄰幾到潁州見寄并封示晏公送行", "paragraphs": ["日夕風雪佳，相念思乘興。", "忽憶君在遠，離憂紛難定。", "入門對新詩，滿眼冰玉瑩。", "因疑君居側，恍惚不自勝。", "别来雖無幾，日月稍已迸。", "一葦悲河廣，况乃山川迥。", "遠遊殊風土，孤響謬羣聽。", "常恐弔原憲，夫子歎何病。", "幸傳丞相篇，復見仁者贈。", "懸知愜真賞，有以誇歷聘。", "何用慰索居，一朝再三詠。"]}