{"author": "劉敞", "period": "宋", "type": "诗", "title": "欲於舊州石橋作偶浯臺以備遊覽先爲五言", "paragraphs": ["河決鉅野溢，此時吾山平。", "百川會兩澤，千里圍孤城。", "桑野就蕪漫，石橋尚峥嶸。", "往往有白鶴，飛来羣悲鳴。", "我欲覽風土，因之省民耕。", "誰能同我樂，誰肯從我行。", "楚人哀江南，倚沼而畦瀛。", "臨高誦斯語，正復傷人情。", "當築十丈臺，偶浯爲之名。", "上可容宴豆，下堪列旆旌。", "棹歌出中流，簫鼓會前楹。", "浮雲来東山，落日隱北溟。", "此樂或難忘，請公爲我評。"]}