{"author": "劉敞", "period": "宋", "type": "诗", "title": "和鄰幾持國景德寺納涼", "paragraphs": ["四時急相乘，五月大火中。", "天地爲熾爐，萬物皆沸銅。", "吁嗟望雲漢，長嘯懷清風。", "覆載雖高厚，跼蹐似不容。", "蚩蚩道旁子，奔走勞厥躬。", "外以塵土傷，內爲利害攻。", "狂酲無由濯，勢與羣物終。", "安知逍遙遊，采真得所從。", "寶宇豁高嚴，劇談叩真空。", "虚白從中來，清涼脱樊籠。", "惜哉但獨樂，不與斯人同。", "作詩寄妙賞，藐若凌青穹。", "依隱或玩世，詭時在不逢。", "三復金玉音，曠然已發矇。"]}