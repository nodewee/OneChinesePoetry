{"author": "劉敞", "period": "宋", "type": "诗", "title": "觀永叔五代史", "paragraphs": ["大均運元和，萬物分一氣。", "相雜以成文，自然故爲貴。", "道衰三王末，議出百家沸。", "仲尼日月也，薄日爲之既。", "春秋曰筆削，天地復經緯。", "大法初粲然，亂臣以爲畏。", "微言迨秦漢，變雅從晉魏。", "逐末競錐刀，澆淳玩花卉。", "安知作述本，庸識文章意。", "中間馬與班，二子稱彷彿。", "猶云崇貨力，尚或排剛毅。", "才難乃其然，可以長歔欷。", "退之不爲史，于道其猶未。", "胡爲體明哲，曾是回怨誹。", "國典竟蕪雜，唐風亦隱厞。", "陵夷九易姓，禍亂森如蝟。", "儒術駭中絕，斯民遲攸塈。", "紛紜混朱紫，清濁誰涇渭。", "龍飛真人出，虎變斯文蔚。", "天意晚有屬，先生拔乎彚。", "是非原正始，簡古斥辭費。", "哀善傷獲麟，疾邪記有蜚。", "處心必至公，撥亂豈多諱。", "何必藏名山，端如避羅罻。", "曰余仰爐治，有意自勍剕。", "踵門投耒耜，假蔭親蔽芾。", "所望窺册府，無寧辱賙餼。", "狂者實進取，日中固必熭。", "飲河雖非量，滿腹尚自慰。", "演孔幸受經，居齋竊忘味。"]}