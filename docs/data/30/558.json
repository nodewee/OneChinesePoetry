{"author": "劉敞", "period": "宋", "type": "诗", "title": "九月十日雨中孚先見過圍棋嘗茶", "paragraphs": ["幸從大夫後，而無吏事憂。", "出沐風雨夕，閉門松菊秋。", "素交辱見過，意氣何綢繆。", "車騎皆雨立，富貴若浮雲。", "圍棋紓壯心，酌茗當獻酬。", "豈惟鄰里好，足慰平生游。", "書籍可許通，水火得所求。", "獨恨雞黍薄，無以充淹留。", "我窮若匏瓜，于世良悠悠。", "寂寞守一隅，非君誰見收。", "庶幾除三徑，玩此歳方遒。", "莫令子衿詩，更作商聲謳。"]}