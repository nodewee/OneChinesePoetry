{"author": "劉敞", "period": "宋", "type": "诗", "title": "憶洞庭", "paragraphs": ["少年慷慨輕遠行，岀入楚越多所經。", "每令百川盡衣带，獨憶岳陽觀洞庭。", "方輿沈潛似無地，倚蓋回還徒見星。", "始疑上帝限南北，恐有漏澤連青冥。", "西風八月氛霧收，曠宇千里令人醒。", "苦爲外境相誘掖，欲棄塵世浮滄溟。", "當時發狂頗自怪，真擬乘興攜湘靈。", "至今局促不如意，坐視歲月無時停。", "涼秋滿眼更多感，回首尚覺君山青。"]}