{"author": "劉敞", "period": "宋", "type": "诗", "title": "朱雲", "paragraphs": ["志士不忘棄溝壑，勇士不忘喪其元。", "伏雞搏狸狗襲虎，感激只在精神存。", "漢朝陵替外戚盛，五岳振蕩三辰昏。", "臣强主弱上不悟，庭中唯唯誰能言。", "朱生節義邁金石，面劾不避師傅尊。", "願求上方斬馬劍，誅一厲百清其源。", "天威震怒不我受，利刃接頸雷霆奔。", "當前折檻色不變，命在頃刻誰扳援。", "昔時仲尼魯司寇，七日行戮端乾坤。", "嗟我此生心不就，冥冥后土埋其冤。", "漢家社稷變王氏，張禹虚蒙師保恩。", "卓然先見在物表，佞臣敗國誰復論。", "我願乘雲款天閽，巫陽掌夢招其魂。", "立朝蹇蹇辨邪正，無復奸諛開倖門。"]}