{"author": "劉敞", "period": "宋", "type": "诗", "title": "同永叔贈沈博士", "paragraphs": ["我不識醉翁亭，又不聞醉翁吟。", "但見醉翁詩，愛彼絕境逢良琴。", "上多高峰下流泉，後有芳草前茂林。", "玄猨黄鵠翩翻共悲鳴兮，白雲翠靄倏忽而陽陰。", "此間真意不可盡，未遇知者猶荒岑。", "醉翁昔時逃世紛，戀此酩酊遺朝簪。", "心雖獨醒迹彌晦，舉俗莫得窺浮沈。", "邇來十年定誰覺，獨沈夫子明其心。", "寫之絲桐寄逸賞，曲度寥落含高深。", "絕調衆耳多不省，醉翁一聞能别音。", "乃知精識自有合，何必相與凌崎嶔。", "伯牙鍾子期，目擊意已歆。", "蓬萊三山蕩析不可見，惟有水仙之操傳至今。", "安知後世萬千歲，此地不爲水火侵。", "但存君詩與君曲，雖遠猶可期登臨。", "沈夫子，與醉翁，斯言至悲君更尋。"]}