{"author": "劉敞", "period": "宋", "type": "诗", "title": "賀王純臣", "paragraphs": ["昔者巖穴客，多隨辟書起。", "榮名耀山澤，高閣下閭里。", "此道不復振，此時竟已矣。", "不圖廷中賢，有意及之子。", "十年困鄉書，三黜竟不仕。", "一朝遘知音，籍籍到天耳。", "窮通諒有數，自古多若此。", "年華猶未晚，富良方自治。", "伐木情所深，彈冠坐增喜。", "請歌反招隱，以激南州士。"]}