{"author": "劉敞", "period": "宋", "type": "诗", "title": "賀隱直", "paragraphs": ["三年守一官，五年調一職。", "選門萬餘人，過半頭髪白。", "賢愚必待次，先後各循格。", "相與爲波流，其誰辨白黑。", "子今特招起，方與塵土隔。", "翰林誠知人，中丞亦好德。", "古来御史屬，自與二府敵。", "於今任雖卑，其實名不易。", "必将寄紀綱，豈獨親簿籍。", "鴻鵠須遠飛，騏驥無近迹。", "往矣勿自疑，天方佑正直。"]}