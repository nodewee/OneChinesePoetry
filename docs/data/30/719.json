{"author": "劉敞", "period": "宋", "type": "诗", "title": "子直攜雜文見過", "paragraphs": ["王孫少年敏於筆，壯如驊騮勇鸇鶻。", "搖毫裂簡殊多端，因事陳詞不專一。", "春風吹空花滿眼，秋霜縮物寒吹骨。", "元氣回復無常形，四時變化豈定律。", "斯文法天亦自然，古來達者猶識偏。", "今君始冠便如此，後日更老當誰先。", "憶昔孟軻有遺語，取之左右逢其源。", "乃知述作繋根本，根本苟盛枝條繁。", "君能致身取不朽，得世知吾得賢友。"]}