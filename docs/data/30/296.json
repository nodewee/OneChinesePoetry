{"author": "劉敞", "period": "宋", "type": "诗", "title": "和持國登開寶寺上方院寄孔寧極崔象之孫曼叔", "paragraphs": ["重山抱城起，清川带野回。", "深嚴古佛寺，嵽嵲聳高臺。", "此地宜眺覽，冠絕都城隈。", "遠近見千里，令人心目開。", "憶在七月中，丞相自魏來。", "百官迎道傍，休騎兹徘徊。", "衣冠相勝凌，塵土如炎灰。", "我隨衆人趨，出入再歷階。", "不得及此時，披襟濯氛埃。", "至今意耿耿，負愧不可裁。", "邇來讀君詩，足慰平生懷。", "忽如升其巔，四顧心悠哉。", "往者不可及，信陵久已頽。", "來者不可見，孔侯與孫崔。", "古今殊茫茫，慨嘆成歡哀。", "會復從君遊，于焉謝崔嵬。"]}