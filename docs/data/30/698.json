{"author": "劉敞", "period": "宋", "type": "诗", "title": "和吳九元會", "paragraphs": ["漢家初成長樂宫，亦以十月朝百工。", "武夫崛起少儀節，秦制苟簡非王風。", "猶云始知天子貴，此甚可笑田舍翁。", "聖朝禮樂百年備，文物寖盛兼羲農。", "月正元日古所用，數歲一講賓王公。", "東至日出西太蒙，南極丹穴北崆峒。", "重譯款關惟恐後，奉琛薦幣無不恭。", "太常調樂辨韶武，少府拭璧差桓躬。", "旗常卷舒王路肅，干羽出沒頑民從。", "協風入律效朔易，瑞雪盈尺迎年豐。", "陰慘陽舒變頃刻，天決地闢含沖融。", "君看此等聖人事，豈得復顧叔孫通。", "道旁撃壤九齡叟，校室受書三尺童。", "慣習昇平不自覺，豈悟帝力高無窮。", "賴君作詩播英實，如以鳴鼓祛昏聾。", "吾知朝廷億萬載，與地侔富天比崇。"]}