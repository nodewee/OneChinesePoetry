{"author": "呂陶", "period": "宋", "type": "诗", "title": "送茹世美少卿", "paragraphs": ["切慕真仙理，能收至靜心。", "紛華雖爾共，勢利莫吾侵。", "造化歸三鼎，逍遙託五禽。", "一言平物我，萬事委浮沈。", "研味經翻玉，吁嗟礫變金。", "太霞方夢想，流水漫光陰。", "得郡情應樂，休官志已深。", "遐飛脱塵網，髙視笑蹄涔。", "舊德淹卿寺，清風聳士林。", "却憂公議在，未易解朝簪。"]}