{"author": "呂陶", "period": "宋", "type": "诗", "title": "送江巨源奉議", "paragraphs": ["吳會儒林勝，坤維使節雄。", "人誰攀景躅，物自得清風。", "繅玉塵埃外，冰壺愷悌中。", "教源資濬遵，治具費磨礱。", "舉向權衡見，難相畛域窮。", "章傳青瑣闥，夢徹紫真宫。", "自昔文章手，能成造化功。", "夷途方濶步，公論況僉同。", "晝永朝紳接，天髙奏牘通。", "平生先遠業，有以助堯聰。"]}