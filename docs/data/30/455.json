{"author": "劉敞", "period": "宋", "type": "诗", "title": "十月二日邀鄰幾飲裴二如晦來遂留至夕", "paragraphs": ["晚下渠石閣，方轡得傾盖。", "天寒畏干人，巵酒自相對。", "裴侯非宿約，來預心賞會。", "吾季方家居，四坐客解帯。", "獻酬雜嘲謔，歡笑以爲快。", "幸無俗中士，形迹一不怪。", "蟋蟀鳴高堂，歲月聿已邁。", "于今鮮吏責，無所憂其外。", "但當勤來顧，數醉此庭內。", "良無德與汝，聊足紓慷慨。"]}