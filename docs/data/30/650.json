{"author": "劉敞", "period": "宋", "type": "诗", "title": "飛輪團扇歌", "paragraphs": ["赤雲燒天天欲焚，深堂如炮井如饙。", "肴乾不食酒具陳，君胡愁嗟念南熏。", "主人白羽奇且新，捷逾輠膏機有神。", "飛亷舒御旋相奔，晻藹翕霍娛坐賓。", "衣襟飄飄恍凌雲，何用御風絕埃塵。", "主人顧嗟顔色顰，安得救暍通下民。", "羊角扶搖非敢珍，願使大鵬離隱淪。", "上客捧觴起爲賀，君宜千年位卿佐。"]}