{"author": "劉敞", "period": "宋", "type": "诗", "title": "贈周生", "paragraphs": ["騏驥能千里，不能走鼠穴。", "猛虎拘穽中，不如狗善齧。", "周生學干祿，强進屢顛蹶。", "時不用周生，周生亦不屑。", "行年過五十，頗就知命說。", "未嘗畜妻子，名利敢貪竊。", "所憂道未能，欲辨孔與桀。", "人知如此鮮，况不厭藜蕨。", "與我始相見，便覺抱高節。", "人皆用其巧，子獨趨所拙。", "春秋舉逸民，蔽善尚貶絕。", "誰期大夫賢，薦使在班列。"]}