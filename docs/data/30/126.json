{"author": "劉敞", "period": "宋", "type": "诗", "title": "賀范龍圖兼知延安", "paragraphs": ["大兵昔摧傷，兩将折旗鼓。", "哀哉中國士，化作城下土。", "冤魂不得返，殺氣凌彼蒼。", "天亦爲之悲，白晝日無光。", "人言此城下，往往鬼神哭。", "此事天子憂，此心大夫辱。", "昔公守東越，人怨公不用。", "今日公在西，知公德持重。", "築城不必堅，解甲不可攻。", "何况保金城，弛張皆繫公。", "汲黯輔炎漢，淮南內竦懼。", "郅都守窮邊，匈奴爲之去。", "此事昔所聞，今日見所親。", "折衝樽俎間，震動旃裘民。", "國恥行且刷，寇讎不可保。", "斯人嘆微管，願及太平老。"]}