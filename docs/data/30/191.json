{"author": "劉敞", "period": "宋", "type": "诗", "title": "送鬱林楊守", "paragraphs": ["鴻鵠懷遠心，不畏霜露寒。", "鷄鶩守樊籠，朝遊暮來還。", "人生感意氣，朋友死一言。", "况分社稷憂，復在君臣間。", "楊侯一麾守，萬里蒼梧山。", "瘴海不可游，衆人昔云難。", "升車獨慷慨，即路無險艱。", "乃知抱忠信，可以居夷蠻。", "昔賢尚功名，天子憂南蕃。", "報國恩汲汲，勿令歳月遷。"]}