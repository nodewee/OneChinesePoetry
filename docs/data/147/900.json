{"author": "張元幹", "period": "宋", "type": "诗", "title": "李丞相生朝", "paragraphs": ["柱史生周室，仙源譜系崇。", "儲星昭昴宿，降嶽表神嵩。", "間氣憑家世，宗臣挺祖風。", "夢求終作楫，獵卜果非熊。", "感遇雲龍會，恩深雨露豐。", "折衝淵聖日，輝赫靖康功。", "社稷欹傾際，乾坤震蕩中。", "力扶神器正，堅守帝都雄。", "割地爭三鎮，回天定兩宮。", "壯圖期敉難，大節耻和戎。", "去國孤舟遠，憂時百雉空。", "建炎欣翊戴，鴻慶襲光融。", "相印機衡重，兵權號令通。", "安危繄禮貌，進退肯雷同。", "巨屏頻循撫，真祠示眷蒙。", "歡聲逢穀旦，善頌達蒼穹。", "弼亮需元老，平章合上公。", "五行推有本，六甲混無窮。", "再造邦基固，中興大運隆。", "保民躋壽域，千載簡宸衷。"]}