{"author": "張元幹", "period": "宋", "type": "诗", "title": "建炎感事", "paragraphs": ["乾坤忽震蕩，土宇遂分裂。", "殺氣西北來，遺毒成僭竊。", "議和其禍胎，割地亦覆轍。", "儻從种將軍，用武寨再劫。", "不放匹馬回，安得兩宮說。", "巍巍開國初，真宰創鴻業。", "一統包八荒，受降臨觀闕。", "并州稍稽命，駢頭亟膏鉞。", "於今何勢殊，天王狩明越。", "諸鎮本藩翰，楚破闔城血。", "翠輿欲東巡，蹈海計愈切。", "詔下散百司，恩許保妻妾。", "瞻彼廉陛尊，孰與壯班列。", "肉食知謀身，未省肯死節。", "檢校輿地圖，寧復見施設。", "三吳素輕浮，傷弓更心折。", "四顧皆驚波，蒼黄共嗚咽。", "維茲艱危秋，貧士轉疏拙。", "明年穀增貴，賢愚罔分別。", "何處置我家，患在建午月。", "故山盍早歸，豈憂踐霜雪。", "作意海邊來，初非事干謁。", "責我賣屋金，流言尚爲孽。", "汪公德甚大，遊說情激烈。", "力救歸裝貧，一洗肝肺熱。", "如公趨急難，正似古豪俠。", "行藏道甚明，親養志先决。", "去矣茅三間，無問衣百結。", "他時期卜鄰，此日尤惜別。", "請以兄事公，尺書未宜綴。"]}