{"author": "釋正覺", "period": "宋", "type": "诗", "title": "參頭智舒與衆行者寫師像求贊", "paragraphs": ["背鮐齒鯢，皮雞髮鶴。", "西北出家，東南行脚。", "選佛到空覺覺空，爲人除藥病病藥。", "夕壑雲生，秋潭月落。", "偏正機輪，方圓枘鑿。", "蝴蝶之春夢栩栩而物齊，白鷗之野盟飄飄而閒樂。", "妙觸無當，沖應何作。", "劍之揮空而彼此不痕，珠之受影而自他相若。", "氣韻巖稄，音旨拗斡。", "跛跛挈挈兮有底迂疏，哆哆和和兮不空罥索。"]}