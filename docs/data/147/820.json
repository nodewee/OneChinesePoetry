{"author": "張元幹", "period": "宋", "type": "诗", "title": "拜顔魯公像", "paragraphs": ["吳興祠堂祀百世，凜凜英姿有生意。", "坐令異代乾沒兒，莫敢徜徉來仰視。", "唐家綱紀日陵遲，僭竊相連益昌熾。", "我公人物第一流，皇天后土明忠義。", "屹然砥柱立頹波，未覺羊腸隳坦履。", "欲回希烈叛逆心，老夫但知朝覲禮。", "年垂八十位太師，平生所欠惟死耳。", "死重泰山古所難，杞鬼竊柄猶偷安。", "安知我公本不死，汝曹有知當骨寒。", "豐碑法書屋漏雨，政與丹青照千古。", "天遣神物常守護，要使亂臣賊子懼。"]}