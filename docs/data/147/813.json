{"author": "張元幹", "period": "宋", "type": "诗", "title": "希道使君見遺古風謹次嚴韻", "paragraphs": ["君侯氣挾飛仙骨，插腦伏犀高崒屼。", "榮枯過眼海一漚，出處何心兔三窟。", "養生得趣喜按摩，子夜不眠頻叱咄。", "枕中玉函妙以微，肘後金精恍兮惚。", "我真蒲柳欲師承，刻畫無鹽恐唐突。", "似聞有意贈刀圭，倒卷逆流翻澥渤。", "世間萬態古今同，政可忘言佯吃訥。", "杖藜未辦飲菊潭，且看冥鴻秋滅沒。"]}