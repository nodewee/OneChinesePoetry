{"author": "張元幹", "period": "宋", "type": "诗", "title": "訪周元舉菁山隱居", "paragraphs": ["胸次飽丘壑，乃覺軒裳輕。", "舉世沈湎時，勇退公早醒。", "十年烟雨簑，手種松杉成。", "蒼根鬰寒霧，老色入戶庭。", "棲心不爭地，似欲畢此生。", "那知戎馬際，亦使山房驚。", "四海方蕩潏，積骸盈破城。", "公豈失策者，獨留枯槁形。", "賊舟會稍遠，請復安柴荆。", "暗泉雜夜雨，稚笋肥晨烹。", "起予歸去來，故山今可行。", "胡爲困羈旅，浩歎常吞聲。"]}