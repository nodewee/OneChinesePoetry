{"author": "張元幹", "period": "宋", "type": "诗", "title": "奉和希道新句兼簡祖穎漕使", "paragraphs": ["秋來乏隣酤，近事采塗說。", "愁多費陶寫，戶小輒敗闕。", "誰能空隱憂，判飲最良策。", "兩公俱世豪，風味奪佳節。", "手釀甕中春，香浮玉丹色。", "相餉走鴟夷，芳辛真妙絕。", "共賦醉鄉詩，銷磨閑日月。", "頗聞鎖娉婷，迴風舞流雪。", "何妨出房櫳，滿引快關膈。", "此念想當然，清尊可虛設。", "我老留甌閩，感時夢淮浙。", "公其招故人，亦記未歸客。"]}