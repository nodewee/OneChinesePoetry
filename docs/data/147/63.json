{"author": "陶翰", "period": "唐", "type": "诗", "title": "出蕭關懷古", "paragraphs": ["驅馬擊長劒，行役至蕭關。", "悠悠五原上，永眺關河前。", "北虜三十萬，此中常控弦。", "秦城亙宇宙，漢帝理旌旃。", "刁斗鳴不息，羽書日夜傳。", "五軍計莫就，三策議空全。", "大漠橫萬里，蕭條絕人煙。", "孤城當瀚海，落日照[祁]連。", "愴矣苦寒奏，懷哉式微篇。", "更悲秦樓月，夜夜出胡天。"]}