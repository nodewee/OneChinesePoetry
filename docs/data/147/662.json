{"author": "釋正覺", "period": "宋", "type": "诗", "title": "禪人并化主寫真求贊  其三四○", "paragraphs": ["煙蒼蒼兮白鳥飛，水茫茫兮金鱗嬉。", "空杳杳兮智不知，覺冥冥兮性所宜。", "包萬像而括二儀，徹三際而周四維。", "影象纍纍，品類差差。", "發揮元自我，點化更由誰。", "方之則矩，圓之則規。", "不須特地，且麽過時。", "兀兀騰騰，憨憨癡癡，跛跛挈挈而萎萎羸羸。"]}