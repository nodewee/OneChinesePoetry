{"author": "陶翰", "period": "唐", "type": "诗", "title": "贈鄭員外", "paragraphs": ["驄馬拂繡裳，按兵遼水陽。", "西分鴈門騎，北逐樓煩王。", "聞道五軍集，相邀百戰場。", "風沙暗天起，虜騎森已行。", "儒服揖諸將，雄謀吞大荒。", "金門來見謁，朱紱生輝光。", "數年侍御史，稍遷尚書郎。", "人生志氣立，所貴功業昌。", "何必守章句，終年事鉛黃。", "同時獻賦客，尚在東陵傍。"]}