{"author": "釋正覺", "period": "宋", "type": "诗", "title": "璋監寺寫師像求贊", "paragraphs": ["杳杳冥冥，寒雁影沒而秋遠煙青。", "寂寂惺惺，老蠶繭就而風高葉零。", "天機靜時活，道環虛處靈。", "瀛之涵，崧之鎮。", "乾之健，坤之寧。", "海運鵬摶，氣宇揚揚而吞舟魚蛻。", "霧披豹變，文章炳炳而嘯風虎猛。", "少林之燈未續兮，洛陽人腰齊雪庭。", "黄梅之衣欲傳兮，狤獠祖步移碓程。", "物不當情而冰凌脚快，鱗或燒尾兮電火氣腥。", "諸塵崝嶸乎影響，三昧遊戲於眺聆。", "跛跛挈挈也其行自信，哆哆和和也其言不輕。", "家法冷淡，子孫寧馨。", "心歲寒而松柏試雪，色清白兮河漢含星。", "鳴陰之鶴癯而壽，巢蓮之龜小而齡。", "棋局未散，柯爛樵丁。"]}