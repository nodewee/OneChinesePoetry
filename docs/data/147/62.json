{"author": "陶翰", "period": "唐", "type": "诗", "title": "宿天竺寺", "paragraphs": ["松柏亂巖口，山西微徑通。", "天開一峯見，宮闕生虛空。", "正殿倚霞壁，千樓標石叢。", "夜來猨鳥靜，鐘梵響雲中。", "岑翠映湖月，泉聲亂溪風。", "心超諸境外，了與懸解同。", "明發唯改視，朝日長崖東。", "湖色濃蕩漾，海光漸曈朦。", "葛仙迹尚在，許氏道猶崇。", "獨往古來事，幽懷期二公。"]}