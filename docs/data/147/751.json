{"author": "釋正覺", "period": "宋", "type": "诗", "title": "禪人并化主寫真求贊  其四二九", "paragraphs": ["石上足蟠，人間念乾。", "秋生眼角，喜入眉端。", "丘壑之身心磈磊，叢林之肝膽衰殘。", "澗月依稀，夜霜濯磨而氣韻清白。", "岩松偃蹇，朔雪湔洗而精神翠寒。", "行脚屨敗，住山篾寬。", "點著破竈墮，呼回倒剎竿。", "光陰催促三眠繭，風雨捫摩百戰瘢。", "影像受鑑，音聲度垣。", "寂默髑髏眼，光明赤肉團。", "雲錦舒春兮華容光燄，潮雷卷雪兮海口波瀾。", "掛拂之喝，拄杖之竄。", "胡餅饅頭有變通而紹祖供職，蓮華荷葉沒科臼而說禪判宦。", "相隨學步，莫似邯鄲。"]}