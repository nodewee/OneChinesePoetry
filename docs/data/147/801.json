{"author": "張元幹", "period": "宋", "type": "诗", "title": "陪李仲輔昆仲宿惠山寺", "paragraphs": ["蒼山崷崒中，殿古起野色。", "仰空象緯高，撫事戎馬隔。", "三子俱人豪，語默有典則。", "安知今夕遊，值此老賓客。", "危言驚鬼神，懷舊痛京國。", "寄書白帝城，問道屈原宅。", "三春聞竹枝，萬里共悽惻。", "風來松柏悲，月落世界黑。", "相看炯不寐，袖手了無策。", "去去更酌泉，吾生易南北。"]}