{"author": "張元幹", "period": "宋", "type": "诗", "title": "送高集中赴漳浦宰", "paragraphs": ["三年烏石僧房居，忍饑待次真臞儒。", "有意載酒問奇字，無事閉門抄異書。", "一行作吏去漳水，斂版趨廊參刺史。", "胸中豪氣半銷磨，稍覺風波生眼底。", "高郎高郎君莫嗔，舉世未有如君貧。", "毀官不復謁時宰，老大甘爲行路人。", "君今業已臨民社，辦取催科時下下。", "不然彭澤歸去來，簿領笞榜何爲哉。", "男兒策勳有時節，家世況自圖雲臺。"]}