{"author": "王諲", "period": "唐", "type": "诗", "title": "後庭怨", "paragraphs": ["君不見紅閨少女端正時，夭夭桃李仙容姿。", "幸得君王憐巧笑，披香殿裏薦蛾眉。", "蛾眉雙雙人共進，常恐妾身從此擯。", "甄妃爲妬出層宮，班女因猜下長信。", "長信宮門閉不開，昭陽歌吹風送來。", "夢中魂魄猶言是，覺後精神尚未迴。", "念君嬌愛無終始，使妾長啼後庭裏。", "獨立每看斜日盡，孤眠直至殘燈死。", "秋日聞蟲翡翠簾，春晴照面鴛鴦水。", "紅顏舊來花不勝，白髮如今雪相似。", "傳聞紈扇恩未歇，預想蛾眉上初月。", "如君貴僞不貴真，還同棄妾逐新人。", "借問南山松葉意，何如北砌槿花新。"]}