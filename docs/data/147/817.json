{"author": "張元幹", "period": "宋", "type": "诗", "title": "贈慶紹上人", "paragraphs": ["上人久住湖外遊，辛亥春陷孔彥舟。", "長沙城中就驅掠，七十七日遭拘留。", "眼看殺人等螻蟻，劍血洗盡湘川流。", "張帆方離道林岸，鼓枻已過巴陵樓。", "兵纏妖氣草木暗，火熾凶焰雲烟愁。", "衣冠子女半同載，俛首悲泣猶驚羞。", "蒙衝頗諳大風浪，舴艋或掛長戈矛。", "兩舷矢集鬧如雨，勢欲欹側爭先投。", "相牽浮湛狀菱荇，乍墜出沒真鳧鷗。", "衆生流浪幾生死，愛河苦海何時休。", "曹成馬友互屠滅，偶爾不殺老比丘。", "枯顱茁髮蟣蝨滿，得脫性命非人謀。", "孰知賊黨亦方便，日供齋鉢仍茶甌。", "南歸數年閉戶卧，故山精舍松颼颼。", "灰心一切本夢幻，返照逆照無人牛。", "細聽此語重歎息，羣盜掃迹夫何憂。", "吾閩目前豈不樂，禾稻未穫先麥秋。", "師來訪我問居士，我若訪師尋浄頭。"]}