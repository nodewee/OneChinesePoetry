{"author": "張元幹", "period": "宋", "type": "诗", "title": "賦漳南李幾仲安齋詩", "paragraphs": ["羔豚蒸乳活臠牛，口腹造業誇炰羞。", "儻知晚食足當肉，一飽何苦多營求。", "先生睡美黑甜處，那聞鐘鼓朝鳴樓。", "布衾竹枕自穩暖，此念灰冷百不憂。", "世間寢食乃日用，衆生擾擾如蚍蜉。", "昔年我亦走南北，往反萬里無停輈。", "胸中不作異鄉縣，有似坐閱十數州。", "雲山渾如舊過眼，歲月不覺春已秋。", "宿君齋屋亦偶爾，更僕笑語久未休。", "夜闌各困且打睡，明日饑飽臨時謀。"]}