{"author": "釋正覺", "period": "宋", "type": "诗", "title": "禪人并化主寫真求贊  其一", "paragraphs": ["雲橫其肩，雪覆其顛。", "空空養慧，兀兀忘緣。", "月射珊瑚兮海發光而不夜，松生琥珀兮根擁膏而有年。", "性惟平等，道法自然。", "鈐鎚之在握，杖拂之當拳。", "豹霧披梓樹之野，龍雷吼桃華之川。", "雲水叢林秋與老成之氣韻，溪山草木春曾醞釀於風煙。", "兒孫之力，學佛祖之家傳。", "針線之關，度龕燈之焰聯。", "向道龍門無宿客，而今龜鶴盡成仙。"]}