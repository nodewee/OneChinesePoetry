{"author": "張元幹", "period": "宋", "type": "诗", "title": "葉少藴生朝", "paragraphs": ["先生早貴當天升，文章爾雅傳六經。", "腹包萬卷書縱橫，玉堂草制羣公驚。", "繡韉綠髮趨承明，意氣已向沙堤行。", "出入四紀更寵榮，聲華摩空鬰崢嶸。", "坐嘯十郡歷九卿，視公進退爲重輕。", "聖神天子開延英，丞轄政地思儀型。", "中開香火祠殊庭，石林高卧憂蒼生。", "五載筦鑰司陪京，貔貅百萬環屯營。", "大江千里依長城，控制勍敵堅其盟。", "詔書移鎮來旆旌，山川草木知威名。", "潢池桴鼓令不鳴，盡歸戲下息鬬爭。", "維師鷹揚宇宙清，指顧號令驅風霆。", "小試擒縱孰敢攖，部曲愛戴如父兄。", "太阿龍泉發新硎，逆順之勢如建瓴。", "綸巾羽扇寬作程，韜略堂堂時俗評。", "乞師未用牛酒迎，胸次自有堂上兵。", "姦宄革面輸忠誠，碧海不復鱷鯢腥。", "細數前輩存典刑，爛爛伴月唯長庚。", "歲時建巳嶽降靈，三奇天運乙丙丁。", "良辰樂事非難并，香凝燕寢合鼓笙。", "舞翻流雪歌囀鶯，兒孫遶膝奉兕觥。", "安輿綵服壽且寧，五福共應南極星。", "龐眉鶴骨超籛鏗，清都絳闕吞蓬瀛。", "明年正拜居阿衡，爐錘造化推至誠。", "黼藻王度重丹青，雲龍會遇真千齡。", "羲和日馭無虧盈，永佐火德輝炎精。"]}