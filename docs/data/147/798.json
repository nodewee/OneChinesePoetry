{"author": "張元幹", "period": "宋", "type": "诗", "title": "過白彪訪沈次律有感十六韻", "paragraphs": ["天驕毒中原，國勢苦日削。", "一爲虛聲摇，顛沛幾失脚。", "翠華棲海隅，此戯亦太虐。", "忽聞哀痛詔，迸淚向寥寞。", "何當速悔禍，四海安耕鑿。", "乃者浙西帥，望風先即却。", "坐令臨安城，開關猶白著。", "只今鋒鏑餘，寃鬼號冥漠。", "賞罰二大柄，倒持示微弱。", "豈無英雄人，戴宋心未薄。", "有如沈使君，忠義等籌略。", "始終誓復仇，志願久已確。", "浮家來水村，避亂畏矰繳。", "行矣收功名，遠過麒麟閣。", "氣投平生歡，事付今夕噱。", "吾衰世無用，鼓勇徒矍鑠。"]}