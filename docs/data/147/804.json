{"author": "張元幹", "period": "宋", "type": "诗", "title": "送言上人往見徑山老十四韻", "paragraphs": ["忽辭鼓山行，便作徑山去。", "道人孤飛雲，腰包咄嗟具。", "兩邊兄弟間，楊岐一條路。", "禪許衆人參，院要大家住。", "無是亦無非，何喜復何怒。", "同粥鼓齋鐘，等燈籠露柱。", "佛眼接竹庵，雲門透圓悟。", "爾則有師承，心共成佛祖。", "可笑世上兒，妄念分毀譽。", "石火電光中，畢竟什麽處。", "所得能幾多，造業不知數。", "生死到頭來，請問末後句。", "窮漢未必窮，富漢豈真富。", "入門相見時，此話莫錯舉。"]}