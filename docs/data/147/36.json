{"author": "萬楚", "period": "唐", "type": "诗", "title": "小山歌", "paragraphs": ["人說淮南有小山，淮王昔日此登仙。", "城中雞犬皆飛去，山上壇場今宛然。", "世人貴身不貴壽，共笑華陽洞天口。", "不知金石變長年，謾在人間戀攜手。", "君能舉帆至淮南，家住盱眙余先諳。", "桐柏亂流平入海，茱萸一曲沸成潭。", "憶記來時魂悄悄，想見仙山衆峰小。", "今日長歌思不堪，君行爲報三青鳥。"]}