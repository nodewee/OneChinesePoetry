{"author": "張元幹", "period": "宋", "type": "诗", "title": "次仲彌性所知陳丈大卿韻", "paragraphs": ["伏波晚歲思少遊，萬事過眼如雲浮。", "我生不樂城市隘，受性但愜林泉幽。", "稍同臭味自投合，肯與流俗相對酬。", "旅懷久已乏佳趣，白日政覺多閑愁。", "舂容大篇忽旁及，氣象楚澤涵新秋。", "律嚴雖許强續尾，韻險豈復能畫籌。", "逍遥一舸白太傅，蹴踏五字韋蘇州。", "主人頻誇小鬟舞，勸客且聽吳娃謳。", "從來誰數折巾郭，重到似是栽桃劉。", "夢入江湖渺春水，何如此念隨輕鷗。"]}