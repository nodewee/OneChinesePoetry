{"author": "張元幹", "period": "宋", "type": "诗", "title": "和韻奉酬王原父集福山之什", "paragraphs": ["平生契所崇，晚得故人語。", "驚呼追曩遊，世道今如許。", "中原鞠茂草，萬里盡豺虎。", "天王巡江濆，對壘眺淮楚。", "未聞誅叛亡，快憤斷腰膂。", "上復九廟讐，下寬四民苦。", "胸中有成奏，無路不容吐。", "天高雲霧深，灑泣逃罪罟。", "朅來陪勝集，人物良可數。", "高氏父子賢，王甥兄弟窶。", "相過茶酒間，窮年簡編處。", "喪亂共傷時，興衰更懷古。", "假日聊銷憂，信美非吾土。", "夜闌然薪歸，被酒踏寒雨。", "買山結茅茨，我老竟何所。", "要當喬松根，白石仍同煮。"]}