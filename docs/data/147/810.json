{"author": "張元幹", "period": "宋", "type": "诗", "title": "東平劉左車坎止春歌", "paragraphs": ["先朝相國今幾家，我嗟夫子鬢已華。", "瓊艘頗慣倒膏乳，老來手釀尊仍窪。", "百年彈指法界觀，萬事過眼天女花。", "聊學兒曹作春甕，喚客取醉無等差。", "夜眠不覺體平粟，卯頰共眩朝蒸霞。", "養生妙處本無說，我輩豈解燒丹砂。", "糟床正可珠的皪，石鼎莫放聲咿啞。", "東風遮幕雪埋屋，坎止齋中酒初熟。"]}