{"author": "張元幹", "period": "宋", "type": "诗", "title": "張丞相生朝二十韻", "paragraphs": ["鳳歷推炎德，宗臣繫重輕。", "神開丹扆夢，人向紫巖生。", "昴宿秋旻迥，坤維玉露清。", "風雲符感遇，草木畏威名。", "不有三靈助，寧無四海驚。", "大江元帝渡，細柳亞夫營。", "勁氣吞妖孽，深謀厲甲兵。", "天旋黄屋正，日轉赤墀明。", "茅土宜班數，山河舊著盟。", "濟時登衮職，命世屬阿衡。", "社稷扶持了，乾坤整頓成。", "勳庸多部曲，陶冶遍公卿。", "牙帳羅旌棨，萱堂合鼓笙。", "誕辰尊壽母，善頌及難兄。", "慶積基墉固，源長福祿并。", "欲知貂珥貴，倍覺綵衣榮。", "象闕鋒車召，沙堤相印迎。", "指麾烽燧靜，翊戴泰階平。", "老鶴三千歲，飛鵬九萬程。", "百川浮巨斝，快飲吸長鯨。"]}