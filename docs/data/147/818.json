{"author": "張元幹", "period": "宋", "type": "诗", "title": "西峽行", "paragraphs": ["西峽門東晚潮上，濤頭駕風高數丈。", "絕江艇子更揚帆，風水相吞兩岸壯。", "中流蕩潏思慮深，欲濟未竟愁夕陰。", "賈客胡商數航海，忍死射利誠何心。", "不如遵陸困輿皂，九折羊腸復相惱。", "下臨湍瀨千仞淵，胥靡輕生履危道。", "我曹過計常私憂，垂堂之戒寧自尤。", "經營一飽亦細事，世亂畏塗歸罷休。", "少年新進真兒劇，浪喜功名不量力。", "殺身無補誤朝廷，天下英雄古難得。"]}