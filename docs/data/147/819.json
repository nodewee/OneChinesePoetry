{"author": "張元幹", "period": "宋", "type": "诗", "title": "奉送李叔易博士被召赴行在所", "paragraphs": ["君嘗手校輿地圖，上下千載鉛黄朱。", "斯人魁磊豈假此，願見尅復東西都。", "胸中遠略指諸掌，表裏拄腹撐腸書。", "深知禍起取幽薊，頗覺氣王吞青徐。", "眼看僭僞忽亡滅，逆黨未足勞誅鋤。", "萬方助順事可卜，火運要是穹蒼扶。", "興衰撥亂戴真主，會掃氛祲開雲衢。", "於今荆淮付諸將，控带川陜襟江湖。", "儻能倒用進築法，更許世襲宏規模。", "兩河境土不難辦，狡寇膽落遊魂孤。", "古今徒聞作戎首，中國禮義終如初。", "公家自有中興相，雅意泰階光六符。", "難兄難弟實間出，直欲並駕仍齊驅。", "承明入謁一見决，三遷故事登元樞。", "整頓乾坤賴公等，我病只合山林居。", "殘年正爾甚易與，不過二頃鄰一區。", "平生故人半廊廟，老僧何患無門徒。", "與君痛飲遽成別，努力强飯供時須。", "男兒富貴亦細事，否泰相反分賢愚。", "酒酣起舞莫作惡，行矣自愛千金軀。", "本朝再造舊基業，速拯塗炭疲氓蘇。", "勿令毫髮有遺恨，文章爾雅華國猶其餘。"]}