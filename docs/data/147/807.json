{"author": "張元幹", "period": "宋", "type": "诗", "title": "九月一日與王季夷酌別爲賦十六韻", "paragraphs": ["黄鵠摶秋風，一舉輒萬里。", "飛鳴蓬蒿間，燕雀徒爲爾。", "王郎志凌雲，英妙良可喜。", "片言隻字奇，採掇殊未已。", "樂從長者遊，論事亦亹亹。", "知我中原時，早與大門齒。", "流落天南端，相過不相鄙。", "乃翁四男兒，君蓋處其季。", "家世賢弟兄，自立要如是。", "古學儻有成，終身保無愧。", "陋哉斗筲人，惟見目前利。", "茲焉入三吳，索詩餞行李。", "何補僕馬饑，聊復慰深意。", "可同洪喬書，盡付浙江水。", "今夕燈燭凉，便當茱菊醉。", "畏途重語離，瓶卧莫遽起。"]}