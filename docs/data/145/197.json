{"author": "杭學士人", "period": "宋", "type": "诗", "title": "古詩", "paragraphs": ["上書如啜盧仝茶，直論國體寧無譁。", "依然茅葦縱橫斜，鍾山老柏休槎牙。", "嗚呼時事如絲麻，食肉者口徒咿哇。", "鬼蜮空含射影沙，逐客令下堪吁嗟。", "識者將謂秦得邪，淳祐寖不如端嘉。", "邪人剛指正人邪，時有引喙鳴靈鴉。", "失脚奇禍曹羅罝，尼山草木枯無華，奄奄山鬼相揄揶。", "我今束書歸天涯，不惜一去惜國家。"]}