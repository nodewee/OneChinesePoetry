{"author": "樂雷發", "period": "宋", "type": "诗", "title": "送絅齋李監丞赴湖南提舉", "paragraphs": ["吏統久已紊，使選匪易爲。", "蝎虺何蓁蓁，鴻雁何纍纍。", "持節豈不多，曠職苟所私。", "緬懷紫陽翁，昔使東浙湄。", "陳臬糾官邪，揚仁蘇民疲。", "茲道有先後，哲儒昭令規。", "絅齋寄瀟牧，那懋灼帝知。", "勵廉肅寮寀，反稅驩鄉耆。", "所學藴淵道，寬嚴權理宜。", "茲總全楚境，歌此皇華詩。", "位穹民言邈，壤廣吏蠹滋。", "問俗職所重，簡僚乃政基。", "視聽貴遠周，細微在可遺。", "攬轡戒前路，豈爲好爵縻。", "揆予忝英盼，懷德念別離。", "別離果何念，康濟乃所期。", "懿茲遠大業，肇此咨度時。", "勗哉振英采，慰我湘民思。"]}