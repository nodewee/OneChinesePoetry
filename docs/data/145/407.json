{"author": "馬廷鸞", "period": "宋", "type": "诗", "title": "題王氏琴清堂", "paragraphs": ["孤桐缺月風露秋，夜蟲催織寒颼飀。", "拂牀文字翻葉葉，古心埋沒從何求。", "客來洗予箏笛耳，清圜琅然散百憂。", "南窗無絃鼓愈淡，焦尾有桐棄不收。", "卓哉奇士千載去，已矣奇弄萬古休。", "江左諸王孫子儔，琴清之堂遺風流。", "飛泉爽籟十二操，鏗鏘浮玉鳴天球。", "文王宣父次第作，此身還見大雅不。", "收拾書囊雜釣具，伴君携琴隠林丘。", "作詩一爲寫奇趣，此生此興長悠悠。"]}