{"author": "樂雷發", "period": "宋", "type": "诗", "title": "次韻李監丞城西紀游", "paragraphs": ["叫舜問寥闊，詠濂滌塵囂。", "駕言城西遊，慨彼往哲遥。", "儀鳳不可呼，鴐鵝浴清瀟。", "懷哉光風杳，蕙若吹凉飈。", "蒼梧隴雲愁，康廬草木彫。", "豈無人希周，亦有文規姚。", "佔畢末學阻，俗薄神理銷。", "沿流浮伊洛，泝源窺羲堯。", "執中與太極，萬古瞻魁杓。", "察微篤强力，賢聖誠匪遼。", "舜宮翳灌木，濂塾棲叢苕。", "觀乎紀遊作，悟彼進學條。", "蘭卮娛才彥，豈謂磊魂澆。", "得深清賞愜，理勝英藻超。", "揆予果何爲，農野勤耕穮。", "景迫昧見道，曷奉德化昭。"]}