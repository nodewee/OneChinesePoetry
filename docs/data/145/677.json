{"author": "王應麟", "period": "宋", "type": "诗", "title": "唐開成年墓誌石", "paragraphs": ["鴻濛肇開闢，變嬗幾成毀。", "寥寥斷竹歌，瓦堲溯姚姒。", "周墳典以族，詎認青烏子。", "公琴記咎繇，邢山稱東里。", "葛淯失之矯，璠璵過于侈。", "焉知宮夾墓，莫識龜言水。", "銅槃字十六，銘自比于始。", "延陵有孔篆，烏寧半辭止。", "漢甎猶簡樸，石章寖華靡。", "無愧惟有道，媚俗多虛美。", "七松談士良，何以懲不軌。", "載筆鮮南董，襲浮謬臧否。", "豈悟冢中人，三百年不死。", "婦名弗出閫，古未有碑誄。", "謚見春秋初，誌起典午氏。", "簪蒿隠士妻，芳刻垂千祀。", "楊高託不朽，習之文中理。", "或犯葵丘禁，息國事何恥。", "蛾眉爲黄土，磨滅更誰紀。", "宰如比何人，維邑之士女。", "逸民孺仲裔，冰雪濯紈綺。", "采儷古鄞州，儉勤終莫齒。", "試問幾何年，頗與銅人似。", "雖微黄絹辭，亦質而不俚。", "丘夷池又平，蓬顆今廛市。", "聚廬寒劫灰，餘光輝泥滓。", "曰德巢由儔，閨曰萊鴻比。", "我行松柏下，勢榮朝菌爾。", "隆碣牛礪角，翁仲卧荆杞。", "蘭艾均一塵，玉珉同一燬。", "孤竹夢泡然，柳下壟孰是。", "片石幸有傳，詩以貽彤史。"]}