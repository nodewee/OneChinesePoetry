{"author": "王應麟", "period": "宋", "type": "诗", "title": "吳刺史廟", "paragraphs": ["城西有祠臨水涘，翠松列植路如砥。", "問之耆老此爲誰，唐大曆中吳刺史。", "刺史爲民開陂湖，故蹟猶傳堰九里。", "年年簫鼓報豐穰，决渠爲雨潤澤美。", "遺愛有橋名懷恩，姓名不載太史氏。", "昔漢吳公治第一，列傳寂寂名無紀。", "刺史豈其苗裔歟，明州政亦河南比。", "堂上大書荆公詩，蘭菊春秋百世祀。", "地志祇稱王長官，有功於民蓋一揆。", "吾聞是邦多賢守，裴王碑字顔與李。", "惟侯盛德著人心，彼石可焚祠弗圯。", "廣德湖爲鴻隙陂，召棠欒社誰敢毀。", "秔稌充羨侯之賜，廟食長存如此水。"]}