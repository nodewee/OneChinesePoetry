{"author": "方逢辰", "period": "宋", "type": "诗", "title": "錢判府國史直講秘書赴鎮南劍", "paragraphs": ["番江之峰高插天，番湖之水淵其淵。", "山川鍾作一書簏，胸次洶湧萬斛泉。", "呼來天上佐良史，喚起英雄斧奸魅。", "玉堂萬字雲錦章，赤墀一對國士器。", "天爲資善擇畏師，汝作羽翼從吾兒。", "光芒忽報動雙劍，翱翔直去分一麾。", "我聞了翁鐵梁脊，生晚不得拜履舄。", "又聞龜山與延平，首爲東南揭標的。", "今君剖符守其鄉，視三先生爲有光。", "開明義理當日用，扶植氣節爭秋霜。", "知君報政只數月，袴襦萬口九天徹。", "去時好趁蘆花天，歸時又見橙橘節。", "道山繾綣持一觥，臨別惟有詩送行。", "執手不敢贊諛語，版樣惟視三先生。"]}