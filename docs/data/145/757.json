{"author": "林泳", "period": "宋", "type": "诗", "title": "仙都白鹿歌", "paragraphs": ["山中白鹿老而靈，有客有客占鹿鳴。", "我尋石門不知處，道人出洞歡相迎。", "修行無力有我相，不應信息令渠驚。", "吁嗟至人離諸有，一切相自有心生。", "桃源意行花兩岸，山陰興盡雪三更。", "道人道人苦多事，爾自采藥渠食萍。", "白雲滿洞不須掃，客去客來雲無情。", "我聞神仙游處白鶴叫，試聽夜半空中聲。"]}