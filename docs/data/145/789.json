{"author": "樂雷發", "period": "宋", "type": "诗", "title": "九疑紫霞洞歌", "paragraphs": ["猗歟奇哉，紫霞之洞真天開。", "千變萬狀不可述，恍疑幻出壺中之蓬萊。", "湘濱兩姝不敢到，悵望蒼梧雲縹緲。", "爾來三千三百年，斑龍空卧金光草。", "我採姹女江華濱，是爲三十六帝之外臣。", "右持綠玉杖，左携紫金經。", "長歌天上謠，一呼開先扃。", "列炬照深窈，懸身事幽討。", "群仙喜我來，驚笑欲絕倒。", "何侯撫我頂，偉遠拍我肩。", "綠華贈我金條脫，安期分我紅景丹。", "借問此何地，指言太虛天。", "翠霞紫雲張寶幄，懸黎結綠盤瓔珞。", "萬疊蒼苔荒石田，誰呼青龍耕紫烟。", "帝獄銅牆未偏識，擬開寶藏紬雲笈。", "嵯峨水際披蓑翁，應是籛鏗釣神龍。", "仙人仙人何多事，驚世駭俗變靈異。", "或跣巨足垂天雲，或卬短趾流沙潯。", "或現姑射處子身，粉霞紅綬藕絲裙。", "或示普陀大士形，或持簪柳垂寶瓔。", "或插鏤象管，或結火齊珍。", "或琢玄圃玉，或布祇園金。", "洞中之深不知幾百里，但見縈紆屈折一里一澗水。", "人言有路通桂林，乘興欲尋日華君。", "吾聞洞中大小洞天三十六，帝遣列真分治局。", "上界官府應更多，定知此洞今誰屬。", "猗歟奇哉，紫霞之洞真天開。", "我上會稽探禹穴，復浮滄海登天台。", "巖谷豈無奇，眎此何塵埃。", "摩挲崖石題惡句，記我杖履敲雲來。", "黄涪翁，元漫叟，目力一生空宇宙。", "澹巖陽華有何奇，枉費篇章劖石竇。"]}