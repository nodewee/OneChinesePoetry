{"author": "馬廷鸞", "period": "宋", "type": "诗", "title": "披雲堂歌", "paragraphs": ["癡雲壓隴如堅城，猛風擊破如雄兵。", "寒谿古洞收不徹，有如奔車白旆歸空營。", "林稍劃劃露微碧，玉匣漸見青銅精。", "影轉西風流日脚，萬斛黄金散空落。", "寶篦刮盡重瞳膜，倒盛一海春冰薄。", "世界傾在琉璃屏，神豪氣爽肌骨清。", "便欲垂羽翰，飛上朝玉京。", "不須七椀秋江波，兩腋自有清風生。", "長憶當年玉川子，慇懃會問蒼生事。"]}