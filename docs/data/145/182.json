{"author": "方逢辰", "period": "宋", "type": "诗", "title": "贈五星陳東野", "paragraphs": ["粵從動靜極互根，裂爲二氣分五行。", "未有二氣先有理，理與氣合人物生。", "人惟稟得天地氣，故爲耳目形口鼻。", "人惟稟得氣之理，故爲仁義爲禮智。", "氣爲人形理爲心，同是水木火土金。", "今人問氣不問理，茫茫只向天外尋。", "人而不仁木已死，不須更論敗在子。", "人而薄義金已傷，如何却說生在巳。", "無禮無智水火滅，不忠不信土氣絕。", "人於心上斬了根，是氣安從有萌蘗。", "出門一笑逢星翁，談天議論迥不同。", "若能論氣又論理，太極只在挑包中。"]}