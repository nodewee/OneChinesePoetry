{"author": "方逢辰", "period": "宋", "type": "诗", "title": "田父吟", "paragraphs": ["清溪眇如斗大邑，萬山壁立土磽瘠。", "百分地無一分田，九十九分如劍脊。", "一畝之地高復低，節節級級如橫梯。", "畈心一畦可一畝，邊旁一畝分數畦。", "大家有田僅百畝，三二十畝十八九。", "父母夫妻子婦孫，一奴一婢成九口。", "一口日噉米二升，茗鹺醯醤菜與薪。", "共來日費二三斗，尚有輸官七八分。", "小民有田不滿十，鐮方放兮有菜色。", "曹胥鄉首冬夏臨，催科差役星火急。", "年年上熟猶皺眉，一年不熟家家饑。", "山中風土多食糜，兩兒止肯育一兒。", "只緣人窮怕餓死，可悲可吊又如此。", "有司猶曰汝富民，手執鞭敲目怒視。", "今年淫雨天作難，洶湧澎湃四五番。", "浮尸弊屋環江下，迸山裂地如鯨奔。", "半山都成水澤國，平地皆作龍蛇窟。", "水頭晚退早復來，屋角朝出夕又沒。", "巋然令丞簿尉衙，下視四境無人家。", "水平歸家無屋住，有屋住者無生涯。", "農民拋家認畝隴，擔砂翻石肩皆腫。", "百千一畝判晚秧，一坵分作兩坵種。", "都來一畝無百千，買秧已費半百錢。", "眼前插種已剜肉，頭後豐歉猶在天。", "晚田再種未可保，早田無秧爲出草。", "皂衣旦暮來槌門，今年苗稅催得早。", "打快織機趁頭綱，作急糴米輸苗倉。", "更有一言牢記取，斷不許人言災荒。"]}