{"author": "馬廷鸞", "period": "宋", "type": "诗", "title": "梓潼帝君祠", "paragraphs": ["梁山劍閣橫岷嶓，梓潼七曲高嵯峨。", "真人初基斧畫河，靈君受職山之阿。", "丹碧岌嶪龍虎呵，拄天功業石可磨。", "江流滔滔東逝波，靈之來兮自江沱。", "結屋兮奉祠，釀桂兮羞芝。", "神格思兮士曰時，躍淵兮天飛。", "冠若箕兮劍拄頤，長策用兮奇謀施，敵北遁兮靈西歸。", "錦幡兮寶蓋，導霓旌兮駕玉螭。", "吾言非誇兮，神之聽之。"]}