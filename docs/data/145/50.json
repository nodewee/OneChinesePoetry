{"author": "朱汝賢", "period": "宋", "type": "诗", "title": "題秩巴寨", "paragraphs": ["十大曲破寰海知，六么對舞纖腰肢。", "秩巴古寨士解圍，譜傳建業隆興時。", "天匏作腔豺臠皮，竹撩裊繞疊指麾。", "慢曲出入和柘枝，四部中分聲遞隨。", "行齊氣勇拍趁吹，妙伎那教呈健兒。", "忽然錦袖左抱持，伸拳俯拜當階墀。", "三臺撾皷徹送之，我聞此樂來西陲。", "恩濃四沐需雲期，君仁先祝慈闈慈。", "壽崇蟠桃慶瑶池，乾會佳節等翼箕。", "國安磐石民恬熙，不忘武事功平夷。", "臣微鰲抃同熊羆，附庸此日江之西。", "時人入耳鄭衛漓，播鼗擊磬今奚師。", "舊樂之半見絕稀，十有二數存音儀。", "紅裙擲毬顔忸怩，採蓮况欲追耶溪。", "樂明美報意遠而，兩宮睿筭南山齊。", "偶然問答成歌詩，於萬斯年陪壽巵。"]}