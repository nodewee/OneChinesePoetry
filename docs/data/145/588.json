{"author": "馬廷鸞", "period": "宋", "type": "诗", "title": "饒娥廟祀神歌  其三", "paragraphs": ["自我天覆，雲之油油。", "大田多稼兮，屯膏是憂。", "雄虹朝隮兮，雌霓夕虬。", "觸石兮通氣，雷車兮電幟。", "雨甚至兮，神哉沛農。", "有成功兮，懷雞黍之招邀。", "士未失職兮，冀鵬鯤之扶摇。", "錫之豐歲兮，俾爾餘饒。", "報以修程兮，匪我宣驕。", "揚桴兮拊鼓，餞飈游兮遠渚。", "欲少留此靈瑣兮，日忽忽其將暮。", "祝娥之來下兮，慰我士民于終古。"]}