{"author": "方逢辰", "period": "宋", "type": "诗", "title": "南康遇雪", "paragraphs": ["夜來怪甚風太顛，掀簸震撼不可眠。", "門前鐵騎怒拔屋，枕上猛虎飛吼天。", "却是廬山夕作雪，楊花未春先擘綿。", "左蠡門前玉兩柱，江心落石鷺一拳。", "五峰千仞削銀壁，重湖萬頃開璚田。", "若使璚田可以種，雖遭赤地民不癲。", "若使銀壁可以鑄，當造白幣權飛錢。", "要知冬燠生意洩，明年造化工斯全。", "帝呼玄冥急收歛，閉塞陽氣胚豐年。", "雖云不可耕與種，桑麻穀粟茲開先。"]}