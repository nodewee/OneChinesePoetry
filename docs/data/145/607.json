{"author": "馬廷鸞", "period": "宋", "type": "诗", "title": "徐氏拜榮堂", "paragraphs": ["銀黌三組歸去來，繡衣朱轂胡爲哉。", "富貴薰天無足道，人間至樂歸老萊。", "青衫隨分當綵衣，阿母一笑生兒癡。", "笋生雪底冰下魚，此事惟有天公知。", "吾母今年五十餘，襟期正與君母俱。", "雙瞳點漆髮未白，畫堂茅舍各自如。", "何時兩母俱徜徉，安輿來往陳壺觴。", "因觀吾廬戲綵章，就賦君家拜榮堂。"]}