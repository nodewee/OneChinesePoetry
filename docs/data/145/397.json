{"author": "馬廷鸞", "period": "宋", "type": "诗", "title": "館中送鄭著作", "paragraphs": ["士爲慾心縛，蝸牛粘壁枯。", "榮華不盈睫，咎責彌八區。", "不有君子人，中流誰一壺。", "公懷天台秋，夙昔廊廟須。", "南宮接東觀，並轡驂天衢。", "幽憂腸內熱，慷慨涕濡縷。", "拜疏上虛皇，誦言折姦愚。", "肝腦非己物，宇宙須人扶。", "恭惟天王聖，肯使善類孤。", "一朝擁麾蓋，自詭歌袴襦。", "黟歙股肱郡，新安文物都。", "斯文紫陽翁，千載長昭蘇。", "稻苗新進士，倚公爲播敷。", "繭絲困窮民，願公薦蒍于。", "勉哉崇明德，歸來誦唐虞。"]}