{"author": "釋道璨", "period": "宋", "type": "诗", "title": "送開上人", "paragraphs": ["道人家住廬山寺，信脚東游二千里。", "三年飽喫浙西飯，不曾咬著浙西米。", "大川惡拳打不活，石溪淺水浸不死。", "自言辣手難近傍，祇有癡絕較些子。", "要從窗下看廬山，歸卧溪聲山色裏。", "了無玄字涴胸懷，肯將佛法掛唇齒。", "漠漠重湖五老前，衮衮九江千嶂底。", "空手携鋤種白石，赤脚提籃挈流水。", "有問參尋事若何，向道今年秋芋多。"]}