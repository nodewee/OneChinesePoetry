{"author": "王應麟", "period": "宋", "type": "诗", "title": "東山", "paragraphs": ["東山美周公，千載邈遺音。", "槃槃謝家安，陳迹猶可尋。", "仰睇虞峰高，俯挹娥濤深。", "偉人不可作，感慨生登臨。", "典午鼎岌岌，日夕照忠忱。", "談笑沮溫謀，尊俎却氐侵。", "斯民免爲魚，清風濯鬴鬵。", "撫箏疑未釋，西州復霑衿。", "紫囊皆少年，秉鉞掃雲陰。", "茂績世茅土，有孫亦璆琳。", "祚移卯金刀，志士皆噎喑。", "曷不效靖節，種菊遯幽林。", "既縻無嘉爵，空懷子房心。", "鴻鳴九霄遠，雉翳嗟珍禽。", "行藏異危遜，覽古得良箴。", "吾遊幾入越，獨欠隮崟岑。", "晉士豈清談，底柱屹江潯。", "翠屏倚空碧，浮雲更古今。", "永言廣武歎，誰續洛生吟。"]}