{"author": "樂雷發", "period": "宋", "type": "诗", "title": "寄雪蓬姚使君", "paragraphs": ["贈君昆吾湛盧之寶劍，青雀黄龍之巨航。", "懸黎垂棘之美玉，都梁篤耨之名香。", "佳人佳人在何處，濯足洞庭望八荒。", "䔾車馡馡薜芷綠，欲往從之道阻長。", "倚寶劍兮翼軫，膠巨航兮沅湘。", "玉以彰君子潔身之德，香以表騷人流世之芳。", "我所思兮隔秋水，天吳翕忽蛟螭翔。", "佳人佳人蹇誰與，愛而不見心衋傷。"]}