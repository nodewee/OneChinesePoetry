{"author": "黄莊", "period": "宋", "type": "诗", "title": "詩美校書郎彭方迥", "paragraphs": ["廬陵間氣歐陽公，宗主文脈魁蘭宮。", "給札詔來簡眷濃，職居館閣譽望隆。", "聖明天子是仁宗，拔賢招俊萃羣工。", "希文何爲去匆匆，諫官不言祗蔽蒙。", "惟公壁立秉精忠，獨抱鯾論心忡忡。", "顯責若訥極匪躬，飄然夷陵凜高風。", "高風凜冽誰能同，地靈人傑國不空。", "魁名自見六一翁，翱翔天祿名尤崇。", "忠肝義膽何其雄，憤彼陰邪後內訌。", "崇論宏議要力攻，責彼諫者達四聰。", "摧姦擊佞深有功，吁嗟衆目昏如蒙。", "劃然見此光瞳瞳，吁嗟衆耳塞如聾。", "轟然聞此聲渢渢，丹心一片對穹窿。", "名齊歐老壓岱宗，頼有諫臣鑒由中。", "賢相意與公議融，全名不作夷陵窮。", "公心豈計窮與通，使我躍起激懦衷。", "賢哉兩魁碩且洪，仁山突兀文水淙。"]}