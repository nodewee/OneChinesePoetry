{"author": "馬廷鸞", "period": "宋", "type": "诗", "title": "饒娥廟祀神歌  其一", "paragraphs": ["日吉兮辰良，芳菲菲兮滿堂。", "蕙殽烝兮蘭藉，奠桂酒兮椒漿。", "靈連蜷兮既留，爛昭昭兮未央。", "駕飛龍兮于征，邅吾道兮鄉之長城。", "波滔滔兮淚盈盈，望汾潭兮磐石橫。", "僊灘兮揚靈，揚靈兮未極，隠思君兮太息。", "朝馳騖兮江之潯，夕弭節兮縣西之側，待娥不來兮使我心惻。"]}