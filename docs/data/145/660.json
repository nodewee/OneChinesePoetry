{"author": "龔開", "period": "宋", "type": "诗", "title": "高馬小兒圖", "paragraphs": ["華驄料肥九分臕，童子身長五尺饒。", "青絲鞚短金勒緊，春風去去人馬驍。", "莫作尋常廝養看，沙陀義兒皆好漢。", "此兒此馬俱可憐，馬方三齒兒未冠。", "天真爛漫好容儀，楚楚衣裝無不宜。", "豈比五陵年少輩，胭脂坡下鬭輕肥。", "四海風塵雖已息，人才自少當愛惜。", "如此小兒如此馬，它日應須萬人敵。", "老夫出無馿可騎，乃有此馬騎此兒。", "呼兒回頭爲小駐，停鞭聽我新吟詩。", "兒不回頭馬行疾，老夫對之空嘖嘖。"]}