{"author": "樂雷發", "period": "宋", "type": "诗", "title": "謝楊孟溪縣丞惠以章墨", "paragraphs": ["白首侯芭蜀江邊，曾向君家傳太玄。", "射熊草賦留殘墨，想應當日還渠得。", "飄零蕭灑幾世孫，解得膠法舂玄雲。", "物理往來元莫測，後世子孫還舊璧。", "君家所有更贈君，君還贈我何殷勤。", "感君殷勤復三歎，努力西窗磨鐵硯。", "太玄難深吾不爲，願寫誠齋易傳探玄機。"]}