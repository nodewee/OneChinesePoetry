{"author": "樂雷發", "period": "宋", "type": "诗", "title": "登濂溪太極樓", "paragraphs": ["岑樓跨層崖，灌木翳頹沼。", "曠哉宇宙心，況茲展遐眺。", "前哲日以遠，川麓被文藻。", "芳甸馥荃蘅，江渚雜鳬鳥。", "亭亭沼中蓮，冉冉庭下草。", "扣寂參太極，撫化領衆妙。", "俗薄神理乖，力柔聖途杳。", "英英考亭翁，反心會天奧。", "萬里粲良言，一誠貫元造。", "勗哉登樓人，畢景盡此道。", "深根復深根，篤行以爲寶。"]}