{"author": "王應麟", "period": "宋", "type": "诗", "title": "吳刺史廟祭神辭", "paragraphs": ["坎擊鼓兮鄞水滸，思仁侯兮昔召父。", "堰九里兮釃流爲雨，水泱泱兮芃芃麥黍。", "鴻隙堙兮謠荳芋，侯嘉績兮依其在渚。", "神之來兮飆輪下，蘭觴勺兮薦椒糈。", "民不忘侯兮歌且舞，侯不忘民兮俾寧宇。", "神之歸兮娭瑶圃，格顥穹兮降多祜。", "婁豐穰兮除疾苦，年千世百兮保艾吾土。", "事侯如存兮侯其福女，敬共承祀兮無怠終古。"]}