{"author": "樂雷發", "period": "宋", "type": "诗", "title": "壺中天歌贈侯明父", "paragraphs": ["蓋頭即可居，容膝即可安。", "連雲大厦千萬間，何如壺中別有天。", "壺中何所有，筆牀茶竈葫蘆酒。", "壺中何所爲，目送飛鴻揮園絲。", "窗前祝融老僧竹，壁上九疑狂客詩。", "壺中主人知爲誰，啖棗仙伯雪鶴姿。", "左攬玄微袂，笑移砥柱弄河水。", "右拍長房肩，飽餐麟脯傾玉舷。", "蓬萊山，在何處，勸君且占壺中住。", "不曾上列金馬門，也應不識崖州路。", "探禹穴，浮沅湘。", "脚下塵土鬢上霜，我到壺中如故鄉。"]}