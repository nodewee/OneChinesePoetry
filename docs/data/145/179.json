{"author": "方逢辰", "period": "宋", "type": "诗", "title": "題盧文峰十二知丞文集", "paragraphs": ["驪珠一顆千仞淵，漁翁探得遭驪眠。", "一朝吹墮千萬顆，恐是蛟驪卧半天。", "駢花儷葉妙天下，文賦直追古班馬。", "手抉河漢裂錦章，寫在詩歌軋騷雅。", "大篇赤手捕長蛇，不須控勒騎生騧。", "短篇任意起忽伏，蒼江浩浩濤中槎。", "文章妙手壓場屋，到底亡羊還得鹿。", "廬陵方買載月舟，清淡又展朝天軸。", "軍將打門書一封，呼起醉夢爲醒鬆。", "只怕至寶不肯留山中，雷霆風雨取去還蛟龍。"]}