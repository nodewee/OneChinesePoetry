{"author": "馬廷鸞", "period": "宋", "type": "诗", "title": "饒娥廟祀神歌  其二", "paragraphs": ["我生之初尚無爲，我生之後唐世衰。", "有父溺死兮誰者憐之，呼天與地兮涕漣洏。", "至險不測濤與風，至幽不仁魚與龍，至孝不昧感即通。", "豈人之靈兮，不若厖之雄。", "惟天地之無窮兮，哀吾生之弱齡。", "往者吾不及兮，來者吾不獲觀其敗與贏。", "愚公老矣山爲平，精衛藐然海爲傾。", "枕吾戈兮縛爾纓，猛志毅氣妖氛澄。", "昊天克鞏兮靡人弗勝，誦娥之烈兮摇我心旌。"]}