{"author": "龔開", "period": "宋", "type": "诗", "title": "題中山出遊圖", "paragraphs": ["髯君家本住中山，駕言出遊安所適。", "謂爲小獵無鷹犬，以爲意行有家室。", "阿妹韶容見靚妝，五色臙脂最宜黑。", "道逢驛舍須少憩，古屋無人供酒食。", "赤幘烏衫固可烹，美人清血終難得。", "不如歸飲中山釀，一醉三年萬緣息。", "却愁有物覷高明，八姨豪買他人宅。", "待得君醒爲掃除，馬嵬金馱去無跡。"]}