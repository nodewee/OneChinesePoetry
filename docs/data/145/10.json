{"author": "開慶太學生", "period": "宋", "type": "诗", "title": "美文文山劾董宋臣", "paragraphs": ["撥轉天綱回地紀，中興又自庚申始。", "掃除陰類誰之功，有硬脊梁擔得起。", "鯫生曾作茶嶺詩，已學希夷不願仕。", "逢人見說太平時，擔書來領西湖水。", "幽陰何物號閻羅，汙我青天莫敢指。", "國人咸懼妖復來，天子自知忠可使。", "履齋泉下不伏款，帝謂董賢人切齒。", "未聞蔡筆頌余公，但見歐書責高子。", "揚揚顔面見士夫，不知世間有羞耻。", "吁嗟今世負大名，祿重忠言類如是。", "一身富貴盡有餘，何况明明今在邇。", "中書雖有空頭敕，其奈諸名都唯唯。", "五更魁宿炳光精，吐出忠肝涕盈紙。", "心懷寸鐵飛上天，願剔剛腸開帝視。", "彷徨竈婢爲主驚，慷慨書生爲國喜。", "吾皇英斷似孝宗，覿有天誅終棄死。", "當時頼有政府賢，彈淚妖狐與羸豕。", "家奴猥瑣何足云，中丞舉動可惜爾。", "慶曆諸公聞此詩，勿謂予禍始於此。"]}