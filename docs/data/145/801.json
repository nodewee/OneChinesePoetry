{"author": "樂雷發", "period": "宋", "type": "诗", "title": "次韻李監丞同劉玉淵游七泉", "paragraphs": ["世變如流水，前哲嗟逝川。", "良牧隆化本，訪古漫叟泉。", "念茲名泉意，感彼末俗偏。", "淵竇與嵌臼，杖屨聊回旋。", "不識漫叟心，曷誦漫叟篇。", "惻念軫蒼氓，溥澤同一天。", "蟻聚與羔跪，命義當亦堅。", "回邪乃敗德，毋以己欲專。", "夸士五鼎辱，穹爵或自鎸。", "臨流歎澆風，薄言傾酒船。", "浸泉旌吾志，凍泉存舊傳。", "潓𣷡涍汸淔，銘石昭萬年。", "無限感發人，黜指敲墨氈。", "歲月亦云久，古迹埋塵烟。", "泉根石已泐，泉上樹欲仙。", "森戟呵虎士，誰能聽潺湲。", "理義著今古，貴賤俱荒阡。", "今公七泉遊，陵谷尚未遷。", "勵俗振古道，茲誦惡曲圓。", "劉侯同襟期，賡唱揮彩椽。", "漫叟誠有知，騎鯨躍層淵。", "彼哉賊君父，圓曲工求權。", "厲民恣屠斮，巧宦勤攀緣。", "安得激七泉，布作化雨宣。"]}