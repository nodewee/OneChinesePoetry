{"author": "林泳", "period": "宋", "type": "诗", "title": "雜述", "paragraphs": ["俗士心胸塞，高人眼目醒。", "羅浮夜半日，南極海中星。", "觀心無別法，問夢有前人。", "夜或長於夜，身還外此身。", "萬種由心造，千靈並我生。", "病中聞蟻鬭，悟處喜馿鳴。", "天因斷鼇立，人共倮蟲生。", "積氣元無物，含靈總有情。", "壞衲歸杜窖，還舟上玉天。", "莫疑佛富貴，不信鬼神仙。", "功名祇可笑，時命偶相當。", "雞豕能爲帝，蚍蜉亦有王。", "色界真魔界，仙鄉半醉鄉。", "錯尋醒酒石，癡覓返魂香。", "生白靈觀妙，飛玄隠韻奇。", "不嫌崇有論，却愛步虛詞。", "叱訶鄭玄日，撏扯義山時。", "誰信塚中易，人疑崑裏詩。", "檐夫通筆意，海客悟琴心。", "禪法空中得，書生紙上尋。"]}