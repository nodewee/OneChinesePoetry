{"author": "樂雷發", "period": "宋", "type": "诗", "title": "烏烏歌", "paragraphs": ["莫讀書，莫讀書，惠施五車今何如。", "請君爲我焚却離騷賦，我亦爲君劈碎太極圖。", "朅來相就飲斗酒，聽我仰天歌烏烏。", "深衣大带講唐虞，不如長纓繫單于。", "吮豪搦管賦子虛，不如快鞭躍的盧。", "君不見前年賊兵破巴渝，今年賊兵屠成都。", "風塵澒洞兮豺虎塞途，殺人如麻兮流血成湖。", "眉山書院嘶哨馬，浣花草堂巢妖狐。", "何人笞中行，何人縛可汗。", "何人丸泥封函谷，何人三箭定天山。", "大冠若箕兮高劍拄頤，朝談回軻兮夕講濂伊。", "綬若若兮印纍纍，九州博大兮君今何之。", "有金須碎作僕姑，有鐵須鑄作蒺藜。", "我當贈君以湛盧青萍之劍，君當報我以太乙白鵲之旗。", "好殺賊奴取金印，何用區區章句爲。", "死諸葛兮能走仲達，非孔子兮孰却萊夷。", "噫，歌烏烏兮使我心不怡。", "莫讀書，成書癡。"]}