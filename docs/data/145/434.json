{"author": "馬廷鸞", "period": "宋", "type": "诗", "title": "恭進明堂大禮慶成詩", "paragraphs": ["鉅典崇邦祀，精禋展國陽。", "泰元神授筴，癸亥日宣光。", "藝祖郊天始，高皇受命長。", "後庚基再造，先甲迓殊祥。", "率育歌時夏，儀刑詠我將。", "天街澄析木，農扈慶金穰。", "築塞懲獯鬻，梯山謝越裳。", "宗祈嚴美報，親享薦嘉嘗。", "周士咸奔走，堯民共頌揚。", "青冥收夕雨，華耀炳朝陽。", "月御金波穆，星流珠幄黄。", "九重紛羽衛，十二駕龍驤。", "鋗玉琳琅展，軒朱磬管鏘。", "時行肅天步，安坐集神鴹。", "聖孝昭初祼，元良儼貳觴。", "旗常森妸娜，黼黻罷周張。", "柴燄千靈墮，蘭膏百末香。", "金雞初日麗，丹鳳德風翔。", "薄海乾施博，垂雲解澤滂。", "批周仍蹋晉，蹴漢亦超唐。", "臣淺來蓬戶，君仁點玉堂。", "恩書容稿進，嘉頌媿辭荒。", "有道帝能享，難諶聖敢康。", "畏威勤夙夜，萬壽祝君王。"]}