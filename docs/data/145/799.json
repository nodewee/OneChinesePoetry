{"author": "樂雷發", "period": "宋", "type": "诗", "title": "次韻李監丞月夕閔雨", "paragraphs": ["穜稑旱欲槁，蒺藜秋向榮。", "哲匠軫民瘵，慨此疚魂明。", "蓐收正秋斂，肥𧔥何縱橫。", "仰霄𥉻蟾曜，聆垤佇鸛鳴。", "彼美玩華光，芳罇酌蘭生。", "崇榭歌窈窕，秀質羅輜軿。", "節序孰不歡，宅生念匪輕。", "同袍正焦灼，對酒何忍傾。", "恤喜限惛智，同茲感陰晴。", "淰淰山雲起，策策林飈驚。", "企彼天瓢潤，弭此農槔聲。", "崇情發翰墨，賞心謝籌觥。", "溥澤乃夙念，穹爵豈所營。", "榮賤有異分，感茲友巖耕。"]}