{"author": "方逢辰", "period": "宋", "type": "诗", "title": "和僉事夾谷之寄韻", "paragraphs": ["夫子說周易，肇開太極分。", "及乎作春秋，下逮西狩麟。", "混闢至决裂，堅冰致習馴。", "三皇何皞皞，五帝何紛紛。", "卓哉洙泗翁，道大孤無鄰。", "於是作六經，以救萬世人。", "孟氏辨義利，戰國駭所聞。", "不肯爲老聃，和光同其塵。", "人不識四端，豈知有君親。", "孔孟作日月，然後夜向晨。", "天高與地下，中立師與君。", "師以扶綱常，君以治廣輪。", "廉恥甚鈇鉞，禮教威斧斤。", "自古立宇宙，以道爲精神。", "清溪斗大邑，土瘠民甚貧。", "虎豺方恣睢，駰騏忽諏詢。", "痛民若赤子，禮士如上賓。", "簞瓢在陋巷，窮則獨善身。", "家有讀書屋，乃爲劫火焚。", "仁人忽行惻，仲氏敢具陳。", "公肯挈墜道，天未亡斯文。", "移檄作主宰，歌詩示恩勤。", "絃歌已久廢，簡陋尚可因。", "祠堂儼遺像，生徒招驚麕。", "戶內有洙泗，山中見華勛。", "光霽挹茂叔，粹盎師伯淳。", "體用契忠恕，恭安想天申。", "仰師千載上，興起三代民。", "剝窮果不食，貞下元又春。", "太極在何處，青歸燒痕新。"]}