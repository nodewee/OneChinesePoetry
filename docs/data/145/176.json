{"author": "方逢辰", "period": "宋", "type": "诗", "title": "送潘翠谷", "paragraphs": ["無屋住僧廬，無菜挑野草。", "野草風味長，僧廬人跡少。", "剝剝誰扣扃，訪予事幽討。", "錢唐有騷翁，自號翠谷老。", "疋馬遊南牆，要伴松竹好。", "遐思到山人，迂尋出詩稿。", "詩無怨苦吟，掃退郊與島。", "胸次鮑明遠，筆下王逸少。", "我觀陰與陽，禪代何時了。", "不能爲魯連，尚可作商皓。", "長歌黍離篇，酹酒問旻昊。"]}