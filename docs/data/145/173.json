{"author": "方逢辰", "period": "宋", "type": "诗", "title": "餞修史宮講吏部陳大著赴鎮贛州", "paragraphs": ["蠡湖擘破亨衢開，山川鍾作魁奇材。", "九關叫後入雲岫，六陰卷出登蓬萊。", "著庭萬卷了汗竹，粉闈胡事被先幞。", "非徒五馬人生榮，正要急流剛扷足。", "章貢二水分西東，江右九郡斯爲雄。", "亭橫塵外眇四海，臺插天表森孤峯。", "三百里水見沙磧，一十八灘如劍脊。", "醉讀題詠呼坡翁，此是太守風月窟。", "又聞獷俗多驚湍，况有蠆尾鄰諸蠻。", "付之重寄憂亦大，此是太守思慮關。", "代木詩廢友道缺，道山幸有詩送別。", "一言愛助當何如，思慮先之後風月。"]}