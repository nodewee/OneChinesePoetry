{"author": "陳公榮", "period": "宋", "type": "诗", "title": "挽族子老成", "paragraphs": ["邊城將星落，浩蕩烟塵黄。", "我亦在行陣，生死未可量。", "涕滂感永訣，激烈摧肝腸。", "昔爾仗雄劍，志在清八荒。", "神武埒頗牧，奇計如平良。", "遇賊奮英果，逐殺何其强。", "氣數乖人事，竟向鋒刃僵。", "忠魂薄日月，耿耿萬古光。", "雖云獲死所，國恥猶未忘。", "便應作厲鬼，虜酋罄殺傷。"]}