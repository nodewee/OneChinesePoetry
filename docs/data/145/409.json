{"author": "馬廷鸞", "period": "宋", "type": "诗", "title": "次韻湯叔遜謝筆墨長句", "paragraphs": ["南屏翁，斯文千古何終窮，清輝靈氣斗牛充。", "我從公家二老話此事，寒更支坐燭跋紅。", "哀哉人琴俱亡天地覆，有刀有玉誰錯礲。", "翁今巋然魯靈殿，砥柱一葉萬仞中。", "朅來訪我維摩室，我起于坐欣迎公。", "驚呼絕嘆吾道厄，客卿穎士委蒿蓬。", "竈煤葦管不足用，宣城黟水無良工。", "奈何盲卒乘鈍馬，欲寫傑作稱詞雄。", "贈公撒雷揮電施敏手，餘事渲染文字如飛蟲。", "我生哀傷所欠死，十年破硯烟雨濛。", "一朝洗眼獲玉句，金膏水碧浸方瞳。", "翰墨場中身老大，期公盛氣晚霞同。", "崢嶸素論猶激烈，始信迂儒曲學如發蒙。"]}