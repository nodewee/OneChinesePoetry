{"author": "樂雷發", "period": "宋", "type": "诗", "title": "秋夜感懷", "paragraphs": ["溽露霑灌莽，華月流高旻。", "吟嘯嘉此夜，撫化悲蕭辰。", "蕭辰何所悲，遊子多苦辛。", "道峻壯力謝，業遥昌志湮。", "玄鬢日以變，豐景將遂淪。", "堪輿一大宅，羲娥爲旅人。", "卉木互榮落，蛬蟀何吟呻。", "氣隨稚耄變，理勝卹喜均。", "反性樂天爵，測化葆道真。", "撫卷慨往哲，芳猷邈難親。"]}