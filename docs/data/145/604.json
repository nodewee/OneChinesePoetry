{"author": "馬廷鸞", "period": "宋", "type": "诗", "title": "余氏心暉堂", "paragraphs": ["客從銀山來，遺我驪龍珠。", "高文偉大冊，至寶耀室隅。", "一讀心爲眩，再讀目爲盱。", "夫記者爲誰，潁封人之徒。", "人生天地間，母懷靡知愚。", "至恩嗟莫報，大節尤可吁。", "柏舟諒人只，蓼莪生子劬。", "所以茅季偉，鷄半饌設腴。", "所以王休證，魚雙甘旨需。", "此理有俱有，此心無息無。", "兒寒衣蘆花，母在足欣娛。", "兒罪履中野，母憐自噫嗚。", "高高心暉堂，申旦所依於。", "儼然其若存，何可離須臾。", "我吟方區區，我步方于于。", "起看物所性，因悟理不誣。", "懷哉反哺者，城頭尾畢逋。"]}