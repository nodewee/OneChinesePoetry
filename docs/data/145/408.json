{"author": "馬廷鸞", "period": "宋", "type": "诗", "title": "次韻謝潔齋惠春膏紙", "paragraphs": ["霜毫禿盡千枝竹，銅雀臺荒死潘谷。", "哀哉四寶併成空，猶有老崖藤搗玉。", "青錢學士將相科，黑頭刺史朱丹轂。", "懷銀早去鎮湖湘，掞藻端如起巴蜀。", "天乎歲晚椓斯文，往往長吟書短幅。", "雲昏雨暗白龍牋，林密山深紫芝曲。", "鳳樓誰助斧斤修，魚網不禁塵土辱。", "我馳家畔楮先生，越薄吳腴此粗俗。", "鏗金戛玉新有聲，縫霧裁雲豈堪錄。", "向來交友文字間，矢往湍奔如撒菽。", "薄材那敢派江西，一寸詩腸愁萬斛。"]}