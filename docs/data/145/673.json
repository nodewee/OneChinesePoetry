{"author": "王應麟", "period": "宋", "type": "诗", "title": "鼈山", "paragraphs": ["天柱不可折，柱折不可撐。", "九鼎不可覆，鼎覆人莫扛。", "袁公烈丈夫，獨立東南方。", "欲以一己力，代國相頡頏。", "適遭宋祚移，恥爲不義戕。", "奮然抱志起，誓欲掃攙槍。", "拔劍突前麾，手回日月光。", "敵勢愈猖獗，山摧失忠良。", "嗚呼絕倫志，不得騁才長。", "妻孥悉從溺，枯骨誰爲襄。", "忠烈動天地，遊魂爲國殤。", "山水倍堪悲，抱恨徹穹蒼。", "穹蒼幸一息，庶幾紀星霜。", "西風白楊路，哀猿號崇岡。", "解劍掛墓柏，泣下沾衣裳。", "惜哉時不利，抽毫述悲傷。"]}