{"author": "方逢辰", "period": "宋", "type": "诗", "title": "鷄雛吟", "paragraphs": ["我聞先儒云，雞雛可觀仁。", "須臾不舍母，是即孝弟根。", "不待教而知，不待習而成。", "於斯爲良知，於斯爲良能。", "人從此充拓，四海皆閔曾。", "異哉鷄伏鶩，出殻忘其恩。", "子向水中去，母從岸呼鳴。", "子往母亦往，子疏母愈親。", "鷹隼飛在天，母亦與子驚。", "或遇狸與狌，愛雛忘其身。", "不顧力小大，直與爭死生。", "天於微物上，感人惻隠真。", "人觀鷄護雛，鐵石爲動情。", "子呱方卧冰，安得卵覆人。", "勿看雞伏鶩，吾則行吾仁。"]}