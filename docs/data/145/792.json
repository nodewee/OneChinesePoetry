{"author": "樂雷發", "period": "宋", "type": "诗", "title": "胡料院出示車攻圖仍索俚作", "paragraphs": ["九壤卧龍呼不起，乳臭談兵空滿耳。", "書生未識玉帳經，且抱此圖究終始。", "姬家出車詠，嬴家小戎詩。", "衛家武剛扞突騎，馬家偏廂走羌夷。", "只今車陣無人識，天狗橫空灑腥血。", "胡人以鞍馬爲家，誰遇奔衝展奇策。", "豫章先生今孔明，胸中森羅萬甲兵。", "天衡地軸妙絕識，內陣外陣何縱橫。", "千枝綠沈列虓虎，萬臂黄閒張白羽。", "人言險野難用車，公獨規模掩前古。", "車攻圖，車攻說，八采眉前曾進徹。", "世人苦謗陳濤斜，却向齊門空鼓瑟。", "今朝朱轓富川頭，絕江以北瞻神州。", "李綱政要講車戰，南渡勳業應可收。", "涇水黄，鐵山碎，雙輪快碾幽燕地。", "朗誦先王復古篇，他時此筆猶能繼。"]}