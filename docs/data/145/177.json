{"author": "方逢辰", "period": "宋", "type": "诗", "title": "贈術士劉衡鑑", "paragraphs": ["高目下耳赫如鑑，福善禍淫平如衡。", "顔癯胡夭跖胡壽，季氏乃富憲乃貧。", "伯道無兒湯有後，造物豈是鑑不明。", "孔明遺恨懿血食，造物豈是衡不平。", "當知稟氣有清濁，所以人品有善惡。", "至若夭壽與賤貴，又是稟氣有厚薄。", "清濁厚薄物自聖，洪纖高下天何言。", "君子惟以理自充，英雄難與造物爭。", "前人論理不論氣，不信試問劉鑑衡。"]}