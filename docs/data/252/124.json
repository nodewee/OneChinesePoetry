{"author": "王十朋", "period": "宋", "type": "诗", "title": "夫子泉", "paragraphs": ["君不見水經品第天下水，康王谷中泉第一。", "但知取水不取人，品第未容無得失。", "又不見武昌山中清泠淵，名因人重逢蘇仙。", "至今人呼作菩薩，淪入異教非吾泉。", "刺桐城中泮宮裏，大成殿下新泉水。", "不須更以品第論，混混源流自夫子。", "諸生游泳芹藻間，日飲一瓢心慕顔。", "聰明不數遠公社，清白大勝卧龍山。", "聖毓尼丘家闕里，泉脈胡爲今在是。", "周流天下皆美泉，浚井得之泉更美。", "我來酌泉仍叩頭，遐想洙泗三千游。", "世間何處有此水，此州無愧名泉州。"]}