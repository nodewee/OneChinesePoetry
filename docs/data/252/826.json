{"author": "林光朝", "period": "宋", "type": "诗", "title": "乞竹雞", "paragraphs": ["疏籬短短花枝闌，鳩婦不鳴天雨寒。", "鳩婦離家三百日，亦有姊妹依故山。", "黄糧不肯啄，欲去羽衣殘。", "主人一見一憐汝，抱取東家竹雞來戲聚。", "孤村落日不相識，各各哀鳴求其主。", "兩鳥勿驚遽，低頭聽我語。", "鳩婦入我家，必殺入我口。", "牀頭瓶罌無餘粒，養汝一到十日後。", "東堂數竹夾新蹊，兒童牢落惟愛一竹雞。", "堂心有眢井，饑則哺其泥。", "主人緣窗安浄几，丹碧相依安用此竹雞。", "竹雞慎勿傍人飛，我屋三間沉白蟻。"]}