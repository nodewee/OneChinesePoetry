{"author": "王十朋", "period": "宋", "type": "诗", "title": "題徐致政菊坡圖", "paragraphs": ["南方有高士，仁義偃王裔。", "家山闢幽坡，手取香草藝。", "秋至有黄華，采采滿衣袂。", "客來酒盈尊，詩出語驚世。", "無心學淵明，偶與淵明契。", "靜者年自長，頹齡不須制。", "高懷恥獨樂，地遠人罕詣。", "丹青寫佳境，有目皆可睨。", "吾家鮮鮮徑，荒蕪屢經歲。", "儒冠誤此身，掛之公得計。"]}