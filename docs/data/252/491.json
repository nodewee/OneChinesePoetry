{"author": "曾協", "period": "宋", "type": "诗", "title": "次韻翁士秀病起", "paragraphs": ["一間何闊昔未有，擬遣蒼頭問安否。", "果然示疾毗耶城，靜看醫方出吾肘。", "平生豪氣干青雲，客疾來侵豈能久。", "已知筋力却几杖，復見精神照窗牖。", "花時倏忽風雨過，無語酬春愧顔厚。", "管城端復束高閣，公不自倡誰爲首。", "俄驚肆筆出大篇，聊示作家三昧手。", "我今方覺疾病嬰，豈是同生值陽九。", "鏡中華髮略相似，材具超人定非偶。", "公今闊步躡中朝，顧我一麾方出守。", "如何江湖大國楚，笑謂曹鄶言地醜。", "似矜斷木欲青黄，寧有長松生培塿。"]}