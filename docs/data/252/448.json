{"author": "黄補", "period": "宋", "type": "诗", "title": "韓木", "paragraphs": ["先生來潮南，先生一時屋。", "潮南得先生，潮南千載足。", "嗚呼潮南俗亦淳，先生遺樹今猶存。", "春山二月春鳥響，遊人樹底羅酒尊。", "尊殘倚樹初不語，暗覺山翁淚如雨。", "山翁之淚良可憐，我生不及元和前。", "元和萬事已塵土，惟有喦邊留此樹。", "樹本於人果何識，爲是先生手親植。", "先生一去今幾秋，喦頭滿樹春風浮。", "風從昨夜何懰慓，儼似當年祛鰐色。", "鰐魚東遁不回頭，一带寒江遶郡流。", "郡人向晚爭歸舟，樹與江波相對愁。"]}