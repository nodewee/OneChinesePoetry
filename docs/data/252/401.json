{"author": "陳知柔", "period": "宋", "type": "诗", "title": "天台遊山", "paragraphs": ["煙蘿穿幾重，柴車倦驅駕。", "忽尋鐘磬音，山腰得僧舍。", "主僧聞我來，曳杖出相迓。", "揖我坐虛閣，登臨欠臺榭。", "老屋數椽餘，風物自閑暇。", "古木出雲杪，遥岑來竹罅。", "下臨一泓水，涵光冷相射。", "但能了此生，未遽慚大厦。", "我本山中人，偶失學圃稼。", "爲米聊復留，兩同僧過夏。", "得舟家可浮，遇竹宅便借。", "是處皆南山，何必東籬下。", "悠悠去忘歸，寧畏長官罵。", "松月苦留客，徘徊度清夜。", "明朝過桃溪，溪女莫相詫。"]}