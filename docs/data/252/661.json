{"author": "釋玿", "period": "宋", "type": "诗", "title": "偈頌九首  其三", "paragraphs": ["雲山偶爾遭攧，臂痛不可勝言。", "府教揮金辦供，殷勤咨請談禪。", "禪禪，不在拈槌豎拂，亦非作用周旋。", "不在揚眉瞬目，亦非文字語言。", "祇據現成公案，自然七方八圓。", "在雲門得之，則曰一句三句。", "在法眼得之，則曰惟心法門。", "在溈仰得之，則曰父慈子孝。", "在臨濟得之，則曰三要三玄。", "在曹洞得之，則有偏正回互。", "在天下老和尚得之，則有問答機緣。", "在雲山得之，則全提正令於人天之上。", "在府教學士得之，則致吾君於堯舜之前。", "在現前大眾得之，則隨宜應用。", "在太孺人黄氏得之，則生於忉利諸天。", "禪禪，綿綿密密，密密綿綿。", "渡水胡僧無膝褲，東村王老屋頭穿。", "拈來一一中的，不妨似箭離絃。", "脫或躊躇擬議，迢迢十萬八千。"]}