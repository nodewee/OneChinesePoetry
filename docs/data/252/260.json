{"author": "王十朋", "period": "宋", "type": "诗", "title": "司理叔文和過萬橋詩復用前韵", "paragraphs": ["少年一夕九起嗟，家貧親老無生涯。", "河東先生獨青眼，慨然許我修通家。", "三十年間同轉首，王謝依然作甥舅。", "時人咸笑孺子貧，杜老惟蒙丈人厚。", "罷官閩嶠初歸來，登堂又荷傾金罍。", "詩誦白圭感前事，情鍾我輩銜餘哀。", "定向清朝力求退，呼賓剩設嚴冬鱠。", "從公杖屨鹿巖前，明月清風趙歐會。"]}