{"author": "林光朝", "period": "宋", "type": "诗", "title": "城山國清塘", "paragraphs": ["燭龍醉倒不開眼，遮空萬里雲張繖。", "小舟塘外日溶溶，漁歌忽斷荷花風。", "倚巖僧舍扃深戶，我來跋涉拳肩股。", "喘停更促短筇上，怪石周遭卧萬鼓。", "況是秋風到此山，惟有孤鴻時往還。", "勞勞百年共纏縛，不似青山長自閑。", "古人古人嗟已遠，長歌商頌歸來晚。"]}