{"author": "王十朋", "period": "宋", "type": "诗", "title": "提舶生日", "paragraphs": ["正陽之月慝不作，氣候清和滿寥廓。", "階餘嘉瑞十莢蓂，牆出新梢半含籜。", "正是生才好時節，化日舒長暑猶薄。", "遥遥華胄馬服君，世有功勳上臺閣。", "耳孫挺秀生東蜀，骨相堂堂人磊落。", "絳帳心潛南郡風，銅柱家傳伏波畧。", "致身朝列貳稷官，銜命江東訪民瘼。", "雍容敷奏天顔喜，小試舶臺良不惡。", "北風航海南風回，遠物來輸商賈樂。", "日邊知己皆達官，行矣歸持紫荷橐。", "平生德性不好飲，今日壽觴宜滿酌。", "爛柯仙侶年自長，不用西山一圓藥。"]}