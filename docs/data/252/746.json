{"author": "釋宗覺", "period": "宋", "type": "诗", "title": "和王龜齡惠詩", "paragraphs": ["少年詞賦客，昔與山翁游。", "暫抑驊騮姿，聊伴鹽車留。", "幽坡賞春色，明月同高秋。", "君才如鮑照，顧我非湯休。", "木桃時一投，瓊瑶三四酬。", "可憐橫海鱗，尺水難沉浮。", "飄然拂袖去，形影那容求。", "早莫哦君詩，書空復搔頭。", "邇來三年餘，擬君薦經由。", "長篇忽見遺，頓覺驅煩愀。", "君馬何大駛，追蹤謫僊流。", "錦繡滿腸胃，詞人孰能儔。", "故將西子容，來貽嫫姆羞。", "行看復坐吟，終日如軥輈。", "安得君書齋，移來近前陬。", "論文與談笑，一釋老者憂。", "春禽晝聒聒，窗風夜颼颼。", "懷君不成寐，頻驚節物遒。", "君文已造妙，君德當慎修。", "謁帝明光宮，隨珠那暗投。"]}