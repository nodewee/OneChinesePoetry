{"author": "曾協", "period": "宋", "type": "诗", "title": "周知和李粹伯一再和鉢字韻詩益工勉繼元韻", "paragraphs": ["道人鍾情獨此花，封植絕類富貴家。", "毋令攀折强封蠟，精神頓減非生物。", "五陵少年那得知，氣使造化須新詩。", "春工未遍裁雲葉，但賦貢金品皆絕。", "公家甥舅如玉山，清夜秉燭愁花眠。", "一朝奉節公馳去，又疊陽關斷腸句。", "誰專此花蔣徑人，公自無愧面覲君。", "來詩聲調轉清越，謬對霜鐘扣銅鉢。"]}