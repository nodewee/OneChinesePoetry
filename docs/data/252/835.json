{"author": "林光朝", "period": "宋", "type": "诗", "title": "東宮生日六首 甲午", "paragraphs": ["仙掌秋容媚，銅樓曉色遲。", "猗蘭成漢殿，苞竹入周詩。", "鼎卜卿雲合，郊禖彩仗移。", "隆興乾道日，建武永平時。", "詹事開新府，長秋綴舊儀。", "禮經猶下問，易道本生知。", "世子家爲法，文王我所師。", "誕彌重海潤，清賞一天慈。", "九月黄金蕊，千齡白玉巵。", "遥聞三殿喜，高頌走天涯。"]}