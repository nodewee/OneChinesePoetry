{"author": "王秬", "period": "宋", "type": "诗", "title": "題不欺室張魏公爲王龜齡書也何子應賦詩", "paragraphs": ["君不見開元名相張九齡，歲寒松柏森蒼鱗。", "胡塵澒洞言始驗，世間回首思忠臣。", "堂堂魏公忠貫日，志欲平戎獎王室。", "歸來無地展經綸，餘事文章揮健筆。", "玉節朱轓兩君子，不以交情變生死。", "共將新句紀遺編，留與山林續詩史。"]}