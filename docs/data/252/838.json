{"author": "林光朝", "period": "宋", "type": "诗", "title": "東宮生日六首 丁酉", "paragraphs": ["僊掌晴煙外，龍樓曉日傍。", "漢圖元自定，周曆一何長。", "胄席緣三老，奎文在六章。", "高禖曾鬰鬰，喬桂自蒼蒼。", "冠屨來儲禁，規模出上方。", "名官分庶子，說禮繼高堂。", "孌彼黄花月，依然碧玉牆。", "至尊飛壽斝，太上引天香。", "景運千齡協，先秋九日凉。", "銅扉供帳少，儉德似君王。"]}