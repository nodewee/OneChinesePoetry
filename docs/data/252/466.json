{"author": "曾協", "period": "宋", "type": "诗", "title": "章季子携所作樂府來以詩謝之", "paragraphs": ["平生尚幽僻，塵務百不省。", "屢從松竹遊，身閑愛官冷。", "何知事大繆，窮日厭鞭打。", "抽身對佳客，屣倒冠不整。", "吏徒環顧人，爲我忍俄頃。", "匆匆上馬揖，語略意已領。", "新詩滿懷袖，璀璨吐光景。", "歸來坐明月，萬象入清境。", "風林起驚鵲，閑窗散花影。", "吟哦不成寐，盡此良夜永。"]}