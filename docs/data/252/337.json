{"author": "林之奇", "period": "宋", "type": "诗", "title": "泗州畫贊", "paragraphs": ["稽首泗州普照王，曩以寶塔接群品。", "塔今敗壞成微塵，隨意分身無不在。", "我觀世間有爲法，無常遷變同一空。", "假饒建塔如恒沙，未有不歸幻滅者。", "豈惟淮塔有興廢，阿育王造亦非堅。", "菩薩應感常現世，不隨寶塔俱存亡。", "耕雨穫晴長淮風，普爲眾生作饒益。", "我今繪此應感象，常以正念爲皈依。", "於此員光一尋中，而興七級浮屠想。", "正念皈依無間斷，普願菩薩常感通。", "洪鍾小大隨叩鳴，所求所請皆如意。"]}