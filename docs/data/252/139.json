{"author": "王十朋", "period": "宋", "type": "诗", "title": "重修北樓十一月望日與郡僚同登因書十二韵", "paragraphs": ["我昔未作南諸侯，雄文嘗閲龍虎歐。", "泉山風物得大畧，夢寐先已登茲樓。", "到官正要訪遺迹，忽見破屋城牆陬。", "欲修不敢遽土木，經歲此志方能酬。", "貢闈之餘材可辦，農事之隙工乃鳩。", "月逢建子飛破鏡，酒呼從事來青州。", "怱怱未暇衆賓集，草草且與同僚游。", "山川城郭壯哉郡，清源紫帽明雙眸。", "却驚雲榭在地底，坐見日轂經簷頭。", "西山端可拄頰視，南海未用乘桴浮。", "東瞻歸路興元亮，北望魏闕心子牟。", "揮毫欲續仲宣賦，假日聊以銷吾憂。"]}