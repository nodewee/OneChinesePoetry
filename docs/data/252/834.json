{"author": "林光朝", "period": "宋", "type": "诗", "title": "東宮生日六首 癸巳", "paragraphs": ["昭代璿源遠，高秋寶月前。", "神光浮蜀道，瑞氣貫秦川。", "銀榜應如舊，金莖若箇邊。", "龍樓清晝出，鶴禁彩雲連。", "妙選衣冠藪，旁開道德淵。", "重爻分九六，曲禮盡三千。", "歲閏緣長曆，霜清欲上弦。", "每看禖燕日，已入夢熊篇。", "沆瀣通三殿，笙鸞共一天。", "東明到西極，作頌自年年。"]}