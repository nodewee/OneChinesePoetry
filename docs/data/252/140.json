{"author": "王十朋", "period": "宋", "type": "诗", "title": "諸公和詩復用前韻", "paragraphs": ["欹眠聽詩韓喜侯，鋒難與爭劍鑄歐。", "鈴齋淺陋無處著，挂在縹緲之飛樓。", "茲樓久欠詩酒味，天遣我輩來遐陬。", "塵埃聊用文字洗，瓦礫遂獲瓊瑶酬。", "賓朋未賞合開燕，老病欲登宜杖鳩。", "清風酌別記霅水，制勝領客思夔州。", "一江明月楚東醉，全家終日蓬萊遊。", "南來不謂有此境，四顧亦足窮吾眸。", "朝看日出閩海嶠，夜望斗插泉山頭。", "端如虢郡風月送，不比巴岳乾坤浮。", "登臨懷古甫白適，賦詠聯珠産鞏年。", "私心竊慕范文正，後天下樂先其憂。"]}