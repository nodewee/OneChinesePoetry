{"author": "任續", "period": "宋", "type": "诗", "title": "賦玩珠巖", "paragraphs": ["山林自空闃，遊人事幽討。", "岫幌與雲關，來跡可堪掃。", "艮維矗孤峰，玉簪倚天杪。", "桂水琉璃碧，洄洑下縈繞。", "谽谺巖穴深，虬龍雙夭矯。", "坤倪露幽秘，造化殫奇巧。", "勝概畜眼無，何方覓蓬島。", "悠悠世俗情，是非苦膠擾。", "水中蟹何罪，徒勞慍心悄。", "人厄困無妄，礫石埋深窈。", "風月幾年恨，山光慘蘿蔦。", "星郎太嶽孫，長城隱南表。", "戎旃整且暇，高情恣登眺。", "郊坰擁小隊，一見顔色愀。", "舊觀俄頃復，洞戶天重曉。", "傷心日月遒，人世幾番老。", "山川不相似，歲久依然好。", "呂巖標强名，往事人能道。", "孟公謾驚座，子夏冠非小。", "桃符錄餘慶，邲戰城濮兆。", "冥數今乃驗，常情定誰考。", "哦詩紀貞石，聊侑芳尊醥。"]}