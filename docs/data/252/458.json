{"author": "曾協", "period": "宋", "type": "诗", "title": "送汪汝馮沿檄造朝", "paragraphs": ["春風扇微和，散入桃李場。", "枯枿受披拂，處處生輝光。", "有客事行役，起柁凌官塘。", "浮家入烟浪，琴書粲成行。", "旁有玉頰人，妙指出宮商。", "主人志超俗，心胸瑩琳琅。", "但使秋月明，豈慮浮雲翔。", "富貴恐不免，賦予元有常。", "善保萬金璧，毋遺輕毀傷。", "豈無山徑蹊，徐步遵康莊。"]}