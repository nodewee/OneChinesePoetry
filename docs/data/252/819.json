{"author": "林光朝", "period": "宋", "type": "诗", "title": "送別湖北漕李秘監仁甫", "paragraphs": ["文字眇煙雲，過眼徒浩浩。", "所有未見書，惜哉吾已老。", "子雲客長安，陳迹如一掃。", "同叔向來人，我生苦不早。", "亦聞青城山，斯翁爲有道。", "瞿塘不可上，秋夢長顛倒。", "白日來西崑，一見自應好。", "縱談百代前，至竟非枯槁。", "多爲開口笑，明月生懷抱。", "黄鶴有高樓，恍如事幽討。", "攬轡逢道州，聽書下下考。", "周南勿留滯，掇拾供史藁。", "分手重酸辛，璠璵眾所寶。", "十日不得面，何爲太草草。"]}