{"author": "徐珩", "period": "宋", "type": "诗", "title": "醉歌", "paragraphs": ["得誰釀法乃爾佳，連引數盃極口誇。", "須臾忘物亦忘我，是非榮辱不可加。", "兒童相隨拍手笑，阿翁醉也扶歸家。", "平生故人趙半刺，遣騎折送園中花。", "插花飲酒不待勸，夜如何其月欲斜。", "倒著接蘺自起舞，笛聲趁拍鼓三撾。", "陶陶兀兀意有得，小姬在傍雙髻丫。", "驅令磨墨具紙筆，滿幅大草飛龍蛇。", "婦云汝醉當止矣，明日酒醒不愧耶。"]}