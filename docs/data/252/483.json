{"author": "曾協", "period": "宋", "type": "诗", "title": "送趙有翼通守吳興", "paragraphs": ["江南雨無時，桃李迹已陳。", "有客念江湖，別乘陪朱輪。", "明德先九族，恩殊在廷臣。", "惟公真龍種，眉宇猶津津。", "不受膏粱昏，辭章動楓宸。", "合著玉笋班，冠冕朝大昕。", "去丞股肱郡，要此骨肉親。", "蕭蕭霅水鄉，溪山繞城闉。", "空光纈紋亂，倒影圖畫新。", "金石富文墨，烟波多隱淪。", "坐想賢使君，迎笑均憑茵。", "席間荀陳俱，會此主與賓。", "陳榻對清夜，潘輿行莫春。", "拄頰愛爽氣，揮毫詠風蘋。", "遠近入題品，蒼翠生精神。", "我忘鷗鳥盟，低徊踐香塵。", "因子動歸興，詰旦車當巾。"]}