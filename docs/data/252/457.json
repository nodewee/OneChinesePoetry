{"author": "曾協", "period": "宋", "type": "诗", "title": "和唐使君秬古風二首  其二", "paragraphs": ["志士身許國，夫豈慕高爵。", "感慨九重恩，領受千里託。", "安邊志獲就，解印良亦樂。", "厚祿棄千鍾，壯氣橫六幕。", "造朝吐奇論，投合期契鑰。", "終焉謾喋喋，遠意誰領略。", "琳館返高卧，鈴齋休畫諾。", "擬尋一畝宮，未辦千金橐。", "松楸已在眼，阡陌想交錯。", "迴頭長安日，傾心比葵藿。"]}