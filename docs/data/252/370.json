{"author": "陳賓", "period": "宋", "type": "诗", "title": "醒心亭", "paragraphs": ["亭以醒心名，心與亭何與。", "物各有感通，此理貴深喻。", "峴山峙豐碑，見者皆墮淚。", "推類盡其餘，庶表名亭義。", "我昨發莆陽，春光正明媚。", "肩輿撼頓間，思慮雜勞勩。", "行行復行行，至此若沾醉。", "振衣躡斯亭，四顧足清致。", "芳樹布繁陰，晴山薦空翠。", "時有幽禽來，且無俗駕至。", "物我方兩忘，情景亦相會。", "天君始泰然，萬境絕纖翳。", "後樂與先憂，虛靈良不昧。", "揭扁端在茲，夫豈無所試。", "尚期知我者，他時來作記。"]}