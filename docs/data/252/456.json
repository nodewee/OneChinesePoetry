{"author": "曾協", "period": "宋", "type": "诗", "title": "和唐使君秬古風二首  其一", "paragraphs": ["宦遊非所安，舉足常徊徨。", "官事似馬曹，自謂真漫郎。", "猶慚上官前，簪裳久低昂。", "歸輒痛掃溉，草木有幽香。", "但令眼中青，不問眉間黄。", "何期逢故侯，一見心清凉。", "揚袂指鄉國，矯翼西南翔。", "危言氣崢嶸，高懷涕淋浪。", "更憐凡草木，欲置桃李場。", "作詩借光輝，此意寧可忘。"]}