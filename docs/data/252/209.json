{"author": "王十朋", "period": "宋", "type": "诗", "title": "天申節放生", "paragraphs": ["夫子釣不綱，仁心戒盡物。", "君子遠庖厨，孟軻論仁術。", "生魚舍子産，獸網祝天乙。", "於牣文王沼，靈德壽周室。", "唐置放生池，天下八十一。", "至今湖州碑，輝耀魯公筆。", "我宋仁如天，神武而不殺。", "華夏及蠻貊，卵胎暨化濕。", "皆歸好生德，惟恐一物失。", "清源號佛國，此典胡獨缺。", "耽耽舉子場，馥馥荷華隰。", "誕節逢千秋，錫宴遍郡邑。", "何以壽吾君，故事修遺逸。", "魚鼈族至微，端頼尺水活。", "况茲十畝池，中含千里闊。", "郭索行草泥，玄夫巢蓮葉。", "長鬚及衆鱗，巨細各儔匹。", "圉圉復洋洋，生意俱可必。", "永逃數罟憂，咸被中孚吉。", "中有六六魚，聊茲友螾蛭。", "一朝得雲雨，龍門變凡質。", "歲旱當作霖，莫忘池中日。"]}