{"author": "孫介", "period": "宋", "type": "诗", "title": "欣欣篇", "paragraphs": ["欣欣雪齋叟，年少本孤寒。", "愁懷厄羈寓，兀坐起長嘆。", "慷慨念前世，聖門真可觀。", "鄒人息邪說，吏部回狂瀾。", "鈍金須砥礪，曲木待繩彈。", "幸哉得三男，父子聊自歡。", "爛舌不令閉，濡毫無使乾。", "高天揭懸象，絕嶂飛流湍。", "取捨狥三益，行藏推四端。", "鶯友新擇木，鵷雛初放官。", "言辭凜冰雪，節操森琅玕。", "神祇儻終祐，騫翥亦何難。"]}