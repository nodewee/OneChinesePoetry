{"author": "林之奇", "period": "宋", "type": "诗", "title": "題雪峰如藏主水月圖", "paragraphs": ["千江有月一一同，一月普現千江影。", "謂一爲月影非實，影既非實月何有。", "是一即千千即一，水月究竟無實相。", "隨見有月月在水，亦無究竟非實者。", "譬如觀音妙色身，對物而見千臂眼。", "於是千臂千眼中，何者爲正何獨非。", "菩薩一體作一用，千體同是無剩法。", "此水此月亦復然，照用齊行一無欠。", "俯不見月仰亦無，千月闕一固不可。", "上人此庵憩瓶錫，終日宴坐常湛然。", "散一爲千彌六虛，攝千歸一不盈寸。", "我知上人環堵中，能廣能狹能方圓。", "空諸所有何必然，作是見者名邪見。"]}