{"author": "曾協", "period": "宋", "type": "诗", "title": "題李粹伯晦菴", "paragraphs": ["天道有消息，物理兼屈伸。", "鳥匿定將擊，龍蟄以存身。", "卷舒雖不同，爲用常相因。", "老聃晞髮時，恝然似非人。", "肢體尚可墮，外物真埃塵。", "信知猶龍姿，涵養知幾春。", "寂寥千載下，裔孫豈其倫。", "磊落感意氣，崢嶸富精神。", "廼以晦自居，悠然返天真。", "漁樵欲爭席，鷗鳥行相親。", "形諜不可掩，眉端已津津。", "風雲一朝便，垂天起潜鱗。"]}