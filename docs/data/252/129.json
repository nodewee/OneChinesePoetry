{"author": "王十朋", "period": "宋", "type": "诗", "title": "乞祠不允", "paragraphs": ["微臣守清源，一歲三乞祠。", "俞音竟未拜，感荷聖主慈。", "臣家素賤貧，仰祿救啼饑。", "區區六年間，手把四郡麾。", "道途壓奔走，囊橐無餘貲。", "清源乃佳郡，風俗不待移。", "民淳簡獄訟，士盛敦書詩。", "地遠可藏拙，祿厚足自資。", "今歲又豐登，千里人熙熙。", "臣豈不願仕，求閑欲奚爲。", "自憐螻蟻生，福薄命最奇。", "入境身即病，到官日呼醫。", "痰涎每上攻，旋暈勢甚危。", "藥試何止百，灼艾無全肌。", "臂疼如子美，齒落如退之。", "脚患柳州腫，髮垂孟郊絲。", "飲食日減少，跬步須扶持。", "殘喘雖尚延，定非久遠期。", "况臣糟糠妻，蓋棺將及朞。", "旅櫬猶未還，兒女晝夜悲。", "臣今官滿考，臣去有二宜。", "孰謂九重遠，天高而聽卑。", "吾君不之告，肝膽將誰披。", "廟堂二三公，誤辱平日知。", "今不憐向隅，恩復何時施。", "願於黼扆前，敷奏迫切詞。", "天日臨在上，臣言非敢欺。", "解官食祠祿，曲遂臣之私。", "幽明俱受賜，感極涕泗垂。", "溝壑倘未填，報國猶有時。"]}