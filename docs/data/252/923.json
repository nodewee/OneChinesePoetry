{"author": "呂愿中", "period": "宋", "type": "诗", "title": "環珠洞", "paragraphs": ["朝野樂昇平，園林窮勝討。", "快雨洗塵埃，秋山浄如埽。", "游魚聚江灣，饑烏集木杪。", "羣芳鬰崢嶸，一水翠繚繞。", "雲頭蒼狗變，龍蛇亂夭矯。", "巖洞真奇崛，造物逞天巧。", "近在堂奧間，超然類三島。", "暫舍簿書忙，何時脫紛擾。", "靜聽黄鸝鳴，一聲還復悄。", "纚維去咫尺，涉步即幽窈。", "新岸暗蒼苔，喬木蔽蘿蔦。", "山腹有遺祠，隱然見華表。", "筍輿訪崇臺，空曠遊遐眺。", "八桂困樵蘇，歎息心爲愀。", "任侯三蜀秀，冰壺湛春曉。", "有藥駐朱顔，可以長不老。", "雄篇頃刻成，舉座悉稱好。", "戛玉副鳴球，士夫善傳道。", "五嶺類觀東，一覽眾山小。", "呂巖何興廢，事固有前兆。", "新詩刻翠珉，異日可稽考。", "玩珠紀勝遊，聊復醉清醥。"]}