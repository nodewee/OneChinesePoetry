{"author": "林之奇", "period": "宋", "type": "诗", "title": "秋懷", "paragraphs": ["槭槭庭樹葉，朝零非昔稠。", "呦呦草蟲鳴，暮急曉未休。", "爾蟲無不平，豈亦有哀憂。", "胡爲勞呻吟，與士感傷投。", "壯士亦何者，哀哦與蟲酬。", "所抱不列陳，調苦難謠謳。", "極目有遠見，直懷羞曲求。", "蒿藜襲久安，功名忘前收。", "日月忽未幾，天地今復秋。", "少壯負所懷，老大安能謀。", "生無及人功，死骨埋泉羞。", "胡爲不奮飛，徒與寒餓讎。"]}