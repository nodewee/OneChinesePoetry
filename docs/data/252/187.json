{"author": "王十朋", "period": "宋", "type": "诗", "title": "石筍橋", "paragraphs": ["刺桐爲城石爲筍，萬壑西來流不盡。", "黄龍窟宅占上游，呼吸風濤勢湍緊。", "怒潮拍岸鳴霹靂，淫潦滔天沒畦畛。", "行人欲渡無翼飛，魚腹蛟涎吁可閔。", "二三大士爲時出，目覩狂瀾心不忍。", "小試閑居濟川手，遠水孤舟寇忠愍。", "亦有山僧願力深，解使邦人指倉囷。", "五丁挽石投浩渺，萬指{石豕}山登嶾嶙。", "辛勤填海效精衛，突兀橫空飛海蜃。", "趾牢千尺鮫人室，護以兩旁獅子楯。", "南通百粵比三吳，檐負輿肩走騋牝。", "論功不減商舟楫，遺利宜書漢平準。", "莫將風月比揚州，二十四橋真蠢蠢。", "我時出郊春雨後，鷺點沙汀颺鷹隼。", "江亭矯首獨遐觀，有客南來盃共引。", "欲詠河梁擬蘇李，頗類鑑湖逢元稹。", "江山不逢賢太守，袖手沉吟覺才窘。", "况無鐵筆擬端明，徒使時人笑蚯蚓。", "綉衣屢約吾來遊，未遂堪嗟德星隕。", "鄉來嘗以記屬我，固避牢辭慙不敏。", "傳聞江欲飛棟初，異論紛紛互矛盾。", "世無剛者橋豈成，名與萬安同不泯。"]}