{"author": "曾協", "period": "宋", "type": "诗", "title": "鄧器先北窗", "paragraphs": ["今人競圖南，朗朗百間屋。", "夫子胡不然，嚮晦一窗足。", "北窗吾亦愛，嘗謂所樂獨。", "豈知交游中，昌歜或同欲。", "光澄窮永晝，風遠宜三伏。", "誦書音和平，高卧夢清熟。", "吟詩與作賦，未覺環堵蹙。", "心安爾許寬，六合寄一粟。", "閑聽飛雨灑，靜看游蜂觸。", "一笑知莫逆，排闥不待速。"]}