{"author": "林之奇", "period": "宋", "type": "诗", "title": "豫章別李元中宣德", "paragraphs": ["舊聞諸李隱龍眠，伯時已老元中少。", "一行作吏各天涯，故人落落疎星曉。", "西山影裏識君面，碧照草江眸子瞭。", "向來問道渺多岐，只今領略歸玄妙。", "老鳳垂頭噤不語，古木查牙噪春鳥。", "身在幕府心江湖，左胥右律但坐嘯。", "第愁一葉釣漁舟，不容七尺堂堂表。", "我今歸卧翠谷雲，君應紫禁鶯花繞。", "相思有夢到茅齋，細雨青燈坐林杪。"]}