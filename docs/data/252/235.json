{"author": "王十朋", "period": "宋", "type": "诗", "title": "諸公餞別分韵得人字", "paragraphs": ["清源古名郡，守土宜擇人。", "胡爲不才者，兩載乘朱輪。", "政拙歲多旱，民愁眉日顰。", "頼茲淳厚俗，容我老病身。", "乞祠竟不允，易郡俄得鄰。", "雅懷上冢願，偶有還鄉因。", "賓僚共呼酒，肴蔌嘉且新。", "展餞選士場，語離庚伏辰。", "清風屢吹衣，暑雨微灑塵。", "驪駒沸盈門，鸚鵡飛入唇。", "我亦重惜別，不辭勸酬頻。", "諸君如神魚，行奮六六鱗。", "學士倍登瀛，郡符同治秦。", "我如倦蜚鳥，野性難籠馴。", "舊巢尋故山，一枝老荆榛。", "官居類郵傳，誰能久相親。", "但願各勉力，相期作純臣。"]}