{"author": "王十朋", "period": "宋", "type": "诗", "title": "記風", "paragraphs": ["泉南固多風，茲風大爲最。", "初驚月有暈，忽聽天鳴籟。", "蓬蓬從何來，烈烈不可奈。", "萬竅爭怒號，三光變冥昧。", "掀翻敗牆壁，摧折到松檜。", "瓦飄上天半，茅捲灑郊外。", "稻吹垂實花，果墮未熟蔕。", "山川失故容，草木遭厄會。", "飛同鷁過宋，悲異見歌沛。", "孰云楚臺雄，未覺周郊大。", "雖然不終朝，無乃已被害。", "嗟予垂素髮，濫此張皁蓋。", "方憂西疇禾，未問南海貝。", "心如韓值颶，卜效蘇命蔡。", "焚香叩穹昊，防患問耆艾。", "稍稍雲色定，徐徐雨聲霈。", "漸停箕簸揚，會見氣交泰。", "居民理破屋，老守戒征旆。", "五絃歌舜琴，一絲詠嚴瀨。", "去矣不待瓜，歸歟及鱸鱠。"]}