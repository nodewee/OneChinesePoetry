{"author": "林光朝", "period": "宋", "type": "诗", "title": "東宮生日六首 壬辰", "paragraphs": ["北闕雲爲堞，東明玉作宮。", "猗蘭迎曉日，仙掌倚晴空。", "笙律隨鳴鳳，朝儀趁彩虹。", "黄麾初入仗，青桂自成叢。", "冠屨分前後，圖書考異同。", "商盤如目擊，羲畫自心通。", "慈燕來三殿，驩謠在九功。", "長秋傳夜飲，京兆報年豐。", "奕奕還嘉祐，綿綿想建隆。", "庶僚何所祝，再拜續維熊。"]}