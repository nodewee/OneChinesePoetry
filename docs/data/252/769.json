{"author": "陳俊卿", "period": "宋", "type": "诗", "title": "林元美司戶耕樂亭", "paragraphs": ["天地秘絕景，雅屬幽人居。", "卜筑俯清流，曠然心目舒。", "豈惟水澄碧，山色佳有餘。", "凉風左右來，竹柏相扶疎。", "亭中何所有，縹囊萬卷書。", "亭外何所有，青蒲映紅蕖。", "客來何所爲，高論唐虞初。", "文字共發越，琴槊一以娛。", "冬寒飽霜蟹，秋思多鱸魚。", "良田自種秫，酒甕春浮蛆。", "無事時痛飲，有時還荷鋤。", "試問田家樂，田家此樂無。"]}