{"author": "錢氏", "period": "宋", "type": "诗", "title": "題壁", "paragraphs": ["落日西風照楚關，斷魂殘魄弔衰顔。", "自從鴻鵠分飛後，無復鴛鴦並枕間。", "腕玉瘦寬金縷袖，鬢蟬慵掠翠雲鬟。", "秋天冬暮風雪寒，對鏡懶把金蟬簇。", "夢魂夜夜到君邊，覺來寂寞鴛衾獨。", "此時行坐閑紗窗，忍淚含情眉黛蹙。", "古人惜別日三秋，不知君去幾多宿。", "山高水闊三千里，名利使人復爾耳。", "昔年曾撥伯牙絃，未遇知音莫怨天。", "去年又奏相如賦，漢殿依前還不遇。", "時人不知雙字訛，平川倏忽風波起。", "當時南宮報罷音，教妾沉吟杵中心。", "爲君滴下紅粉淚，紅羅帳裏濕鴛衾。", "憤憤調琴蟬鵲噪，默默吟詩怨桂林。", "千調萬撥不成曲，爭奈胸中氣相掬。", "千思萬想不成詩，心如死灰誰得知。", "料得君心當此際，事國繁華閑田地。", "朝朝暮暮望君歸，日在東隅月在西。", "碧落翩翩飛雁過，青山切切子規啼。", "望盡一月復一月，不見音容寸腸結。", "又聞君自河東來，夜夜不教紅燭滅。", "雞鳴犬唳側耳聽，寂寂不聞車馬音。", "自此知君無定止，一片情懷冷如水。", "既無黄耳寄家書，也合隨時寄雁魚。", "日月逡巡又一年，何事歸期竟杳然。", "鮫綃裛遍相思淚，眉黛無心畫遠山。"]}