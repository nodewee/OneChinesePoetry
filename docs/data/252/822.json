{"author": "林光朝", "period": "宋", "type": "诗", "title": "石渠行送別福建參議李著作器之", "paragraphs": ["我來石渠五十六，雙鬢如蓬腰未曲。", "豈爲健筆有徐庾，自數來時六十五。", "誰解辛苦續子虛，長安有客四十餘。", "已成老翁不肯去，青藜當戶夜讀書。", "東觀丈人起遐想，無爲歲月空踟躕。", "去作諸侯老賓客，可無綠水兼紅蕖。", "我家東下纔百里，釣螺一曲清無滓。", "草堂爲筑荔枝斜，濯錦江頭有如是。", "子思子方道爲尊，南國佳人如秋雲。", "不知公侯有朱箔，要問常州李著作。"]}