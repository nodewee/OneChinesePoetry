{"author": "林光朝", "period": "宋", "type": "诗", "title": "代陳季若上倉使", "paragraphs": ["大塊始開鑿，媧皇爲補天。", "天平雷雨正，后稷誨之田。", "大浸十二歲，流金復七年。", "幸哉堯湯民，以手摩撫然。", "徂丘虐焰起，秦俗相焚煎。", "官租奪以半，飽食何夤緣。", "自從漢道昌，敦樸乃其先。", "初開常平議，聚粟如源泉。", "年登穀價賤，散以大農錢。", "旱潦或艱食，用之如轉圜。", "悠悠百王心，皎皎三代前。", "井田日以壞，此法當磨鎸。", "公侯希世珍，秀色媚長川。", "官學有根株，誦詩三百篇。", "風土無隱情，是爲大夫賢。", "摶飯哺赤子，當食長爾憐。", "江東百萬戶，彫俗生春妍。", "持節閩嶺初，有如病者痊。", "劉晏取予術，夷吾輕重權。", "義倉有粟腐，物價敢喧闐。", "斯助阜民政，南風吹五絃。", "晝日公侯門，客車動百千。", "下吏走塵土，從容愧執鞭。", "豈不隨吹噓，譬彼乘風船。", "長技非卓魯，主德奚由宣。", "松竹伴孤吟，敢懷歲月遷。", "終酬國士知，未甘長棄捐。"]}