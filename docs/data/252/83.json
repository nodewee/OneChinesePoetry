{"author": "王十朋", "period": "宋", "type": "诗", "title": "樸鄉釣隠圖", "paragraphs": ["君不見少陵先生詩有說，淳樸之處山川別。", "廣文示我樸鄉圖，山水高長景奇絕。", "嚴坂疑爲子陵隠，昆溪想自崑崙决。", "漁人欵乃山水間，抱璞含淳釣清潔。", "九仙高舉留遺躅，三徑名家出人傑。", "早將樸直取巍科，行展樸忠立奇節。", "鳴琴百里邑，既以樸化民。", "橫經泮水宮，又以樸誨人。", "他年致君堯舜上，坐使風俗俱還淳。", "功成名遂却歸去，漁釣重尋舊隠淪。", "廣文笑我言，公樸甚我樸。", "聞公家左原，四面擁山岳。", "迴隠如愚溪，窈深若盤谷。", "人皆樸其貌，公又樸其學。", "君子以爲古，先進於禮樂。", "公鄉真樸鄉，胡爲不自覺。", "願公著隠服，歸尋舊盤旋。", "酌酒梅溪上，把釣蓴湖邊。", "更畫左原山水圖，與此樸鄉圖並傳。", "天下大樸散已久，二鄉猶在羲皇前。"]}