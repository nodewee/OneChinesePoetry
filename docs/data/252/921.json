{"author": "張椿齡", "period": "宋", "type": "诗", "title": "思方外友", "paragraphs": ["我聞仙人隱塵寰，带索不整輕雲寒。", "練氣蕭蕭顔如丹，寫詩賦詠鏘琅玕。", "自言富貴無所待，一嘯萬古神情歡。", "嗟哉世故散淳樸，那識五體存真官。", "殘形滲漉虧靈藥，夙夕不愧精神單。", "仙芝混成生恍惚，道在此身端可觀。", "離明坎兌發變化，大似百瀆還海湍。", "光輝便可揖玄上，胡用木鉆鉆石盤。", "亙古虛無阡陌闊，從君跨鶴而乘鸞。"]}