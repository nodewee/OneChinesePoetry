{"author": "曾協", "period": "宋", "type": "诗", "title": "題大兒新安官舍三樂齋", "paragraphs": ["吾先聖人徒，游夏同淵源。", "孝友與忠信，入道先本根。", "下視晉楚富，商歌滿乾坤。", "一唯了萬事，伋軻繼師尊。", "至今百世後，家法要不煩。", "近數高曾來，潔身等璵璠。", "當時天下士，白首稱曾門。", "世掇太常第，自致冕與軒。", "養祿到北堂，孝哉無間言。", "猶悲鯉庭空，遺恨終自吞。", "至我壯無成，浪使歲月奔。", "文科始不嗣，媿此朱兩轓。", "賴汝念祖烈，先登倡諸孫。", "寂寥四十載，重拜雨露恩。", "吾年獨天假，將雛見飛翻。", "靦顔幸一洗，積德慚九原。", "三年作尉歸，橫經處侯藩。", "孤城山水稠，草木霜不蕃。", "官閒身無事，舊書可重繙。", "故職在六經，緒業勤討論。", "避堂舍翁媼，齒在髮未髠。", "不憂俸酸寒，羅列奉晨飧。", "公黌沸絃誦，私室合箎塤。", "氣完萬物輕，始驗中所存。", "結屋將樂此，不換鐘鼓喧。", "愛汝此樂地，老蒼離童昏。", "朱金了無慕，况廼紈綺繁。", "真趣出自然，盎盎如春溫。", "名齋憐汝志，可使薄俗敦。", "此樂吾家無，詩之勸仍昆。"]}