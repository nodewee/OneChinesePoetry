{"author": "王十朋", "period": "宋", "type": "诗", "title": "陳提刑永仲以清名室志先德也詩以美之", "paragraphs": ["龐公嘗有言，我獨遺以清。", "賢者於子孫，所遺良不輕。", "潁川老龍公，落落前朝英。", "帝命作南伯，清德如廣平。", "宸翰一字褒，不啻華衮榮。", "是以自賢孫，持節蜚英聲。", "結廬桐城隅，室以清爲名。", "仰不忝厥祖，俯能規後生。", "我來聚星地，喜見此老成。", "公清不自言，藹然著鄉評。", "時焉訪其室，鄙吝不敢萌。", "如覿任棠水，似濯滄浪纓。", "願移清室風，于以清寰瀛。"]}