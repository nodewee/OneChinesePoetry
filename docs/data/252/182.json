{"author": "王十朋", "period": "宋", "type": "诗", "title": "喜雨再用前韵", "paragraphs": ["南國久無雨，渴心欲生埃。", "麥既枯且死，木亦黄而摧。", "方春雲已火，未夏蚊成雷。", "刺史固有罪，斯民自宜哀。", "真人及大士，久出應思回。", "閉陽縱諸陰，愧無董生才。", "林鳩厭呼喚，石燕徒低徊。", "有日上扶桑，無雲起陽臺。", "方修九淵祀，遽聞尺木催。", "想驚阿香夢，疑噀欒巴盃。", "夜中簷溜響，枕上愁顔開。", "願遍普天下，不止泉山隈。", "莫作鼎湖浪，因風下崔嵬。", "明朝賀雨詩，定自莆中來。"]}