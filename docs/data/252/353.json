{"author": "王伯廣", "period": "宋", "type": "诗", "title": "頂山栗", "paragraphs": ["黄籬抱中實，紫苞發外彩。", "寄蹤蜂窠垂，藏頭蝟皮隘。", "詎堪鼯鼠竊，更復猿猱采。", "心憐使民畏，時須徇兒愛。", "荆山破金璞，驪珠掩微纇。", "縝密文自保，滋味身乃碎。", "筠籠貢厥珍，不在柤梨外。", "羅籩加其儀，顧與菱芡對。", "易飽屏膏肉，餘功益肝肺。", "懸風當令堅，致濕忍使敗。", "晉地棗非偶，宣城蜜佳配。", "誰知麝香囊，可居天下最。"]}