{"author": "呂愿中", "period": "宋", "type": "诗", "title": "華景洞", "paragraphs": ["斯洞名華景，纍纍乳石懸。", "虛崖疑月窟，絕頂瞰江湍。", "巖底金仙寺，峰頭玉井蓮。", "地形居眾外，氣象偉無前。", "徙杖觀初日，歸輿觸暝烟。", "蔽林排翠幄，封徑簇花鈿。", "爽致資清賞，鎸題記昔年。", "猿啼聲應谷，雲破月侵筵。", "策蹇追華駟，鳴髇指墜鳶。", "誰人能畫此，爲倩老龍眠。"]}