{"author": "林憲", "period": "宋", "type": "诗", "title": "讀陶詩作", "paragraphs": ["吾觀淵明詩，了不在言賦。", "有如太和氣，周行不停駐。", "時與春爲風，融夷物華布。", "而未見用力，萬物向榮處。", "時與秋爲月，浩然無點注。", "江山滋清絕，宇宙靡纖汙。", "乃知淵明詩，本不在詩故。", "邂逅吐所有，氣象隨所寓。", "乞食不爲拙，華軒不爲慕。", "歸來不爲高，折腰不爲沮。", "羲皇平步超，無懷貞雅素。", "簡澹豈能盡，學者漫馳步。", "獨有無絃琴，明明一斑露。"]}