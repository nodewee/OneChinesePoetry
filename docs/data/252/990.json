{"author": "林憲", "period": "宋", "type": "诗", "title": "梁源異松圖行爲台州趙別駕作", "paragraphs": ["座中忽覺林樾幽，怪松墮前驚兩眸。", "孤根蟠錯湧鱗鬣，百榦奮躍紛戈矛。", "千歲之柯海波捲，十畝之陰嵐靄浮。", "上雲變幻舞鸞鵠，下風哮吼搏蛟虯。", "影入月窟兔縮距，聲撼水府鯨掉頭。", "初夏花黄醍醐結，四時芽茁紺綠抽。", "噓晴噀雨莽奇怪，摇山盪海寒颼飀。", "天開地闢何日種，陰慘陽舒謾神搜。", "鄉閭諷誦喜輒應，僧伽護愛訶不休。", "得非孔明廟前銅柯柏，元氣淋漓鍾此夫焉廋。", "得非道者庵邊隔世植萬本，倫魁飛來排斡予交樛。", "安得此松據此地，輪囷傲蹇無侶儔。", "我嘗兩賦羅漢樹，詩人許我不但楊與尤。", "一在天台匿峰千嶺頂，芘覆方廣之寺瀑布流。", "一與郡治參雲亭對峙，白猿啼蹶忽驚紫鳳留。", "因知三台氣忠厚，何但當代人材優。", "至於樹木亦豪偉，歲寒動足光林丘。", "問諸故老考初始，或云五季方栽培。", "黄宋惡跡寺傍廟，野僧無知但包羞。", "又云道人梁君隱唐末，建立鼎竈結茅深巖陬。", "與二道伴王與白，赤鉛紫汞火候卦氣周。", "千日丹成各昇舉，捨庵爲寺答應求。", "後人誕謾附名號，妄蹤狂躅何悠悠。", "當時丹氣蒸山一鄉植物茂，丹液入根獨此偃蓋稠。", "勢蟠形踞抱龍虎，梢圓葉厚綴球旒。", "芘民曾却白額虎，供桃時下青茸猴。", "四百餘年頗靈異，圖經不載記不收。", "賢哉趙公眼高遠，褒貶萬態如春秋。", "一見指呼韋偃輩，咄嗟而辦造化侔。", "竭囊底智老我語，搜攪造化正恐神鬼愁。"]}