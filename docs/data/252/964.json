{"author": "林憲", "period": "宋", "type": "诗", "title": "天台萬年山羅漢樹", "paragraphs": ["羅漢嶺頭羅漢樹，開闢餘工所鍾聚。", "百圍直上摩紫霄，鐵剝犀空自無蠹。", "積年魔怪不敢棲，暫過鸞凰却回顧。", "初晴偃榦礙雲霓，欲雨蟠根起煙霧。", "聲回浪吼東海鯨，影落雲侵石橋路。", "氣陵太古化兒驚，勢壓羣材梓人懼。", "陽開陰閉資指南，地弼天承賴撐拄。", "凡斤俗斧遠遯逃，黛色蒼皮未須疏。", "巖靈樹異如相語，傑葉豪柯翠雲覆。", "冰霜坐閱無古今，合抱雲仍仰雄據。", "豈同澗梓與壑柟，未歷千年隨草腐。", "我來駭識天下奇，斗酒澆之共軒翥。", "行人莫擬明堂柱，險徑無來萬牛處。", "盛時要用真棟梁，宜使巇危可平騖。", "指呼刊鑿動六丁，匠氏仍煩修月戶。", "輔隆廣厦蔽蒼生，何止增華萬年趣。", "懸崖黯慘陰風吐，振谷徘徊忽號怒。", "纖梢嘯舞山雨來，石走雷轟鬼神怖。", "未容造次搜奇句，五百尊師所呵護。"]}