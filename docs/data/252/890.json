{"author": "孫介", "period": "宋", "type": "诗", "title": "題張元鼎風雨齋", "paragraphs": ["張侯好兄弟，韡韡棠棣芳。", "筑室聽風雨，書史堆滿牀。", "牀前竹千挺，竹外花兩行。", "舉頭見青山，秀色臨我傍。", "客來具雞黍，亦復陳壺觴。", "坐與塵土隔，淡然風味長。", "我久倦行役，萬里歸故鄉。", "相過飯三日，笑語成清狂。", "百年幾別離，兩鬢各已蒼。", "此會苦難復，此歡不可忘。"]}