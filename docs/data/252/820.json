{"author": "林光朝", "period": "宋", "type": "诗", "title": "送別姚國博知處州分韻得綠字", "paragraphs": ["銅盤白露下，松桂凈如沐。", "孌彼菊花團，西風吹醽醁。", "長安多別離，此別苦不足。", "人物如使君，容易等潘陸。", "一自海東頭，清飚起謠俗。", "館下欲何言，聯翩如破竹。", "功名不徒爾，無乃相迫逐。", "雙日訪延英，行矣公勿卜。", "括蒼煙雨前，寒光貫巖腹。", "大叫出銀甖，邂逅聚百族。", "要携三月糧，所厭惟一掬。", "幸心忽開張，何曾畏笑僇。", "單父勿長吁，來者猶可續。", "道旁有抵璧，天下輕結綠。", "一夕洲渚言，令我沉心曲。"]}