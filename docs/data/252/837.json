{"author": "林光朝", "period": "宋", "type": "诗", "title": "東宮生日六首 丙申", "paragraphs": ["正氣來嵩岱，祥光集斗牛。", "青葱開玉宇，髣髴見銅樓。", "盤錯歸三輔，沉潜在九疇。", "有光文字館，仍繫帝王州。", "鐘鼓于胥樂，笙鸞獨上浮。", "清臺天似水，甲觀月如鈎。", "屢拜椒花夕，長逢桂葉秋。", "孝思維繼舜，家法要從周。", "賦爲游麟作，官因洗馬留。", "願同眉壽祝，使者敢停輈。"]}