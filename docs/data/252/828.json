{"author": "林光朝", "period": "宋", "type": "诗", "title": "徐廣文生朝", "paragraphs": ["盤古一笑鴻濛開，神馬負圖從天來。", "八卦旋轉六十四，黄鍾是爲元氣胎。", "雷斧未動百泉縮，江上早見春風回。", "况當九日得陽數，太白之精隨斗魁。", "徐卿有子何絕奇，熊羆驚夢初得之。", "珠庭犀角照宇宙，清飚忽忽生桂枝。", "筆落猶如千鈞弩，異科暫失韓吏部。", "絳帳初隨吾道東，遂令小邦變齊魯。", "孔席豈是三年淹，蓬萊畫閣鋪牙籤。", "他年欲數中書考，再拜祝公長不老。"]}