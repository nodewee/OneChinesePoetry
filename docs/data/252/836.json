{"author": "林光朝", "period": "宋", "type": "诗", "title": "東宮生日六首 乙未", "paragraphs": ["應律隨豳雅，旋杓建戌方。", "前星迎霽色，重日麗晨光。", "笙管青霞外，宮庭碧玉傍。", "本支周道盛，羽翼漢圖昌。", "左右人皆正，刑名學未遑。", "編年聽司馬，說禮付高堂。", "天樂來三殿，人心繫八荒。", "黄華秋更媚，皓月閏偏長。", "清賞新奎壁，承華舊典章。", "維熊千歲祝，英略似君王。"]}