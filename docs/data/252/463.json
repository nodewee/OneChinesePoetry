{"author": "曾協", "period": "宋", "type": "诗", "title": "王炎弼安吉丞廳真清軒和沈文伯韻", "paragraphs": ["青山如君子，臭味我族類。", "向來傲官府，正自惡俗吏。", "主人清且賢，菽水無虛僞。", "胸次塵滓盡，端可肖人意。", "軒窗自羅列，獻此重疊翠。", "公餘一隱几，舉目窮幽事。", "昔爲幕中賓，妙語了同異。", "孰堪畏棲遲，勝境配高義。", "要從孺子濯，不逐眾人醉。", "呤哦坐書叢，袖手太阿利。", "沈侯負能名，二絕一言蔽。", "聊同座右銘，此語君莫墜。"]}