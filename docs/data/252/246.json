{"author": "王十朋", "period": "宋", "type": "诗", "title": "贈陳體仁", "paragraphs": ["我來守清源，德星識二陳。", "大陳如金玉，一室清無塵。", "厭世不肯留，至今里稱仁。", "儒先賀州守，才氣超等倫。", "胸中包古今，筆下真有神。", "唾手取甲科，齒髮方青春。", "聲名滿天下，文字驚縉紳。", "勞人暫州縣，平步當要津。", "蹉跎忽至今，此志猶未伸。", "真人奉香火，蕭寺含悲辛。", "講席延諸生，黄卷訶古人。", "異端斥佛老，吾道鳴孟荀。", "聊籍束脩禮，少資囊橐貧。", "我忝二千石，二年牧斯民。", "不能助玉川，恥與韓公均。", "贈我詩與文，字字皆可珍。", "寵褒恨太過，感激難具論。", "願公少自愛，行矣當致身。", "門下有高第，廟堂手經綸。", "房魏方得君，詎肯忘河汾。"]}