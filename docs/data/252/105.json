{"author": "王十朋", "period": "宋", "type": "诗", "title": "貢院圖", "paragraphs": ["陳君少年登甲科，紅蓮首泛清源波。", "清源貢宇高嵳峩，同僚宣力陳君多。", "鞭朴不施成不日，首夏上梁秋半畢。", "一點靈臺輪奐飛，十幅生綃畫圖出。", "蒼蒼嘉木森千株，新堤步步穿芙蕖。", "移下蟾宮古丹桂，飛來海上真蓬壺。", "他年君來作地主，記得親曾視斤斧。", "雁過山中寄我書，要知多少新龍虎。"]}