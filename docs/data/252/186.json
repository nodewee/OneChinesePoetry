{"author": "王十朋", "period": "宋", "type": "诗", "title": "用喜雨韻呈龔實之", "paragraphs": ["請雨徧群望，擾擾衝塵埃。", "際天麥浪空，刺水秧針摧。", "已近尺五天，未動滿盈雷。", "地欲赤晉國，年將饑魯哀。", "寄牋叩天門，好音清夜回。", "似傳上帝意，頗亦憐不才。", "披衣起視月，在畢方徘徊。", "忽聞蕭蕭聲，高洒熙熙臺。", "雲陣潑墨暗，電光摇幟催。", "燈前落簷花，欣銜少陵盃。", "綠波滿四澤，花柳村村開。", "知有一尺霖，來從傅巖隈。", "不作天寶詞，淋零悲馬嵬。", "定有元和詩，中銜諫書來。"]}