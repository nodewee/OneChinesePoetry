{"author": "王十朋", "period": "宋", "type": "诗", "title": "題並玉堂", "paragraphs": ["仙李門闌秀氣鍾，二山朋盍玉爲容。", "晉人瀟灑坐連壁，杜老風流吟兩峯。", "崑府烟霞浮几席，藍田丘壑藴心胸。", "俯容列岫葭相倚，遥許它山石可攻。", "光徹郡城翔白鷺，影摇江水照黄龍。", "價高難把連城易，官冷聊將一穀供。", "疑是璣衡臨處落，端如日月合時逢。", "主賓對面成三友，伯仲摩雲拱九重。", "雁蕩浪誇鸞有侶，庾樓徒詫劍相從。", "綵衣戲罷看山色，不似慈顔喜氣濃。"]}