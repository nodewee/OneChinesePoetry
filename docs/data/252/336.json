{"author": "林之奇", "period": "宋", "type": "诗", "title": "觀音畫贊", "paragraphs": ["稽首補陀聞思修，千手千眼普供應。", "世人兩手及兩眼，眼見手捉各隨心。", "多一手眼無用處，即與駢拇枝指等。", "菩薩照用一時行，應以千心爲主宰。", "相彼方寸湛然地，不容二念那復千。", "我謂菩薩如水月，一水一月同照曜。", "方員大小雖不同，舉手見月等無二。", "我今續此妙色相，以爲正念皈依處。", "於一身心起多想，而作千手千眼見。", "普願大員鏡智中，知我此念無間斷。", "所求皆應如谷聲，請無不從亦如是。"]}