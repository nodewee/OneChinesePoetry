{"author": "林光朝", "period": "宋", "type": "诗", "title": "資中行奉寄臨邛守宇文郎中", "paragraphs": ["銅駝陌上生秋草，前者刻石今如掃。", "儋邊半紙半糢糊，下牀三日成悲惱。", "蒼史萌芽何可見，要從筆意生秦漢。", "欲將奇字問何人，所守一家如小篆。", "是中變幻隨形模，鐘鎛鼎鬲匜盤盂。", "如何兩京到魏晉，搜盡蒼崖惟此書。", "即今原隸見顛末，仍於畫上分錙銖。", "燕然有年固可紀，筆勢豈得先黄初。", "中郎袖手欲無作，正始不逮況其餘。", "幸哉一見俱抵掌，翩翩如反古石渠。", "且說金陵佛屋何年燈，晉分隋張猶青熒。", "忽聽荒雞還自起，資中之刻不徒爾。"]}