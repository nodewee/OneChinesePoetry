{"author": "曾協", "period": "宋", "type": "诗", "title": "送趙有翼監丞造朝供職", "paragraphs": ["君侯昂然百夫雄，近之和氣如春風。", "揚眉高論多折衷，眾人斂衽稱名通。", "發爲詩章燦璧琮，氣豪筆健敏且工。", "口占欲使十手供，春雲容與朝霞烘。", "肯如空階號秋蟲，槁項巖穴甘老窮。", "是將織文裨衮龍，潤色造化分天功。", "奏之清廟流笙鏞，宜使正笏趨槐楓。", "發舒平生學古胸，時吐奇論驚羣公。", "久矣高門映衰宗，金蘭投分自諸翁。", "我嘗聯曹愧凡庸，竭蹶道上昔所同。", "朔雪撲面花蒙茸，六龍先路如雲從。", "重來苕溪奉從容，好若膠漆始且終。", "先後唱和如歌鐘，君還清班朝九重。", "我將轂下居治中，他時涉筆朱墨叢。", "已見矯翼凌長空，一笑道舊雙頰紅。"]}