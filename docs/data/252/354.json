{"author": "王伯廣", "period": "宋", "type": "诗", "title": "寶嚴寺", "paragraphs": ["平湖鏡浄中，背貼青峰巒。", "去郭二十里，金碧輝波瀾。", "是曰寶華境，萬象鬰以盤。", "壯哉窣堵坡，一瞰天地寬。", "誰懷墮塵鞅，幾欲招飛鸞。", "我生眇何能，山水情所安。", "扁舟幾來斯，不爲開愁端。", "意到自行樂，樽酒那追歡。", "何時結青蓮，超適心外觀。", "塵迹身兩忘，浩然天地間。"]}