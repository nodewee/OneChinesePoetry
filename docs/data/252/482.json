{"author": "曾協", "period": "宋", "type": "诗", "title": "賦趙有翼仇池石次沈正卿用蘇翰林韻", "paragraphs": ["貪夫居奇貨，什襲藏結綠。", "寧知十五城，不救卞和足。", "豈如嗜石人，丘壑在胸腹。", "不知連城價，但賞數峰蹙。", "長公仙去後，兵馬遂南牧。", "尤物落何許，心知委溝瀆。", "何期超世賢，愛石不愛玉。", "夜半負之走，包裹隨竄伏。", "一朝返窗几，時清端可卜。", "李虎初平羊，案上紛相逐。", "崢嶸幸無恙，不問牛馬谷。", "趙侯天機異，閱世輕嗜欲。", "好奇與嗜利，達觀均一曲。", "正恐便棄置，就賞君宜速。"]}