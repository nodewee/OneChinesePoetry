{"author": "王十朋", "period": "宋", "type": "诗", "title": "題蔣元肅藴仁堂", "paragraphs": ["人孰無父母，圖報良亦難。", "忽興風樹悲，莫盡菽水歡。", "君羹不易嘗，而况榮以官。", "向來蔣令君，慶具顔方丹。", "手折東堂桂，口詠南陔蘭。", "生封拜君命，戲彩慈顔溫。", "教之由義方，藴之在仁端。", "仁熟椿亦老，親榮心始安。", "堂在人事非，思親誠益殫。", "已足廣文飯，方彈貢公冠。", "願移前日孝，要作忠臣看。"]}