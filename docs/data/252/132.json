{"author": "王十朋", "period": "宋", "type": "诗", "title": "薛士昭寄新柑分贈知宗提舶知宗有詩次韵", "paragraphs": ["書後誰題字，鄉人遠寄柑。", "薦新思起孝，知味戒生貪。", "羅帕分猶未，金門獻正堪。", "命名聊別僞，在果獨稱甘。", "白雪初盈樹，黄金忽滿籃。", "霜天欣始熟，茅舍飽相諳。", "客重開須請，兒癡食更婪。", "柳詩吟不厭，謝賦讀常躭。", "若蜜萍難比，如拳栗有慙。", "公家安定法，想見日酣酣。"]}