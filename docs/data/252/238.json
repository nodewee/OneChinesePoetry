{"author": "王十朋", "period": "宋", "type": "诗", "title": "復安靜堂舊額", "paragraphs": ["端明之孫字子强，銀鈎鐵畫傳遺芳。", "昔年作郡古平海，大筆親書安靜堂。", "自從宣和至乾道，字與輪奐爭光芒。", "一朝忽遭俗眼白，毀滅名姓深埋藏。", "我來搜訪久乃獲，老兵據爲寢處牀。", "滌除五載塵土面，字向堂上增激昂。", "祖爲第一孫是似，書有家法稱莆陽。", "體具萬安頗雄壯，榜與忠獻同翱翔。", "因知文字乃至寶，一時之厄庸何傷。", "石鼓文有鬼神護，淮西碑並日月光。", "豈容泯滅暴秦火，誰肯膾炙段文昌。", "書生作郡太迂闊，理財聽訟俱非長。", "吾君若問何以治，堂復韓蔡祠秦姜。", "今纔五日京兆耳，眷此陳迹猶未忘。", "但願茲堂日安靜，名與國壽俱無疆。"]}