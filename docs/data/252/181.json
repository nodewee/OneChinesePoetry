{"author": "王十朋", "period": "宋", "type": "诗", "title": "次韵何興化德揚閔雨", "paragraphs": ["熒惑照南紀，千里生塵埃。", "守臣失其職，閔雨腸空摧。", "奔走佞佛老，吁嗟禱風雷。", "爍石勢愈熾，望霓心可哀。", "民情有愁恨，天意那能回。", "緬懷端明公，豈薄德與才。", "乞雨問山神，胡爲亦遲徊。", "鄰邦賢使君，道妙藏靈臺。", "不待雨催詩，却以詩篇催。", "佇聽瀉糟牀，遥期銜賀盃。", "政理陰陽和，誠加金石開。", "餘波必及我，飄灑桐城隈。", "兩郡桐青青，年豐廩崔嵬。", "普天望作霖，公盍歸乎來。"]}