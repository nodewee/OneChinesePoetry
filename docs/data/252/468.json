{"author": "曾協", "period": "宋", "type": "诗", "title": "飲沈氏園得僻字", "paragraphs": ["會心足勝侶，暇日訪春色。", "慵尋剡溪榜，厭曳永嘉屐。", "名園可徘徊，勝概在咫尺。", "峰巒起平地，村落墮城壁。", "梅橫前嶺峻，柳列長堤直。", "最愛臨水亭，欲背依山石。", "沉沉想潜鱗，錚錚聽仙弈。", "初無杖屨勞，具享山林適。", "一尊供笑語，四座列豪逸。", "規摹西洛舊，髣髴香山昔。", "愛酒太白狂，耽詩少陵僻。", "始靜姑縱談，中喧或爭席席。", "殘鐘咽林際，新月掛簷隙。", "飲散興未厭，人歸境愈寂。", "何必記昔游，虛空了無迹。"]}