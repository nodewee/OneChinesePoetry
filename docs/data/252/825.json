{"author": "林光朝", "period": "宋", "type": "诗", "title": "癡頑不識字歌許叔節來詩有此句因以名篇", "paragraphs": ["平生讀書，如風過耳。", "歲月共流轉，如磨復如蟻。", "一如人嚼蠟，而不見其味。", "又如弄孤杵，連夜不成米。", "又如過羊腸，十步復一止。", "年頭月尾無一是，咄咄癡頑不識字。", "見君詩，舌如黐，愧我爲人師。", "怪怪奇奇，如懸崖萬仞龍盤古樹枝。", "又如生馬不施鞚而馳，又如錦苔封漫峴山千年墮淚碑。", "又如玉關客，血上老犀衣。", "盧仝孟郊骨已朽，眼睛頭顱何人相傳授。", "與君往還歲月久，比來春風入我牖，便覺巖前草木件件有生意。", "跨蹇驢，出古寺，欲訪子雲問難字。"]}