{"author": "曾協", "period": "宋", "type": "诗", "title": "陳晞顔獲玉兔甚奇邀予賦詩", "paragraphs": ["一氣散萬有，飛潜異形姿。", "烏鵠自昔然，羽翼不可移。", "穎也衣褐徒，斕斑廼其宜。", "今茲獨何事，皓皓涅不淄。", "毳毛玉雪如，整整機上絲。", "無乃真得僊，傳載非詭辭。", "騎蟾入廣寒，成此一段奇。", "長生侶素娥，不受塵土羈。", "祇應得得來，隱見必其時。", "往牒紀創見，奕奕登瑞旗。", "退之號崛强，雄誇見文詞。", "君侯過人行，精神動皇祇。", "屢供平反笑，長詠南陔詩。", "異物自來馴，不起山林思。", "霜月照庭戶，晴雲點階墀。", "致此非好玩，於焉卜期頤。", "上堂問起居，秀色增兩眉。"]}