{"author": "曾協", "period": "宋", "type": "诗", "title": "次韻翁士秀雪再作", "paragraphs": ["尚記東郊千頃白，夜不聞聲曉盈尺。", "飄灑速若赴敵兵，密陣橫空誰督責。", "且從膏澤落田疇，不厭寒威凌枕席。", "朅來重見凍雲凝，似欲飛花襲遺跡。", "起尋藜杖行東皋，麥隴芊芊凈摇碧。", "平生殷雷轉空腸，此日准擬千倉積。", "老農甚喜天破慳，尊酒相携慰疲劇。", "土膏滲漉入鋤犂，丁寧孫子耕須力。", "勸農使君軟語多，莫待官儂費鞭策。", "人言回天古所難，坐變樂歲須臾間。", "丈夫行志自其所，會作一朝黄鵠舉。"]}