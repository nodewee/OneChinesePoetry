{"author": "曾協", "period": "宋", "type": "诗", "title": "寄題蘭陵郡齋梅露堂", "paragraphs": ["蘭陵爲郡更齊梁，地望卓犖聞四方。", "清班詵詵儲材良，相踵往佩太守章。", "憲公遺愛初未忘，當時瑞露今名堂。", "於茲遼遼幾星霜，此邦復得尚書郎。", "政似古人天降祥，揭榜華屋遥相望。", "使君燕寢東西廂，嶺梅林林分兩傍。", "春事已退墮渺茫，調羹有實升廟廊。", "葉間奇葩忽芬芳，縹白異狀中有香。", "襞績千葉成花房，天公好善善必彰。", "故出瑞物非其常，此花顔色見未嘗。", "浴以沆瀣宵瀼瀼，炯如珠璣綴琳琅。", "蜂房割蜜蔗流漿，邦人歡呼走且僵。", "我公中心念丁黄，撫摩凋瘵還耕桑。", "天錫嘉瑞不肯當，盡掇鉅美歸聖皇。", "公豈我留返鵷行，但有盛事存甘棠。"]}