{"author": "陳鑒之", "period": "宋", "type": "诗", "title": "寄題長溪楊耻齋梅樓樓乃其先世讀書之所", "paragraphs": ["乃翁愛書書滿樓，萬軸插架堪汗牛。", "乃翁愛梅梅繞樓，千年老幹如蒼虬。", "梅護群書俗塵絕，書對梅梢滋味別。", "有時掩卷靜倚闌，檐角一枝擎淡月。", "雁行編簡相從久，筆硯收功竟無負。", "兒孫登樓凜生敬，謂此梅花乃先友。", "一新丹雘煥枅栱，黄卷依然對姬孔。", "汲泉不是灌梅花，培養君家讀書種。", "袍香青紫雲路同，盛事何翅繼乃翁。", "後來應有跨竈者，百花頭上文正公。", "吾知乃翁好梅意，不獨區區爲名第。", "霜飈天地慘無色，誰得東皇第一義。", "惟梅氣稟獨超卓，首送春風入書幄。", "對之心地悟理學，此是天民尹先覺。"]}