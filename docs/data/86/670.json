{"author": "陽枋", "period": "宋", "type": "诗", "title": "送謝方伯赴試", "paragraphs": ["春桑催蠶日遲遲，春蠶食葉開文闈。", "桃源雖好不可住，高人夢繞故山薇。", "金雞啁哳喚出日，輕舟短棹風吹衣。", "莫問虹梁春燕入，莫吟西堂春草萋。", "水光山色二千里，助君筆底龍蛇飛。", "丹成九轉天上去，五雲膠轕黄金扉。", "回首故鄉烟靄暮，城郭如故人民非。", "年來世事轉頭改，不見華表丁令威。", "送君南浦祝此語，佇立江干背夕暉。"]}