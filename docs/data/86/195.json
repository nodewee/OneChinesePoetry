{"author": "陳元晉", "period": "宋", "type": "诗", "title": "和留粹中將游南華之什", "paragraphs": ["南來佳山水，清淑如三吾。", "何必二水間，獨有八境圖。", "秀水饑可餐，清淪渴可𣂏。", "頡頏飛霞佩，簸弄明月珠。", "心閑鷗許知，日遠鴻與徂。", "蓬窗苦局促，畧取山川娛。", "是間有意趣，逢人輒周諏。", "一舍兩叢林，半點塵埃無。", "頓漸非二門，凡聖同一區。", "見佛心即了，迷者直非夫。", "冥心休外觀，來此同僧趺。"]}