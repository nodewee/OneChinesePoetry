{"author": "林斗南", "period": "宋", "type": "诗", "title": "白石山", "paragraphs": ["路迥縈紆行木杪，脚力窮時山更好。", "苦吟轉覺嘉句慳，遠望方知衆山小。", "登臨自昔知幾人，留題石暗蒼苔新。", "吁嗟開闢歲時久，名字湮沒多無聞。", "細觀天地無窮極，百歲浮生真一息。", "少和靈運縱垂名，俯仰之間亦陳迹。", "何如大人能達觀，古今等視猶晨昏。", "朝菌靈芝皆死爾，彼有修短何足言。", "往來盤薄何爲者，祇爲幽懷未渠舍。", "憑闌一覽萬境空，轍迹何須遍天下。"]}