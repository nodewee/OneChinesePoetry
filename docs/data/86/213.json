{"author": "陳元晉", "period": "宋", "type": "诗", "title": "上姚贛州鏞壽", "paragraphs": ["東南之鎮曰會稽，扶輿清淑拱帝畿。", "千巖萬壑氣盤礴，更有壽檜天與齊。", "托根后土閲千古，黛色蒼皮天一柱。", "鍾爲人傑堪棟國，恰似嵩高降申甫。", "君侯胸中百萬兵，年未四十俄專城。", "精神滿腹秋水瑩，談笑兩頰春風生。", "崎嶇贛右三百里，蛟鰐垂涎波浪起。", "遡流張膽作風帆，信如王尊乃勇耳。", "脫畧邊幅柔凶頑，解除苛嬈綏創殘。", "喚回和氣豁氛祲，事有至難談笑間。", "人口如碑沸傳誦，帝曰吾徒得君重。", "天風吹下紫泥封，趣入班行作儀鳳。", "大夫何以假守爲，真除屬厭民所期。", "虎頭岌嶪要彈壓，凝香森戟聊娛嬉。", "璇杓插子日南至，黄鍾飛灰雷出地。", "崆峒春早梅已香，釀入黄堂壽觴裏。", "醉來含笑看吳鈎，龍光夜半干斗牛。", "關河北望令人老，忠臣心與天爲謀。", "潢池正爾兵不弄，又說邊塵時澒洞。", "籌邊筦鑰寧無人，知待人豪爲國用。", "貂蟬冠高劍拄頤，丹青正與綠鬢宜。", "碧油幢下白羽扇，貔虎百萬惟指麾。", "雍容傳檄定三輔，頸縛單于歸釁鼓。", "手扶鑾駕還東都，宮殿千門總如故。", "摩挲與問金城柳，頗嘗見有此舉否。", "策勳飲至未央宮，腰下懸金印如斗。", "萬年觴捧月氐頭，虎拜稽首揚王休。", "功高福與宋無極，紫樞黄閣三千秋。"]}