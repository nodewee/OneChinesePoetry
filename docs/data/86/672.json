{"author": "陽枋", "period": "宋", "type": "诗", "title": "壽鄧子西知縣", "paragraphs": ["猗猗竹繞鄧家灣，亭亭屋背摩圍山。", "當軒水花日噴薄，覆戶雲葉時斕斑。", "中有高士金閨客，元從洞府生人間。", "捧觴天爵役人爵，戯彩前班羅後班。", "不妨花縣春風晚，且對萱堂白日閒。", "剩將千卷課兒習，博取一笑開慈顔。", "和氣向晚薄葱蒨，書聲半夜隨潺湲。", "只恐天上妬人暇，催公拔宅離塵寰。", "玉堂將母奉珍鼎，鏘聽羣仙鳴佩環。", "丹砂九轉戒獨善，刀圭分遣扶艱關。", "功成麟閣歸來早，筍輿隨步羞桃薦菊紉蘭蕳。"]}