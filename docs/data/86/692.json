{"author": "陽枋", "period": "宋", "type": "诗", "title": "壽李使君宣義父子同日", "paragraphs": ["黄梅雨陣歇窗紗，庚夢醒來槐月斜。", "拜後拜前懽陸續，老君謫仙同一家。", "蟬冠醉倒金貂客，異香飄隨青犢車。", "旋呼五馬博一笑，酒酣逸氣凌蒼霞。", "培椿植桂弄梧碧，生香不斷樹交花。", "清凈何須餐沆瀣，抱素肯養瓊田鴉。", "伯陽參同竊造化，高風海客空乘槎。", "武陵溪深自流水，天台雲渺維胡麻。", "神遊八極亦汗漫，大鵬希有爭雄誇。", "藤床經卷得真諦，五鼎三釜輕豪奢。", "靜桃宿火熏百和，閒引山泉烹粟芽。", "自行自坐脚力輕，瘦筇擲棄龍槎枒。", "從來參苓不到口，雙瞳鏡碧顔春華。", "我向關頭伴尹喜，共乞刀圭期修遐。", "阿誰疑年問甲子，純乾一氣健而無息孰測其津涯。"]}