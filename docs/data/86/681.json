{"author": "陽枋", "period": "宋", "type": "诗", "title": "送雲山文先生吏部赴召", "paragraphs": ["雲山至寶非和璧，光耀燭天難毖密。", "一朝天子闡坤珍，此寶肯爲蜀人出。", "寶生蜀東六十年，蜀勢關吳妙陳述。", "蜀爲頭目吳腹心，頭目清明腹心佚。", "蜀爲藩籬吳奧堂，藩籬堅固奧堂實。", "蜀若顛危憂在吳，夔峽豈能遏迸溢。", "自從蜀口棄三關，托裏金城更崷崒。", "戎馬衝奔二十年，此城處處皆屹立。", "虔劉俘掠技已窮，羣聚寶峰頻出入。", "抵礙堅城不得戰，轉攻雲詔謀虛襲。", "欲踐辰沅闖廣南，後顧有蜀還恧尼。", "留屯漢中綴祕師，計俟萬全無一失。", "我向嘉渝增重屯，大理垂軍須縮絰。", "夷陵近聞列守戍，似謂蜀險爲難必。", "或言東晉不用蜀，是時南北只守一。", "如今敵人斡腹來，不思保蜀更何術。", "莫虞海道要先防，雲濤湧沸蛟黿慄。", "臣寶一戰振天威，至今敵膽猶惕怵。", "莫憂淮堧近建康，萬柁舟師人素習。", "踏車橫江臣世忠，北人言之魂凜凓。", "荆南雖云瞰大江，曹瞞百萬幾禽執。", "趙公堰匱孟公湖，有如弱水蓬萊岌。", "當今重勢在蜀川，蜀事艱難今轉急。", "井絡丘墟烟火空，荆棘漫彌虎窟室。", "頻年旱暵民流亡，褚無完裳瓶無粒。", "兵將願戰民效死，彼此交病財不給。", "就中活着猶可爲，民心戴宋元一日。", "益兵降財勞蜀民，旒冕周諮宜委悉。", "射干狼毒漫戰吻，芝朮參苓難愈疾。", "懇切深惟保蜀方，蜀苟措安國寧謐。"]}