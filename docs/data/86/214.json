{"author": "陳元晉", "period": "宋", "type": "诗", "title": "上劉計使", "paragraphs": ["水心吾師今昌黎，如椽巨筆光虹蜺。", "先公潜德粲碑版，却恨不識嵇中散。", "九苞五彩丹穴雛，不巢阿閣翔海隅。", "南來隻影方自笑，天假之逢挹光耀。", "一寒頓坐春風溫，賤子亦許扳龍門。", "子期九原不可叫，箏琶紛紛不同調。", "明公派自南軒來，祇今砥柱狂瀾回。", "一麾兩節嶺南北，盡是周程舊敭歷。", "書生彊附善類心，莫道冶躍非祥金。", "偶然短簿令公喜，上下雲龍固其志。", "山谷昔見蘇長公，自比小草依長松。", "牽聯名字香聞素，未必今人不如古。"]}