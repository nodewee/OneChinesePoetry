{"author": "黄大受", "period": "宋", "type": "诗", "title": "江行萬里圖", "paragraphs": ["雪山西來接海白，天之所以限南北。", "誰人胸裏著輿圖，揮斥荆吳入綃墨。", "濃濃淡淡兩岸山，烟波瀰茫江面寬。", "水空漠漠鳥飛絕，漸看漸遠天漫漫。", "客舟泝流先後去，風帆飽腹如飛舞。", "有時小艇絕波來，不知何處橫江渡。", "鍾山隠隠開金陵，雨花臺前留玉京。", "汀洲劣處小孤出，垂楊綠引潯陽城。", "蘄黄紫翠照卷雪，武昌樓臺半明滅。", "周郎赤壁杳難憑，洞庭寒烟濛孤月。", "西江耿耿沙籀清，三十六灣斜照明。", "黄陵廟深楚山闊，九疑成削黏天青。", "我來展軸驚快覩，恍然對面水仙府。", "片時行盡江南天，吊古何勞出門去。", "南巡真人忘却歸，軒轅龍去眇難追。", "咸池曲絕誰奏樂，風雨啼痕滿竹枝。", "六朝虎士工設險，蹴踏滄波當揮劍。", "血流不惜惜江流，肯放飛埃過天塹。", "濫觴曾聞蕩雍丘，楫聲若爲空悠悠。", "江聲至今恨不盡，枉白萬古英雄頭。", "兩階干羽享波后，八公草木今健否。", "長安正在碧雲邊，斜日西風重回首。"]}