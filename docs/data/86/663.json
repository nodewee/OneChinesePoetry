{"author": "陽枋", "period": "宋", "type": "诗", "title": "壽李夔州乃翁", "paragraphs": ["乾月生真賢，老子其猶龍。", "主靜以觀動，萬籟鳴秋蟲。", "片心閒淵明，結社同遠公。", "俯仰身世浮，妍華收晴虹。", "堂迥妙香凝，超然天地通。", "至懷三釜外，真味一甌中。", "震長可代父，物生辰與同。", "正東權發育，造化誰能窮。", "艮居東北隅，生意來重重。", "高枝翔鳳凰，𡄸喈鳴梧風。", "嘗聞乾一氣，稟付人稀逢。", "公全六畫陽，何始復何終。", "杞菊不足蔬，芝苓非所供。", "剛健自無息，天人知共宗。", "世無飛昇客，浪說呂仙翁。", "世無武陵源，異境空蟠胸。", "惟公秉乾德，七十元舂容。", "舉家秀而賢，無非乾所鍾。", "生生之謂易，笑言支長筇。", "舉杯問蒼天，天高杳無從。", "我欲携羲篇，相隨鶴山峰。"]}