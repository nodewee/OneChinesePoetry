{"author": "釋永頤", "period": "宋", "type": "诗", "title": "苧瀆夜泊", "paragraphs": ["吳城水冷秋風高，迎霜楓葉飄城壕。", "吳儂射利如射虜，高帆大艑橫江濤。", "黄昏不顧風水惡，篙兒怒擊何輕豪。", "苧瀆人家慣迎接，憧憧來往無停艘。", "水上懸燈招夜泊，沙頭認客相呼號。", "人生富貴多不足，亦有稗販當勤勞。", "萬斛高裝謀重利，斗升未給浮輕舠。", "吾生最愛魯仲連，封侯不受海上逃。", "輕世肆志甘貧賤，誰能富貴詘辱遭。", "夜歌新詩喜達旦，起看征雁飛雲臯。"]}