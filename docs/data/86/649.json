{"author": "黄大受", "period": "宋", "type": "诗", "title": "中秋舟次沙津", "paragraphs": ["去年中秋月，照我入桂城。", "今年中秋月，送我到江陵。", "桂林二千八百里，城邊買船發春水。", "瀟湘六月寒如冰，洞庭湖中秋氣生。", "峽江西來雪波急，片帆带雨烟中濕。", "胡雁不來蘆葦秋，風林淅瀝生人愁。", "反思前年風露好，月入金罇醉將倒。", "如今飄落千萬山，烟波瀰漫幾時還。", "露香堂中千百甕，玉瓶取醉風吹夢。", "今宵弦管閙繁華，燈火沙頭一萬家。", "爭似詩翁弄江月，微吟還自汲江花。"]}