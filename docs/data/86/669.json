{"author": "陽枋", "period": "宋", "type": "诗", "title": "與存子姪王南運上風聯句", "paragraphs": ["舟行緩東去，波蹙疑西流。", "塵揚頻閉目，草偃付囘眸。", "翩翩泝岸鷺，緩緩沿波鷗。", "聚沱留積滓，逆浪集浮漚。", "門窺雨斜入，窗望山相留。", "棹苦掌痕腫，烟囘眥淚浮。", "客舟上急急，我楫去悠悠。", "一程分兩日，半月僅三州。", "僕嗔糧易竭，客怨利難謀。", "柁斜橫水面，人宿避沙頭。", "嘯想武陵虎，化催西海虬。", "欲寄風伯語，聊以吾詩投。", "何如還借順，咫尺登瀛洲。"]}