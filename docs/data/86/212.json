{"author": "陳元晉", "period": "宋", "type": "诗", "title": "楊南仲寓湖", "paragraphs": ["紛紛市道交，翻覆雲雨手。", "不如清風與明月，情分却於人耐久。", "夫君不受塵土污，湖上結茅誰與處。", "坐中只著風月我，有客敲門卿且去。", "凉生几席影沉杯，困眠醉舞相追陪。", "此時一笑真莫逆，中邊洞徹無纖埃。", "須知箇裏非久計，時來携手青雲裏。", "蓬萊山頂廣寒宮，放出清光滿天地。"]}