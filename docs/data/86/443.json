{"author": "史彌寧", "period": "宋", "type": "诗", "title": "六亭", "paragraphs": ["我不能如叔子登峴首，名配此山垂不朽。", "又不能如少陵登吹臺，酒酣懷古胸崔嵬。", "但見穹崖翠阜清絕處，愛此出奇不盡之詩材。", "邵陽城中景何好，峻屏四面森圍繞。", "西南諸峰尤蔚然，地接衡廬青未了。", "天將圖畫開湘堧，雲木羅立呈鮮妍。", "上有蟬聯百雉之粉堞，下有鱗差萬瓦之晴烟。", "人指山形似龍躍，繡谷崢嶸露頭角。", "遐觀捧出頷底珠，背負凌虛勢騰踔。", "一爪突起扶杏岡，一爪盤踞蒼雪傍。", "翹尾蜿蜒卷寒碧，便擬爲霖蘇八荒。", "老我躋攀興不淺，醉吟拍拍詩瓢滿。", "祇言此樂與人同，誰子看山能具眼。"]}