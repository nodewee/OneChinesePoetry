{"author": "文師敬", "period": "宋", "type": "诗", "title": "龍多山", "paragraphs": ["我家龍多西，出門山在目。", "杖履三十里，兄弟穿雲宿。", "山上有頃田，巖洞多重複。", "石囤如內空，可容萬億斛。", "奇古一仙臺，清絕三梵屋。", "千歲大夫松，萬竿君子竹。", "四時風颼颼，多寒而少燠。", "天低星日近，舉首心自肅。", "不敢高聲呼，恐帝謂予黷。", "轉盼四方寬，萬山皆俯伏。", "幽人來避世，松柏可充腹。", "何勞苦煎炮，自有雲蒸熟。", "朝易暮楞嚴，隨意伴幽獨。", "天下真樂在，安用名利逐。", "我亦知此樂，倚門望良速。", "入山未要深，且歸問寢餗。", "男兒天下志，未忍同草木。", "他時素志遂，人進我則縮。", "來此寄餘生，分此山林福。", "吾心與道俱，出處應可卜。"]}