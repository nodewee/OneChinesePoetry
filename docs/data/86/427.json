{"author": "史彌寧", "period": "宋", "type": "诗", "title": "送武岡法曹江叔文", "paragraphs": ["赬烏噴曉金溶溶，入簷漲帽梅花風。", "寒香喚我度籬落，蹋破蘚碧巡芳叢。", "彌襟清興不可柰，甕雲渴想佳人同。", "長須急走喘且汗，曰有重客過匆匆。", "撐犂頗亦眷岑絕，跫音滿尉逃虛空。", "出門一粲輒傾蓋，巖電爛爛驚王戎。", "長牋銜袖照屋壁，明珠大貝來龍宮。", "建安昔者富奇士，迄今代有文章公。", "兒童慣見此客否，氣象盍求古人中。", "翻思槐市出處異，一官何幸俱湘東。", "夜闌秉燭浮大白，款接軟語春怡融。", "公車薦墨行蜚動，騰身穩去陪鴛鴻。", "得時要不負所學，鼎鼎事業摩蒼穹。", "平生琢句肯浪與，持此餞別今文通。"]}