{"author": "陳鑒之", "period": "宋", "type": "诗", "title": "畢履和惠端硯余以大歙硯報之佐以一詩", "paragraphs": ["履和惠端硯，玉質馬肝色。", "我有大硯卧蠶紋，元是新安龍尾石。", "持以答佳貺，聊爾見此心。", "極知不是雙南金，未足報君綠綺琴。", "我得履和硯，清潤如履和。", "天然粹德非琢磨，秋江印月平不波。", "君得剛甫硯，朴鈍若剛甫。", "不能輕捷隨人後，默默寒窗守愚魯。", "端硯入手喜有餘，展開古帖聊學書。", "大硯知君不負渠，墨池飛出北溟魚。"]}