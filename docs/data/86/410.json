{"author": "史彌寧", "period": "宋", "type": "诗", "title": "繡衣行送趙道中寺丞", "paragraphs": ["東門祖帳何駢闐，繡衣使者發汝川。", "星軺未遠竹坡側，風采已馳梅嶺邊。", "潢池带刀吾赤子，威信憑渠半幅紙。", "寸兵尺鐵曾不煩，坐令悔悟安田里。", "化頑一日歸吾仁，此特細事胡足云。", "頻年慘慘楚氛惡，旱潦呼天天莫聞。", "民須粒食缾無粟，非公誰捄溝壑辱。", "傾囷倒廩不遐遺，十一州人均穀腹。", "安得天下使者心公心，盡變愁歎爲謳吟。", "君不見鄉來使蜀韓忠獻，起危饑民七百萬。", "又不見傅公擁節京西時，獄訟不苛傳經典。", "公今陰德能穹崇，活人手段如兩翁。", "于嗟活人手段如兩翁，名位它日將無同。"]}