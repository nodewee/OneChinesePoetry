{"author": "趙葵", "period": "宋", "type": "诗", "title": "秋浦樓", "paragraphs": ["麗譙岧嶢壯城關，萬里關河歸目睫。", "雨餘漁釣玉奩開，烟生芙蓉翠屏列。", "吳頭楚尾二十秋，滿耳絃歌聲未絕。", "不才濫綴鴛鷺行，夜夢時還許歸謁。", "蕭晨振策來翠微，母憐吾兒倍怡悅。", "昔偕汝父居是邦，舊事辛苦爲兒話。", "星星鶴髮簪霞冠，笑者朱衣擁金節。", "一門和氣皆君恩，恩與天同酬未得。", "生平區區忠孝心，歲晚願爲松與柏。", "可憐清賞屬登臨，風景不殊人事別。", "徘徊徙倚十二闌，嘯聲吹上梅梢月。"]}