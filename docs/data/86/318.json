{"author": "崔起之", "period": "宋", "type": "诗", "title": "題姚司戶萬翠亭", "paragraphs": ["名山繞旌川，未易千百計。", "棲真聳其西，二幕相扞蔽。", "柳山與龍山，連亙殆無際。", "大鼇從東出，石鼓鑿奇瑞。", "華容接雞形，蔓衍若難制。", "維南有梓山，盤屹萬里勢。", "有殿曰甘露，崒嵂插天地。", "玉壺枕其北，鳬山復相比。", "磣嶺介鳳凰，大洞闡天祕。", "無奈分布廣，一蹴不可至。", "姚君天韻奇，氣概高一世。", "胸中飽丘壑，作亭非壯麗。", "獨能極遐觀，領略萬山翠。", "蒼玉無遁形，秀色歸一視。", "却笑昔人非，所見殊無異。", "東亭亂清暉，僅得翠微意。", "東山羅紅裙，未免聲色累。", "唯君別幽趣，徜徉樂清致。", "青山不改舊，領客時一醉。"]}