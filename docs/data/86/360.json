{"author": "史彌寧", "period": "宋", "type": "诗", "title": "過臨江", "paragraphs": ["嘉定有八禩，三月哉生明。", "史子脫吏鞅，超然若登瀛。", "釃酒渡清江，風帆引歸程。", "僮奴忽報我，重客來相迎。", "推篷驚且喜，火急問姓名。", "云是遠近山，江湖舊有聲。", "各欲贄韻語，藉手論交情。", "倒屣延見之，驩甚如平生。", "近山屬思久，竚立詩未成。", "意者事工緻，一字百鍊精。", "遠山得句易，奔走隨東征。", "頗似誇雋捷，攙先求獻呈。", "顧予雖不敏，嘗試與子評。", "自古文章士，大率多相輕。", "二君富丘壑，氣象俱崢嶸。", "萬世所宗仰，尹任夷之清。", "譬彼蘭與菊，春媚或秋榮。", "底用角遲速，區區尚爭衡。", "端盍如奏雅，迭和韶鈞鳴。", "願言酬嘉惠，託身與齊盟。", "扁舟劈箭飛，懷抱何由傾。", "感子意勤拳，寫作江上行。"]}