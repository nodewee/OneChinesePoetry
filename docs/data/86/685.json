{"author": "陽枋", "period": "宋", "type": "诗", "title": "賦趙守接竹引巖泉", "paragraphs": ["冰絲寶瑟無膠柱，事省庭空引泉注。", "爲愛心隨水色清，從教竹傍山腰去。", "循除㶁㶁聽潺湲，華襟湛徹生靈根。", "縱使波深池自滿，尚嫌鯉躍圓荷翻。", "破除崖岸非落泊，虛室融融自出白。", "通塞默知箇裏心，媸妍各付水中色。", "自來道體如泉流，晝夜不舍無春秋。", "希音解入幽人聽，世間俗耳徒箜篌。", "沈沈夜永寒聲出，宮商寡和鳴琮璧。", "山高月冷天地空，寸地希夷無畛域。", "架竹主人還記年，山下出泉常不乾。", "凡物有本自無息，對泉玩理高懷寬。", "先生仁念泉初達，蒼生鎮爾銅烏渴。", "太空一滴著人清，生意汪洋湖海闊。", "野人不作名利貪，飲水曲肱心自甘。", "時乞一甌空煮茗，快讀羲經井九三。"]}