{"author": "陽枋", "period": "宋", "type": "诗", "title": "壽制置夏節使", "paragraphs": ["丙申蚩尤臨蜀口，三十年餘遭踐蹂。", "當時五十四郡全，兵與民財堪著手。", "鋒旗戊午肆長驅，江北江南分戰守。", "彫瘵僅存六七州，鴻鴈飛鳴狐夜吼。", "先生受任勢凌兢，倉扁視證亦驚走。", "無麫餺飥難支撐，將勇兵强民力阜。", "前賢用蜀當優游，先生端力排紛糾。", "農炊豈暇勸加餐，春風未始一盃酒。", "公心只有天地知，雖處艱關安且久。", "事不辭難功不矜，節度樞垣亦廉取。", "天下都統捧霞觴，先生一人更誰有。"]}