{"author": "黄大受", "period": "宋", "type": "诗", "title": "老寋行", "paragraphs": ["朔風狂驚岷峨流，帝敕雲螭藩四州。", "頷珠千載化老寋，一變爲回鐍川鍵。", "蠶叢簸弄幾爲翻，欲捲全蜀淪腥膻。", "瞿塘下連滄海脈，愁積溟漲牽鰲極。", "臣冰呼天天不聞，快斥金翅清江氛。", "連環不解萬古鐵，陽侯依舊千江月。", "紫庭登奏尤其元，西州之功不補愆。", "清源血食天地久，其於冰兮亦何有。"]}