{"author": "陽枋", "period": "宋", "type": "诗", "title": "和前人韻賦昌溪洞口", "paragraphs": ["洞口天容黯，靈宮暫潔齋。", "中宵輕霢霂，向晚捲雲霾。", "巖削蒼璆璧，峰攢碧玉釵。", "水花紛迸峽，石乳溜垂崖。", "噴浪遲歸舫，穿濤急去𥱼。", "布飛千丈直，屏立半空排。", "木任巖藤束，花從澗草埋。", "高猿枝裊裊，幽鳥韻喈喈。", "亭午烟光冷，深春風色飁。", "便疑塵世隔，直與洞仙偕。", "意得詩偏好，情閒樂可涯。", "寄言軒冕客，名利莫裝懷。"]}