{"author": "陳元晉", "period": "宋", "type": "诗", "title": "朱明洞天", "paragraphs": ["南來大艑凌空浮，卸帆試畧羅浮秋。", "胸中無機神仙喜，筆底光怪山靈愁。", "山泉夜作糟床滴，風松閃冉青旗色。", "招我三啜玻璃觥，峯頭飛上八千尺。", "星微月壯海茫茫，蓬萊仙袂遥相望。", "銅龍夜吼風霧香，石橋跨空河漢長。", "千巖笙籟奏清曲，萬樹醴露如天漿。", "金鴉海底初刷翮，雲擁扶桑一枝出。", "羣仙拍手嘆絕奇，坐中相顧屬誰筆。", "阿翁曾是夾日飛，公孫請賦五色日。"]}