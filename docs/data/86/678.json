{"author": "陽枋", "period": "宋", "type": "诗", "title": "壽程彥彪簽判乃翁", "paragraphs": ["黄鐘宮動夏秋分，夜來一雨如傾盆。", "炎雲洗盡金天渾，老人星見程家門。", "老人降生敘南村，昔日聞名今共論。", "耆英侍坐聆嘉言，八窗玲瓏笑語溫。", "千載一朝逢漆園，夾拶小澗開窗軒。", "雲雞月犬聞朝昏，衰情晚態常相存。", "翠竹紫鳳高騰騫，梧枝裊娜棲雛鵷。", "琴彈碧玉箜篌蕃，爐養白砂賢弟昆。", "胎仙三疊舞翩翻，玉液九轉朝崑崙。", "沆瀣爲飲霞爲餐，菊酒酌客香盈樽。", "欲隨枕石漱潺湲，只恐鼎養歸天閽。", "九老圖中姓字尊，月倦指點詩輕捫。", "莫學劉阮窮溪源，儘教親見眼前七世森仍孫。"]}