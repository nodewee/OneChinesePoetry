{"author": "陽枋", "period": "宋", "type": "诗", "title": "和夔州李約齋燈宵", "paragraphs": ["蠶叢今歲看燈宵，可人只有峽中州。", "白帝綸巾隠敵國，勝勢蜀尾連吳頭。", "竹枝歌舞喧城市，春聲泛鷗臈浮蟻。", "府主山村耕稼心，挈客銜盃聊爾爾。", "咿啞蠻唱雜𪔳鼕，老者前導幼者從。", "不貪嬉惰樂遊冶，只記時序還桑農。", "村村蓑笠兒童隊，桑上鷄聲花底吠。", "春歸野燒雪初融，日上高峰寒早退。", "生意著人人莫知，但見綠草生清淒。", "雪戍坐斂荆江北，月華靜照峨眉西。", "此意洪濛不可道，張皇恐被春風惱。", "酒澆象澦石無言，春不生榮冬不槁。", "穿花燕曲弄繁絃，來尋故壘畫堂前。", "呢喃似與遊人語，今宵行樂寧徒然。", "得賢千里只須一，大公方寸無他術。", "厚地不填無底谷，萬流豈漲滄溟溢。", "我談此語費形容，有似樵聲箇箇同。", "野蠶作繭自纏縛，拈弄輕絲大巧中。", "君不見隣女效顰人愛少，萬目睽睽分醜好。"]}