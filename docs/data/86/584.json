{"author": "陳鑒之", "period": "宋", "type": "诗", "title": "陪守齋至玉湖書院作", "paragraphs": ["天垂大溪碧，近樹齊遠山。", "水氣涵野色，縹緲亭數間。", "維昔文節公，孤標凜群姦。", "飄然兩屐齒，雲巖遍躋攀。", "此地足佳致，差不遠市闤。", "壽峰顧而喜，築屋娛親顔。", "吳興富臺榭，往往携歌鬟。", "公獨抱書來，小舟破潺湲。", "花澹水紋麗，鳥啼人意閑。", "讀易發妙藴，不惟評馬班。", "著述五百卷，星芒照人寰。", "天街幾綉鞍，蹀躞趨豹關。", "河來砥柱立，一老菰蒲灣。", "守齋領客遊，秋風韻枯菅。", "我誦壁間文，徙倚蘚石斑。", "德人不可見，月白漁舟還。"]}