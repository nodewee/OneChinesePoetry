{"author": "陳元晉", "period": "宋", "type": "诗", "title": "贈符藥朱道士", "paragraphs": ["君不見許旌陽，飛符走劍蛟龍降。", "一朝功行滿仙籍，寶冊金丹來帝旁。", "又不見孫思邈，玉函方出千金藥。", "棲遲猶作地行仙，良以活人恩施博。", "要知天地德好生，鬼謀客邪胡由乘。", "有符有藥解濟世，此心即可通神明。", "桃椎耳孫樂虛靜，符水能靈藥能聖。", "呼雷麾電縛魑魅，二豎三彭俱聽命。", "困者以醒病者甦，孳孳予豈爲利圖。", "梓人作室橐駝樹，治民相國非殊塗。", "降魔要豎大法幢，起死要下黄昏湯。", "更頻物色合誰屬，請起江湖登廟堂。"]}