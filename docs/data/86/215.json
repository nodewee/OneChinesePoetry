{"author": "陳元晉", "period": "宋", "type": "诗", "title": "和胡文昌嘉禾篇", "paragraphs": ["鄮山東翼帝王州，使君來自白鷺洲。", "下車三月課最優，賦辦不擾訟不留。", "哦詩卧閣政令修，和聲上暢天畀休。", "六丁下執旱魃囚，蠻琛航遠歸懷柔。", "向來瘡痏稍稍瘳，雨應六月如膏流。", "有禾雙穗來西疇，觀者喜氣同春浮。", "老父再拜千騎頭，此帝所賚非人求。", "三邊未靖哀虔劉，向來根本慮甚周。", "安得賣劍都買牛，豐年一飽百不憂。", "轉頭西風催歛揫，鼠雀亦覺歡啾啾。", "更令北望烟燧收，鐵衣更戍休葵丘。", "富民有詔封千秋，我生誰嘆命不猶。", "黄鷄白酒相獻酬，老翁市井兒嬉遊。", "擎香仰祝十二旒，垂拱萬年百祿遒。", "偉哉姬旦忠國謀，艱難民事陳嘉猷。", "仙人飛空白玉輈，霓旌來下風颼颼。", "手持五穟遺君侯，瑞圖合命椽筆修。", "晉之東序方天球，連理木頌那得儔。", "午窗香篆銷金虬，和公詩罷茶七甌。"]}