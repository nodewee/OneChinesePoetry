{"author": "陳鑒之", "period": "宋", "type": "诗", "title": "題嚴子陵釣臺", "paragraphs": ["渭濱一叟髮垂素，西伯與之無雅故。", "幡然爲捨釣魚竿，八極風雲生指顧。", "先生少與文叔遊，眼看日角興炎劉。", "胡爲掉頭不肯住，垂綸依舊披羊裘。", "周文虛己師賢哲，光武規模欠宏闊。", "三公清坐臺閣尊，先生回首桐江月。", "桐江月色無古今，白波蒼嶂幽人心。"]}