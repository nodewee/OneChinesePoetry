{"author": "陳元晉", "period": "宋", "type": "诗", "title": "別玉笥何鍊師  其二", "paragraphs": ["誠齋已古人，文字上無古。", "雲龍渺相從，傳家有文武。", "異聞蘄一面，渴予心獨苦。", "龍門快先登，羨子賞音遇。", "廖師抱長材，彌明吐奇語。", "牽聯千載名，政以韓子序。", "君從蕭灘來，我向贛水去。", "饑驅我漫出，可耐塵土汙。", "雲山固招君，底事闖城府。", "秋凄君且歸，我行方出戶。", "稻粱亦何味，茯苓自堪煮。", "何時扣白雲，借我一坐具。"]}