{"author": "陳鑒之", "period": "宋", "type": "诗", "title": "客新安賦喜雨歌呈守齋倪史君", "paragraphs": ["良苗正要雨肥綠，火傘張空驅日轂。", "枝頭忽作少女風，轉眼排檐萬銀竹。", "爲新安民殊可憐，插空亂巘無多田。", "雨纔終日水半壁，方晴又望霓橫天。", "是邦若要宜稼穡，好似嬰兒調乳食。", "祇今田甫渴甘澍，賢侯憂民見顔色。", "鼓聲坎坎神來臨，不歆牲酒歆侯心。", "睡龍蘇醒聽約束，拏攫雲霧層崖陰。", "澗泉將涸兮亂流，嘉穎欲槁兮光浮。", "田翁戴笠兒跨牛，欣欣相對歌賢侯。", "爭言一雨神所賜，非侯何以蒙神休。", "天惠賢侯福吾土，長是五日一風兮十日一雨。"]}