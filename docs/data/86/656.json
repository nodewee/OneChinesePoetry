{"author": "陽枋", "period": "宋", "type": "诗", "title": "謁九江趙守", "paragraphs": ["浮舟湓浦春，民謠舉欣欣。", "問民寧底樂，州有賢使君。", "帝胄擢清班，江國煩慇懃。", "儀型金玉相，肝腸錦繡紋。", "周南藹忠厚，大雅卓不羣。", "固本屹磐石，理兵無絲棼。", "城堅萬里長，氣壯三邊軍。", "短吟亟搜枯，弄斧當郢斤。", "聊此窺一斑，所見諧所聞。", "願公慨神州，邊腹久中分。", "五嶽判地氣，三光離天文。", "倒竭五湖波，一洗九陵氛。", "鐘彝勒偉曄，汗史照芳芬。", "此烈丈夫耳，循常奚足云。"]}