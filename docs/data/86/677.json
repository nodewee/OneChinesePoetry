{"author": "陽枋", "period": "宋", "type": "诗", "title": "雲山避地", "paragraphs": ["依山茅屋兩三間，與世相遺盡日閒。", "背擁藍屏半天碧，面對參差橫架山。", "徑草蒙頭雲覆屋，泉甘土肥似盤谷。", "劍峰林密杳無邊，綿峽潭深幽莫燭。", "有鮮可食美可茹，康樂和平長自飫。", "有時拂石弄泉聲，有時策杖登山去。", "山中日沈山月出，巖暝林晦總佳適。", "平石如臺倚山隈，準擬結茅閒讀易。", "尚論古人得我心，商傅周姜漢子陵。", "好共栽桃艷長春，却恐漁父來相尋。"]}