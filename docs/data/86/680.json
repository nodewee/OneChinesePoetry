{"author": "陽枋", "period": "宋", "type": "诗", "title": "送文大監赴召", "paragraphs": ["雲門大卷聲鏗鏘，不比寒谷號蛩螿。", "長笑歸來書滿床，著眼不用垂簪裳。", "夤緣仕版亦逢場，一鼎熱處元清凉。", "年來道心包乾剛，鑑凈水止無迎將。", "付物大公齊混茫，玲瓏窗牖開八荒。", "霽月海東懸秋霜，照破蒙昧橫津梁。", "不才賦資如點狂，柱倚寶瑟心陶唐。", "冰輪玉井情徜徉，祥雲麗日希餘光。", "布帛菽粟味尤長，尋繹此樂徒激昂。", "頎然美人天西方，許我立雪來其旁。", "欲坐春風吸餘芳，聽說夜話攄中膓。", "又聞催歸侍玉皇，挈提北斗斟天漿。", "凈洗世表塵昏黄，席此廣宇歸康莊。", "起舞掉頭帆飛揚，誓鳴急槳隨烏檣，參同希傳魏伯陽。"]}