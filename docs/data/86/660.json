{"author": "陽枋", "period": "宋", "type": "诗", "title": "和趙景賢使君入昌溪即事", "paragraphs": ["東出峽如筒，北行溪似線。", "晨發怯春寒，午炊喜破晛。", "灘高石嶔𡼭，浪急珠璣濺。", "平生憂患心，對此倍兢戰。", "棹夫捷如風，舞篙接飛縴。", "昔觀武陵圖，今見武陵面。", "巖叢放斧斤，掛壁發葱蒨。", "半天矗亂峰，橫烟鎖寒練。", "猿鳥生意深，詩筆寫豪健。", "先生巖壑姿，對此聊自厭。", "險極復推奇，一覽嗟未遍。", "老眼仰貪看，花生渾欲焰。", "人喚不回頭，决眥强自勉。", "造化藏秘奇，人生能幾見。", "夙昔困塵埃，比來得清玩。", "異境延高吟，勝覽愜幽念。", "直疑紫霧深，秘隠豐城劍。", "便欲於此中，遯世真無悶。", "朝餐色䰐鬖鬖，暮遊光瀲灧。", "還恐利名牽，回首成健羨。"]}