{"author": "陳元晉", "period": "宋", "type": "诗", "title": "和馮眉州九日無酒韻", "paragraphs": ["蜀日曀曀風凄凄，有美人兮愁楚羈。", "白衣不來負佳節，士窮使我增歔欷。", "錦韉屢踏秦關月，寶刀尚染健兒血。", "尋思往事玩浮雲，目送孤鴻互明滅。", "醉鄉廣大無何有，無事唯當學犀首。", "不應來弔獨醒魂，却嫌閒却持螯手。", "吾儕臭味草木同，但須多植寒花叢。", "遇花開時即重九，天豈教人樽屢空。"]}