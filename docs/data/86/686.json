{"author": "陽枋", "period": "宋", "type": "诗", "title": "少年看花行寄示誼儒姪", "paragraphs": ["少年看花日千遭，黄金買笑俠氣豪。", "醆斟西凉綠蒲萄，燕歌趙舞紛綺羅。", "插花上馬玉顔酡，鞭馬如風花底過。", "九天閶闔手可摩，揚眉不怕金吾訶。", "杜鵑一聲啼山阿，門掩綠苔愁秦娥。", "春樹紅顔能幾何，萬里封侯成蹉跎。", "河南布衣正婆娑，却笑因風想玉珂。", "未肯巖前捫翠蘿，商丘不唱採芝歌。", "獨深於易如鄒軻，紫陽真人聲相和。", "蓮蕩歸來揚其波，我傍梅花讀遺書，不知紛紛坐久落花多。"]}