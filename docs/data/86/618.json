{"author": "曾由基", "period": "宋", "type": "诗", "title": "遊宜春北巖", "paragraphs": ["宦軀真沐漆，放懷北巖去。", "行行如蔍境，漸入幽絕處。", "濕翠欲霑衣，晴雲亂生屨。", "灘聲時抑揚，嵐氣互吞吐。", "松寒韻笙竽，碣石狀鍾虡。", "朱實嫋碧藤，白羽明翠塢。", "提壺忌人醒，市醑邀我沽。", "野果枝頭尋，水樂空中度。", "飲少輒頹玉，山靈勞拱護。", "起來一凭欄，件件是佳句。", "此景幾百年，却待予全付。", "吟成石點頭，喜極石應語。", "何處一鳴鶴，而作賞音和。", "仰峯人所仰，隔江不受呼。", "正如山中人，九詔不一顧。", "傳聞唐衛公，挾冊曾此寓。", "臯夔讀何書，瑰譽響千古。", "一生拗介甫，政坐讀書誤。", "公乎儻可作，同草遂初賦。"]}