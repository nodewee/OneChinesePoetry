{"author": "黄大受", "period": "宋", "type": "诗", "title": "公安", "paragraphs": ["市人屋井底，棟與江堤平。", "大江壓堤來，浩浩勢欲傾。", "古堤騰長蛇，獨與江爭衡。", "積流增巨漲，飄突萬馬驚。", "油河與之合，盤渦沸淜騰。", "折旋聲洶涌，吞汲翻長鯨。", "微茫隔岸村，百尺崩沙赬。", "中流有行舟，來往如飛蠅。", "巨風推銀山，性命鴻毛輕。", "設險護東南，天巧如揭繩。", "用武莫若荆，豪雄所交爭。", "玄德欲興劉，於焉深經營。", "坐據此要湍，進退窺敵情。", "時事一阨塞，拂衣開西扃。", "至今聞西偏，城治餘丘陵。", "湯湯橫乎前，何畏百萬兵。", "善衛保其吭，坐待其師崩。", "更能用吾長，談笑收其贏。", "何者非神機，用之須人英。", "機略失所用，山川無常形。", "休兵不敢論，凄咽含餘情。"]}