{"author": "黄大受", "period": "宋", "type": "诗", "title": "春日田家三首  其二", "paragraphs": ["二月祭社時，相呼過前林。", "磨刀向豬羊，穴地安釜鬵。", "老幼相後先，再拜整衣襟。", "釃酒卜筊杯，庶知神靈歆。", "得吉共稱好，足慰今年心。", "祭餘就廣坐，不間富與貧。", "所會雖里閭，亦有連親姻。", "持殽相遺獻，聊以通殷勤。", "共說天氣佳，晴暖宜蠶春。", "且願雨水勻，秋熟還相親。", "酒酣歸路暄，桑柘影在身。", "傾欹半人扶，大笑亦大嗔。", "勿謂濁世中，而無羲皇民。"]}