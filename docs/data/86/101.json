{"author": "釋永頤", "period": "宋", "type": "诗", "title": "野棠花", "paragraphs": ["野火回飈掩舊株，新叢滿眼臨征途。", "綠攢深棘欲自蔽，千朵萬朵爭敷腴。", "新晴遠客過林坂，烟漲吳船春泊晚。", "冶豔空摇蕩子情，繁香暗逐吳姬遠。", "吳姬漂泊行人愁，年年此花開不休。", "半壓壞牆荒館外，亂生春蕻野池頭。", "人間買花貴紈綺，一世爭知異朝市。", "曲檻朱欄轉首空，野棠無主自成叢。"]}