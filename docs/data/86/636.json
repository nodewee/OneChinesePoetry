{"author": "黄大受", "period": "宋", "type": "诗", "title": "廉泉", "paragraphs": ["一泓落古寺，三赤開方池。", "懷山决瀆後，爍石流金時。", "君看此廉泉，不增亦不虧。", "炯炯玉色透，燦燦金沙輝。", "朅來臨古亭，石銚行相隨。", "呼童試春芽，活火烹新奇。", "一咽利喉吻，再啜心神怡。", "泠然清風來，玉液通華池。", "憶我心地初，與水同一幾。", "心泉本無事，何必希夷齊。", "曰泉已强名，况復有是非。", "一笑付自然，貪廉吾不知。"]}