{"author": "釋永頤", "period": "宋", "type": "诗", "title": "杉下聾僧", "paragraphs": ["殿陰古杉高百尺，蒼弁虬髯森淀漆。", "林深化蝶粉光冷，威鳳飄颻感仙實。", "旁有聾僧喚不聞，囁囁枯吟如有失。", "或時兀坐何堆豗，或時手把古書帙。", "帙中明星不復記，案上吟篇已亡律。", "居山六月不知暑，地凉豔草生幽苾。", "茶竈泥崩古蘚黏，石盆仰地蓮花出。", "山童晝睡靠其旁，袴如盤絡不掩膝。", "僧今老矣無別懷，時夢響潭清汩汩。", "終當卜室居其偏，坐看蜿蜒舞清溢。"]}