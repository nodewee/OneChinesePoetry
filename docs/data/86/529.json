{"author": "章劼", "period": "宋", "type": "诗", "title": "詠馬當山寧江廟", "paragraphs": ["驚濤洶湧江勢惡，一山屹立真瓌奇。", "正如匹馬勇赴敵，萬夫辟易莫敢支。", "氤氳山腋雲氣聚，焜燿廟貌神靈棲。", "風帆浪舶香火盛，旱魃雨厲牛羊刲。", "三元水府各雄據，此實上元開府處。", "陰兵擐甲揚靈旗，紹興勤王寬北顧。", "塗金大扁于湖書，八法森森鬼神護。", "通犀寶带釃龍珠，羅獻渠渠嚴掌故。", "我曹一拜王之庭，坎坎擊鼓牲酒陳。", "蕭騷古木雲四合，路左怪石蹲麒麟。", "人心傾止形勢壯，區區馬跡何庸神。", "秋風願借一帆便，笠潭正好羹鱸蓴。"]}