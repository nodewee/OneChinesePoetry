{"author": "陽枋", "period": "宋", "type": "诗", "title": "和趙使君喜雨", "paragraphs": ["舉頭日日雲如血，遍走羣祠腰漫折。", "惻隠存君一念間，造物於人豈終絕。", "天眼豁隨公道開，宵人於此何有哉。", "煩歊陡逐苛條去，甘澤端從德意來。", "公心與天同一宇，那是經生分別處。", "佳句催成頭上雲，仁言散作空中雨。", "開軒對雨卜香秔，鈴閣無風還自凉。", "新詩寫出天人際，賡歌細與問蒼蒼。"]}