{"author": "陽枋", "period": "宋", "type": "诗", "title": "謝涪陵劉君舉使君見委北巖堂長詩", "paragraphs": ["雪片冬深玩易編，正公和氣理尤渾。", "八分寫就龍蛇走，巖藤澗樹常蜒蜿。", "蓮蕩飄裾紫陽學，歸來拂拭莓苔痕。", "巖前世事幾興廢，道無今古終長存。", "新來五馬栽桃李，生平伊洛期窮源。", "下車一笑撫江閣，片心飛度蒼崖根。", "生香動蕩滿幽谷，秋叢濯雨抽蘭蓀。", "露華滴晴舞夜鶴，雲葉卷霽吟朝猿。", "衰翁白首野人服，不愛市井憐山村。", "太守招來說好語，翠蘿有路猶堪捫。", "聽終不敢謝疲苶，瘦筇强拄巖檐門。", "遺書欲傍梅花讀，祇恐使人昭昭己昏昏。"]}