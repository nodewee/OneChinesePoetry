{"author": "陽枋", "period": "宋", "type": "诗", "title": "長風峽避風和全父弟韻", "paragraphs": ["慘舒異氣無異機，交朋論心不論迹。", "詩書一酌飲芝蘭，風雨連宵聽蕭瑟。", "旋調詩律破愁城，閒弄局棊消短日。", "酒來思逸吟轉高，笑罷江橫顔自懌。", "坐久那知風袂寒，眠酣未問霜衾濕。", "四時翻轉無停機，一理渾融何所適。", "佳山好水看已多，江鄉誰作蓴鱸憶。", "天人之際妙復微，莫事空言須踐實。"]}