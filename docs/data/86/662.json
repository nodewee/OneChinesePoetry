{"author": "陽枋", "period": "宋", "type": "诗", "title": "紹慶府教廳瑞麥", "paragraphs": ["耕稼問黔巑，禾黍慳培塿。", "秀實僅有之，嘉祥藐烏睹。", "府主金華仙，農事躬緬縷。", "暖律笑吹鄒，長府肯爲魯。", "節用寓封殖，寬征從字撫。", "去年民病穫，公把漏天補。", "今年趁春耕，公有月額雨。", "至和委來牟，兩岐分藝圃。", "雙秀可奇觀，三穎駭珍吐。", "一如荀氏龍，頭角森踽踽。", "一如賈氏虎，偉彪稱最怒。", "友于好弟兄，長岐支傴僂。", "芒穎乍崢嶸，襁褓辭嫗姆。", "苗脈共根株，萬物本乎祖。", "見說西家牛，二犢同一乳。", "瑣碎衆難并，異聞杳前古。", "歸功二千石，爲言物有主。", "憶昔辛丑間，紅塵飛白羽。", "陸海沈炊烟，原田沒榛楛。", "殿角深顧憂，宅西命山甫。", "太平登九年，魚鳬藹生聚。", "長嘯孤雲端，漢中我疆宇。", "片心天地通，助順知已許。", "畜繁田不蕪，麥瑞富高庾。", "萬竈飽貔貅，餘勇洵可賈。", "坐縛長橋蛟，行却九關虎。", "挈還天子地，醉言執童羖。", "衮衣逐歸禾，上瑞此焉取。", "癯儒嘉聞言，中夜長起舞。", "欲補嘉禾篇，俚詠驚瓦甒。"]}