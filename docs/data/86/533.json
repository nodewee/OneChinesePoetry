{"author": "鄭子思", "period": "宋", "type": "诗", "title": "三賢祠", "paragraphs": ["飛鳳屹立萬仞壁，下有深淵不可測。", "問訊深淵有何物，驕然桀鷔護巢穴。", "尋常任意自出沒，砥柱中流噴濤雪。", "舟人偶有毫厘失，挫手嬰鱗即粉骨。", "每到王正上七日，昂頭掉尾見金脊。", "霽嚴收怒了無迹，共與邦人供踏蹟。", "灘頭雞卜人得吉，鼓吹鞦韆總春色。", "但見五采文煥發，盡是前賢醉鴉墨。", "今來古往幾風月，要之勿用果何益。", "莫邪尚不終磨滅，筇杖一躍肯跼蹐。", "我龍會見乘霹靂，起作甘霖沛天澤。"]}