{"author": "陽枋", "period": "宋", "type": "诗", "title": "用昌黎賦鳴雁韻勸蹇從叔出峽與乃兄相依", "paragraphs": ["楚天空闊雁南飛，整整秋來春又歸。", "腸斷孤鴻鳴失依，重雲片影儔侶稀。", "野老吟情託興微，樊籠休羨稻粱肥。", "岷峨回首寸心違，華亭清唳昔人非。", "湖北湖南秋水多，洲渚星稀無網羅，平沙雪落聲相和。", "俛仰塵世應無他，君於此處意如何。"]}