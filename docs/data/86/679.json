{"author": "陽枋", "period": "宋", "type": "诗", "title": "回程宣義賀生日詩", "paragraphs": ["錦章卷遺書八分，獨繭抽緒浮金盆。", "太羹玄酒淳風渾，秋草得暖生華門。", "隔溪來往如幽村，百年時敘從君論。", "直誼高情無綺言，寒陬冷宇回春溫。", "鄭公耆英思陶園，顧我芒屐羞高軒。", "感君昭昭排昏昏，心期好語饒溫存。", "惠然長風來孤騫，九苞後乘彤庭鵷。", "肯令穉榻依陳蕃，相對怡愉諧弟昆。", "跋紅坐久金爐翻，天雞不覺鳴崑崙。", "清蕭滿腹烟霞餐，歸來捧枵哦空樽。", "新題壯筆流飛湲，欲持此詩排帝閽。", "祈我友君同壽尊，座間談笑舌莫捫。", "伊洛派脈探其源，與世無窮振振繩繩之子孫。"]}