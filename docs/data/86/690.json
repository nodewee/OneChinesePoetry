{"author": "陽枋", "period": "宋", "type": "诗", "title": "寶祐三年上巳風雨連日成短歌寄誼儒姪", "paragraphs": ["風雨飄摇三月三，綺羅罷遊客停驂。", "滿城春樹烟䰐鬖，朱戶綠窗愁不堪。", "香芹刺泥燕爭銜，杜鵑欲啼情正含。", "舞雩兒童笑鴒䳺，堯舜氣象此中涵。", "鼓瑟高人手可探，淡音非雅亦非南。", "太守風期神與參，我解此意誰爲談，但覺滿懷春酣酣。", "花柳蒙迷不可貪，芳菲易歇隨浮嵐。", "閒閉閣門何所耽，惟見千山萬山秀色郁如藍。"]}