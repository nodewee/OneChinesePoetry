{"author": "陳鑒之", "period": "宋", "type": "诗", "title": "會稽秋日觀山", "paragraphs": ["荒塍間流水，蠹葉風颼飀。", "前山與幽人，亭亭共清秋。", "遠近日明晦，隠見雲去留。", "木末一叟歸，犬鳴茅舍幽。", "憶昔典午東，劍佩森名流。", "勝地慰遠懷，茲焉久綢繆。", "漁磯與樵逕，今有斯人不。", "池石老苔髮，空餘螺蚌遊。", "世有古今異，郢歌聊自酬。", "醉眼時摩挲，此山即前修。"]}