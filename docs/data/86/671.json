{"author": "陽枋", "period": "宋", "type": "诗", "title": "回陸主簿賀生日詩", "paragraphs": ["南華眇彌誇靈椿，八千爲秋八千春。", "要是循名須責實，人生三萬六千日。", "世間修短皆自然，造化到底難爲言。", "一十二萬九千歲，更加五百乾之兌。", "安樂老仙窮象數，三哥笑言譏淺露。", "只如三百六十五，天運從來周一度。", "太羹玄酒常渾渾，何人於中羅八珍。", "八珍向裏有真味，未可以天而廢人。", "神數自一而至十，萬物生成由此出。", "坤兌無首乾無終，陰陽爲用常虛一。", "顔子聞一以知十，清明氣稟不苟畀。", "六德六行惟俱全，只向綱常窮所止。", "人能陋巷樂簞瓢，踐行即是奇男子。", "看盡古今爲聖賢，底事有經還有權。", "紛紜雜擾語不盡，匠斤扁斲惟心傳。", "道至無言而止矣，此外如何別有旨。", "萬靈昭灼會寸心，須使愛之若桐梓。", "朅來城市辭山林，蕭蕭兩鬢雪山侵。", "感甚秋高華晚節，搜枯聊作寒蛩吟。"]}