{"author": "陳鑒之", "period": "宋", "type": "诗", "title": "送陳仁叔之越", "paragraphs": ["生世可無友，吾友得仁叔。", "行己嚴尺度，色夷氣清穆。", "蠅頭觀世態，麈尾露心曲。", "大江渺愁人，風欲飽帆腹。", "重陽兩日是，不共一杯菊。", "吾儕跡浮萍，同是客京轂。", "作討俱出此，正爾未免俗。", "倘有廩可指，一笑如魯肅。", "寒窗共短檠，何用戒征軸。", "所以窮杜陵，恨欠突兀屋。", "波寒凈沙石，露重老林木。", "莫言衣带水，後會殊未卜。", "越山君舊遊，我亦曾寄目。", "邇來平安否，細與問修竹。"]}