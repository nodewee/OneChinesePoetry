{"author": "李中", "period": "唐", "type": "诗", "title": "廬山", "paragraphs": ["控厭潯陽景，崔嵬古及今。", "勢雄超地表，翠盛接天心。", "湓浦春煙列，星灣晚景沈。", "圖經宜細覽，題詠卒難任。", "靖節門遙對，庾公樓俯臨。", "參差含積雪，隱映見歸禽。", "峭拔推雙劒，清虛數二林。", "白蓮池宛在，翠輦事難尋。", "天近星河冷，龍歸洞穴深。", "谷春攢錦繡，石潤疊瓊琳。", "玄鶴傳仙拜，青猨伴客吟。", "泉通九江遠，雲出幾州陰。", "冬有靈湯溢，夏無炎暑侵。", "他年如遂隱，五老是知音。"]}