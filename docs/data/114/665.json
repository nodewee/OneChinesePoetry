{"author": "陳陶", "period": "唐", "type": "诗", "title": "蒲門戍觀海作", "paragraphs": ["廓落溟漲曉，蒲門鬱蒼蒼。", "登樓禮東君，旭日生扶桑。", "毫釐見蓬瀛，含吐金銀光。", "草木露未晞，蜃樓氣若藏。", "欲遊蟠桃國，慮涉魑魅鄉。", "徐市惑秦朝，何人在巖廊。", "惜哉千童子，葬骨於眇茫。", "恭聞槎客言，東池接天潢。", "即此聘牛女，曰祈長壽方。", "靈津水清淺，余亦慕脩航。"]}