{"author": "陳陶", "period": "唐", "type": "诗", "title": "將歸鍾陵留贈南海李尚書", "paragraphs": ["楚國有田舍，炎州長夢歸。", "懷恩似秋燕，屢遶玉堂飛。", "越酒豈不甘，海魚寧無肥。", "山裘醉歌舞，事與初心違。", "曄曄文昌公，英靈世間稀。", "長江浩無際，龍蜃皆歸依。", "賤子感一言，草茅發光輝。", "從來雞鳧質，得假鳳皇威。", "常欲討玄珠，青雲報巍巍。", "龍門竟多故，雙淚別旍旂。"]}