{"author": "陳陶", "period": "唐", "type": "诗", "title": "哭王贊府", "paragraphs": ["白水流今古，青山送死生。", "驅馳三楚掾，倏忽一空名。", "金玉埋臯壤，芝蘭哭弟兄。", "龍頭孤後進，鵬翅失前程。", "愁變風雲色，悲連鼓角聲。", "落星辭聖代，寒夢閉佳城。", "伊昔來江邑，從容副國英。", "德踰棲棘美，公亞飲冰清。", "大廈亡孤直，羣儒憶老成。", "白駒悲里巷，梁木慟簪纓。", "隴遂添新草，珠還滿舊籝。", "蒼蒼難可問，原上晚煙橫。"]}