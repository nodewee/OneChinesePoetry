{"author": "陳陶", "period": "唐", "type": "诗", "title": "避世翁", "paragraphs": ["海上一蓑笠，終年垂釣絲。", "滄洲有深意，冠盡何由知。", "直鉤不營魚，蝸室無妻兒。", "渴飲寒泉水，飢飡紫朮芝。", "鶴髮披兩肩，高懷如澄陂。", "曾聞仙老言，云是古鴟夷。", "石竇閟雷雨，金潭養蛟螭。", "乘槎上玉津，騎鹿遊峨嵋。", "以人爲語默，與世爲雄雌。", "茲焉乃磻溪，豹變應須時。", "自古隱淪客，無非王者師。"]}