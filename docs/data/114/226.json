{"author": "劉斌", "period": "唐", "type": "诗", "title": "和許給事傷牛尚書", "paragraphs": ["名臣不世出，百工之所求。", "況乃非常器，遭逢興運秋。", "符彩照千里，銓衡綜九流。", "經綸資百物，樽俎寄皇猷。", "韶濩傾復理，典禮紊還修。", "雖貞棟梁任，兼好藝文游。", "佇聞和鼎實，行當奉介丘。", "高衢翻稅駕，閱水遽遷舟。", "傳呼更何日，曳履聞無由。", "歸魂藐脩路，征櫂艤邗溝。", "林薄長風慘，江上寒雲愁。", "夜臺終不曙，遺芳徒自留。"]}