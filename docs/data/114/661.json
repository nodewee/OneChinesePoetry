{"author": "陳陶", "period": "唐", "type": "诗", "title": "遊子吟", "paragraphs": ["栖烏喜林曙，驚蓬傷歲闌。", "關河三尺雪，何處是天山？朔風無重衣，僕馬飢且寒。", "慘慼別妻子，遲回出門難。", "男兒值休明，豈是長泥蟠。", "何者爲木偶，何人侍金鑾。", "鬱鬱守貧賤，悠悠亦無端。", "進不圖功名，退不處巖巒。", "窮通在何日，光景如跳丸。", "富貴苦不早，令人摧心肝。", "誓期春之陽，一振摩霄翰。"]}