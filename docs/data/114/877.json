{"author": "李中", "period": "唐", "type": "诗", "title": "獻徐舍人", "paragraphs": ["清名喧四海，何止並南金。", "奧學羣英伏，多才萬乘欽。", "秩參金殿峻，步歷紫微深。", "顧聞承中旨，絲綸演帝心。", "褒雄饒義路，賈馬避詞林。", "下直無他事，開門對遠岑。", "軒窗來晚吹，池沼歇秋霖。", "蘚點生棊石，茶煙過竹陰。", "希夷元已達，躁競豈能侵。", "羽客閑陪飲，詩人伴靜吟。", "自漸爲滯物，多幸辱虛襟。", "此日重遭遇，心期出陸沈。"]}