{"author": "陳陶", "period": "唐", "type": "诗", "title": "草木言", "paragraphs": ["何生我蒼蒼，何育我黃黃。", "草木無知識，幸君同三光。", "始自受姓名，葳蕤立衣裳。", "山河既分麗，齊首乳青陽。", "甘辛各有榮，好醜不相防。", "常憂刀斧劫，竊慕仁壽鄉。", "願天雨無暴，怨地風無狂。", "雨足因衰憊，風多因夭傷。", "在山不爲桂，徒辱君高岡。", "在水不爲蓮，徒占君深塘。", "勿輕培塿阜，或有奇棟梁。", "勿輕蒙朧澤，或有奇馨香。", "涓毫可蔍差，朝菌壽爲長。", "擁腫若無取，大椿命爲傷。", "婆娑不材生，苒苒向秋荒。", "幸遭薰風日，有得皆簸揚。", "所愧雨露恩，願效幽微芳。", "希君頻採擇，勿使枯雪霜。"]}