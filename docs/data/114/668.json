{"author": "陳陶", "period": "唐", "type": "诗", "title": "旅次銅山途中先寄溫州韓使君", "paragraphs": ["亂山滄海曲，中有橫陽道。", "束馬過銅梁，苕華坐堪老。", "鳩鳴高崖裂，熊鬬深樹倒。", "絕壑無坤維，重林失蒼昊。", "躋攀寡儔侶，扶接念輿皁。", "俛仰慄嵌空，無因掇靈草。", "梯窮聞戍鼓，魂續賴丘禱。", "敞豁天地歸，縈紆村落好。", "悠悠思蔣徑，擾擾愧商皓。", "馳想永嘉侯，應傷此懷抱。"]}