{"author": "李中", "period": "唐", "type": "诗", "title": "獻中書張舍人", "paragraphs": ["仙桂從攀後，人間播大名。", "飛騰諧素志，霄漢是前程。", "持憲威聲振，司言品秩清。", "簾開春酒醒，月上草麻成。", "丹陛凌晨對，青雲逐步生。", "照人裴玉瑩，鑒物憲陂明。", "下直無他事，閑遊恣逸情。", "林僧開戶接，溪叟掃苔迎。", "煮茗山房冷，垂綸野艇輕。", "神清宜放曠，詩苦益縱橫。", "餘刃時皆仰，嘉謀衆佇行。", "四方觀啓沃，畢竟念孤平。"]}