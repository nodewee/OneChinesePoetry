{"author": "陳陶", "period": "唐", "type": "诗", "title": "題僧院紫竹", "paragraphs": ["喜遊蛟井寺，復見炎州竹。", "杳靄萬丈間，嘯風清獨速。", "江南正霜霰，吐秀弄顓頊。", "似瑞驚堅貞，如魔試金粟。", "笋非孝子泣，文異湘靈哭。", "金碧誰與鄰，蕭森自成族。", "新聞赤帝種，子落毛人谷。", "遠祖賜鷦鵬，遺芳遍南陸。", "對煙蘇麻醜，夾澗篔簹伏。", "美譽動丹青，瓌姿豔秦蜀。", "因緣鹿苑識，想像虵丘斸。", "幾葉別黃茅，何年依白足。", "龍樹蟄一花，砌瑤掃雲屋。", "色靜曼仙花，名高給孤獨。", "青蔥太子樹，灑落觀音目。", "法雨每霑濡，玉毫時照燭。", "離居鸞節變，住冷金顏縮。", "豈念葛陂榮，幸無祖父辱。", "光搖水精串，影送蓮花軸。", "江鶩日相尋，野鶚時寄宿。", "幽香入茶竈，靜翠直碁局。", "肯羨垣上蒿，自多籬下菊。", "從來道生一，況伴龜藏六。", "棲託詎星迴，檀欒已雲矗。", "霞杯傳縹葉，羽管吹紫玉。", "久絕釣竿歌，聊裁竹枝曲。", "媿生黃金地，千秋爲師綠。"]}