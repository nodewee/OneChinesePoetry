{"author": "沈彬", "period": "唐", "type": "诗", "title": "句", "paragraphs": ["尺素隱清輝，一毫分險阻。", "金翅動身摩日月，銀河轉浪洗乾坤。", "須知手筆安排定，不怕山河整頓難。", "九衢冠蓋暗爭路，四海干戈多異心。", "地隈一水巡城轉，天約羣山附郭來。", "數家魚網疎雲外，一岸殘陽細雨中。", "松欹晚影離壇草，鍾撼秋聲入殿風。", "壓低吳楚遙涵水，約破雲霞獨倚天。", "半身落日離秦樹，一路平蕪入楚煙。", "清占月中三峽水，麗偷雲外十洲春。", "幽鳥喚人穿竹去，野猨尋果出雲來。"]}