{"author": "孔德紹", "period": "唐", "type": "诗", "title": "登白馬山護明寺", "paragraphs": ["名岳標形勝，危峰遠鬱紆。", "成象建環極，大壯闡規模。", "層臺從靈鷲，高殿邇陽烏。", "暫同遊閬苑，還類入仙都。", "三休開碧嶺，萬戶洞金鋪。", "攝心罄前禮，訪道挹中虛。", "遙瞻盡地軸，長望極天隅。", "白雲起梁棟，丹霞映栱櫨。", "露花疑濯錦，泉月似沈珠。", "今日桃源客，相顧失歸塗。"]}