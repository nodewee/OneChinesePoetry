{"author": "李中", "period": "唐", "type": "诗", "title": "獻喬侍郎", "paragraphs": ["位望誰能並，當年志已伸。", "人間傳鳳藻，天上演龍綸。", "賈馬才無敵，褒雄譽益臻。", "除奸深繫念，致主迥忘身。", "諫疏縱橫上，危言果敢陳。", "忠貞雖貫世，消長豈由人。", "慷慨辭朝闕，迢遙涉路塵。", "千山明夕照，孤櫂渡長津。", "杜宇聲方切，江蘺色正新。", "卷舒唯合道，喜慍不勞神。", "蟬客陪清論，漁翁作近鄰。", "靜吟窮野景，狂醉養天真。", "格論思名士，輿情渴直臣。", "九霄恩復降，比戶意皆忻。", "却入鴛鸞序，終身顧問頻。", "漏殘丹禁曉，日暖玉墀春。", "鑒物心如水，憂時鬢若銀。", "惟期康庶事，永要敘彝倫。", "貴賤知無間，孤寒必許親。", "幾多沈滯者，拭目望陶鈞。"]}