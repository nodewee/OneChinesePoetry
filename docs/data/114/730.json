{"author": "陳陶", "period": "唐", "type": "诗", "title": "題贈高閑上人", "paragraphs": ["簷蔔花間客，軒轅席上珍。", "筆江秋菡萏，僧國瑞麒麟。", "內殿初招隱，曹溪得後塵。", "龍蛇驚粉署，花雨對金輪。", "白馬方依漢，朱星又入秦。", "劇談凌鑿齒，清論倒波旬。", "拂石先天古，降龍舊國春。", "珠還合浦老，龍去玉州貧。", "鴛鷺輸黃絹，場壇遶白萍。", "鼎湖閑入夢，金閣靜通神。", "海氣成方丈，山泉落淨巾。", "獼猴深愛月，鷗鳥不猜人。", "拂岳蕭蕭竹，垂空澹澹津。", "漢珠難覓對，荆璞本來真。", "伊傅多聯壁，劉雷競買鄰。", "江邊有國寶，時爲劚星辰。"]}