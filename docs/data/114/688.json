{"author": "陳陶", "period": "唐", "type": "诗", "title": "錢塘對酒曲", "paragraphs": ["風天鴈悲西陵愁，使君紅旗弄濤頭。", "東海神魚騎未得，江天大笑閑悠悠。", "嵯峨吳山莫誇碧，河陽經年一宵白。", "南州彩鳳爲君生，古獄愁蛇待恩澤。", "三清羽童來何遲，十二玉樓胡蝶飛。", "炎荒翡翠九門去，遼東白鶴無歸期。", "鴟夷公子休悲悄，六鼇如鏡天始老。", "尊前事去月團圓，琥珀無情憶蘇小。"]}