{"author": "陳陶", "period": "唐", "type": "诗", "title": "將進酒", "paragraphs": ["金尊莫倚青春健，齷齪浮生如走電。", "琴瑟盤傾從世珠，黃泥局瀉流年箭。", "麻姑爪禿瞳子昏，東皇肉角生魚鱗。", "靈鼇柱骨半枯朽，驪龍德悔愁耕人。", "周孔蓍龜久淪沒，黃蒿誰認賢愚骨。", "兔苑詞才去不還，蘭亭水石空明月。", "姮娥弄簫香雨收，江濱迸瑟魚龍愁。", "靈芝九折楚蓮醉，翾風一歎梁庭秋。", "醁亞蠻觥奉君壽，玉山三獻春紅透。", "銀鴨金鵝言待誰，隋家嶽瀆皇家有。", "珊瑚座上凌香雲，鳳𦢙龍炙猩猩脣。", "芝蘭此日不傾倒，南山白石皆賢人。", "文康調笑麒麟起，一曲飛龍壽天地。"]}