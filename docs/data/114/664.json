{"author": "陳陶", "period": "唐", "type": "诗", "title": "海昌望月", "paragraphs": ["何處無今夕，豈期在海頭。", "賈客不愛月，嬋娟閑滄洲。", "浩然傷歲華，獨望湖邊樓。", "煙島青歷歷，藍田白悠悠。", "誰無破鏡期，繄我信虛舟。", "誰無桂枝念，繄我方摧輈。", "始見彎環春，又逢團圓秋。", "莫厭綾扇夕，百年多銀鉤。", "今盤誰雕鐫，玉窟難冥搜。", "重輪運時節，三五不自由。", "疑拋雲上鍋，欲摟天邊毬。", "孀居應寒冷，擣藥青冥愁。", "兔子樹下蹲，蝦𢋙池中遊。", "如何名金波，不共水東流。", "天花辟膻腥，野雲無邊陬。", "蚌蛤乘大運，含珠相對醻。", "夜鵲思南鄉，露華清東甌。", "百寶安可覰，老龍鎖深湫。", "究究如情人，盜者即仇讎。", "海涯上皎潔，九門更清幽。", "亭亭勸金尊，夜久喘吳牛。", "夷俗皆輕擲，北山思今遊。", "鴈聲故鄉來，客淚墮南洲。", "平生煙霞志，讀書覓封侯。", "四海尚白身，豈無故鄉羞。", "壈坎何足歎，壯如水中虬。", "獵獵谷底蘭，搖搖波上鷗。", "中途喪資斧，兩地生繁憂。", "一杯太陰君，鷦鷯豈無求。", "明日將片葉，三山東南浮。"]}