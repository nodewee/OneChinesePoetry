{"author": "陳陶", "period": "唐", "type": "诗", "title": "宿島徑夷山舍", "paragraphs": ["百里遵鳥徑，蓬征信邅迴。", "暝依漁樵宿，似過黃金臺。", "缺齧心未理，寥寥夜猨哀。", "山深石牀冷，海近腥氣來。", "主人意不淺，屢獻流霞杯。", "對月撫長劍，愁襟紛莫開。", "九衢平如水，胡爲涉崔崽。", "一飯未遑飽，鵬圖信悠哉。", "山濤謔細君，吾豈厭蓬萊。", "明發又驅馬，客思一裴回。"]}