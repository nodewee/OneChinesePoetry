{"author": "陳陶", "period": "唐", "type": "诗", "title": "塗山懷古", "paragraphs": ["落拓書劍晚，清秋鷹正籠。", "塗山間來上，敬愛如登龍。", "覽古覺神王，翛然天地空。", "東南更何有，一醉先王風。", "惟昔放勳世，陰晦徹成洪。", "皇圖化魚鱉，天道漂無蹤。", "帝乃命舟檝，掇芳儒素中。", "高陳九州力，百道驅歸東。", "舊物復光明，洪爐再埏鎔。", "經門不私子，足知天下公。", "亮曰那並生，唐虞禪華蟲。", "茲山朝萬國，一賦寰海同。", "十載有區宇，秋豪皆帝功。", "垂衣不驕德，子桀如何聾。", "握髮聞禮賢，葺茅見卑宮。", "凡夫色難事，神聖安能恭。", "道隱三千年，遺芳播笙鏞。", "當時執圭處，佳氣仍童童。", "海嶼儼清廟，天人盛祇供。", "玄恩及花木，丹讖名崆峒。", "異代草澤臣，何由樹勳庸。", "堯階未曾識，誰信平生忠。", "恨不當際會，預爲執鞭僮。", "勞歌下山去，懷德心無窮。"]}