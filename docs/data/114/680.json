{"author": "陳陶", "period": "唐", "type": "诗", "title": "飛龍引", "paragraphs": ["有熊之君好神仙，飡霞鍊石三千年。", "一旦黃龍下九天，騎龍枿枿昇紫煙。", "萬姓攀髯髯墮地，啼呼弓劍飄寒水。", "紫鸞八九墮玉笙，金鏡空留照魑魅。", "羽幢䙰褷銀漢秋，六宮望斷芙蓉愁。", "應龍下揮中園笑，泓泓水遶青苔洲。", "瑞風颯遝天光淺，瑤闕峨峨橫露苑。", "沆瀣樓頭紫鳳歌，三株樹下青牛飯。", "鴻朧九闕相玉皇，鈞天樂引金華郎。", "散花童子鶴衣短，投壺姹女蛾眉長。", "彤庭侍宴瑤池席，老兔春高桂宮白。", "蓬萊下國賜分珪，阿母金桃容小摘。", "仙流萬緘蟲篆春，三十六洞交風雲。", "千年小兆一蟬蛻，丹臺職亞扶桑君。", "金烏試浴青門水，下界蜉蝣幾迴死。"]}