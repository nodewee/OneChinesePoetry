{"author": "陳陶", "period": "唐", "type": "诗", "title": "寄元孚道人", "paragraphs": ["梵宇章句客，佩蘭三十年。", "長乘碧雲馬，時策翰林鞭。", "曩事五岳遊，金衣曳祥煙。", "高攀桐君手，左倚鸑鷟肩。", "哭玉秋雨中，摘星春風前。", "橫輈截洪偃，憑几見廣宣。", "爾來寤華胥，石壁孤雲眠。", "龍降始得偈，龜老方巢蓮。", "內殿無文僧，驅虞誰能牽。", "因之問楚水，弔屈幾潺湲。"]}