{"author": "陳陶", "period": "唐", "type": "诗", "title": "聖帝撃壤歌四十聲", "paragraphs": ["百六承堯緒，艱難土運昌。", "太虛橫彗孛，中野鬬豺狼。", "帝曰更吾嗣，時哉憶聖唐。", "英星垂將校，神嶽誕忠良。", "鍊石醫元氣，屠鼇正昊蒼。", "掃原鋪一德，驅祲立三光。", "大道重蘇息，真風再發揚。", "芟夷踰舊跡，神聖掩前王。", "郊酒酣寥廓，鴻恩受渺茫。", "地圖龜負出，天誥鳳銜將。", "雜貢來山峙，羣夷入鴈行。", "紫泥搜海岱，鴻筆富巖廊。", "鷹象敷宸極，寰瀛作瑞坊。", "泥丸封八表，金鏡照中央。", "構殿基麟趾，開藩表鳳翔。", "鑾輿親稼穡，朱幌務蠶桑。", "戎羯輸天馬，靈仙侍玉房。", "宮儀水蒐甲，門衛綠沈槍。", "陶鑄超三古，車書混萬方。", "時巡望虞舜，蒐狩法殷湯。", "化合謳謠滿，年豐鬼蜮藏。", "政源歸牧馬，宮法付神羊。", "寶鼎無靈應，金甌肯破傷。", "封山昭茂績，祠執荅嘉祥。", "在昔宮闈僭，仍罹羿浞殃。", "牝雞何譈䜕，猘犬漫劻勷。", "苗禱三靈怒，桓偷九族亡。", "鯨鯢尋挂網，魑魅旋投荒。", "松栢霜逾翠，芝蘭露更香。", "聖謨流祚遠，仙系發源長。", "島嶼征徭薄，漪瀾汎稻涼。", "鳧魚饜飡啖，荷薜足衣裳。", "寤寐華胥國，嬉遊太素鄉。", "鷹鸇飛接翼，忠孝住連牆。", "有叟能調鼎，無媒隱釣璜。", "乾坤資識量，江海入文章。", "野鶴思蓬闕，山麋憶廟堂。", "泥沙空淬礪，星斗屢低昂。", "歷草何因見，衢尊豈暫忘。", "終隨嘉橘賦，霄漢謁羲皇。"]}