{"author": "陳陶", "period": "唐", "type": "诗", "title": "贈江西周大夫", "paragraphs": ["否極生大賢，九元降靈氣。", "獨立正始風，蔚然中興瑞。", "淵倫照三古，磊落涵涇渭。", "真貌月懸秋，雄詞雷出地。", "具瞻先皇寵，欲踐東華貴。", "咫尺時不來，千秋鼎湖淚。", "因分三輔職，進領南平位。", "報政黃霸慙，提兵呂蒙醉。", "歲星臨斗牛，水國嘉祥至。", "不獨蒼生蘇，仍兼六騶喜。", "恭聞廟堂畧，欲斷匈奴臂。", "剗釋自宸衷，平戍在連帥。", "時康簪笏宂，世梗忠良議。", "丘壑非無人，松香有私志。", "三朝倚天劍，十萬浮雲騎。", "可使河曲清，羣公信兒戲。", "滄溟用謙德，百谷走童稚。", "禦衆付深人，參籌須偉器。", "他年蓬蓽賤，願附鵷鸞翅。"]}