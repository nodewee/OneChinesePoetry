{"author": "陳陶", "period": "唐", "type": "诗", "title": "贈別離", "paragraphs": ["碧玉飛天星墜地，玉劍分風交合水。", "楊柳聽歌莫向隅，雞鳴一石留髠醉。", "蹄輪送客溝水東，月娥揮手崦嵫峰。", "蠻天列嶂儼相待，風官掃道迎遊龍。", "天姥翦霞鋪曉空，漴漴大帝開明宮。", "文鯨掉尾四海通，分明瀑布收靈桐。", "山妖水魅騎旋風，魘夢齧魂黃瘴中。", "借君郎鑒入崆峒，靈光草照閑花紅。"]}