{"author": "陳陶", "period": "唐", "type": "诗", "title": "種蘭", "paragraphs": ["種蘭幽谷底，四遠聞馨香。", "春風長養深，枝葉趁人長。", "智水潤其根，仁鋤護其芳。", "蒿藜不生地，惡鳥弓已藏。", "椒桂夾四隅，茅茨居中央。", "左鄰桃花塢，右接蓮子塘。", "一月薰手足，兩月薰衣裳。", "三月薰肌骨，四月薰心腸。", "幽人飢如何，採蘭充餱糧。", "幽人渴如何，醞蘭爲酒漿。", "地無青苗租，白日如散王。", "不嘗仙人藥，端坐紅霞房。", "日夕望美人，佩花正煌煌。", "美人久不來，佩花徒生光。", "刈穫及葳蕤，無令見雪霜。", "清芬信神鬼，一葉豈可忘。", "舉頭愧青天，鼓腹詠時康。", "下有賢公卿，上有聖明王。", "無階荅風雨，願獻蘭一筐。"]}