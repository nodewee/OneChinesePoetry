{"author": "陳陶", "period": "唐", "type": "诗", "title": "西川座上聽金五雲唱歌", "paragraphs": ["蜀王殿上華筵開，五雲歌從天上來。", "滿堂羅綺悄無語，喉音止駐雲裴回。", "管弦金石還依轉，不隨歌出靈和殿。", "白雲飄颻席上聞，貫珠歷歷聲中見。", "舊樣釵箆淺澹衣，元和梳洗青黛眉。", "低叢小鬢膩䰀鬌，碧牙鏤掌山參差。", "曲終暫起更衣過，還向南行座頭坐。", "低眉欲語謝貴侯，檀臉雙雙淚穿破。", "自言本是宮中嬪，武皇改號承恩新。", "中丞御史不足比，水殿一聲愁殺人。", "武皇鑄鼎登真籙，嬪御蒙恩免幽辱。", "茂陵弓劍不得親，嫁與卑官到西蜀。", "卑官到官年未周，堂衡祿罷東西遊。", "蜀江水急駐不得，復此萍蓬二十秋。", "今朝得侍王侯宴，不覺途中妾身賤。", "願持巵酒更唱歌，歌是伊州第三遍。", "唱著右丞征戍詞，更聞閨月添相思。", "如今聲韻尚如在，何況宮中年少時。", "五雲處處可憐許，明朝道向襃中去。", "須臾宴罷各東西，雨散雲飛莫知處。"]}