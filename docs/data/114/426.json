{"author": "宋齊丘", "period": "唐", "type": "诗", "title": "陪遊鳳皇臺獻詩", "paragraphs": ["嵯峨壓洪泉，岝峉撐碧落。", "宜哉秦始皇，不驅亦不鑿。", "上有布政臺，八顧背城郭。", "山蹙龍虎健，水黑螭蜃作。", "白虹欲吞人，赤驥相𤍿㩧。", "畫棟泥金碧，石路盤墝埆。", "倒挂哭月猿，危立思天鶴。", "鑿池養蛟龍，栽桐棲鸑鷟。", "梁間燕教雛，石罅蛇懸殼。", "養花如養賢，去草如去惡。", "日晚嚴城鼓，風來蕭寺鐸。", "掃地驅塵埃，翦蒿除鳥雀。", "金桃帶葉摘，綠李和衣嚼。", "貞竹無盛衰，媚柳先搖落。", "塵飛景陽井，草合臨春閣。", "芙蓉如佳人，迴首似調謔。", "當軒有直道，無人肯駐脚。", "夜半鼠窸窣，天陰鬼敲啄。", "松孤不易立，石醜難安著。", "自憐啄木鳥，去蠹終不錯。", "晚風吹梧桐，樹頭鳴嚗嚗。", "峨峨江令石，青苔何淡薄。", "不話興亡事，舉首思眇邈。", "吁哉未到此，褊劣同尺蠖。", "籠鶴羨鳧毛，猛虎愛蝸角。", "一日賢太守，與我觀橐籥。", "往往獨自語，天帝相唯諾。", "風雲偶不來，寰宇銷一略。", "我欲烹長鯨，四海爲鼎鑊。", "我欲取大鵬，天地爲矰繳。", "安得生羽翰，雄飛上寥廓。"]}