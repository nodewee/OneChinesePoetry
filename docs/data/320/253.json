{"author": "趙蕃", "period": "宋", "type": "诗", "title": "子進游懷玉山度必有詩未辱寄來作詩索之", "paragraphs": ["秋日清且美，於游也固宜。", "迨今冬已仲，墐戶惟其時。", "若人興公家，嗜好夙有詩。", "幾譚巖壑間，塵落不自知。", "靡辭陟降難，顧病風露披。", "舊聞懷玉山，地置多側危。", "我爲是邦人，每恨著脚遲。", "聞公勇決往，身住心俱馳。", "是邦有茲山，蓋已千祀垂。", "曩者君夫子，携家隠於斯。", "與山結勝因，詩成多及之。", "去年公二仲，探討曾至茲。", "今公又繼去，祕密真無遺。", "山名謂懷玉，自昔傳我疑。", "衆作乃圭璧，名實信不欺。", "書來報行程，快讀祇欠詩。", "春膏有餘否，佳筆銳若錐。", "會當寫真行，寄我光茅茨。"]}