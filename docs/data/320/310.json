{"author": "趙蕃", "period": "宋", "type": "诗", "title": "雪中過在伯", "paragraphs": ["北風一夜吹成雪，城東城西人斷絕。", "冒寒客有晨獨起，不畏風吹骨欲折。", "芻薪價高瓶粟竭，妻子亦作異縣隔。", "微官本爲饑寒計，到底却如生事拙。", "奈何曾不此爲憂，政爾發聲歌應節。", "豈惟入地絕遺蝗，便想連天摇宿麥。", "寒廳逼仄礙眼界，古岸寬平可車轍。", "寧能不見戴安道，我無逸興須渠發。"]}