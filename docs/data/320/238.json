{"author": "趙蕃", "period": "宋", "type": "诗", "title": "謝文顯老丈見過", "paragraphs": ["茅簷冷如水，落葉堆不埽。", "林深日上遲，近午猶未冒。", "忽聞咿啞聲，籃輿遠來造。", "兒言此何客，貌古玉色膏。", "心知定夫子，躧履仍著帽。", "我居甚荒僻，好客鮮能到。", "自非金石交，性不移濕燥。", "誰能忘崎嶇，於此修夙好。", "貧家雞黍窄，菜甲僅可芼。", "屬君又止酒，何以相慰勞。", "寒窗數日款，但有相交導。", "我姿雖不敏，敢不期勉蹈。", "滔滔流俗中，往往皆媚竈。", "看君閉戶志，有力甚於奡。", "衣單食不足，恥以饑寒號。", "曰吾道當然，尚友古人操。", "我雖因事歸，未免斗食耗。", "而君辱與遊，何殊渭衝潦。", "窮年語未卒，迺以將歸告。", "半百顧非遥，驅羸行往報。"]}