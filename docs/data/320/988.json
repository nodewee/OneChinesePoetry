{"author": "韓淲", "period": "宋", "type": "诗", "title": "送鄭盱眙", "paragraphs": ["羊陸規模遠，龔黄政事多。", "剖符欣委寄，視篆欲如何。", "秋入江湖道，寒生淮泗波。", "提封新保障，對境舊山河。", "吏蠹應銓擇，民窮藉撫摩。", "蕃宣歸俎豆，盟好戢干戈。", "才大知誰識，詩成想自哦。", "風雲嘗負劍，雨露憶鳴珂。", "緩带從簪履，凝香接綺羅。", "雅懷今鄭谷，壯畧古廉頗。"]}