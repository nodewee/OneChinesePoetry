{"author": "韓淲", "period": "宋", "type": "诗", "title": "張禮書帥隆興", "paragraphs": ["國是古難定，公胡亦帥藩。", "榮懷雖禁路，雅志已邱園。", "在昔從諸老，于今盛一門。", "便藩方異渥，勇退復明恩。", "家學資經緯，儒科得本原。", "等閒爲出處，何必較騰騫。", "致主丹心在，憂時素髮繁。", "紛紜誠蟣虱，變化任鵬鵾。", "華閣猶前席，洪都漫左轓。", "建牙儀甚偉，分屏望還尊。", "持橐嘉謀略，橫經妙討論。", "皂囊懷直節，青瑣務忠言。", "紬史知無隠，明刑信不冤。", "治纔和上下，力可正乾坤。", "收斂當侯閫，迢遥遠帝閽。", "九遷由簡拔，三入匪趨奔。", "落落終難合，悠悠實易昏。", "歸應思賀監，到日記陳蕃。", "自歎驅馳困，誰能顧盼溫。", "春風動行李，只有夢隨軒。"]}