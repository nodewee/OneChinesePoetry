{"author": "趙蕃", "period": "宋", "type": "诗", "title": "有懷二首  其一", "paragraphs": ["桑落黄而隕，于飛雁翺翔。", "豈無同心人，滯彼天一方。", "劉氏賢父子，好古俱志彊。", "向來文墨盟，許我由升堂。", "三孫子荆家，人物妙過江。", "當時載酒地，朝暮一玉光。", "幾年斷行迹，老柳知在亡。", "苕溪到荆溪，一葦可以杭。", "定應數相過，我顧不得雙。", "屬謀吳會行，秋瘧冬尚僵。", "迨今病小愈，又值天雨霜。", "饑寒苦見驅，此役殊未央。", "苕溪道所見，有宅非他揚。", "我猶識其門，寂寞羅可張。", "會成整衣冠，牀下拜老龐。", "退從阿戎談，麈禿飯不嘗。", "獨說孫之居，更下荆溪傍。", "慨茲如許別，肯憚一水長。", "孤篷不難遡，物色因鳴榔。", "儻聞葦間音，躧履斯迎將。", "剡曲笑徒反，竹隠聊與當。", "古人有成言，居必思擇鄉。", "我今落殊縣，絕交類嵇康。", "論文得重與，近作期倒囊。", "從遊不徒然，會合況莫常。", "匪但雞黍約，要資藥石良。", "鍼砭苟不靳，我何懼膏肓。", "痿盲於起視，頃刻未始忘。", "陰風忽動地，暮色自遠蒼。", "歸尋短燈檠，依舊平生窗。"]}