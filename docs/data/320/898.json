{"author": "趙蕃", "period": "宋", "type": "诗", "title": "詠蠟梅", "paragraphs": ["蠟梅初看十日前，黄深紫鮮香欲然。", "要充銅瓶頓棐几，欲折罷折還加憐。", "蠟梅重看十日後，黄淡紫蔫香欲覆。", "是當雪砌與霜檐，欲開未開咸未就。", "山叟山居山徑荒，祇有竹樹參天長。", "浮花不省著老眼，此物未免搜枯腸。", "雪消霜熟冬行莫，凜日凝天應有數。", "蠟梅引破春風路，紅潔緗繁看樹樹。"]}