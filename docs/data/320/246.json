{"author": "趙蕃", "period": "宋", "type": "诗", "title": "送莫萬安", "paragraphs": ["西江十一州，我所歷者半。", "紛紛墨綬徒，十有九頑懦。", "使者金閨彥，用意人物中。", "見我輒詢我，稱旨不數公。", "我時官白下，與公未相識。", "何以知其然，鷄犬相接迹。", "無何困流轉，卒歲下風趨。", "看其日所爲，自喜言不誣。", "人皆竭民脂，我獨求民瘼。", "上官雖喑嗚，民氣得和樂。", "體用夫何如，動靜惟以誠。", "夫豈今人歟，古人斯與并。", "朝廷重縣令，不減用儒盛。", "六察與郎官，遷除匪他徑。", "公行始發軔，九萬當自茲。", "侍從近臣間，況復多己知。"]}