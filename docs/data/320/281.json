{"author": "趙蕃", "period": "宋", "type": "诗", "title": "連雪偶書", "paragraphs": ["初雪爲歡謠，再雪猶喜視。", "三雪已恐多，四雪翻爲異。", "坐棲漏明屋，卧擁如鐵被。", "蕭條市無行，寂寞門半閉。", "官居且云然，野處當何似。", "凶年畧無儲，度日唯旋計。", "糟粕有十百，糠覈匪一二。", "葛根藉長鑱，蓼草同滯穗。", "哀哉當此時，已矣良不易。", "仰頭叩皇天，俯首跼厚地。", "天地豈不仁，冰雪行且霽。", "春膏動土脈，好雨趨歲事。", "但勤力田科，且下半租賜。", "當思碩鼠去，切勿厭狼戾。"]}