{"author": "趙蕃", "period": "宋", "type": "诗", "title": "聞舂", "paragraphs": ["我居田野間，糴米如賃傭。", "晴天得曬暴，雨日還燎烘。", "晝役薪水事，故嘗多夜舂。", "簸之有餘穀，再以瓶罍充。", "時時付手碓，玉粒勝腐紅。", "三年食官倉，塵土填腹胸。", "歸乃值歲歉，半菽了不供。", "餬口於四方，指囷其誰逢。", "啼號蹔遠耳，夢寐深有攻。", "宦遊竟何得，不如學爲農。", "水旱縱莫逃，穮蔉年會豐。", "因聞村舂聲，竟曉成噞喁。"]}