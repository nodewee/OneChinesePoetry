{"author": "趙蕃", "period": "宋", "type": "诗", "title": "明叔同舟見別於永和", "paragraphs": ["砲雲忽作空中起，坐覺相顧移表裏。", "兒曹厭靜欣聚落，數問篙師行幾里。", "人生到處如燕鴻，南北故憐無定耳。", "有時相與說舊遊，此味猶如蠹書紙。", "秋風日夜催落水，我鬢半霜那足倚。", "況堪忽忽新悼亡，忍並高山對流水。", "陳侯於我四海人，氣合能同舊州里。", "向來風雨嬾出門，今乃江程勞玉趾。"]}