{"author": "趙蕃", "period": "宋", "type": "诗", "title": "送交代吳共叔師禮", "paragraphs": ["往君在太學，有類如何蕃。", "仁義積諸身，諸生知所尊。", "今君爲主簿，又類習鑿齒。", "不仁荆州士，四海名未已。", "誰云斗水渾，可養橫海鱣。", "澗壑雖阻深，松檜能參天。", "羣公頃爭薦，亦既陞初秩。", "似君許人物，豈計一階級。", "聖朝開文館，政爲時育才。", "似君此風骨，咫尺斯蓬萊。", "而我獨何者，瓦礫偶居後。", "縱加刻畫工，未救無鹽醜。", "古人重交契，今人顧不然。", "願君保金石，勿爲燥濕遷。", "飲君一巵酒，屬君千萬壽。", "更欲拘君船，江頭已無柳。"]}