{"author": "趙蕃", "period": "宋", "type": "诗", "title": "夜坐懷子肅子儀", "paragraphs": ["寒燈耿書窗，槁葉鳴竹屋。", "懷人在咫尺，令我嘆幽獨。", "難兄如大蘇，令弟優小陸。", "未容侍明光，端合校天祿。", "如何衫尚青，或乃袍更鵠。", "又疑致遠大，無事計淹速。", "不然被造化，寧忍恣顛覆。", "如我辱交友，蒙顧等骨肉。", "三年且過半，良晤可不促。", "要將倡酬詩，盡用首尾錄。", "我曾泛荆溪，君亦訪懷玉。", "他年三人名，定載圖經續。"]}