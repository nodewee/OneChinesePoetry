{"author": "趙蕃", "period": "宋", "type": "诗", "title": "次韵何叔信雪夜", "paragraphs": ["夏日苦炎熱，秋風灑靜便。", "一年還欲盡，萬事不如前。", "觸目長昏霧，憂心抵瘴煙。", "詩人吁養鬼，烈士悵飛鳶。", "本意多閒暇，何爲亦糾纏。", "陰風聽門壯，積雪見山巔。", "蠟屐遥思著，荷衣猛欲牽。", "當君開卷讀，是我枕書眠。", "酬唱何寥落，乖違易歲年。", "亦爲當有賦，枉贈忽同然。"]}