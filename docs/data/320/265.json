{"author": "趙蕃", "period": "宋", "type": "诗", "title": "秋夜懷彥博審知", "paragraphs": ["山深月吐遲，亭亭夜向殘。", "露氣挾與俱，侵窗迫人寒。", "團扇甫罷去，布衾已覺單。", "儻無寒暑期，何以彫我顔。", "人生七十稀，俯仰半已闌。", "隠顯兩無得，永懷那自安。", "不能躬灌園，而顧學彈冠。", "不思行所易，而獨務所難。", "王徐兩玉人，結髮棲儒冠。", "徐詩壯城壘，王筆長波瀾。", "出從舉子遊，隋珠供雀彈。", "得失何足道，如博資衆觀。", "念欲與子談，衮衮非一端。", "符移苦見催，行色不少寬。", "十年山林靜，一朝塵土干。", "足雖未出門，歸興已浩然。", "溪頭楓變赤，籬下菊且斑。", "客居豈無酒，遲子一跨鞍。"]}