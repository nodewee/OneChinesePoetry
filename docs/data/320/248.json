{"author": "趙蕃", "period": "宋", "type": "诗", "title": "送沈沅陵", "paragraphs": ["世官古所譏，世祿今不廢。", "要之苟有人，二者非苦背。", "君祖我曾祖，紹聖同廷對。", "素風我莫嗣，清德君可輩。", "江湖渺聞名，荆蠻適親誨。", "忘年君固美，並行我終悔。", "許以相唱酬，何止聞謦欬。", "君行竟先我，後會何時再。", "江花與江草，頗恨遠目礙。", "君於門戶責，有似松柏耐。", "而我詩書樂，政爾羞同隊。", "臨分曷告我，苦語幸勿愛。", "我亦安贈君，結蘭以爲佩。", "庶幾二祖風，歲久端如在。"]}