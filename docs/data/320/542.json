{"author": "趙蕃", "period": "宋", "type": "诗", "title": "送唐德輿", "paragraphs": ["國朝唐與蘇，不數漢相如。", "繼彼二季後，當茲三世餘。", "青雲曾給札，班鬢尚題輿。", "古義惟知學，時人或謂疎。", "鄭虔歸繫馬，阮籍倒乘馿。", "日月且逝矣，賢才終舍諸。", "何遲問安在，可使賦歸歟。", "直自枉渚宿，還過彭蠡潴。", "岷江飲鄉水，廬阜訪林居。", "翰墨深懷趣，登臨想盡攄。", "峴山孤湛輩，栗里羨宣舒。", "執友半廊廟，先生寧里閭。", "家聲紅藥省，人望玉堂廬。", "計日豈偃薄，匪朝應詔除。", "公其作鳴鳳，我自伴舂鋤。"]}