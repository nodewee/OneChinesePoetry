{"author": "趙蕃", "period": "宋", "type": "诗", "title": "題沈臨江邀賜亭", "paragraphs": ["昔我過此暑正薄，是時此亭亦新作。", "竹移不問醉與迷，柯葉一敷無病籜。", "今茲再來毒熱新，客塵昏昏能病人。", "正思一坐此亭上，駭俗寧待徵龍鱗。", "世將大熱比酷吏，亦以清風喻君子。", "公涼何止一庭中，寒露清冰遍閭里。", "嗟我行色一何遲，不及亭成分韵詩。", "竹溪之逸故難著，竹林之賢容可追。"]}