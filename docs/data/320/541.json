{"author": "趙蕃", "period": "宋", "type": "诗", "title": "送張王臣", "paragraphs": ["邂逅高標識，漂流仁里依。", "君爲鄂渚去，我亦鼎州歸。", "風月情何已，江湖便苦稀。", "政嗟書莫數，忽喜麈重揮。", "論事多驚俗，談詩每造微。", "方能以文會，遽復攬征衣。", "常伯麒麟像，詞垣鸑羣飛。", "官今況京秩，名且達天扉。", "天馬當雲路，沙鷗合釣磯。", "無庸問車笠，要不負羈鞿。"]}