{"author": "趙蕃", "period": "宋", "type": "诗", "title": "雪初作懷成父弟及諸子", "paragraphs": ["歲事方虞旱，山行敢願晴。", "雨花纔若灑，冰霰忽如傾。", "孤役寧私己，羣生足慰情。", "泉源滋久竭，隴畝動深耕。", "冷落三家住，凌兢獨木橫。", "暫從求束縕，還是問前征。", "凍雀成頻墜，荒鷄誤曉鳴。", "憶兒衣孰挽，懷弟艇猶撐。", "便可鉏三徑，因之治短檠。", "豐年今可必，與汝沃藜羹。"]}