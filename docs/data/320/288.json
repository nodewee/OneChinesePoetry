{"author": "趙蕃", "period": "宋", "type": "诗", "title": "題周袁州尊德堂", "paragraphs": ["視其所以知賢否，論世亦云當尚友。", "宜春郡圃作新堂，名不他求斯有取。", "堂堂房公暨李韓，文章事業兩不刊。", "俱曾屈綰此州綬，年祀雖遠猶班班。", "淳熙中興公出守，渺然獨繼三公後。", "政成乃復作新堂，亦使此州傳不朽。", "江山雖勝何足稱，風月之遊不在民。", "未如考德接以道，視古所作書諸紳。", "龍舒使君適來止，吐詞爲記甚瑰瑋。", "徐州憶昔黄樓成，少公賦屹班揚壘。", "記終慷慨思蓋公，平津東閣方穹窿。", "分符與政兩如此，天下寒士何憂窮。", "我思作詩頌公政，萬民有口人其聽。", "矢爲此章載厥德，後之視今今視昔。"]}