{"author": "趙蕃", "period": "宋", "type": "诗", "title": "晨起觀雪", "paragraphs": ["荒雞號何多，鄰犬吠愈悍。", "初迷紙窗隙，旋失布衾暖。", "呼童戶先啟，走報雪且滿。", "爲言果羞明，若爾真待伴。", "須臾起孩稚，次第及衰懶。", "索衣亂襦袴，取酒忘濯盥。", "試觀尚零落，騁目迷間斷。", "青黄倏衰白，陵谷置平坦。", "灞橋欠馿蹇，剡曲無棹短。", "有興不可乘，攄詞詎能誕。"]}