{"author": "趙蕃", "period": "宋", "type": "诗", "title": "有懷二首  其二", "paragraphs": ["憶我官白下，梅蘂破臘前。", "維時初識君，共呼江南船。", "我作七字句，君答如倒弦。", "自茲三年遊，如箎復如塤。", "中間雖契闊，會合踵不旋。", "東閣坐明潔，意釣行方便。", "快閣誦長句，觀山酌幽泉。", "別來歲云暮，書札迥莫傳。", "客授比安否，曾氏稱好賢。", "況乃我畏友，於君寧間言。", "生涯富黄卷，代寶餘青氈。", "酒色湛若空，弟兄皆璧連。", "吾事豈不濟，寧當論歲年。", "日者大雨雪，我行政金淵。", "朝躋遍田野，夜夢惟江天。", "梅花且復開，雪屋鳴溜懸。", "思君不可見，使返徒悁悁。"]}