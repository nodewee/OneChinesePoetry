{"author": "趙蕃", "period": "宋", "type": "诗", "title": "送吳敘浦", "paragraphs": ["生年月日雖則同，學而聞道莫比蹤。", "學而聞道胡不庸，咎且不免寧論功。", "一官俯首蠻貊中，幾年積弊頻年凶。", "去姦植善扶疲癃，我所目見非聞風。", "孰持黄詔來自東，謂君違天合君衝。", "天家誤聽州家謬，歷計月日曾未充。", "使家熟視州家惜，萬里君門誰爲通。", "學而聞道要有用，達豈吾泰窮何窮。", "君之授受遠有宗，湘水浩浩湘山雄。", "龍門當日謂不遇，尹楊亦到明光宮。"]}