{"author": "趙蕃", "period": "宋", "type": "诗", "title": "除夕古體三十韵", "paragraphs": ["疾風鏖夜灘，古木撼石壁。", "漁火暗復張，隔江哭聲接。", "哀哀或到明，語細雜嗚唈。", "我舟若孤鳬，欲去意轉縶。", "終宵炯不眠，殘紅照孤泣。", "舟人吁且言，今夕乃除夕。", "官何自苦甚，兀此六尺簀。", "城中知舊多，市上燈火集。", "朱門酒盈樽，高會馬喧櫪。", "一飲滌千愁，共送殘景急。", "低頭更堪傷，正此坐鍼席。", "去年臘盡時，家寓金沙磧。", "身雖隔劍棧，母在猶戚戚。", "賊風吼西隅，百日走荆棘。", "一鳴嬰禍羅，轉翅千仞逼。", "母憂兒不歸，兒歸母已歿。", "沒身無以報，天地終罔極。", "永懷荼苦心，況復對節物。", "今將萬里歸，機會不可失。", "丹旐倚江村，百里莫相即。", "弱弟奉齋燈，孤女想在側。", "夜夜夢慈容，枕淚迸腷臆。", "死者遥相望，未得就真宅。", "故山春事動，展敬遍丘域。", "松釵挂紙灰，陰苔藉芳冽。", "那知藁殯寒，古佛伴蕭瑟。", "魂魄無不之，吳蜀雲萬疊。", "國步尚憂危，家囏更堪說。", "江湖多紅巾，鄉關斷消息。", "曼聲一長哀，山石爲我裂。"]}