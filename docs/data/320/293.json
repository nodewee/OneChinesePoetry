{"author": "趙蕃", "period": "宋", "type": "诗", "title": "送徐彥章並屬光庭", "paragraphs": ["儒冠往往令人羞，夫君經明行益修。", "豈惟吾州罕此流，他州亦復難多求。", "邇來默默如有憂，君其莫遣胸次留。", "是物能爲人贅疣，不但蕭然成白頭。", "閩山重行歲且遒，梅花落盡臘酒稠。", "茅簷夜氣侵征裘，一杯頗解思人否。", "君家大阮真吾儔，許君能從竹林游。", "福清政成早回輈，飽食相期趁麥秋。"]}