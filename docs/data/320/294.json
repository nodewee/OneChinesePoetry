{"author": "趙蕃", "period": "宋", "type": "诗", "title": "撫州城外作", "paragraphs": ["城中一雨僅飄灑，城外此雨乃霈霶。", "分龍古語信不妄，不爾惠施何偏方。", "我行驅車一何忙，早起猶乘昨夜涼。", "舊聞既雨晴亦佳，豈但蕙葉蒙寵光。", "早禾已秀半且實，晚禾已作早禾長。", "不惟稻隴有佳色，菜畦苗葉相與昌。", "園丁採擷入城市，不用滌濯臨滄浪。", "我雖無田豈無圃，歸計不決空傍徨。", "翻憐買菜糴占米，烟火薰人官道傍。"]}