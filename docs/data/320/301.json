{"author": "趙蕃", "period": "宋", "type": "诗", "title": "梅花用東坡惠州韵呈子進昆仲", "paragraphs": ["春風未著江南村，梅花有方先反魂。", "斕斑初疑霜集曉，爛漫忽若月挂昏。", "孤山寺下林逋宅，松風亭前東坡園。", "想應照水自愁絕，誰復好事來相溫。", "我今居閒百無念，夜半始寢起及暾。", "欲拈墮蘂每攀樹，要看落影長開門。", "東南文士推諸孫，妙處不在工語言。", "要於險韵出奇峭，敢云小技未爲尊。"]}