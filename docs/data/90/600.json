{"author": "高似孫", "period": "宋", "type": "诗", "title": "九懷 鴟夷子皮", "paragraphs": ["越山兮青青，江波兮噴薄。", "萬里兮長風，引驚瀾兮去之。", "夫君兮以淵爲期，水何爲兮勞苦。", "越山兮升雲，江水兮未平。", "舉酒兮訊君，將與余兮心傾。", "若有人兮颭雲旗，舞神魚兮踏文螭。", "奏水星兮叫冰夷，橫壯氣兮海爲飛。", "麋臺兮生草，言如毛兮人杲杲。", "夕宿兮江臯，越兵西兮如拉槁。", "一沐浴兮九江，水揚波兮淙淙。", "飛余橈兮雁渚，舍余璫兮漁矼。", "望美人兮未來，心不怡兮難降。", "有酒兮如冰，呼膾具兮魚龍腥。", "澆磊塊兮洗磅礴，有老父兮愁偏醒。"]}