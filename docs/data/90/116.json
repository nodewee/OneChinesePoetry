{"author": "敖陶孫", "period": "宋", "type": "诗", "title": "有感一首", "paragraphs": ["典衣沽美酒，鑄金買艷歌。", "青燈炯長夜，如此粲者何。", "平生有廉藺，方駕欲更過。", "低顔兒女中，鬰若鷹在羅。", "酣望八極表，老淚如懸河。", "諸兒頗嗤黠，見謂同一波。", "相如混滌器，謝鯤困擲梭。", "古來賢達人，細過非所科。", "竊願天子聖，朝廷半丘軻。", "青春深農桑，東盡青齊阿。", "坐今倡樓女，委棄黛黑螺。", "下里羞陽春，中宮張雲和。", "我爲太平人，短褐生橐駝。", "醉魂招漫郎，或有石可磨。"]}