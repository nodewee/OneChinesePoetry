{"author": "敖陶孫", "period": "宋", "type": "诗", "title": "杼山閣詩", "paragraphs": ["攝身上諸峰，我無千手目。", "神交庶子泉，夢老王官谷。", "平生林壑趣，魚鳥即往復。", "杼山落何許，面勢工設伏。", "故人郊居賦，雌霓從衆讀。", "大聲嗑黄華，令德猗綠竹。", "永言乘樏叟，會計踵納麓。", "方尊讀書倚，肯效舞經祝。", "幸當草木近，安事筳篿卜。", "顔公况華扁，江令有餘馥。", "騫掀鵬摶海，夭矯龍起陸。", "於焉峙橫閣，渠是伯夷築。", "何年黄金彈，雞狗隨蹋踘。", "還持揮蠅扇，靜對振鷺瀑。", "前山入手版，後水激帽屋。", "風聲逐孫登，星采向荀叔。", "誰能治西曹，束带望賜沐。", "清客班雜坐，動處草皆蓼。", "乾坤磨旋蟻，身世蕉覆鹿。", "異時留峴首，羊公難諱獨。"]}