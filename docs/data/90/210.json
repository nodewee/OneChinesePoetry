{"author": "陳文蔚", "period": "宋", "type": "诗", "title": "和余方叔題傅材甫筠谷韵", "paragraphs": ["一區投老將焉卜，揚雄草玄那可續。", "何似山中種修竹，白駒皎皎人如玉。", "山深九夏無炎溽，往來不著市廛足。", "主人心地一泓淥，調高和寡陽春曲。", "時聞樵歌起林麓，趺坐道人方閉目。", "讀書萬里歸妙矚，等閒莫躡巢由躅。", "何妨春酒甕頭熟，便約幽人來卜築。", "伯夷清風千載肅，堪笑荒涼舊金谷。"]}