{"author": "陳文蔚", "period": "宋", "type": "诗", "title": "癸未老人生旦", "paragraphs": ["昔人端爲祈黄耈，再拜慇懃扶大斗。", "吾翁今年九十一，兒從兩歲貧無酒。", "趨庭何以祝彌誕，盈把菊花空在手。", "嗅香嚼蘂當甘旨，翁亦怡然如適口。", "人生貧富在分定，獨是期頤世稀有。", "翁餘九十兒七十，膝下龐眉仍皓首。", "若將此事較人間，豈非造物意愈厚。", "因茲歷歷詔兒孫，自古悅親惟孝友。", "上惇下睦無間言，一門和氣薰蒸久。", "雖無旨酒奉杯酌，意樂心寬親自壽。", "更於大節保終始，立身揚名以垂後。", "世上榮親無若此，何必金章并紫綬。", "南鄰白酒况可賒，豐儉隨家惟用缶。", "年年此舉諒不難，甲子無窮環癸丑。"]}