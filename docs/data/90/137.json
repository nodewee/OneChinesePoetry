{"author": "敖陶孫", "period": "宋", "type": "诗", "title": "代送別趙使君", "paragraphs": ["白衫紫領休霑襟，聽我一曲截鐙吟。", "使君五馬新鑿蹄，大江橫前氣駸駸。", "問知淮民何所戀，年來家有生氂犬。", "同州雜鞭且未下，山陰大錢聊可選。", "門闌書生守遺經，二年作吏勞丁寧。", "即日遂良鬚盡白，平生阮籍眼偏青。", "君行奏書踏龍尾，好爲人間種桃李。", "魚竿冷宦不足言，有一負公如此水。"]}