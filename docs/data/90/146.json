{"author": "敖陶孫", "period": "宋", "type": "诗", "title": "北窗雅言寄朱仁叔", "paragraphs": ["風日暖，天大裘。", "蠅飛打窗油，北窗墳策高於丘。", "我欲發視勞牽抽，把酒起望天門陬。", "斜鴻書破半張紙，枯荷網空散鉛水。", "機中挑出錦文詩，淚滿鴛鴦半身紫。", "新愁波不窮，後愁更隨風。", "美人如嬌春，何物可御冬。", "古人已恨愁不足，却遣今人送愁續。", "輕將玉斧贈吳剛，漏得寒光照孤宿。", "素女爲天揀退絲，伶倫猛截孤生枝。", "沙蟲含冤射千載，誰勸黄竹栽瑶池。", "歌夜長，歌夜短，淮南桂枝香滿滿。", "爲君持酒壽金人，少待露盤辭玉椀。"]}