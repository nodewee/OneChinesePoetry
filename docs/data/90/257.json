{"author": "陳文蔚", "period": "宋", "type": "诗", "title": "壬申老人生旦", "paragraphs": ["兩歲霜風吹客袍，親庭禮闕捧香醪。", "今日升堂祝親壽，親壽願比南山高。", "古來人生七十稀，吾親八十臉如桃。", "但得歲月無窮極，從教兩鬢添霜毛。", "閒中花竹自娛戲，日課詩禮勉兒曹。", "隨分家風嘗禮法，何心與世爭雄豪。", "自古作善天所佑，賦與龐眉并壽絛。", "不須神仙授秘訣，已保柱石常堅牢。", "年年新釀此時熟，真珠滴紅聽小槽。"]}