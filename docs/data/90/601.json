{"author": "高似孫", "period": "宋", "type": "诗", "title": "九懷 浙水府", "paragraphs": ["君之來兮鞭潮，令冰夷兮毋驕。", "撫余車兮安驅，海難填兮魂銷。", "龍翼輈兮既東，旌翠昏兮生埃。", "蛟抗刃兮波赤，嚥霧光兮蓬萊。", "樂莫樂兮佳游，哀莫哀兮忘歸。", "簫鍾兮鐃鼓，吳歌兮楚舞。", "魚飛兮雁奔，君之樂兮俁俁。", "憩蹕兮嵯峩，陳席兮楚楚。", "撰德兮蒼崖，秦夸聲兮豪詡。", "騎雜遝兮鑾玲瓏，窮禹迹兮窺踐宮。", "民如蟹兮誰能聰，海水作兮號魚龍。", "歡未殫兮樂未終，金母號兮漢旌紅。"]}