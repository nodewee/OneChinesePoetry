{"author": "趙汝談", "period": "宋", "type": "诗", "title": "翠蛟亭和鞏豐韵", "paragraphs": ["幽亭枕蒼峽，雲竇通曲水。", "百折如建瓴，㶁㶁鳴不止。", "客來一抽鑰，白霧噀巖底。", "欻翕千丈蛟，拏空翠濤起。", "天開混沌竅，日洗盤古髓。", "諒匪畜池鱗，多應化雷尾。", "馮陵氣易壯，怖蕩辭難侈。", "日假金洞光，景逾瑶池泚。", "誰云遊方外，巧異緇塵裏。", "坡仙頗年數，覿面猶尺咫。", "采句貴自然，鞏言良是已。", "琁題豁靈界，篆出蕃君里。", "物生亦倚數，有形必有靡。", "道人亦多事，浮念何時死。", "余生嗜泉藪，痼習牽研几。", "太息動靜機，于何寄真理。", "醉倒和滄浪，煩君更詳此。"]}