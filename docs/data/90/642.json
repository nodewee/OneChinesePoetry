{"author": "高似孫", "period": "宋", "type": "诗", "title": "桐柏觀閲藏經", "paragraphs": ["天人皆奇人，一以文爲主。", "至今崑崙山，猶有羣玉府。", "虛無天之根，清浄道所祖。", "也知自羲翁，此妙洩盤古。", "老氏啟藏室，八神負猛虡。", "玉垂太上篇，金寫神仙語。", "舜璿奔一機，漢宮鑿萬戶。", "璆諧玉女下，雷吼蒼龍舞。", "侍晨校琅簡，玉卿譔瑶譜。", "兩垣協躔度，四溟節風雨。", "恭惟上帝騭，哀此下民苦。", "昭昭懸朗監，歷歷開蒙瞽。", "粵從擘混沌，孰不趨子午。", "六爻本乎健，五行依乎土。", "神機迭經緯，和應相律呂。", "子能發此鑰，太微開帝宇。"]}