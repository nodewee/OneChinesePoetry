{"author": "敖陶孫", "period": "宋", "type": "诗", "title": "次韵萍鄉文叔章訪別", "paragraphs": ["力田望逢年，倚市勝刺繡。", "十年丘里語，失火要自救。", "君行半天下，何處得耆舊。", "請從老龐說，龍風相赴湊。", "全家隠鹿門，遺安不求富。", "常時拜牀下，大鐘盡徐扣。", "男兒惟一身，用在百歲後。", "譬如營屋室，宗廟先庫廄。", "不聞買山隠，而有居巷陋。", "君看鍾鼎家，粱肉或墨瘦。", "寧爲賣文活，一經老學究。", "出身即九折，時命迺大繆。", "向來尸裹革，口語困逗留。", "居然齒編貝，月粟供賃僦。", "何知山澗底，鹿豕對飯糗。", "文章忌隨人，謹勿誇客右。", "書林無淺植，筆耒有深耨。", "紛紛青紫楦，後進渠領袖。", "結交兩任昉，設客一陰就。", "卑官慚處贈，俚語致公壽。"]}