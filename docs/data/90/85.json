{"author": "敖陶孫", "period": "宋", "type": "诗", "title": "用香字遺李恭叔", "paragraphs": ["我無令君三日香，瘦鶴爲軀龜作腸。", "薄寒中人曳兩縰，獨吟猗那遺我將。", "憶從兩脚萬里回，政坐羣兒相謗傷。", "朅來一見老柱史，城郭落落巋靈光。", "安得與君壽六龍，探借千歲北斗漿。", "却乘斑虬訪月窟，盡斫惡樹無留藏。", "天風泠泠吹佩環，洞視碧落豁四旁。", "下方應奉正三入，閑置可憐青瑣窗。"]}