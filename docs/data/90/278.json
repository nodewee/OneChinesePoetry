{"author": "陳文蔚", "period": "宋", "type": "诗", "title": "辛巳老人生旦", "paragraphs": ["陶陶太古民風淳，詐僞不萌情意真。", "何嘗吐納事屈伸，往往皆爲百歲人。", "中古便似秋冬辰，和氣無復如陽春。", "機巧百出妄喜嗔，七十者稀以爲珍。", "我翁逍遥常幅巾，朴素幾與太古鄰。", "飲食淡泊厭羶葷，衣裘不擇敝與新。", "日日娛嬉寂寞濱，甘與聖世爲遺民。", "天錫遐齡登九旬，回視同庚皆土塵。", "炯然雙眸且精神，堅彊直可齊松椿。", "兒孫雖不側朝紳，家庭禮法粗克遵。", "白酒年年造逡巡，膝下戲綵娛慈親。"]}