{"author": "趙汝談", "period": "宋", "type": "诗", "title": "次曾景建和謝康樂華子岡詩韵", "paragraphs": ["君言華子岡，遺跡在茲山。", "陰霧虎嘯谷，熙暘烏浴泉。", "劃疑易區界，遐集古聖賢。", "丹井砂蕩潏，玉林桂葱阡。", "或時吹簫子，來往倏飛烟。", "徵謝靡不驗，叩玄發奇筌。", "先疇樂斯隠，荒始規後傳。", "小子夙慕遁，馳心結繩前。", "仙路邈難期，矯首涕潺湲。", "謁予願有術，投翰三喟然。"]}