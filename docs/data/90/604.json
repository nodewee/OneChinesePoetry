{"author": "高似孫", "period": "宋", "type": "诗", "title": "九懷 東山", "paragraphs": ["砥蒼崖兮燕危磐，枕淵洄兮夏留寒。", "谷懷煙兮川引霧，出漁鄉兮入樵路。", "屋如懸兮石將危，蕩蘭舟兮揚桂旗。", "江有蘺兮溪有蓀，沙一抹兮雲垂垂。", "耒宜雨兮帆宜風，香在罏兮各爲功。", "村醪熟兮春無度，水羞香兮雪登俎。", "晴陰節兮花亂飛，老漁歌兮野巫舞。", "靈埃樂兮憺忘歸，人無忘兮雨而雨。", "維余舟兮款神關，石𦉟𦉟兮蘿漫漫。", "帷之褰兮風毳急，石可憇兮苔痕斑。", "潭中人兮夜漁急，神魚舞兮陰妃泣，報靈君兮千罟集。", "水如練兮月冥冥，若月絃兮作湘聲。", "舟欲去兮且復留，耿不寐兮空隠憂。"]}