{"author": "鄭域", "period": "宋", "type": "诗", "title": "玉蕊花", "paragraphs": ["維揚后土廟瓊花，安業唐昌宮玉蕊。", "判然二物本不同，喚作一般良未是。", "瓊花雪白輕壓枝，大率形模八仙耳。", "山谿野路多見之，樵夫摧殘如獮薙。", "比之玉蕊似實非，金粟冰絲那有此。", "花鬚中有碧膽瓶，別出瓏璁高半指。", "清馨靜夜衝九天，招隠瑶臺女仙子。", "乘風躍馬汗漫遊，偷折繁香分月姊。", "紫莖柘葉荼䕷條，少到尋常人眼底。", "翰林內苑集賢閣，雨露承天近尺咫。", "後生不識天上花，又把山礬輕比擬。", "葉酸而澀供染黄，不著霜縑偏入紙。", "江鄉老少知此名，鄭榐瑒音無正字。", "方言土諺隨舌訛，烏馬成焉固應爾。"]}