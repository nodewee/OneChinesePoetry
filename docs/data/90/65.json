{"author": "敖陶孫", "period": "宋", "type": "诗", "title": "再次徐先輩二首  其二", "paragraphs": ["身是韓康伯，名慚許子將。", "居然屯澤閉，何得巽風颺。", "憶昔求詩甚，端成刻燭忙。", "出喉真自苦，舞手或成狂。", "楊柳偏歌雨，蒲萄肯博凉。", "羣兒哀齒舊，諸武讓顔行。", "禹穴魚龍陳，天門虎豹章。", "陰符空獨佩，秘論未應亡。", "自築揚雄宅，誰窺宋玉牆。", "鄉英殊磊磊，俗物自茫茫。", "祓厲三精劍，寧神百藴香。", "諾交那復社，取醉莫論場。", "高節看徐穉，妍詞伏仲長。", "泥蟠雖汩汰，韝掣會飛揚。", "列屋多齊趙，華榱間璧璫。", "從渠誇富艷，試與校低昂。", "丘喙徒三尺，公才可百常。", "素交風雨盡，雪涕魯靈光。"]}