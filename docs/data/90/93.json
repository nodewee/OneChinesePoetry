{"author": "敖陶孫", "period": "宋", "type": "诗", "title": "體齋詩爲梁谿馮季求作", "paragraphs": ["口腹不自主，來吟體齋詩。", "三肅齋中人，問體安措辭。", "體卑語近拘，體高語近欺。", "耳目口鼻形，人各師其師。", "要之天地間，當以一理推。", "馮侯好兄弟，一一清廟姿。", "是家好談道，脫略毛與皮。", "一堂春愔愔，詩禮相娛嬉。", "但媿遠客塵，涴子連理枝。", "雖然參自訣，要知不磷緇。", "我車得國工，分路有險夷。", "君知魯叟聖，妙在物不遺。", "當其作春秋，一字如權錘。", "越境惜趙盾，斷謂此語非。", "俗儒無已心，望道如隔紕。", "閉門畫圓方，用世多參差。", "千載堪一咍，汝足未及巇。", "馮郎顧我笑，坐久鑪煙遲。", "黄花粲牆東，青山轉牆西。", "吾言亦已費，須君浮一巵。"]}