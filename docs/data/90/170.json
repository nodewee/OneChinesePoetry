{"author": "敖陶孫", "period": "宋", "type": "诗", "title": "贈玻璃僧慧觀長老", "paragraphs": ["千年觀一如，三日客同居。", "祇道清淮近，烏知濁世疎。", "地窮初限橘，水富巧藏魚。", "排闥風烟入，觀心視聽虛。", "飯香鴉闖戶，茶熟水鳴除。", "潮載支祁憤，天關禹貢書。", "磬材徵古在，石蕝表兇餘。", "董杏通鄰堵，秦瓜過滿車。", "遊方孤雁去，問法翠屏舒。", "何日荆溪道，誅蓬對結廬。"]}