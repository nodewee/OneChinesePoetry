{"author": "姜夔", "period": "宋", "type": "诗", "title": "昔遊詩  其九", "paragraphs": ["昔遊桃源山，先次白馬渡。", "渡頭何清深，鴻鵠在高樹。", "白馬亦洞天，昔人有奇遇。", "洞門不可見，但聞水聲怒。", "瞻彼羽人宅，乃乘方船渡。", "脩廊夾五殿，重閣映千樹。", "規模象魏壯，回合綠陰護。", "山椒望五谿，壺頭入指顧。", "故宮在其北，屋瓦带松霧。", "古杉晉時物，中空野人住。", "外圍四十尺，內可十客聚。", "我遊瞿仙館，壇上表遺步。", "却下八疊坡，一亭衆妙具。", "兩山抱澄潭，老木枝榦互。", "瞻前秀而迥，坐久凜難駐。", "桃源獨不見，僻在宮南路。", "山行轉深邃，狙猿紛上下。", "石竇出微涓，令我意猶豫。", "昔聞漁舟子，水際見洞戶。", "今看去溪遠，定自後人誤。", "惆悵却歸來，此遊不得屢。", "于今二十年，歷歷經行處。"]}