{"author": "姜夔", "period": "宋", "type": "诗", "title": "昔遊詩  其七", "paragraphs": ["揚舲下大江，日日風雨雪。", "留滯鼇背洲，十日不得發。", "岸冰一尺厚，刀劍觸舟楫。", "岸雪一丈深，屹如玉城堞。", "同舟二三士，頗壯不恐懾。", "蒙氈閉篷卧，波裏任傾攧。", "晨興視氈上，積雪何皎潔。", "欲上不得梯，欲留岸頻裂。", "攀援始得上，幸有人見接。", "荒村三兩家，寒苦衣食缺。", "買豬祭波神，入市路已絕。", "如今得安坐，閑對妻兒說。"]}