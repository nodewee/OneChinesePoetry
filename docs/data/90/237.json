{"author": "陳文蔚", "period": "宋", "type": "诗", "title": "和葉仲洽喜雨", "paragraphs": ["一旱不問下與高，風吹日炙同煎熬。", "悲鳴鴻雁不飲啄，向人終日聲嗷嗷。", "千里赤地天不管，毫髮微功矜桔槔。", "乘除自古有成說，霖潦一春多發洩。", "渴苗欲死俟沾溉，到此翻令成澤竭。", "不眠耿耿抱幽恨，離畢中宵起占月。", "仰天浩嘆如何理，引手欲挽天河水。", "鵝湖作鎮縣東隅，山巔忽有雲峰起。", "朝隮何事故要勒，雨未崇朝還又止。", "農家與苗相爲命，情不願蘇惟願死。", "愁腸欲斷成寸寸，頃刻風雷驚動散。", "爲霖三日澤已均，潑墨千山雲不斷。", "騷人賦詩喜欲狂，自寫長牋幾脫腕。", "東西倒懸今少解，歡情隨雨亦滂沛。", "祇愁西北望雲霓，腥羶久矣爲民害。", "請看麟史書伐邢，一日興師當問罪。", "詩成聊寫閔雨志，𤱶畝拳拳有深愛。"]}