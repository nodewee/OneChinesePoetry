{"author": "敖陶孫", "period": "宋", "type": "诗", "title": "乞炭於馮孔武再用前韵", "paragraphs": ["君不見元光河決愁從臣，天子有詔皆負薪。", "當時實炭知幾畚，下與魚鼈爭生人。", "孰知木黔善制水，火出木盡全其真。", "一朝入火縱粉骨，曲身得煖龍蛇伸。", "成虧等作萬世計，肯與胡僧推劫塵。", "我欲詼諧與作傳，上繼毛穎追獲麟。", "日燒崑崙十挺指，惜哉黔也非吾親。", "窮朝破竈鬰煙燼，青唇黑腕羞比鄰。", "誰能輿致送煖熱，坐使有脚歌陽春。", "將軍羔酒空作夢，十年未有今年貧。"]}