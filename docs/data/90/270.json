{"author": "陳文蔚", "period": "宋", "type": "诗", "title": "己卯老人生旦", "paragraphs": ["今朝酒熟吾翁喜，又見生朝會鄰里。", "雖無盤饌羅羶葷，情話從容自嘉旨。", "人生富貴固足樂，惟有長年難得似。", "恬於世味心自閒，贏得龐眉更兒齒。", "晨興再拜啟阿爹，從古昭昭是天理。", "不因爲善天降祐，何以康寧膺壽祉。", "稱觴膝下列兒孫，雖說居貧良亦美。", "從今都不記春冬，只消歲月將時紀。", "束書但願早還家，年年祝頌秋風裏。"]}