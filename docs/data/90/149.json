{"author": "敖陶孫", "period": "宋", "type": "诗", "title": "月華道中", "paragraphs": ["善財平明白下床，供君一鉢曹溪香。", "山中老盧致無恙，爲我一洗醒而狂。", "問君江行何所見，邂逅今朝識山面。", "羣峰亦自不相知，漥者欲逃危欲獻。", "漥逃危獻知奈何，小草遠志元同科。", "時來隨喜出雲雨，不來抱藹休巖阿。", "老人於山消底物，畢願託身仍託骨。", "接頤孤撐看未已，萬馬崩騰過倏忽。", "貴人祗聽宮門鐶，何曾一葉吼冰灘。", "轉頭便下貞陽峽，嶺猿舉臂招入還。", "歸來海上亦不惡，把酒持螯誇至樂。", "明朝遠碧望林巒，依舊朱欄照城郭。"]}