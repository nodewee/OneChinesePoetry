{"author": "敖陶孫", "period": "宋", "type": "诗", "title": "龔立道家藏虢月石屏", "paragraphs": ["桑田鑒一奪，周官寒如灰。", "賜玨先淪奔，乃自垂棘胎。", "劫火到咸陽，六國無珍材。", "空餘虢山在，蚌水相縈迴。", "古潭月荒凉，孤光翳復開。", "六丁所邀留，珪魄幻紫瑰。", "閟藏三千年，掘獄無張雷。", "君先世閩南，家枕鳳咮堆。", "夜光有感觸，渠伊入剸裁。", "向來匪石心，不轉誤國魁。", "皦如照萬世，是君以聞來。", "遠孫極風流，乞語譾餘哀。", "摩挲紫雲姿，百感集我懷。", "石汝亦不遇，無兩歐蘇梅。"]}