{"author": "敖陶孫", "period": "宋", "type": "诗", "title": "謁衛參政", "paragraphs": ["頃年投詩衛左史，今年謁詩衛相公。", "何方客子辟道路，詩卷長邀石浦風。", "先生官職泥土如，萬事盡付阿堵中。", "天教權嬖表忠節，劍首一吷毫毛空。", "祇今事業已如許，願聞當時北歸語。", "面對手畫真自知，十年絕口吾甚武。", "謝安風流過王導，芙蓉王公竊其表。", "從來雅志在東山，角巾不爲箏歌老。", "古人進寸退一尺，江草江花足自適。", "功名時來不作難，雷動風行本無跡。", "百姓相驚當歷耳，三江五湖作瘡痏。", "百年天地亦悠悠，長鑱老人淚如水。", "側傍湖脚淀山藍，出見輕鷗已不凡。", "頗聞琳琅塞門內，三筆六詩公所監。", "何能撰杖閲諸子，看公著帽淹幾晷。", "朱衣目前空復愁，客有焦桐勞下指。", "去家初無可葺牆，獨抱遺經天一方。", "石浦倘爲蒼生起，天衢日轂遥相望。"]}