{"author": "陳文蔚", "period": "宋", "type": "诗", "title": "石溪道中偶作", "paragraphs": ["自從天地開闢來，溪水清駛山崔嵬。", "山高水清亦奇觀，怪問胡不生人材。", "人材本作世間用，朴仆支傾作梁棟。", "不然空冒一時名，過眼空花已如夢。", "人生出處不可期，伊周亦偶遭明時。", "顔閔何嘗有科目，德尊百代帝王師。", "自古相傳惟此道，一派源流端可考。", "道存不係窮與通，經濟業窮耕釣老。", "風埃鼎鼎百年中，世事興廢何終窮。", "只有詩書傳聖學，堯舜授受同高風。", "喚醒此原山與水，孕秀發祥從此始。", "立朝有道佐明君，抱璞山林亦奇偉。", "吾家家此不計年，未知起者誰其先。", "丈夫才業貴自負，不必美惡歸山川。", "久欲題詩磨翠壁，要使後來聞義激。", "乾坤造化豈無人，細與摩挲觀此石。"]}