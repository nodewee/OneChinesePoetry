{"author": "敖陶孫", "period": "宋", "type": "诗", "title": "思古人", "paragraphs": ["思古人，思古人，古人皦皦若日月。", "我欲剖棺斲出古人心，惟見蒼苔漫白骨。", "請陳古人心，君勿駭客言。", "古人惟一真，可使風俗皆還淳。", "殺雞不及林宗，炊黍不候龐公。", "雪中安道興適盡，坐上公榮樽已空。", "呼酒徑勸君，欲眠即遣客。", "嵇康巨源不爲絕，戴崇彭宣本相得。", "徐庶失老母，密如玄德不能奪之臣。", "嚴陵薄宦情，狎如文叔不能止之客。", "包胥伍員不失其爲友，羊祜陸抗不害其爲敵。", "我有蒸壺，安事隠語。", "我但食韭，安用多種。", "割肉元知方朔真，拏金豈即劉叉勇。", "古人心事有如此，何至顔色相媚奉。", "道衰舛仁義，世亂生姦雄。", "君知臧否不掛口，正慮匕首揕其胸。", "我生恐無用，我死知無聞。", "作書預與兒輩訣，葬時定覓要離墳。"]}