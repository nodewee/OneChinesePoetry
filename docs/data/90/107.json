{"author": "敖陶孫", "period": "宋", "type": "诗", "title": "再簡林子大", "paragraphs": ["糟丘酒無時，釋麵雲濤翻。", "前身阮步兵，搜句急追奔。", "詩清酒更冽，自扣玻璃盆。", "緬懷君家翁，滿懷蟠虞軒。", "職當調九鼎，小却護北門。", "胸中補衮線，豈但民瘼痊。", "胡爲坐海山，揖客通寒溫。", "邊庭失細大，益我愁思繁。", "今君富文采，色正語不喧。", "念我死塵𡏖，妙語爲返魂。", "班班古罍洗，一笑三家村。"]}