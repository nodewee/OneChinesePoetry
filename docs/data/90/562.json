{"author": "高似孫", "period": "宋", "type": "诗", "title": "憩昌化民家", "paragraphs": ["晚程息勞轍，白日流西暉。", "水鳥得魚去，耘夫荷鋤歸。", "川原杳仟綿，林野雜依霏。", "一來扣竹館，相邀入荆扉。", "重巖吐清溜，澄陰布殘菲。", "曰予考此室，十世相因依。", "左右桑果足，歲日雞豚肥。", "豐猶未至裕，歉亦無能饑。", "予聞良自愜，欲謀北山薇。", "有田可同耕，有蠶當共衣。", "車夫猝無情，此志仍重違。"]}