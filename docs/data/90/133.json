{"author": "敖陶孫", "period": "宋", "type": "诗", "title": "中夜嘆", "paragraphs": ["臞庵胸中空濩落，正爾有愁無處著。", "比來有酒三捫膺，突兀又似堆衡霍。", "道邊俗子畧滿眼，舉扇障塵不容却。", "正如白日殺快讎，草草九衢面皆惡。", "不應叔末盡鬼魅，世道如此我何樂。", "獐頭鼠目動侮人，貌敬逡巡背輕薄。", "其餘邊幅綴周孔，汝身無苦何遭縛。", "中原干戈六十載，八陵玉座塵漠漠。", "假君無力堪汛掃，渠可忘憂置恢拓。", "屯田邊壘差易事，三十餘年束高閣。", "嗚呼吾君至仁厚，一言罷行水赴壑。", "雷塘勺陂可復請，專創一司足經畧。", "牛犁居屋旋填補，虎士編氓間參錯。", "聊城指日下魯奇，祁連刻期開衛幕。", "行之十年倘未效，臣頭請膏斬馬鍔。", "奈何諸人忍奈事，天保正用初無作。", "居然判道君北海，不復追隨我西洛。", "墨池到了須楯鼻，茶甌小緩支鐺脚。", "儒生寂寞守太玄，共盡同歸一丘壑。"]}