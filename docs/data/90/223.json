{"author": "陳文蔚", "period": "宋", "type": "诗", "title": "再過桃花臺", "paragraphs": ["去年過桃花，心情亂飛絮。", "今年重來時，烟水已成趣。", "川華動春綠，漁艇自來去。", "况復江上山，玉立美無度。", "徘徊欲吟詩，日暮不成賦。", "但見飛鳥歸，暝色带雲樹。", "我生亦何求，行止隨所寓。", "悠然此時心，但覺狎鷗鷺。", "風定波自平，可玩不可怖。", "堪嗟世間人，險阻起平路。", "茲焉得所圖，萬事不關慮。"]}