{"author": "敖陶孫", "period": "宋", "type": "诗", "title": "寄題龔立道農隠堂", "paragraphs": ["往聞大龔公，魚艾照靈壽。", "當時從肩輿，門生兒子後。", "詩書開似續，文采補耆舊。", "數椽上茅茨，基結稱廣陋。", "壁間落寶唾，半是經濟手。", "坐令農隠堂，贔屭黄姑藪。", "我來雖未識，名下已奔湊。", "功名何足云，短鍤支宇宙。", "所憂飯吾牛，芻惡毛角瘦。", "木奴擅中州，竹君食千畝。", "連車載長腰，橫網遮巨口。", "人生亦何須，不若巴清婦。", "時來食方丈，時去鮭三九。", "常恐少微芒，深夜切奎斗。", "起家公不難，周漢須佐佑。", "敢請益治田，種秫多釀酒。", "歲晚滄洲期，許結羊仲友。"]}