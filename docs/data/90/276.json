{"author": "陳文蔚", "period": "宋", "type": "诗", "title": "追賦秋浦", "paragraphs": ["我爲秋浦遊，欲訪秋浦跡。", "及已到此邦，秋浦無處覓。", "或云百里間，始見江祖石。", "或云江祖石，止在齊山側。", "地形著山川，記載具文籍。", "父兄世流傳，論且不可覈。", "况出形器表，理可俄而測。", "所以聖人心，貴在於默識。", "不然差毫釐，千里成舛忒。", "想今錦鷤鳥，欲見已不得。", "試聽白猿吟，儻能喧夜寂。"]}