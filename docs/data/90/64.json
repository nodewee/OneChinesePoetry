{"author": "敖陶孫", "period": "宋", "type": "诗", "title": "再次徐先輩二首  其一", "paragraphs": ["淺聞懲闕漏，小學到凡將。", "始制初龍遁，流風漸鳥颺。", "汔今緗帙富，益我手抄忙。", "半世真書癖，衰年忽酒狂。", "壯懷邀汗漫，奇服間庬凉。", "身許羲黄上，名卑崔蔡行。", "知心屐幾量，闕計木千章。", "湖海堪流滯，陳劉略喪亡。", "每思辭北闕，直欲老東牆。", "度嶺官憔悴，藏山計杳茫。", "尚方何日舄，侍女幾時香。", "歛板予行役，懷鉛子舉場。", "翅垂雖一眚，腹果自三長。", "孰使多爲累，還成少不揚。", "忽驚投暗璧，曾是獻明璫。", "閲世肱三折，論文首一昂。", "結歡慚季札，抗對敢元常。", "它日聯詩社，前羞李杜光。"]}