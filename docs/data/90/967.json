{"author": "姜夔", "period": "宋", "type": "诗", "title": "契丹歌", "paragraphs": ["契丹家住雲沙中，耆車如水馬若龍。", "春來草色一萬里，芍藥牡丹相間紅。", "大胡牽車小胡舞，彈胡琵琶調胡女。", "一春浪宕不歸家，自有穹廬障風雨。", "平沙軟草天鵝肥，胡兒千騎曉打圍。", "皂旗低昂圍漸急，驚作羊角凌空飛。", "海東健鶻健如許，韝上風生看一舉。", "萬里追奔未可知，劃見紛紛落毛羽。", "平章俊味天下無，年年海上驅群胡。", "一鵝先得金百兩，天使走送賢王廬。", "天鵝之飛鐵爲翼，射生小兒空看得。", "腹中驚怪有新薑，元是江南經宿食。"]}