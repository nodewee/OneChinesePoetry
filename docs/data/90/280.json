{"author": "陳文蔚", "period": "宋", "type": "诗", "title": "荷湖行爲趙忠州壽", "paragraphs": ["青山屋上名荷湖，故知下有神仙居。", "全似太華峰頭玉井樣，花開十丈世所無。", "自有天地此山有，誰人種得如船藕。", "造物不肯輕畀付，付與湛溪雲隠手。", "雲隠濟人陰德多，有如此藕痊沉痾。", "自煉還丹成九轉，方瞳點漆顔長酡。", "甚不愛飛霞千樹結蟠桃，甚不愛湛溪千頃漲葡萄。", "蟠桃入口那能甘比蜜，湛溪不抵酒滴真珠槽。", "愛蓮往往緣青壁，俯笑凡人無路覓。", "不知身世若爲高，但見照人雙眼碧。", "寄語峰頭十丈花，年年來伴棗如瓜。", "不須更記歲與月，只記山前雲隠家。"]}