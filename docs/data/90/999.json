{"author": "姜夔", "period": "宋", "type": "诗", "title": "昔遊詩  其八", "paragraphs": ["青草長沙境，洞庭渺相連。", "洞庭西北角，雲夢更無邊。", "復有白湖沌，渺莽里數千。", "豈惟大盜窟，神龍所盤旋。", "白湖辛巳歲，忽墮死蜿蜒。", "一鱗大如箕，一髯大如椽。", "白身青鬐鬛，兩角上梢天。", "半體卧沙上，半體猶沉淵。", "里正聞之官，官使吏致虔。", "作齋爲禳禬，觀者足闐闐。", "歛席覆其體，數里聞腥羶。", "一夕雷雨過，此物忽已遷。", "遺跡陷成川，中可行大船。", "是年虜亮至，送死江之壖。", "或云祖龍讖，詭異非偶然。", "近日山陽人，採菱不知還。", "望見三龍浮，目若電火燃。", "見龍多見尾，少見四體全。", "一龍已爲異，三者亦罕傳。", "又因漁湖側，水中忽生煙。", "煙中一馿出，繞身步蹁躚。", "俄隨霹靂去，欲詰無由緣。", "我聞語此事，乘舟往觀焉。", "徑往枯葭浦，白鷺爭相先。", "湖有劉備廟，實司浩渺權。", "裴回無所見，歸棹月明前。"]}