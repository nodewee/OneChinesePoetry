{"author": "陳文蔚", "period": "宋", "type": "诗", "title": "夏夜露坐偶書且勉同學子", "paragraphs": ["人生邂逅如岐路，南北東西忽離聚。", "淵明本賦歸去來，保社乃今隨所寓。", "讀書不雜囂塵聲，好在園林最幽處。", "朱橋跨出林陰外，一水繞庭將綠護。", "有時小立凭危欄，臨風不忍空歸去。", "矧逢暑夕遠燈火，杖策月林時散步。", "更深每與二三子，輟寐每爲清景駐。", "山高望望北斗低，花香拂拂南薰度。", "擬將胸次滌河漢，不管衣巾濕風露。", "清談未必真廢事，言下應當有微悟。", "不妨俯仰更觀察，此意直須起訓詁。", "郊墟次第新涼入，自可燈窗窮入暮。", "凡人努力在年少，老大悲傷欲何訴。", "嗟予學古雖有志，蹭蹬獨爲一生誤。", "鳶魚性分信機淺，風月情懷乃天賦。", "歸哉要結園綺徒，清夜團欒繞庭樹。"]}