{"author": "敖陶孫", "period": "宋", "type": "诗", "title": "謝蓋晞之餉筆仍酬以古壽春石刻金剛經", "paragraphs": ["詩人貴筆精，如射得矢同。", "有筆仍工書，如矢入彀中。", "先從鼠乞鬚，次論腰到蜂。", "平生竹林交，未數阮仲容。", "住逢蔡邕書，三日清我胸。", "還臨晉賢帖，明眼搏赤熊。", "規摹到晚唐，戰手驚揚風。", "興來欲捉筆，趯若螽在蛩。", "夢想諸葛誠，腰錢走江東。", "霜氣侵短褐，十日守兔蹤。", "故人知我鄉，孤峰禿玉融。", "遣到管城子，令補麟趾終。", "驕豪始入手，廩如控奸雄。", "竊擬專賞罰，爵之中書公。", "何以報嘉恵，古壽碑色空。", "字方蘭亭逸，墨比頭陀濃。", "君家閲古脚，今日聊會逢。", "更待黑蚍蜉，滿紙昏花濛。"]}