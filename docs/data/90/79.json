{"author": "敖陶孫", "period": "宋", "type": "诗", "title": "代人壽度支郎中李嘉言", "paragraphs": ["李下老人龍作儔，談經閲世無春秋。", "一朝函谷占紫氣，萬里西極行青牛。", "青蓮居士亦其裔，太白淪精來謁帝。", "江東狂客漏神機，一號謫仙人得制。", "天人驚世時一班，文采風流有遠孫。", "百篇斗酒真細事，郡有德政朝功言。", "晉陵坐嘯列城祖，一札細書風九土。", "爲郎不用漢山錢，度支事繁通會府。", "向來供億寬艱虞，祗今笏畫通材須。", "裕農足國端有道，判花視草皆夷途。", "金魚玉带公所有，太夫人高松柏壽。", "綵衣板輿堪作圖，贔屭閬州陳母後。", "人間盛事省見稀，王母一笑攘桃兒。", "花明柳暗白日靜，鶑穿燕颺青春遲。", "請君酌此西湖水，萬歲千秋佐天子。", "清明寒食數日間，謹勿拋擲爲佳耳。"]}