{"author": "敖陶孫", "period": "宋", "type": "诗", "title": "六月內喜雨詩", "paragraphs": ["炎天亦靳雨，特地費雷將。", "隠隠來何久，飛飛勢稍颺。", "初從霑塊潤，忽作建瓴忙。", "穉子拋書出，臞禪解縛狂。", "苖滋應秀穎，風過忽溫凉。", "蛛網掀三面，蟲書漫數行。", "衾箱開歲事，恩澤到詩章。", "怨暑移今昨，煩痾覺在亡。", "青蓮開紺宇，白苧舞彫牆。", "隻影還晡暮，驚心重渺茫。", "思惟大火聚，迴向六時香。", "脫略時流輩，周旋古佛場。", "身纔丈六足，舌乃大千長。", "此理憑誰詰，何方更舉揚。", "鼠愁燈崛峍，鴉睨鐵琅璫。", "生理何聊頼，斯文重激昂。", "盛時追少壯，故步失尋常。", "政爾蓬心薆，依然貝葉光。"]}