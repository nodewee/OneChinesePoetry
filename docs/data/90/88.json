{"author": "敖陶孫", "period": "宋", "type": "诗", "title": "酬答李學長", "paragraphs": ["夫子焉不學，高朕羅三賢。", "橫前一片石，教外皆別傳。", "三虎誰最怒，未覺相後先。", "渠伊囊中方，貴在後者鞭。", "我家一佛堂，盎背知廟堧。", "憶昨祠上丁，蕡燭初欲然。", "諸生氣清明，人如出雩泉。", "洗爵俯象鼻，掩豆高豚肩。", "朱弦張文王，繁聲斥師延。", "此時識方屨，綦滿青苔錢。", "李公獨鳳儀，衆中得何堅。", "惜無補天手，轉之上細氈。", "朝來食盤中，穉蕨初數拳。", "蒼蒼本難測，何由賾真筌。", "自我得此士，可以一當千。", "如聞縫掖姿，欲重世所捐。", "舂容吐握詩，法用春秋全。", "酬贈無玉案，三復緇衣篇。"]}