{"author": "姜夔", "period": "宋", "type": "诗", "title": "次韵誠齋送僕往見石湖長句", "paragraphs": ["客來讀賦作雌蜺，平生未聞衡說詩。", "省中詩人官事了，狎鷗入夢心無機。", "韵高落落懸清月，鏗鏘妙語春冰裂。", "一自長安識子雲，三歎郢中無白雪。", "范公蕭爽思出塵，有客如此渠不貧。", "堂堂五字作城守，平章勁敵君在口。", "二公句法妙萬夫，西罩來橐中藏魯璵。", "只今擊節烏棲曲，不愧當年賀鑑湖。"]}