{"author": "高似孫", "period": "宋", "type": "诗", "title": "紀夢", "paragraphs": ["翠峰嵯峨三十六，寒泉落空響哀玉。", "岩花石路勢縈紆，玉闌干護脩筠綠。", "雪髯老人負紫瓢，金絲麈尾遥相招。", "紅螺酌酒湛湛碧，坐倚蒼石吹洞簫。", "孤鶴來傳天上詔，老人挽予偕一到。", "飄飄高舉淩青冥，直過罡風履黄道。", "祥光樓閣倚崢嶸，神虎守闕森衛兵。", "雙闔朱扉忽微啟，中有靈官來遠迎。", "絳衣持斧立丹陛，玉皇手中玉如意。", "雲璈風瑟自宮商，天聲清越非人世。", "帝旁青童傳帝宣，文華宮中呼謫仙。", "謫仙顧余笑且言，子宜亟返來他年。", "探懷贈我五色筆，子當寶之慎勿失。", "濃香氤氳迷帝所，長揖老人下西廡。", "身從日月上頭行，俯視斗杓分子午。", "雲氣相隨步武生，過耳但覺松風鳴。", "覺來握筆紀佳夢，月明樓鼓撾三更。"]}