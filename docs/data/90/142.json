{"author": "敖陶孫", "period": "宋", "type": "诗", "title": "送別張長官東歸", "paragraphs": ["勸君少留持一觴，三年一日纔初長。", "春風愔愔著桃李，露雨沃沃開麻桑。", "道傍簫鼓莫凄咽，使君平生面如鐵。", "裁量渠是臺閣具，坐使霜蹄困羈紲。", "前生瘡痏生潢池，手披腹摩隨所醫。", "州家徵財使家督，灌輸輦送無愆期。", "諸郎自是豐年玉，誰能待荒學儲穀。", "虛名作祟謹勿近，介者得嫌同者俗。", "臞庵先生室無鄰，晚年得君情更親。", "常時問政有寬猛，獨覺處世無緇磷。", "何人幕府容疎懶，憶君高樓衣带緩。", "朅來問訊池上魚，一笑相看喜無算。", "了知喜極還生愁，獨自含情上小舟。", "府中參佐足追送，坐念長江天際流。", "還家且種鹽官棗，垂柳當門樂華皓。", "詔書定起尹翁塗，珍重身名莫草草。"]}