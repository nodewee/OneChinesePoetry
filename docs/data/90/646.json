{"author": "高似孫", "period": "宋", "type": "诗", "title": "萬年山", "paragraphs": ["依松屈曲疑無路，十里廿里香深沍。", "殿臺平入蓬萊圖，人煙盡屬天台賦。", "山奔萬馬逼人立，泉吼晴雷半天注。", "亂峰發地翠參錯，沓嶂參差龍屈怒。", "陰磴仍遺前臘雪，陽崖競拔千年樹。", "亦容羽客賣丹來，更有神僧飛錫渡。", "佛界焚香玉女跪，海舟獻寶胡兒踞。", "未午催敲集梵鐘，隨雲共展升堂具。", "冥搜窮日不知極，妙盡所歷何容遽。", "平生略持山水眼，是處且了林泉素。", "揮支公錢極易事，分龐翁榻良難遇。", "青山不是世閒無，山若識人人也住。"]}