{"author": "高似孫", "period": "宋", "type": "诗", "title": "寄吳鈐幹", "paragraphs": ["有偉千人傑，能爲萬里遊。", "挂帆春背雁，問驛夜驚鷗。", "道路空留滯，文章莫暗投。", "九疑生雨遍，三峽带寒流。", "采藥青神觀，題詩白帝樓。", "乾坤供爛醉，星斗照閑愁。", "漢已歸蕭相，天難壽武侯。", "詞人頭欲雪，壯士淚如秋。", "中下猶須策，西南夙倚籌。", "有錢書盡買，滅虜志終酬。", "猿破高唐夢，龍馴灧澦舟。", "行人定安穩，夏近可歸不。"]}