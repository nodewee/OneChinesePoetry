{"author": "陳文蔚", "period": "宋", "type": "诗", "title": "乙亥老人生旦", "paragraphs": ["兒願歲歲登斯堂，再拜爲親扶壽觴。", "近思去歲生日時，膝下羅列兒孫行。", "更願明年似今日，酒面菊花如意黄。", "人間富貴誰不願，兒只願壽長且康。", "田園薄有可衣食，但要作善思無疆。", "生涯淡淡隨分過，不逐勢利常奔忙。", "初非熊經慕仙術，自是日月閒中長。", "天賦清奇古容貌，精神矍鑠筋骨彊。", "今朝捧酒祝親意，不知何者堪比方。", "欲將吾親比松柏，松柏老不禁風霜。", "欲將吾親比龜鶴，龜齡鶴算終可量。", "溪北柱石山峩峩，蟠根結據由洪荒。", "家居山下不記年，永與山石同蒼蒼。"]}