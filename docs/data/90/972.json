{"author": "姜夔", "period": "宋", "type": "诗", "title": "禽言如曰哥哥", "paragraphs": ["君不見苕溪西南石鼓山，鳥如鸜鵒啼其間。", "土人相傳是阿弟，千呼萬喚云復還。", "身爲獨雁失儔侶，所愧鶺鴒圖急難。", "繞林哀哀訴明月，夜闌月落聲漸咽。", "天地闊遠兄不聞，蒼崖下淚山竹裂。", "豈無鴉舅與鵓姑，人各有心非友于，陟岡四顧空欷歔。", "君不見江南望夫誰家子，登山化石不得語。"]}