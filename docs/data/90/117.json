{"author": "敖陶孫", "period": "宋", "type": "诗", "title": "謗議", "paragraphs": ["四方集謗議，著面矢如雨。", "前身雷將軍，柴立吾甚武。", "却還觀我生，與世實鉏鋙。", "西通禰衡鄰，東接嵇康堵。", "以茲料身後，藐未得死所。", "一州納一嘲，一邑獻一侮。", "並浙十五州，我作大謗府。", "餘外九州者，設伏特未舉。", "徐思浮言端，中實無所主。", "怪雪羣犬吠，眩日百鳥語。", "何由澤其喙，環海變春醑。", "坐使聲名高，一日跨堯禹。"]}