{"author": "敖陶孫", "period": "宋", "type": "诗", "title": "次韵張長公寵賜初度致禱之語", "paragraphs": ["何人著書補獲麟，竹汗未乾頭已星。", "天上風流張公子，散髮滄浪歌獨醒。", "威名徧滿淮草木，肯借妙語春冥靈。", "臞翁之腹無三壬，平生貯書纔一丁。", "泥塗斷道學龜曳，雲天潑眼慚鸞停。", "亦知封侯下曹掾，寧與阿堵高寧馨。", "夢從諸兒坐家塾，十年燈火寒青熒。", "分無黄色明天庭，獨倚一片藏無形。", "虞翻骨相當自程，曲江風度乃不名。"]}