{"author": "姜夔", "period": "宋", "type": "诗", "title": "丁巳七月望湖上書事", "paragraphs": ["白天碎碎如析綿，黑天昧昧如陳玄。", "白黑破處青天出，海月飛來光尚濕。", "是夜太史奏月蝕，三家各自矜算術。", "或云七分或食既，或云食晝不在夕。", "上令御史登吳山，下視海門監月出。", "年來曆失無人修，三家之說誰爲優。", "乍如破鏡光炯炯，漸若小兒初食餠。", "時方下令嚴禁銅，破鏡何爲來海東。", "天邊有餠不可食，聞說饑民滿淮北。", "是鏡是餠且勿論，須臾還我黄金盆。", "金盆當空四山靜，平波倒浸雲天影。", "下連八表共此光，上接銀河通一冷。", "御史歸家太史眠，人間不聞鍾鼓傳。", "白石道人呼釣船，一瓢欲酌湖中天。", "荷葉擺頭君睡去，西風急送敲窗句。"]}