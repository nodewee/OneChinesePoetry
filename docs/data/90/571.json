{"author": "高似孫", "period": "宋", "type": "诗", "title": "黄居中瀟湘圖歌", "paragraphs": ["天晴而雨斷兮，作蒼梧九疑之高。", "秋風行而川怒兮，泄瀟湘洞庭之奔流。", "樹不知名兮山抱複嶺，沙不計程兮水趨它洲。", "波作止兮蛟舞蛟蟄，雲晦明兮猿呼猿愁。", "原不可作兮蘭亦塵土，賈傅歸漢兮鵩其何尤。", "誰呼魚兮北澨有酒，誰鼓枻兮南津有舟。", "懷斯人兮杳靄千里，目悵望兮吾其歸休。"]}