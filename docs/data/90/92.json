{"author": "敖陶孫", "period": "宋", "type": "诗", "title": "上鄭參政四十韵", "paragraphs": ["吾閩天下選，人傑聖時蕃。", "佐戴高前諜，承家裕後昆。", "海門當劍立，洋嶼焱鵬騫。", "氣色來迴互，耆明有討論。", "蟠胸三萬卷，落筆五千言。", "地芥垂頭拾，天瓢信手翻。", "餘陰潤桑梓，賸馥到蘭蓀。", "白日騏驎坂，青春桃李園。", "揚鬐方澤國，插羽已天閽。", "伊昔昌能諫，于今弘獨尊。", "夙驚山有虎，已驗鹿隨幡。", "带草書籤麗，金華講舌溫。", "履聲仍獨上，驛置愈爭奔。", "有客迷途甚，勞公倒屣煩。", "請先陳失馬，次第說投猿。", "漳水頭堪白，融峰淚幾吞。", "嵌𡼭辭故里，觚角見脩門。", "到遞吳蠶宿，留交楚鴈番。", "忽通狂客刺，俄返獨縲魂。", "望祿蒲生節，隨人柳折圈。", "天高難發口，地縮會移跟。", "一昨哄堂暇，深知納牖恩。", "印刓聊小靳，縕束更能存。", "日者叨堂貼，時哉會氣元。", "敢言矜騕褭，復自妒嬋媛。", "末學應須授，羣經剩欲繙。", "恐因鱣發發，復作兔爰爰。", "光範寬無閾，階符紫有垣。", "極知專造化，稍許展寒暄。", "國論圖南紀，邊防議北轅。", "未將蟊火畀，忍使彗旗燔。", "天步曾留跼，皇心重改幡。", "房奩非久祕，藥籠會深掀。", "豆棧能忘秣，樗材儻入掄。", "略容偷廩稍，重議洗乾坤。", "舉邑多狺犬，深心寓祝㹠。", "老身難矍鑠，疾眼久眵昏。", "合浦珠無脛，豐城劍有痕。", "事多慚蹇叔，議敢及臧孫。", "餘日知安在，南村定北村。"]}