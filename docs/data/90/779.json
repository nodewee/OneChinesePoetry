{"author": "鄧諫從", "period": "宋", "type": "诗", "title": "題巫山瞻華亭", "paragraphs": ["崚嶒玉削三千丈，翠潑嵐光冷相向。", "風含太古雲氣長，變化溟濛紛萬象。", "陰晴一日具四時，天籟壑深虛自響。", "神山娟妙擢群參，錦繡鋪張獻奇狀。", "蟠根積鐵匯百川，龍矯蛟翻饒跌宕。", "勢連三楚此開國，故壘荒宮带溪瀼。", "樓臺井邑老風烟，環珮清聞駐仙仗。", "竹林風味便讀易，久與江山爲輩行。", "鳴絃餘暇豁心眼，戲著飛闌雲雨上。", "爽明自可達壅蔽，野獲又何勞草創。", "政和民氣長似春，景迥心平過於掌。", "征鴻明滅志何杳，黄鵠追隨意尤放。", "當年李杜經行處，太史銀鈎刻青嶂。", "寶刀珠瑟出耕墾，曲水纖腰迷草莽。", "牢盆古隸雜秦篆，飛動閒摹永平樣。", "珊瑚交柯炯不蝕，髣髴將軍勳業壯。", "英雄繁盛隨流水，時有竹枝賡牧唱。", "孔泉文物起騷經，國色明妃守孤尚。", "我家峨眉紫翠間，爲愛奇峰甘蒟醤。", "秋風野水憶絲蓴，擊汰夷猶理烟榜。"]}