{"author": "陳文蔚", "period": "宋", "type": "诗", "title": "石潭道中追賦大江", "paragraphs": ["我生大江東，與江不相識。", "一日作遠遊，江頭因目極。", "桃花春未漲，水落略見石。", "望斷淮山青，隔岸纔咫尺。", "恃此一葦航，焉能恨南極。", "雲屯十萬衆，守衛以人力。", "撫御有良將，成城衆心得。", "江淮唇齒勢，如家護牆壁。", "守淮即守江，淮民須愛惜。", "我朝聖澤深，不在險在德。", "慈儉今天子，邇遐無間隔。", "大臣百執事，根本共培植。"]}