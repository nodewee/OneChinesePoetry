{"author": "石應孫", "period": "宋", "type": "诗", "title": "遊黄山", "paragraphs": ["山川形勝雄江東，九華輝映天都峰。", "傳聞早已盪胸臆，恨不插翼長相從。", "朅來隨牒官秋浦，城郭奔馳厭塵土。", "絜家捧檄過臨城，偷閒兩作煙霞主。", "黄山登覽原無由，何期易地太平遊。", "清池軒豁日舒麗，突兀樓觀撐深幽。", "憑高徙倚敞心目，絕壁半天橫碧玉。", "迴溪千里指顧間，螺髻分明三十六。", "壯懷高向紫霄懸，俯視培塿真一拳。", "古今秀色餐不盡，筆端收拾生雲煙。", "萍蹤倘未逐流水，古剎相望二三里。", "暇時風月得交游，鷗鷺同眠勿驚起。"]}