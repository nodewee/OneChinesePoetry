{"author": "姜夔", "period": "宋", "type": "诗", "title": "送王孟玉歸山陰", "paragraphs": ["淮南雪落雲繞戍，王郎鳴鞭獵狐兔。", "問君本是山陰人，何不扁舟剡溪去。", "人生樂事將無同，知君此心如太空。", "只今去踏龍尾道，也似寒江蓑笠翁。", "鑑湖一曲荷花浦，君不歸來花有語。", "舊宅應添竹幾竿，到家不覺秋如許。", "十年雪裏看淮南，聚米能作淮南山。", "籌邊妙處須急吐，政自不容脩竹間。", "人道長江無六月，日光正射青蘆葉。", "何以贈君濯炎熱，雪即是詩詩是雪。"]}