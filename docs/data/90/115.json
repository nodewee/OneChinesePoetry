{"author": "敖陶孫", "period": "宋", "type": "诗", "title": "次韵陳景齋糾掾題品山齋數石之作", "paragraphs": ["吾山何足誇，君語煩專送。", "姿爲丘壑媚，意重璆琳貢。", "芥胸劃玲瓏，瞇眼豁塵瞀。", "白雲足怡悅，明月得簸弄。", "居然衛霍近，頓壓鄒魯鬨。", "故人真陽守，遺補臞庵空。", "數株立拏螭，一笑慰歌鳳。", "緬思昔牛李，競勢急鞿鞚。", "能令山崒硉，所欠腹空洞。", "那知負之走，更使逐者衆。", "誰言山上山，竟作夢中夢。", "老衰本無欲，標榜聊取衷。", "獨憐伏虎雄，必得飲羽中。", "荆室雖苟完，漢儀亦多傯。", "君能載酒來，我願共飯甕。"]}