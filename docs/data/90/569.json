{"author": "高似孫", "period": "宋", "type": "诗", "title": "琵琶引", "paragraphs": ["人生聚散難爲別，何况匆匆作胡越。", "梅梢带雪下昭陽，明朝便隔關山月。", "長城不戰四夷平，臣妾一死鴻毛輕。", "回憑漢使報天子，爲妾奏此琵琶聲。", "長安城中百萬戶，家家競學琵琶譜。", "酸聲苦調少人知，食雪天山憶蘇武。", "西風吹霜雁飛飛，漢宮月照秋砧衣。", "嫖姚已死甲兵老，公主公主何時歸。"]}