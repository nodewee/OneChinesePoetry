{"author": "敖陶孫", "period": "宋", "type": "诗", "title": "與太常丞丁晦甫", "paragraphs": ["我昔嘗爲李公客，坐覺金氣肅東南。", "鉤章棘句護帖妥，獨立却視何巘巘。", "此公行世有步里，十不五試驚愚凡。", "尺書飛出岷峨西，每沐問訊相雕鑱。", "向來思賢實微尚，夢濯杜老百花潭。", "環英玉蘂媚初服，風日清美生妍酣。", "直言李公似杜公，前者何愧後何慙。", "今來劃逢丁太常，目所未接心已甘。", "孤標出林唳霜鶻，健論轉海驅風帆。", "張旜萬里足騎壯，富公所說惟饑饞。", "國中何自得吾兀，尊足乃爲公所貪。", "承郎曹司略清貴，龍鸞犧象勞所監。", "工歌韶頀未敢請，前有琴瑟紛相參。", "據梧枝策了自解，箭鋒一語渠誰諳。", "世間聲利大葦箔，置身各自縈繭蠶。", "一聞解縛脫軀命，往往唶舌徒婀媕。", "千人萬人聲一槩，請聽野老真常談。", "捐身大是守身橛，閲世當求出世銜。", "君今氣色日日上，歲晚能同彌勒龕。"]}