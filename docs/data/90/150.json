{"author": "敖陶孫", "period": "宋", "type": "诗", "title": "再賦薄薄酒", "paragraphs": ["薄薄酒，全吾天。", "醜醜婦，引吾年。", "敗繒粗布形骸便。", "辛勤著書塞屋椽，何如郭外二頃桑麻田。", "折腰斂板高鳶肩，何如方床八尺供橫眠。", "左爲劍鋩右鼎耳，勸君却步行相先。", "斗量明珠埒編錢，郿塢未就臍已燃。", "十眉間坐爭連蜎，絕纓滅燭薰腥膻。", "農家醜婦眉半櫛，白頭惟有夫壻憐。", "勸君酒薄君勿嗔，尚方賜尊能殺人。", "力微覆餗有明誡，食鮭三九元非貧。", "酒不薄，人自薄。", "妻不惡，人自惡。", "不如濁酒三盃呼醜婦，共作原頭賽神舞。"]}