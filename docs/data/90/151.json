{"author": "敖陶孫", "period": "宋", "type": "诗", "title": "續薄薄酒", "paragraphs": ["薄薄酒，勝齋蔬。", "粗粗布，勝無襦。", "醜妻惡妾勝鰥孤。", "叱塗呵道驅高車，何如醉歸連臂行相扶。", "巍冠束带商唐虞，何如北窗散髮擁腹千爬梳。", "金樽瓦盆酒如一，食芹差可無彫胡。", "名堯字孔相號呼，百年螻蟻同丘墟。", "朝爲卿相暮匹夫，青黄蚤失溝中枯。", "錐利未必賢椎愚，左圓右方徒區區。", "不如濁酒三盃對醜婦，荆釵布裙相媚嫵。"]}