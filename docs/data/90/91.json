{"author": "敖陶孫", "period": "宋", "type": "诗", "title": "次韵張宰牡丹", "paragraphs": ["羯鼓勿罷弄，吾琴無成虧。", "潘桃既無頼，陶柳自不持。", "造物有鑪錘，攬之杜拾遺。", "卷簾出傾城，一笑不用帷。", "輸心巧當面，珍重來如期。", "人爲曲江秀，花自潜溪移。", "美人欲晞紅，鏡中靦東施。", "如聞姚魏風，紅紫合折枝。", "常恐砑光帽，半倒金屈巵。", "作詩苦留春，出吻竟不奇。", "但當闃幽閒，屬賦歌載馳。", "慇懃禪靈錦，丈尺餘丘遲。", "公杯當再行，雉邊多小兒。"]}