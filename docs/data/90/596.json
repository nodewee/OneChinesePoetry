{"author": "高似孫", "period": "宋", "type": "诗", "title": "九懷", "paragraphs": ["望九疑兮雲雨，心慘慘兮思君。", "冉冉兮愁痕，楚波深兮斑竹活。", "歷嵯峩兮極眺，訊遐心兮誰將。", "蛟何躍兮衝波，鴻何驚兮離網。", "湘有蘋兮渚有荃，欲將誠兮無能宣。", "蒼莽兮何之，孰亮余兮㛹娟。", "羽何音兮鏘鏘，鳳何儀兮濟濟。", "朝騰余軔兮梧陰，夕娛兮清澧。", "蹇躊躇兮自喜，遡清川兮如洗。", "植館兮雲中，樹之兮石磊。", "磊貝闕兮鱗堂，雜青楓兮始霜。", "芷路兮蘅薄，桂飛橑兮蘭房。", "相芰荷兮可衣，美秋菊兮曾糧。", "瑶華兮在席，江有蘺兮吐芳。", "被薜兮带蘿，表之兮以蘭香。", "彙衆卉兮揚徽，貯芳辛兮同薰。", "哀絃切兮入雲，靈來下兮繽紛。", "捐余璫兮中流，遺余玦兮北渚。", "儼奉君兮嘉薦，乃遺余兮芳杜。", "時契闊兮難再，聊歌風兮自語。"]}