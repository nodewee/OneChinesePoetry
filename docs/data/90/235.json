{"author": "陳文蔚", "period": "宋", "type": "诗", "title": "寄題吳子似所居二首 經德堂", "paragraphs": ["上帝降斯民，厥初存秉彝。", "古昔世教明，大道行坦夷。", "裘葛順冬夏，飲食充渴饑。", "非有慕于外，夫婦皆與知。", "嶽瀆氣既分，民風日澆漓。", "仁義既榛塞，教化悲陵遲。", "隠然善端著，不勝姦僞滋。", "其至藉吾道，紛紛取世資。", "陽尊若示公，陰叛實濟私。", "孟氏極雄辯，剖晰精毫釐。", "言言七篇在，炳如日星垂。", "千載嗟晦蝕，大義誰復提。", "延陵有佳孫，好學謹操持。", "傳授有所自，源派分江西。", "若爲日用功，義利早辨之。", "細讀象山記，妙意良在茲。", "願言不爲穫，努力但耘耔。", "堂前有松桂，年年長柯枝。", "生意不自已，何心論報施。", "請子對佳木，長哦經德詩。"]}