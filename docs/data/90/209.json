{"author": "陳文蔚", "period": "宋", "type": "诗", "title": "老人生旦", "paragraphs": ["人生富貴多繁華，每遇誕日張綺羅。", "高堂賓從擁朱紫，金尊捧歡傾流霞。", "青春未暮神仙醉，舞腰回雪皓齒歌。", "難逢樂事買歡笑，千金不惜如泥沙。", "貧家相去一何遠，自嘆居里非鳴珂。", "平時只甘陋巷味，啜菽飲水之日多。", "不知今朝是生旦，東鄰旋問酒可賒。", "烹鮮擊肥非不願，一室懸磬將如何。", "阿爹從容呼兒語，我有至樂非由他。", "立身亦足顯父母，聲名不必登高科。", "顔色苟能奉親歡，悅口不存旨與嘉。", "滿堂雖無金玉富，六籍諸子幸滿家。", "日率兒曹勤誦讀，行慕顔閔心孔軻。", "但得門庭無外事，竹林足以長婆娑。", "子順親慈有餘樂，自然福至由家和。", "籬邊晚菊知人意，歲歲來薦黄金花。"]}