{"author": "曾丰", "period": "宋", "type": "诗", "title": "壽陳龍圖", "paragraphs": ["參差鴛瓦封清霜，玉虬薦瑞初騰驤。", "三山一夜應圖讖，曉來沙磧堪褰裳。", "瑩煌戟戶掛弧矢，瑞氣氤氳結霞綺。", "帝令來作金鼎和，趁得寒梅雪香蕊。", "精神照座如神仙，滔滔揮翰傾河源。", "杜詩韓筆繼騷雅，鳳髓鸞膠家世傳。", "皇皇轡絡輝鄉國，春逐霜蹄滿南陌。", "禁城龍閣儼圖書，班近天顔還咫尺。", "泥書細札九天飛，好看錦衣蒙衮知。", "亨時得路方平坦，沙堤犖錯黄金羈。", "年年愛日回南陸，慶壽階庭照蘭玉。", "南陸仙翁識姓名，星官曾見刊瓊籙。"]}