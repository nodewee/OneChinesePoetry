{"author": "敖陶孫", "period": "宋", "type": "诗", "title": "贈縉雲陳志仲主簿楚語一篇", "paragraphs": ["若有人兮江之臯，搴珠樹兮紉落毛。", "既輕舉以遠睞，衆流靡靡兮汩獨與吾相遭。", "余懼夫人之仙幻兮，指逵術以要之。", "忽改容而善步兮，紛還折之得宜。", "斥姬滿之荒淫兮，服堯禹之所趨。", "載神鼎以自隨兮，出夔魍以驚愚。", "予慮夫參重以賈踣兮，曰此耿耿之故也。", "閔一世之滔滔兮，謂彼不吾即而吾亦爲此懼也。", "歲貿貿其婉晚兮，天浩浩其雨霜。", "反而顧余兮，被髮內狂。", "前九疑之喪道兮，後渭滻之無梁。", "微夫子之亢衡兮，幾人鬼之披攘。", "望兔迹之咫尺兮，仡馳騖之堅彊。", "車軋軋其相摩，肩促促其相望。", "欲抽心而改錯兮，慮夫子之我懲。", "忽風后其降予兮，天老字予以嘉名。", "獨怦怦其不自得兮，淚流軾之縱橫。", "幸哀其中道之離立兮，若示之以正通。", "縱世人之不吾與兮，吾將卒以自明。"]}