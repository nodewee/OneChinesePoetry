{"author": "敖陶孫", "period": "宋", "type": "诗", "title": "短歌贈臨安友人", "paragraphs": ["素絲衝塵化爲墨，老人雙鬢無由黑。", "俗兒翻手候炎凉，惟有君心比霜雪。", "破窗草亢風雨寒，夢遊帝鄉虎當關。", "枯魚對酒淚濺俎，雄劍夜吼銅花乾。", "二十辭家顔色故，春心不語絃解語。", "借君古鏡施鉛華，含羞獨泣羅房雨。", "青天中開多不平，少年裘馬如流星。", "千金無處買俠骨，坐念歲月空崢嶸。"]}