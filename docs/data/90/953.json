{"author": "姜夔", "period": "宋", "type": "诗", "title": "送項平甫倅池陽", "paragraphs": ["項侯聲名天宇窄，與君俱是荆湖客。", "向來相聞不相值，長安城中乃相識。", "論文要得文中天，邯鄲學步終不然。", "知君筆墨與性合，妙處突過蘇李前。", "我如切切秋蟲語，自詭平生用心苦。", "神凝或與元氣接，屢舉似君君亦許。", "西湖一曲古牆陰，清坐論詩夜向深。", "見謂人間有公等，不知來者不如今。", "乾坤雖大知者少，君不見古人拙處今人巧。", "我徂山林口掛壁，如君合救狂瀾倒。", "石渠春水綠泱泱，閣下無人白日長。", "萬里江湖入歸夢，子雲不願校書郎。", "九華山色梅根渡，半日風帆即秋浦。", "六條察吏安用許，幸有千巖作詩侶。"]}