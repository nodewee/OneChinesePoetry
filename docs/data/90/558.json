{"author": "許中應", "period": "宋", "type": "诗", "title": "陪邑大夫登西峴峰", "paragraphs": ["晴暾發輕暑，惠風蕩繁林。", "驅車青郊路，舉跐西山岑。", "隨流翫回轉，就陰便清深。", "子規續哀響，倉庚流好音。", "側徑既窈窕，層崖亦嶇嶔。", "石泉潄瓊瑶，松風戞璆琳。", "雲間渺虛曠，恍若韶濩臨。", "水樂名其亭，上有坡仙吟。", "泉甘瀹新茗，芹香侑清斟。", "攀躋豈不勞，景勝忘所任。", "夕陽忽在山，清興浩難禁。", "山靈應有約，何時重來尋。"]}