{"author": "高似孫", "period": "宋", "type": "诗", "title": "九懷 蒼梧帝", "paragraphs": ["攬九州兮余憂，民將魚兮誰瘳。", "水受令兮安流，菱芃芃兮方秋。", "老帝力兮茫茫，射神魚兮飛舟。", "朝帝君兮不下，莽故疆兮生埃。", "踏蒼龍兮倏東，棲靈游兮故宮。", "擢桂棟兮蘭房，蕙幬兮荃床。", "翳殘書兮罅𦉟，杳空山兮神揚。", "神揚兮何極，有人來兮爲之太息。", "濕刓石兮酒寒，隠懷君兮傷惻。", "蓀橈兮桂檝，海若兮獻月。", "采水碧兮紫淵，弄蠙珠兮冰穴。", "無一芳兮可酬，心難吐兮猶咽。", "砥柱兮湯湯，龍門兮阻長。", "事難古兮悲傷，迹蒼奔兮蹇余以何往。", "朝欲逝兮河津，夕濯衣兮西漵。", "花漲兮波惡，魚鬭兮雲舞。", "沐余冠兮嵯嵯，濯予璫兮楚楚。", "靈心懌兮來下，乃遺余兮芳杜。", "玩芳杜兮三嗅，時不來兮孰與。"]}