{"author": "高似孫", "period": "宋", "type": "诗", "title": "秋蘭辭", "paragraphs": ["秋蘭兮青青，得道兮如素。", "娟娟兮好脩，行隠隠兮不渝。", "夫人兮孰懷，美蘭何爲兮覩處。", "秋蘭兮英英，含章兮自明。", "山中兮無人，其與誰兮晤傾。", "悲復樂兮樂復悲，悵來者兮不可期。", "悲莫悲兮有所思，樂莫樂兮心相知。", "贈子兮雜珮，朝能來兮夕能會。", "暮雨兮生愁，心繚悷兮何能嘅。", "訊蒼蒼兮如何，天不語兮雲嵯嵯。", "吐琬琰兮自通，宛清揚兮山之阿。", "望美人兮不來，閴寥寥兮浩歌。", "雲裾兮風裳，引沆瀣兮朝陽。", "澹自樂兮僾尚羊，豈無人兮而不香。"]}