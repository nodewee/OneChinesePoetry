{"author": "蔡幼學", "period": "宋", "type": "诗", "title": "浮家", "paragraphs": ["春風掃積素，春雨漲新綵。", "再行適良願，及此嘉致足。", "溪桃綻腮紅，溪柳起膚粟。", "萬物欣向榮，吾生亦從欲。", "浮家信所之，懽意到僮僕。", "行樂人有言，未省我心曲。", "憶昔西湖春，安輿探芳谷。", "綵舫漾晴漪，名園玩清縟。", "星郎引羣雛，戲舞衣裻裻。", "歸來夜未央，清話屢更燭。", "只今天一涯，把酒遠相屬。", "富貴竟何時，一官乃覊束。", "法喜聞我言，低回若驚辱。", "一笑强相酬，歸裝宜早促。"]}