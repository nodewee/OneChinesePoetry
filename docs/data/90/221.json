{"author": "陳文蔚", "period": "宋", "type": "诗", "title": "同彭漫者寄鉛山諸友韵送彭歸武夷", "paragraphs": ["兀坐誰與鄰，院古槐陰靜。", "美人東南來，共此炎夏永。", "危衷慰孤清，羈迹不待屏。", "十載懷願見，一日良獨幸。", "開樽共有酌，當月免對影。", "所講根理致，坦然見心境。", "詮評寖及詩，語我挈裘領。", "云何方浩浩，遽爾中耿耿。", "歸理武夷棹，夢寐江南景。", "吾曹貴晚節，莫辭霜露冷。", "世事如予何，遺編且重整。"]}