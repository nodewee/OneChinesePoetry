{"author": "敖陶孫", "period": "宋", "type": "诗", "title": "別袁席之二首  其二", "paragraphs": ["昨送鄭廣文，持氈就客坐。", "今辭習主簿，相與枕書卧。", "名字擅一世，此法當寒餓。", "臞庵書滿屋，十夏作僧過。", "就使君交我，指目等奇貨。", "百年寸箠折，萬事一甑破。", "獨念君行路，歷歷眼中墮。", "入衢酒無聲，道信山辭涴。", "每憶上程時，店火明箇箇。", "征人語暝靄，嘶馬带枯莝。", "是間萬金藥，貴子身劑和。", "飲酒端不惡，爲米知何奈。", "手板付丞相，此語尚須佐。"]}