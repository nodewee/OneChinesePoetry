{"author": "敖陶孫", "period": "宋", "type": "诗", "title": "大風懷林伯農", "paragraphs": ["江湖易高風，六月寒㾕㾕。", "中宵會急雨，凉意到衾枕。", "顛披蒲葦亂，抑壓烏鳶噤。", "禾頭欲生耳，樹背各流瀋。", "不謂晡來霞，橫拖半天錦。", "初疑鴉翻晴，旋覺虹投飲。", "晦明信難料，暘霽吾誰諗。", "所思隔江水，筆力望徐沈。", "十年一葛衣，肘見尚整衽。", "想當風雨夕，憂國願歲稔。", "凄凉新豐邸，避濕幾違寢。", "何由語連牀，共破秋氣凜。"]}