{"author": "敖陶孫", "period": "宋", "type": "诗", "title": "送袁席之挈家之任", "paragraphs": ["神龍不池拘，威鳳非籠馴。", "自我交袁君，愁見地上人。", "一官固兒嬉，君視真埃塵。", "去如下鞲鷹，來即釋嶠雲。", "相從復幾時，孰老西湖春。", "門前烏桕花，頗怪烏來頻。", "問知八九雛，翅短青尚新。", "感君携孥行，道路嗟良勤。", "念子春秋學，當重博士茵。", "胡爲簿餘干，折腰五斗陳。", "祭河先惡池，小大則有倫。", "細意事朱墨，凡例實要津。", "贈言吾豈敢，輒獻所食芹。", "惟時風雨交，塗潦埋車輪。", "十年上饒路，夢中說悲辛。", "黄泥漫塘坡，鳴鼉舞淵淪。", "贈子方竹筇，副以白紵巾。", "筇方嚇鬼蜮，巾白來祗神。", "意氣得人命，杯酒聊慇懃。", "上馬莫回頭，慎勿愁我貧。", "亦莫作怪事，祭竈通比鄰。"]}