{"author": "陳文蔚", "period": "宋", "type": "诗", "title": "丁丑老人生旦", "paragraphs": ["箕疇五福孰居一，惟有年高無等匹。", "皆緣作善天降康，視履知當獲元吉。", "貧居衣食雖屢乏，牆下有桑園芋栗。", "乘肥衣輕豈不快，往往久長難可必。", "矍鑠吾翁八十五，骨勁雙瞳如點漆。", "安貧每甘菽水養，雖是形癯心則逸。", "菊花開晚似有意，不爲重陽爲今日。", "成行兒女羅酒漿，拜祝願天從所乞。", "不願分外樂事多，只願親安體無疾。", "不願官書汾陽考，只願親年增秩秩。", "兒孫倘或有生意，此去買田多種秫。", "直須釀酒如春紅，歲歲稱觴無了畢。", "况當風物一年好，盤薦黄橙并綠橘。"]}