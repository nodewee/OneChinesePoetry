{"author": "高似孫", "period": "宋", "type": "诗", "title": "栖霞宮山齋", "paragraphs": ["山栖極造理，其北恰嵐壁。", "下吞泉數斗，中有蒲數脊。", "崖留未化雪，竹迸將崩石。", "不爲世所薰，直入玄之寂。", "道人無一吝，近我如相識。", "忽然問周易，再三說太極。", "言清嚼冰雪，事奧通金碧。", "吐納少滯咽，導引多精色。", "陰火養陽鼎，黄雲生寶鬲。", "定是西母池，佳桃已中食。"]}