{"author": "陳文蔚", "period": "宋", "type": "诗", "title": "窮冬積雪閔織紡婦", "paragraphs": ["長哦豳人詩，九月欲授衣。", "方當流火辰，先已戒其期。", "當春非不蠶，入夏非不絲。", "一寸不上身，止爲憂啼饑。", "蠶畢起功績，關心聽鳴鵙。", "豈不念人生，所急在衣食。", "衣單寒不禦，鶉結百千縷。", "輕裘那得知，凄其良自苦。", "窮冬歲將往，雪片大如掌。", "憐他昨日織，安知今日紡。", "嬌癡貴安女，未始識機杼。", "紈綺厭不華，繒帛何曾數。", "貧富固有分，茫茫何足論。", "感觸此時心，寧不哀窮困。", "馮誰歌七月，俾汝知時節。", "塞墐聊補紉，團欒圍榾柮。"]}