{"author": "敖陶孫", "period": "宋", "type": "诗", "title": "別袁席之二首  其一", "paragraphs": ["漏盡有行客，袁侯挽不來。", "掉頭緇塵中，胡爲此徘徊。", "何處非詩具，螺江如潑醅。", "公子亦豈癡，索笑西湖梅。", "平生詩書腹，不計簿領材。", "噫嗚梁父吟，慷慨新豐杯。", "夢作方士鳬，喚杖聽風雷。", "何知江東路，瘦馬衝塵埃。", "君名在吏部，作吏始此回。", "獸弱而弩强，蹙縮生自猜。", "自猜固如此，一語須君裁。", "王事有靡盬，柴車誰當推。", "行矣勿告勞，試身文書堆。"]}