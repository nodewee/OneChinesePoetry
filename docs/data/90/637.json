{"author": "高似孫", "period": "宋", "type": "诗", "title": "夜宿金庭洞", "paragraphs": ["夙聞桐柏山，下入金庭洞。", "五雲所出沒，千翠相迎送。", "川明芝自燁，夏冷雪猶凍。", "沙泉注陽穴，水碧孕陰峒。", "天光抱瓊室，神力扶蘭棟。", "其左鬭蒼虯，其西翔紫鳳。", "中穿穴窈複，傍見石闕空。", "青煙溜松髓，白水鳴醴甕。", "怪草不知名，珍禽時曳弄。", "石蜜吐巖房，琪芳突苔縫。", "星君時一遊，仙翁亦參從。", "或乘玄鶴來，或並青鸞控。", "香趨玉女跪，丹走山靈慟。", "谷神元不死，玄根在深種。", "誰其握性命，於此破昏夢。", "世人少知幾，何能測天用。"]}