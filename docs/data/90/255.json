{"author": "陳文蔚", "period": "宋", "type": "诗", "title": "寄題徽州李君博文閣", "paragraphs": ["曾參一唯外，相顧了無言。", "顔淵但如愚，永謝枝葉繁。", "後人謂二子，獨得道之原。", "脫落章句卑，統宗而會元。", "誰知聖門教，入道固有門。", "非博奚反約，溯流乃求源。", "顔曾日用功，如海衆水吞。", "及其成功後，木落歸本根。", "固非求捷徑，大學廢講論。", "李君敞高閣，駕言避俗喧。", "藏書比鄴侯，日夕手自翻。", "百家期貫穿，目擊萬里存。", "上下洞今古，高深察乾坤。", "一旦忽融會，豁然破籬籓。", "笑彼習忘子，讀書嘗憚煩。"]}