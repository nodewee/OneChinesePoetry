{"author": "敖陶孫", "period": "宋", "type": "诗", "title": "醉歌贈鄒孝忠", "paragraphs": ["老鄒草檄如吹律，能令陰谷回陽春。", "手提赤心獻天子，布衫麻鞋驚市人。", "戈船上噓五里霧，詔發內府捐金銀。", "進賢冠者不好武，歸來結屋看濤雲。", "却回孤憤與江浪，氣壓千人萬人將。", "或時飲就夷門屠，亦有撾摻漁陽唱。", "埋名袖手君得辭，行宮今在江之湄。", "高帝遊魂正思沛，太王有道聊居岐。", "一杯屬君當起舞，能令公喜令公怒。", "捽摩青山鬭兩虎，搜攪中流鵝鸛語。", "平生未受噲等伍，圖中襃鄂爾如許。", "六十小劫胡運去，老上單于公手取。"]}