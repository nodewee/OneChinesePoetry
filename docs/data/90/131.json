{"author": "敖陶孫", "period": "宋", "type": "诗", "title": "代劉漕使壽相君", "paragraphs": ["神仙窟宅會四明，氣候中和開二月。", "是間表表韋平家，奎閣明良拱天闕。", "前周後魯岌相望，孕昴降嵩天所設。", "大慈平等現官身，思日贊襄盡臣節。", "平生履狶真益下，餘刃磔牛何慮缺。", "道逢不平忽偉事，坐覺日月妖氣豁。", "未嘗示袒勃安劉，亦復和羹商得說。", "由來轉物得三昧，政爾成風聊一吷。", "涵濡少海益重潤，運動紫樞高柄揭。", "邇來邊瑣向平寧，西土民艱隨殄滅。", "撞搪噭呼間未免，寸地尺天吾忍免。", "公身固已佩安危，公壽應當等溟渤。", "花明柳暗沙堤外，著眼昌昌見春物。", "想當鳳沼引夔龍，內樂宮壼儼成列。", "天皇酌醴賜加勞，詞人第頌歌明哲。", "會令宇宙還帖泰，要與鴻濛論融結。", "此時桃李競新枝，草木恩光相煥發。", "小儒囿身坱圠內，獨駕封軺來百粵。", "惟當歲獻南山詩，長與天朝誇突兀。"]}