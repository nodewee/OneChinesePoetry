{"author": "敖陶孫", "period": "宋", "type": "诗", "title": "貫酒", "paragraphs": ["酒泉我南鄰，喚客青旗翻。", "渴心若絆馬，未騁意已奔。", "平生無長物，取具一瓦盆。", "萬事漫不理，得酒雙眉軒。", "相傳新豐坊，北奏司命門。", "衣冠敬再拜，一病煩公痊。", "富貴不敢願，施我腰脾溫。", "今晨客舟出，落日鳴蟬繁。", "屬車得鴟夷，秉羽可解暄。", "却愛畢吏部，神全不驚魂。", "渠能給萬甕，甘老愚公村。"]}