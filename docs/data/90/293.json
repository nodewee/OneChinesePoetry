{"author": "陳文蔚", "period": "宋", "type": "诗", "title": "汪元思遺詩和意以謝", "paragraphs": ["吾道本公平，何嘗分彼此。", "總只在人心，渾然皆天理。", "推原賦予初，所鍾均粹美。", "賢愚同一轍，所行無意軌。", "由其氣稟異，於焉有臧否。", "清者洞然明，泓澄如止水。", "濁者性天蒙，蕩然惟縱弛。", "末雖有善惡，反之即其始。", "變化在乎人，雖愚必明矣。", "日用無餘功，自修惟克己。", "近代朱文公，此道頼綱紀。", "居嘗語學者，虛名以爲恥。", "必先由博學，然後能約禮。", "顔淵躬四勿，魯參悟一唯。", "吁嗟今世人，非不究經旨。", "議論徒紛紜，反躬乖踐履。", "好惡徇私情，是非隨慍喜。", "體既雜真妄，用斯殊表裏。", "要在無間斷，善端勤積累。", "須臾不可忘，顛沛必如是。", "堅持敬一字，方知道在邇。", "我輩無他求，直須安汝止。"]}