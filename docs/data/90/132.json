{"author": "敖陶孫", "period": "宋", "type": "诗", "title": "贈龜山慧海長老", "paragraphs": ["向來縛虎正死急，今日看牛無可鞭。", "我提審定之兩印，十年勘盡諸方禪。", "浙東西山好僧相，頭目靜如秋水蓮。", "試令回眼參壁觀，掣頓已作獼猴顛。", "平生棒喝不作用，何者可毒臞翁拳。", "龜山爬沙吸淮海，上有蜀客蹲其顛。", "石顱鐵脊鋸牙齒，老龜無力供迴旋。", "自言小來坐鬼窟，木客對誦明月篇。", "山中白石足朝飯，無語可對蹲鴟前。", "一行乃得命大謬，萬事瓦裂今蕭然。", "祇念竿木事遊戲，鐵胎五百成拘牽。", "至人無心亦到我，顧念塵脚相摩湔。", "是身如雲即虛幻，安要包裹爭鮮妍。", "爾來臞翁頗狡獪，隨風轉柂忘洄沿。", "都梁采藥竟何有，杖頭挑得枯藤僊。", "高堂暗坐觸蝙蝠，放光時有階頭磚。", "了無一法可酬難，蒲團禪板久已捐。", "山空月明礎石員，百圍老幹行參天。", "何當斷手釋椎鑿，與師共泛荆溪船。"]}