{"author": "陳文蔚", "period": "宋", "type": "诗", "title": "戊寅老人生旦", "paragraphs": ["吾家本是田家子，其先世世居田里。", "兒因逐食浪飄蓬，欲歸無以供甘旨。", "吾翁亦能甘淡薄，日夕飯疏而飲水。", "渾然質朴古人風，固應自有長生理。", "筋骸雖老自康健，聰明少壯猶難比。", "了無機械足怡神，不生嗜好彊精髓。", "人間可慕是榮華，人間可羨爲豪侈。", "榮華有似庭下花，芳菲之日知能幾。", "豪侈真如草頭露，不能頃刻朝陽裏。", "誰知貧賤自安分，年年如此只如此。", "吾鄉自來丙山高，位當南極崔嵬起。", "吾家門門對此山，算高欲與山同紀。", "加之西鄰與東舍，往往黄髮皆兒齒。", "酒熟長願相招呼，一笑忘形相汝爾。"]}