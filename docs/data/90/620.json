{"author": "高似孫", "period": "宋", "type": "诗", "title": "小山叢桂", "paragraphs": ["桂樹叢生兮山之幽，匽蹇布濩兮翠交流。", "壑谿錯互兮雲崒霄，石戔戔兮溜鳴瑶。", "鶴陰陰兮猿嗷嗷，攀援桂枝兮聊佳留。", "聊佳留兮遲遲，訊有華兮東籬。", "風景兮不可支，襟將舒兮孰怡。", "碕兮曲，山崒屼，攬賾邃兮心愰惚。", "潏兮沕，寥兮瑟，檉蘿密叢灌盤紆兮杳藏日。", "嶙峋鑿落兮蕫蘢回複，榛薄葐蒀兮葩華棻郁。", "青蘿素蔓兮薇蕪彧毓，兕勇熊遒兮來嘯來伏。", "山中崊崊兮嵬嵬，泠泠兮濟濟。", "蛩唧兮禽嘶，秋風兮自來。", "攀桂枝兮聊須留。", "桂花開兮芙蓉寒，桂花落兮芰荷乾。", "若人兮悲秋，山中兮胡爲不可留。"]}