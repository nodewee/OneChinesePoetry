{"author": "章良能", "period": "宋", "type": "诗", "title": "題李伯時飛騎習射圖", "paragraphs": ["禁營貔虎天廐龍，技癢不奈芻粟豐。", "聞道寶津嘗護駕，前期踴躍矜驍雄。", "紅綃低繫柳枝碧，滿滿彎弓斫鬉射。", "偶然穿葉未爲奇，截下紅綃方破的。", "綵繩長曳綵毬輕，閃爍眩轉如奔星。", "弦頭霹靂起馬脚，回看一箭落欃槍。", "烏紗帽穩春衫薄，交韉煥爛青絲絡。", "千步場深隔九關，畢景馳驅有餘樂。", "李侯應奉隨春官，日晏歸穿衛士班。", "平生抵死憐神駿，絕藝那能不細看。", "不學閻公伏池側，倉皇丹粉供宣索。", "他年乘興試追尋，妙處祇須憑子墨。", "十六蹄翻意態真，罄控應節顧眄親。", "當時騎士盡應爾，尚想元豐兵制新。", "慨今多事困供億，養兵殆且殫民力。", "未聞士歌馬騰槽，安得從容觀戲劇。"]}