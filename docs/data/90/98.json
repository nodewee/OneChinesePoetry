{"author": "敖陶孫", "period": "宋", "type": "诗", "title": "前感興一首", "paragraphs": ["烏几學癡坐，吾炊何以晨。", "了知詩自好，不與甑相聞。", "蒼蒼本空空，嗚呼誰使然。", "甌窶知滿篝，稍喜斗斛仁。", "而我亦齊民，不貪後世賢。", "腹無一寸溫，百憂鎮燒煎。", "巋然一破竈，寒蟲欲無年。", "更欲辨名字，蟋蟀螽斯間。", "書生謹守書，放步防疾顛。", "蝦蟆緣青冥，孤光恣吞吐。", "於菟無角翼，爲天守門戶。", "持此感物化，堯舜萬萬古。", "冰蠶不知寒，蓼蟲不知苦。", "未知了身口，甘煖復幾許。", "高高化人臺，下視多劫灰。", "我欲轟雷車，老天怒不開。", "死語無出路，六經聖所裁。", "惟應蒯緱劍，日夕同歸來。"]}