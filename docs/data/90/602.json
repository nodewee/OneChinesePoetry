{"author": "高似孫", "period": "宋", "type": "诗", "title": "九懷 秦遊", "paragraphs": ["江上兮青山，水既去兮復還。", "引微風兮無瀾，擢桂槳兮閑閑。", "望美人兮來下，靈翩翩兮從女。", "劈中流兮揚舲，雁邕邕兮遵渚。", "玉衣兮畫裳，御清氣兮前青鳳。", "穆川后兮靜波，湘君遺兮蘭芳。", "行貞兮昭昭，璫明兮玉娟。", "天門兮爲開，萬夫哀兮惟女賢。", "翠帷下兮沉沉，花飲露兮陰陰。", "素鱗寒兮不動，寄風瑟兮瑶音。", "涉江兮采蘋，剪綃兮蠲塵。", "奉瑶華兮結辭，靈不見兮愁人。", "愁人兮柰何，目眇眇兮微波。", "路杳靄兮脩長，其柰何兮夕歌。"]}