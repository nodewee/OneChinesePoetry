{"author": "高似孫", "period": "宋", "type": "诗", "title": "國清寺泉時有綠蟾蹲崖石西", "paragraphs": ["崖腰溜清水，素光摇玉宇。", "其陰透碧海，有石如砥柱。", "心知老龍都，直入蓬萊府。", "仙雲蕩涼潤，積雪明深暑。", "陰陽若在茲，噓吸多成雨。", "孤花棲暗芳，瘦木垂梢古。", "娟娟綠蟾蜍，曾識廣寒女。", "深疑珠宮物，內敬不敢侮。", "山僧惜一茶，自碾仍自煮。", "相從有覺意，兩悟無凡語。", "欲分鮮花屏，稍築松風廡。", "銅缾取明月，洗此文字苦。"]}