{"author": "陳文蔚", "period": "宋", "type": "诗", "title": "送趙進臣持閩憲節", "paragraphs": ["任官自古惟賢材，天子耳目寄外臺。", "祥刑所繫切民命，可不於此欽恤哉。", "猗嗟東南俗脆弱，獨有閩嶺高崔嵬。", "山川風氣頗相等，挾剛負險不可摧。", "自來巖谷多嘯聚，屢遣使者殲渠魁。", "今幸田里各安業，畢竟習俗懷陰猜。", "侵陵矯虔或未免，獄訟不平良善災。", "民强官弱亦已久，往往州縣翻低回。", "政須繡斧肅風采，坐使一方公道開。", "秋霜凜烈懲其姦，撲滅不復然死灰。", "陽和寬大布德意，撫摩窮困如嬰孩。", "湘江之水碧悠悠，使君昔日曾徘徊。", "于今八州復延頸，洗冤澤物須公來。", "澄清本是平生志，從此四境無氛埃。", "勿謂故園有松菊，長憶三徑荒莓苔。"]}