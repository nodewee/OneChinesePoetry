{"author": "敖陶孫", "period": "宋", "type": "诗", "title": "次韵翁伯紹教授", "paragraphs": ["南窗解衣學畫史，夢繞西湖貌西子。", "了無一語對青山，側釐隃糜相與閒。", "平明視鏡稀可數，生愛詩名壓千古。", "春風別我不作難，壺漿瘦馿行出祖。", "政思坐上覓佳客，廣文先生秀眉宇。", "船頭把詩報忙事，欲些黄陳作黄土。", "摩挲老眼說舊觀，絳衣大冠逢建武。", "二公派當百似續，行舒綴遠如觀舞。", "百年許長作灰冷，手披口吟心獨苦。", "許君一死力負荷，麾斥衆楚昌齊語。", "典衣沽酒人敢易，鼠壤猶堪窖餘窶。", "長生木瓢要賞真，元劉放浪猶詩人。", "眼前生後姑置論，紅紫事休天地貧。"]}