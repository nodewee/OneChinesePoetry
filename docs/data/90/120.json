{"author": "敖陶孫", "period": "宋", "type": "诗", "title": "雪中陳孔章招飲", "paragraphs": ["始秋我如京，褚中無所齎。", "蕭條方逆旅，敗履手自提。", "入門一曲几，塵暗烏皮低。", "平生實有恃，壯氣干虹蜺。", "丈夫死則已，未死牛衣啼。", "以茲悟生理，得展庶可齊。", "城中雪沒靴，凍馬不敢嘶。", "病夫亦怕出，登樓去其梯。", "故人知我貧，坐有一石韲。", "招要過廬下，春風破餘凄。", "老懷不勝酒，秩筵已如泥。", "感君一寒語，醉鄉强攀躋。", "還歸叱塗路，撐斤只槁梨。", "我策三十六，第一捐町畦。", "佩服今十年，默化浙東西。", "惟有三宿戀，弱念牽房閨。", "常時過飯家，屋上瞻烏棲。", "勿輕一壺酒，踏凍誰爲携。", "窮途見弟兄，感涕沾䚢觿。", "世情尚酬答，人事多乖睽。", "終焉媿閔嘿，夜卧三畫臍。", "何時接綢繆，門牡炊家雞。", "入舍更主客，愧無鹿門妻。"]}