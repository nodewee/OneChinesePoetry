{"author": "陳文蔚", "period": "宋", "type": "诗", "title": "送周希顔游章貢", "paragraphs": ["憶昔吾先師，慷慨歌遠游。", "超忽凌八荒，咫尺視九州。", "東將征暘谷，挂衣扶桑頭。", "西不畏羊腸，而以摧其輈。", "南轅有遐眺，直指百粵陬。", "北駕何所之，亦欲窮燕幽。", "墮地弧矢志，壯歲無不酬。", "肯學鄙丈夫，拘剪守一丘。", "今日因送子，歌此臨清流。", "江深不可極，負重萬斛舟。", "慨然動高興，不作賈胡留。", "發足真自此，行矣萬里修。", "倘或跨疲蹇，路長殊可憂。", "願言自努力，歲晚當遂謀。", "江山有會意，寄書傳置郵。"]}