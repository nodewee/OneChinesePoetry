{"author": "敖陶孫", "period": "宋", "type": "诗", "title": "次韵蓋宰", "paragraphs": ["大化我蟲臂，常時炙牛心。", "居然身桔槔，老圃愁漢陰。", "簡書實畏人，吏事頗見侵。", "千里得蠻語，十年生越吟。", "寧爲尺一稽，何者可枉尋。", "蓋公學齊魯，頗似東海任。", "雙骭留石涔，舉世方盤鍼。", "稍傳閉關術，抑按娛五禽。", "朅來道院中，狼山即知音。", "披衣起視夜，欲借北斗斟。", "寤言種秫陶，渠肯挾策欽。", "琅然庭柯句，欲和南風琴。", "勾牽老維摩，善哉去來今。", "飛潛不同穴，著鞭英雋林。"]}