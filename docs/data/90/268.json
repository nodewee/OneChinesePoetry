{"author": "陳文蔚", "period": "宋", "type": "诗", "title": "自鉛山歸上饒途中感興", "paragraphs": ["來時積雪歸途熟，暗中流換驚時節。", "所幸康寧九十親，依然堂上垂華髮。", "隨意何當足甘旨，斑衣日戲慈顔悅。", "丈夫事業有用舍，窮通不必生分別。", "直須用力隨處處，無徒瀟灑送日月。", "嗟嗟世人泣岐路，東鄉久哉吾計决。", "終當緤馬扶桑樹，車行萬里誰能遏。", "慷慨自奮歌此章，老去不知情激烈。"]}