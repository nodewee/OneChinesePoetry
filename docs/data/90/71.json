{"author": "敖陶孫", "period": "宋", "type": "诗", "title": "奉寄旌德尉劉申之", "paragraphs": ["諸劉兄弟賢，一一無可選。", "竹林銳頭郎，風味吾小阮。", "平生天機深，善閉得內楗。", "邇來卿何曹，不辦折腰本。", "稍傳詩語東，朝日照蘭畹。", "伊余戰紛華，心旆凡幾偃。", "劃逢君家語，雋永初一臠。", "識遺飽新得，友勝悟夙捐。", "緬懷歌商地，蕭瑟松磵遠。", "陰陰蕪菁花，碧蝶相與晚。", "是中著高士，物意自偃蹇。", "向來白衣宰，雲壑論補衮。", "優游濟艱難，如以禹代鯀。", "劉郎秀眉宇，秋隼立高巘。", "端能謝師匠，萬卷自鉏墾。", "時須閲世諦，一及城門鍵。", "功名頭上簪，日月風中幰。", "何時會吳下，春動長洲苑。"]}