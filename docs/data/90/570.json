{"author": "高似孫", "period": "宋", "type": "诗", "title": "銅雀硯歌", "paragraphs": ["曹公夜讌凌雲臺，一言契闊含餘哀。", "分香老伎各雲雨，歌舞不盡埋蒿萊。", "漠漠頹基鄴山下，萬里煙塵無一瓦。", "井幹罇酒自平生，烏鵲飛南播遺雅。", "老農墾雨開荒寒，一礫千金苔未乾。", "世人好奇不好近，直比周簋仍商盤。", "老璞渾渾殊質魯，得水猶能發妍嫵。", "更與人間作瓌古，月明夜盜西陵土。"]}