{"author": "高似孫", "period": "宋", "type": "诗", "title": "九懷 江夫人", "paragraphs": ["若有人兮山阿，樂莫樂兮在薖。", "絜余珮兮有蘭，愜余裳兮有蘿。", "凌八荒兮騁望，悵山河兮悲壯。", "倒天漢兮濯江淮，眇風雲兮晤懷。", "竹樹兮冥蒙，海月兮朣朧。", "君何爲兮山中，鴻奔南兮逼輕舟。", "歌聞天兮擊中流，氣浩浩兮橫九州。", "山冉冉兮生雨，水汪汪兮迷浦。", "鴂一叫兮花愁，期美人兮春渚。"]}