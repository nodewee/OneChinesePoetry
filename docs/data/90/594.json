{"author": "高似孫", "period": "宋", "type": "诗", "title": "答癯菴致糟蟹", "paragraphs": ["秋入丹楓聲怒號，吳兒得志飛輕舠。", "緯以萬竹瀾寒濤，有法如兵勇於鏊。", "彼蟹甚武殊驛騷，一霜二霜如此膏。", "物生固忌風味高，最以風味無一逃。", "葬之酒鄉泣醨糟，一醉竟死俱陶陶。", "了我一身凡幾醪，死生大矣惟所遭。", "飲中諸公人中豪，左手酒杯右手螯。", "醉魂浩蕩不可招，爲君以酒博葡蔔。", "世間萬事真牛毛，一醉一死俱蓬蒿。", "恭惟不殺心忉忉，視民如蟹嗚呼饕。"]}