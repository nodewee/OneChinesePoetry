{"author": "敖陶孫", "period": "宋", "type": "诗", "title": "長歌行", "paragraphs": ["徐州文壤基崇壇，老蔡徑尺刳心肝。", "銅槃照夜血光碧，上有慘澹雙鏌干。", "請君載書許君死，徹器未竟盟已寒。", "了知今人不如古，古人亦有難知處。", "張生刎頸殲陳餘，酈兒給印屠諸呂。", "勸君結交勿結心，報君多是逡巡人。", "救饑重脫嗾獒厄，出淖曾叨食馬恩。", "輕言託心腹，心腹爲禍媒。", "畏途巉空薄側掌，要離孤塚空崔嵬。", "我願中堂置甕常盛酒，後列絲竹前賓友。", "細腰燈前拓秋窗，有來白事酹其口。", "交亦不必結，名亦不必聞。", "燕南氍毹藉地醉，千載一笑平原君。"]}