{"author": "敖陶孫", "period": "宋", "type": "诗", "title": "雁中箭詞", "paragraphs": ["南來羈鴻北方客，背負嚴霜飛不得。", "日中命盡射生手，一箭正中凌空翮。", "一鴻中機百鴻驚，點空細字紛斜橫。", "力窮遭烹忍一死，可憐片影長孤征。", "古人畢弋豈無意，登俎亦可無肉味。", "至今暴殄及胎夭，殺氣爲妖滿天地。", "物生何至相吞屠，蒼天變化還須臾。", "坐殿忽作杜鵑去，行河豈意黄能趨。", "人蟲得喪無了日，客行感此淚橫臆。", "有弟落南今在亡，十年一字無消息。", "冥鴻一來聽祝辭，世間踏地皆危機。", "菰蒲飽霜湖水滿，見草爲人汝當遠。"]}