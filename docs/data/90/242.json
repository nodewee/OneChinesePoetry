{"author": "陳文蔚", "period": "宋", "type": "诗", "title": "廬山雜咏 天池", "paragraphs": ["朝登天池峰，暮酌天池水。", "一枕僧榻清，鍾磬半空裏。", "平生此名山，籍籍滿吾耳。", "乘興作遠游，杖策自不已。", "行行到絕頂，塵世知隔幾。", "雲烟出其下，渺視猶萬里。", "山川與人物，往往盡蒙被。", "始疑翻雪濤，混同一彭蠡。", "頃刻開一罅，初見山邐迤。", "仿佛人世界，未可詳目指。", "山中爲予言，此地去天咫。", "風雨晦冥候，與世殊不似。", "霖潦方下作，山頭旋磨蟻。", "雲深此埋屋，山下乃不爾。", "歷驗予所言，其言亦非詭。", "未必隔仙凡，高深實殊軌。", "初夜現佛燈，數星林末起。", "如螢復如炬，或明亦或止。", "昔聞頗甚怪，今見乃如此。", "寄語登山人，仍須細窮理。"]}