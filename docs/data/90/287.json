{"author": "陳文蔚", "period": "宋", "type": "诗", "title": "寄題玉山周晦叔家似賢齋", "paragraphs": ["人心殊嗜好，黑白互相形。", "逐臭不自悟，熒熒飛青蠅。", "一日對此君，炯然雙眼明。", "子猷雖借宅，綠陰仍滿庭。", "雅凈兩龔潔，高寒伯夷清。", "可近不可狎，勁挺干青冥。", "世人景先哲，繪畫勞丹青。", "想像不覿面，孔孟何由傾。", "安知君子交，日日與相迎。", "手種萬蒼玉，君家有典刑。", "清風流至今，修好無渝盟。"]}