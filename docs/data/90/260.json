{"author": "陳文蔚", "period": "宋", "type": "诗", "title": "和余方叔病中見寄", "paragraphs": ["我亦病閉門，機閒了無觸。", "故人送詩來，綢繆寫心曲。", "胡乃稽報章，悼往牽服屬。", "天理循自然，非敢故羈束。", "人生壽夭定，心要無愧恧。", "逞欲千乘危，安分一瓢足。", "范雎傾穰侯，酈寄賣呂祿。", "何如北窗卧，酒熟巾自漉。", "况有聖賢書，可洗昏花目。", "一任歲月駛，流徙驚轉矚。", "安知疾疢餘，非以石攻玉。"]}