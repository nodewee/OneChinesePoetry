{"author": "敖陶孫", "period": "宋", "type": "诗", "title": "次醉中歌", "paragraphs": ["犢車油壁塵紛紛，恨君不識如花人。", "金鞭爭道誰家郎，出門三日香人牀。", "春風酒面吹微鱗，主人拔釵留上賓。", "洞房燭花盡意明，爲君拂絃駐歡情。", "陣鴻塵澀聲難安，城烏夜啼訴春寒。", "吳歈未終初日上，璇題藻井知無恙。", "請君銜盃莫問天，茂陵劉郎初學僊。", "人生百歲俱可憐，願君流歡及盛年。", "世間萬事不如酒，九環寶带時人有。", "感君一曲寬百憂，當時見人面色羞。", "君不見牆東儒生食井李，一生飲牛廉讓水。"]}