{"author": "敖陶孫", "period": "宋", "type": "诗", "title": "送王郎", "paragraphs": ["車輪何由方，草色欲無路。", "晴川媚雙燕，及此送將去。", "若人天機深，奇服雅自與。", "色溫無可鉏，語妙時一吐。", "相逢大江上，爲我浣塵土。", "後期豈前料，已作千歲語。", "告歸何草草，雙水深霧雨。", "稍聞父老舊，門戶要渠補。", "祗愁模楷地，與世作誇詡。", "寧當去樓梯，閉置吾叔度。", "翼翼吳齊門，大江流日夜。", "別君雖咫尺，即是風牛馬。", "君才何如我，我拙猶肯借。", "淮人買繡絲，布洲市如赭。", "張皇十日飲，著公喬松下。", "畫工亦豈學，愛玩此粲者。", "人情勿苦拒，輿馬幸整暇。", "向來三宿戀，取別萬里駕。", "想當雙玉瓶，酣歌淚盈把。", "縹緲鴻鵠去，吾甘老原野。"]}