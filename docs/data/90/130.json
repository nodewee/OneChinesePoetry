{"author": "敖陶孫", "period": "宋", "type": "诗", "title": "壽通守趙寺丞", "paragraphs": ["忠簡公騎箕尾星，千古萬古明天庭。", "在天高廟足歡喜，敕使孫枝扶炳靈。", "輟身仙班寄閑逸，閶闔正繞烟花出。", "朝元冠劍妥未動，一笑明朝作人日。", "漢家最重水衡丞，廩餼錢多上所能。", "掌藏頒用渠式法，置之忽分淮股肱。", "春風作意回焦土，黄池崎險爾如許。", "區區鼠輩何足磔，此心本應僧伽祖。", "甘泉酒作真珠紅，和氣已墮胡牀中。", "奮髯抵掌直細事，參佐同此祥沖融。", "大江洸洸去無極，江南老人候舟色。", "諸公歸補父兄處，二十五城那得直。", "海門短簿初來時，青衫恰輟惟烟姿。", "興來得句自推激，爲公壓倒崧高詩。"]}