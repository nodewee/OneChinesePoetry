{"author": "陳文蔚", "period": "宋", "type": "诗", "title": "和胡應祥游石井韵", "paragraphs": ["世間潢潦水，可嘆無根源。", "盈滿涸可待，驟雨空翻盆。", "鵝峰此邦鎮，秀潤草木繁。", "洩爲石井泉，永與天地存。", "平湖十頃開，風漪綠荷翻。", "意共一脈落，高下相吐吞。", "清游二三丈，歸途月黄昏。", "咫尺阻同集，笑我真憚煩。", "相期一朝去，雷電當飛奔。", "鞭龍起爲雨，微功不須論。"]}