{"author": "敖陶孫", "period": "宋", "type": "诗", "title": "畢叔茲可掃園賞牡丹", "paragraphs": ["衣冠塞繁都，茂苑非夙昔。", "雙鋪俯行渠，文簡相公宅。", "是家固多賢，滿篋載春秋。", "中有數畝園，頗復修風流。", "新亭著高穩，佳木行清幽。", "客來必置醴，井蛙挾其輈。", "張燈看洛花，意作長門愁。", "小却得一欣，凍壁纏蛟虬。", "先朝補天手，翰墨皆其遊。", "再拜閲帝書，局促虞褚歐。", "平生實好奇，兩武布九州。", "恍然駕閬風，坐我曲池頭。", "竹間是茶煙，松風助颼颼。", "梅食亦登盤，按行感良儔。", "櫪馬喧午枕，土毛擷晨羞。", "似聞屋東偏，萬指食鋤耰。", "行當賣書籍，買鄰託羊求。", "與公行灌園，第一營瓜疇。"]}