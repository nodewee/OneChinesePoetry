{"author": "曾丰", "period": "宋", "type": "诗", "title": "送孫莘老移知南京", "paragraphs": ["稚年曾未覩風標，瀚海初聞拔俊髦。", "國子先生曾并席，蓬萊學士看揮毫。", "量涵萬頃滄溟闊，氣吐千尋太華高。", "述性妙思窮孔孟，指南餘藻屈雄褒。", "談經落落鑑遒鐸，飛步僊僊踏海鼇。", "忠力敢前輕履尾，剛腸一决快吹毛。", "歸來有意成陶賦，謫去無言弔楚騷。", "志不下人寧碌碌，時非知我但囂囂。", "吳江春水尋幽寺，越嶺秋風聽怒濤。", "宣室鬼神靈語斷，長安鐘鼓夢思勞。", "廣陵南隔迷桑梓，泗水東來照節旄。", "威憺四隅消警吠，惠流比屋樂耕繅。", "真仙應祝通時澤，朽骨平冤息夜號。", "瀟灑幅巾忘夢覺，清凉丈室笑燻膏。", "淮陽大節孤尤峻，吏部雄材晚更豪。", "濫使執經稱弟子，虛煩解榻下功曹。", "曾迷馬祖山前鹿，頓悟華亭水底篙。", "細札忽聞更屏翰，高牙俄見列弓刀。", "照回天子今方晤，怒拂龍顔昔未遭。", "屈指陪京非久駐，太平功業待伊皋。"]}