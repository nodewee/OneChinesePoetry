{"author": "姜夔", "period": "宋", "type": "诗", "title": "昔遊詩  其六", "paragraphs": ["天寒白馬渡，落日山陽村。", "是時無霜雪，萬里風奔奔。", "外旃吹已透，內纊冰不溫。", "吹馬馬欲倒，吹笠任飛翻。", "不見行路人，但見草木蕃。", "忽看野燒起，大焰燒乾坤。", "聲如震雷震，勢若江湖吞。", "虎豹走散亂，麋鹿不足言。", "夜投野店宿，無壁亦無門。", "此行值三厄，幸得軀命存。", "明發見老姊，斗酒爲招魂。"]}