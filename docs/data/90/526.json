{"author": "黄疇若", "period": "宋", "type": "诗", "title": "澤卿示蘭亭考作蕭翼取蘭亭辭", "paragraphs": ["長廊睥睨來者誰，出門解后渠得知。", "不言使者求遺書，只言浴繭當及時。", "從容與語益款洽，論到翰墨尤瑰奇。", "山僧技癢不自禁，稍出脩禊蘭亭詞。", "啟函展玩未及竟，袖有黄紙天庭追。", "口呿氣褫僵欲死，一騎趣向咸陽馳。", "虬鬚天子喜折屐，詔許兩禁同觀之。", "龍騰鳳集在御榻，平生觸眼何曾窺。", "自從繭紙歸昭陵，寶氣夜夜光陸離。", "千年議論經幾手，極力追倣分毫釐。", "博聞强誌子桑子，上下纂輯無或遺。", "清臞不滿六尺長，中有文字無津涯。", "歸君此編忽自笑，山東學究真黠兒，而今御史還書癡。"]}