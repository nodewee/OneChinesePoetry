{"author": "陳文蔚", "period": "宋", "type": "诗", "title": "薛玠兩投詩以古風謝之", "paragraphs": ["知君家住象山麓，日有見聞新耳目。", "自憐各在天一涯，休譽惟能採鄉曲。", "却來一見玉溪頭，已知標致非凡俗。", "等閑揮翰墨淋浪，惠我新詩不金玉。", "細將學問說根源，異同更與明朱陸。", "吾道工夫有端緒，要是義精仁乃熟。", "博文約禮是真傳，收拾奇功歸謹獨。", "參前倚衡勿間斷，千載斷絃端可續。", "手披詩卷荷情真，聊以斯言報諄復。"]}