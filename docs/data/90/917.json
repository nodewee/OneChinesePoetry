{"author": "姜夔", "period": "宋", "type": "诗", "title": "春日書懷四首  其三", "paragraphs": ["垂楊大別寺，春草郎官湖。", "家巷有石友，合并不待呼。", "瘦藤倚花樹，花片藉玉壺。", "老鄭談絕妙，辛楊句敷腴。", "平生子姚子，貌古心甚儒。", "時邀野僧語，間與琴工俱。", "酒闌興未了，左轉城南隅。", "大江圍楚碧，煙水入玄虛。", "留落不自恨，惟嗟故人疎。", "一月三見夢，夢中相與娛。", "日日潮風起，悵望武昌魚。"]}