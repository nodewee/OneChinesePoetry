{"author": "葛洪", "period": "宋", "type": "诗", "title": "癸丑臘大暖誌之", "paragraphs": ["歲晏風裂肉，今乃頓和柔。", "玄冥在何許，而使威令收。", "陰冰澌已泮，礎柱汗交流。", "敝扇出故篋，老體捐輕裘。", "細人幸煦燠，君子深噍啁。", "天地有正氣，來往無停輈。", "春蠶而冬敖，夏假而秋揫。", "此候或云舛，厥證良不瘳。", "念昔有名相，死人遺道周。", "睠焉不敢忽，顧逮一喘牛。", "彼誠知所職，豈伊調燮羞。", "嗟予寡所恃，隔絕明與幽。", "罪戾不自省，胡爲憂人憂。"]}