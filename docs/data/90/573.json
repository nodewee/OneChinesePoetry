{"author": "高似孫", "period": "宋", "type": "诗", "title": "騎鸞引贈句曲山吳道士", "paragraphs": ["夜騎白鸞出琳闕，三萬仙官鏘珮玦。", "雲雷帖妥過剛風，左推日九右扶月。", "一息瑶池翠水家，阿母迎謁龍驅車。", "青娥彈絲玉妃酒，坼盡蟠桃紅玉花。", "九天丈人來問道，太極之前天不老。", "丹霞一氣玉樞宮，寶笈繩金容探討。", "井君沐浴波五色，洞房光芒上奔日。", "天上傳呼六丁直，星斗離離礙鸞翼。"]}