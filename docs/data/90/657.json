{"author": "高似孫", "period": "宋", "type": "诗", "title": "巾山雪", "paragraphs": ["携詩來做台州雪，台州雪好無人說。", "一峰玉削崑崙柱，一天冰夾蓬萊闕。", "大江不動網罟凍，衆壑皆聲松竹折。", "村無人行太清浄，樹無鳥棲俱峭絕。", "丹天仙君謁帝回，赤脚泠泠踏寒月。", "不管飛殘水帝魂，從頭盡笑春風拙。", "綠華之女素霓衣，從以廣寒太陰妃。", "法曲導引青鸞飛，仙人仙人胡不歸。"]}