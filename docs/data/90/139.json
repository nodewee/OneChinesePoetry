{"author": "敖陶孫", "period": "宋", "type": "诗", "title": "送楊帥赴詔", "paragraphs": ["謂公目光謝牛背，公視赤子未脫綳。", "謂公足跡躡龍尾，公守凍壁如癡蠅。", "看公進退無一可，公欲自判何方憑。", "邇來詔書下峻層，趣公入趁花底根。", "腰龜杖節亦已了，持橐上雍須公能。", "公言臣是江西獰，坐中十言九带棖。", "滿朝貴人面雪色，可忍一一爲臣頳。", "吉州城南水如澠，有蔞可絲魴可罾。", "書生說食涎已滿，寄謝龍闕雙觚稜。", "祝融海王神最靈，胡能呵霧遮前程。", "堂堂大舸截江去，天吳擊鼓馮夷迎。", "孰居其間爲此爭，東西欲奪公無情。", "衆生焦灼大火聚，公但抱寶眠清冷。"]}