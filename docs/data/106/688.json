{"author": "李流謙", "period": "宋", "type": "诗", "title": "王子友示詩次其韻", "paragraphs": ["先生不憂窮到骨，唯惜修名易埃滅。", "平生窗几辛勤功，語及雲程輒嗚咽。", "冷曹晨炊有不續，遠道相從笑回曲。", "微言不足溫飽人，羨渠著斗量珠玉。", "風霜歲晚念慈母，黄葉翩翩積行路。", "烹鷄奉餐蔬自煮，繄我獨無悲此語。", "大厦千間要封植，期君當作垂天翼。", "朋友之樂可樂不，昔人願封萬戶侯。"]}