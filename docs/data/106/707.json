{"author": "李流謙", "period": "宋", "type": "诗", "title": "送張漢州赴召", "paragraphs": ["詔書揮翰日邊來，蜀有巨儒星杓魁。", "胸中深博布河漢，舌底霹靂降霆雷。", "先天遡流得絕派，大物不敢藏胚胎。", "回薄一氣在籠絡，奇神怪魃生愁哀。", "十年縛屋蒼崖隈，脫幘擲去一笑咍。", "刺史驚呼失匕筯，遮道自挽封章回。", "先生閉門壁愈堅，高風一日興澆頹。", "矯然輕世豈我事，此學施用真難哉。", "行止在天不在我，風動水涌如挽推。", "嗣皇繼聖登禹稷，豈有此士遺蒿萊。", "二年勞公湖上行，看鵝酌酒春風臺。", "手摩嬰雛斧貪猾，蛟鰐半束角與顋。", "古人讀易元用易，羲文祕妙今寒灰。", "漢儒妖異陷荒闊，但與瞽史相喧豗。", "子雲晚出造根極，後生蜉撼輕嘲詼。", "安樂老翁獨稽首，玄鑰直付先生開。", "向來緒言見編簡，去去勳業看崔嵬。", "彌綸乃是第一手，下者乃取支崩摧。", "賓閣顧予若嗟異，贈語愧乏珠瓊瑰。", "眼看飛帆不得去，天涯逐食嗟徘徊。"]}