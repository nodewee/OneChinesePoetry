{"author": "李呂", "period": "宋", "type": "诗", "title": "讀太白集", "paragraphs": ["吾宗老太白，俊逸自幼年。", "學成喜任俠，長劍辭三川。", "無心馴鳥雀，急義散金錢。", "曳裾半天下，所至驚四筵。", "筆陣掃强敵，詩情快湧泉。", "一朝見賀監，薦鶚君王前。", "金馬得供奉，酒徒同醉眠。", "從駕方連召，扶頭得十篇。", "奴視高力士，風期魯仲連。", "青蠅工點玉，錦袍棹迴船。", "自謂天地臣，浪稱平地仙。", "志大雖難揜，身危幸保全。", "江陵欲難作，彭澤見幾先。", "仍喜宮詞句，渾如諷諫篇。", "至今讀青史，終始無間然。"]}