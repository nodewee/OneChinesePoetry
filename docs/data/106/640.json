{"author": "李流謙", "period": "宋", "type": "诗", "title": "憶樂季和", "paragraphs": ["理邃不可商，造極會其天。", "因黥乃南面，挾璧顧屢歎。", "安有鬼一車，藴疑在目前。", "劃然解積凍，澌泮千丈淵。", "吾嘗賞淮陰，能錄惡少年。", "大勝答溪媼，奇勛此輿權。", "水激可沃焦，酖毒懷與安。", "夫君珍所持，射市吞煩冤。", "束袂甘冥冥，一穴栖鰍鱣。", "真宰技自癢，駕以風無邊。", "背水得衆無，失駒約羣還。", "三月春已深，穩下三峽船。", "夔門有巨艦，談嬉障百川。", "金華客五侯，氣力足由緣。", "爲君誦伐木，三扣臨江舷。"]}