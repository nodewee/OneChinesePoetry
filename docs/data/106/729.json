{"author": "李流謙", "period": "宋", "type": "诗", "title": "文約既行復作此送之", "paragraphs": ["登山臨水遠送君，征鴻掠天不堪聞。", "臨岐握手惜此別，車已載脂僕在門。", "驪歌未殘心欲動，剪燭夜談如昨夢。", "茂林已掃山陰迹，地黄猶注床頭甕。", "明朝咫尺隔滄溟，烟波渺渺迷羌津。", "我亦歸來念離索，孤坐手取柏子焚。", "君絕畛畦我平易，肝膽相傾無復諱。", "春風萬斛撒金蓮，遲君更作連宵醉。"]}