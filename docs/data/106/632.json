{"author": "李流謙", "period": "宋", "type": "诗", "title": "贈聽聲上官術士", "paragraphs": ["造化祕密藏，凝然大狙宅。", "操縱掌握間，殆似不容測。", "惟人號最靈，研窮深探賾。", "支干究生旺，更以形骸索。", "摸骨與聽聲，箇中更奇特。", "無煩覿面知，禍福悉已白。", "至理非口傳，妙處從心得。", "官君持此術，行盡山水國。", "所歷多巧中，一醉天地窄。", "祇今天下士，何啻累千百。", "紛紛肉食鄙，正須囊錐客。", "僕僕塵埃中，豈無鳳毛翮。", "勿以朝野殊，窮通理不隔。", "上方勞夢想，胡弗爲指摘。", "致君堯舜上，爾術光史冊。", "若共俗人言，懷抱真可惜。"]}