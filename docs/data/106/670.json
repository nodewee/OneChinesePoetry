{"author": "李流謙", "period": "宋", "type": "诗", "title": "觀小兒甕戲", "paragraphs": ["五歲小兒初學步，絕藝亦知天所賦。", "想見九牛可倒曳，已堪赤手擒猛虎。", "向來甕戲真偉觀，儻非目擊嗤浪語。", "器小猶須百斤重，挾以壯夫端恐仆。", "笑談拈取兩足上，電轉風旋疾如許。", "便令百試百不失，父兄從傍亦矜詡。", "市人駭嘆俱失聲，我自平生未曾覩。", "武陽盛氣蓋全燕，寄區狡謀踣二虜。", "論年固已一倍長，此兒誰肯噲等伍。", "虎變鷹揚看異時，經營一飽渾細事。", "世人稟賦有特異，常理未可求其故。", "相秦童子才毀齒，說項郎君方斷乳。", "拜歸懷中笑橘墮，羣戲道傍知李苦。", "登門已解敘通家，對客頗能嗔字父。", "劾鼠獄詞老吏服，汗簡清規乃翁沮。", "卓識有此更驚人，彼以力稱吾未與。", "行行三十成何事，但耗太倉如雀鼠。", "憮然自笑仍自憐，强說功名在遲暮。", "人言速成當不久，如我定應千萬壽。"]}