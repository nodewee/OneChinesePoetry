{"author": "謝諤", "period": "宋", "type": "诗", "title": "會劉子東夜飲", "paragraphs": ["夾江居民萬家邑，朱樓碧瓦炊煙濕。", "筍輿登頓渡飛橋，半曲春梁龍起蟄。", "門前柳葉翻霜風，小驛舊是神仙宮。", "平時對面不得語，一燈從容今夕同。", "呼童急持酒爲帚，掃盡閒愁那更有。", "人生聚散無定期，但知膠漆情如舊。", "君方游戲親戎行，我亦酸寒尉溧陽。", "棄家從官豈得已，相與望雲思故鄉。"]}