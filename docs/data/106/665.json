{"author": "李流謙", "period": "宋", "type": "诗", "title": "以春草碧色分韻送朱師古知雒縣得色字", "paragraphs": ["二年客殊方，送君我鄉邑。", "豈不念家山，對此好風月。", "何以慰羈旅，眼穿離鴻翼。", "寄聲賀父老，壺漿迓郊陌。", "令君臺閣人，九霄帝不隔。", "新書嚴入縣，驅驥就轅軛。", "手持朱絲絃，欲奏南風律。", "此意寧不佳，此事未易得。", "姑置馴桑雉，先辦繞床物。", "相顧一大笑，浮我當舉白。", "長魚隨鰍鰕，枯澤未容尺。", "驚雷忽破地，起視已無迹。", "春湖波如天，酒作鵝兒色。", "映君眉間黄，領此醉勿惜。", "明朝出門看，扁舟大江側。"]}