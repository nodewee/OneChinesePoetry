{"author": "李流謙", "period": "宋", "type": "诗", "title": "得小麑因戲作", "paragraphs": ["傾江釀斗秫，未啻俗之醨。", "向來故疎慵，重此百憂罹。", "杜門不復出，出亦將從誰。", "山氓過予言，刈樵得雛麑。", "適我藪澤念，亟買不論貲。", "斷乳無幾日，疎毳未傅皮。", "檻牢異林壑，恐作南冠纍。", "解縛非予靳，弱質叵自持。", "罦羅竹節稠，失脚悔可追。", "泠泠溪流甘，蔚蔚庭草肥。", "人生一飽耳，八荒吾庭幃。", "我自不亂羣，爾能忘土思。", "馴狎不違性，長大儻有期。", "充庖斷勿憂，巾車薄勞之。", "南山與北澗，伴我歌紫芝。", "張陳慨中畫，管鮑謬己知。", "新交不更添，歲寒端自茲。"]}