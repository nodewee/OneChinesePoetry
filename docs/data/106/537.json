{"author": "鄭裕", "period": "宋", "type": "诗", "title": "一經堂", "paragraphs": ["莆之甲姓，實維大方。", "紫囊錦帳，閥閲膏粱。", "有子盈之，乃其最良。", "心志乎道，視之如忘。", "博究六藝，并包五常。", "東家尼父，北窗羲皇。", "日相討論，兼收并藏。", "五經在笥，一經名堂。", "謙以自牧，雖晦而光。", "實浮于名，雖抑而揚。", "伊昔孟氏，排墨與楊。", "斯文羽翼，吾道棟梁。", "豈特詩書，獨稱其長。", "諸儒之說，于孟何傷。", "吾子命名，既擇而詳。", "通而貫之，輝涵汪茫。", "剖破藩籬，無門無旁。", "默契韶頀，能宮能商。", "正蒙析滯，起廢鍼肓。", "以一知萬，名實孔彰。", "人知同好，絺句繪章。", "玄酒太羹，子獨先嘗。", "經術之門，驥騁康莊。", "典謨之文，鳳鳴朝陽。", "學報天子，業纘星郎。", "以經名家，非子誰當。"]}