{"author": "李呂", "period": "宋", "type": "诗", "title": "清友堂爲呂賓峰題", "paragraphs": ["惡草不可近，惡蟲不可逢。", "草有有鈎吻，入口裂其胸。", "蟲中有細腰，蠆尾猶銛鋒。", "人生涉世故，得不戒遊從。", "澡心三峽浪，對面九疑峰。", "相須濟吾事，醖釀如酒醲。", "一朝臨利害，暗捷同機舂。", "箇中本無物，薄俗誰我容。", "眷彼冰雪姿，氣格天所鍾。", "蟠根便水石，作配宜竹松。", "相看世味薄，清坐真意濃。", "今時無膠漆，安得如駏蛩。", "永結歲寒伴，馨香滿蒙茸。", "願爲管鮑友，莫繼耳餘蹤。", "可能闢三徑，吾亦欲携筇。"]}