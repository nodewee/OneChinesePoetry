{"author": "陸游", "period": "宋", "type": "诗", "title": "晚聞庭樹鴉鳴有感", "paragraphs": ["烏鵲棲我庭，將旦輒散去。", "此豈厭所棲，亦以飲啄故。", "一饑能驅人，擾擾無晨暮。", "不然亦已矣，豈樂塵土污。", "我有茆三間，自少鮮外慕。", "力耕自足食，鷄豚亦可具。", "晚雖誤收召，疾走如脫兔。", "六年楓林下，不知歲月度。", "殘骸幸强健，沽酒遍山步。", "醉歸每自笑，不負此芒屨。", "平生愛方外，雖老冀有遇。", "秋風送片帆，更上剡溪路。"]}