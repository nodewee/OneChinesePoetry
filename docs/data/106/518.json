{"author": "李呂", "period": "宋", "type": "诗", "title": "以油煙贈許尉因賦長篇", "paragraphs": ["我有堅玉黝而澤，嘗從十八公處得。", "蘭膠麝篆積甚勞，佛帳書燈掃何益。", "江南務官骨已朽，潘仙久矣尋李白。", "誰歟獲此古膠法，持贈茅齋輕尺璧。", "我非其人弗忍磨，緘藏夜光侵几格。", "換鵝右軍肯輕示，五日京兆無人識。", "臨池學書水爲黑，不救晉家清談厄。", "風流解物遠山長，才輕未免遭刻責。", "神仙中人許玉斧，手持補天筆五色。", "效官一尉聊復爾，礨磈胸襟盡珠瓅。", "張顛落筆謾如雲，曹植波瀾翻逼窄。", "逢時騰踔不作難，定冠蓬山文字職。", "是物胡爲送乞君，要與銛鋒勢相敵。", "誅姦發潛蓋餘事，吾道豈容邪學塞。", "不然黄屋求正言，願染當今治安策。"]}