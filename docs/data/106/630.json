{"author": "李流謙", "period": "宋", "type": "诗", "title": "累年中秋無月今年凡數夕有之十五日尤佳", "paragraphs": ["境濁常鮮愜，事難獲易欣。", "皎月當中秋，覘候每倦勤。", "扁舟泊沙岸，是夕無纖雲。", "冷侵碧琉璃，又如爛鎔銀。", "十年五年無，千里萬里明。", "對此欲不飲，恐觸蟾兔嗔。", "尊空更重看，徐步長江濱。", "大魚時撥剌，宿鷺聯拳驚。", "可無橫吹者，或有琵琶人。", "領覽此奇絕，但怕添愁新。", "頗欲從冰娥，暫陪白玉輪。", "載我到廣寒，一醉羅襪塵。", "歸來閉閣卧，耿耿雞未晨。", "顧瞻篷窗間，尚餘半金盆。"]}