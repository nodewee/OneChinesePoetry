{"author": "李流謙", "period": "宋", "type": "诗", "title": "送楊嗣清國錄出倅廣漢", "paragraphs": ["岱宗崢嶸乃爲嶽，丈夫可不志特達。", "平生論人每如此，楊子入眼吁可愕。", "清班突見頎而長，開口四坐薄曉霜。", "自言磈磊不可茹，正須一吐空肝腸。", "太學黄虀了殘業，又携束書去挈挈。", "偃㦸韜戈吾已衰，快刀斫案子甚决。", "古人作事令人驚，今人豈不如古人。", "折枝要是不爲爾，長劍在手無蛟鯨。", "楊子楊子吾所許，舉杯酌君肝膽露。", "期君直到黄髮時，無使英名一塵汙。"]}