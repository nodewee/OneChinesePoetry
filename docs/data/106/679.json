{"author": "李流謙", "period": "宋", "type": "诗", "title": "石鈞父之官火井乞詩贈行", "paragraphs": ["君家嶙峋兩冰柱，黄塵漲天不敢汙。", "阿雲醉卧呼不譍，斷碑零落荒阡雨。", "君今去作火井縣，山中嬰兒待慈母。", "前日一旱不堪說，危喘僅存無半縷。", "祝君到官百不問，置酒先須酌田父。", "從來和氣致豐年，一笑能令粟盈庾。", "我方投犁學爲吏，人言未可紙上語。", "今人古人豈相遠，力行所知心自許。", "惟君可聞我可言，明日一尊黄鵠舉。"]}