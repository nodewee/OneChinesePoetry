{"author": "李呂", "period": "宋", "type": "诗", "title": "送黄仲甄赴廷試", "paragraphs": ["我昔嘗爲東南行，煩君載酒送城閾。", "酒闌上馬意惻愴，似歎飛沉異鱗翮。", "我言君豈噲等伍，霜蹄偶蹶未爲失。", "整銜易轡便千里，寧比駑駘才寸尺。", "轉頭日月曾幾何，君已聲名滿蟾窟。", "笑呼扁舟下吳會，去意猛作秋鷹掣。", "君家藝德知何年，弟兄頭角俱突兀。", "仙枝萬丈不供折，人家生子嘆豚犢。", "春歸洲渚波面肥，江神爲君好風日。", "君王正御紫宸朝，蜀士半居青瑣闥。", "牽聯即日九天上，判司卑凡等廝役。", "向來於我作魚羨，吾今洗眼看鵬擊。", "人生行止特未定，遇坎乘流聽造物。", "唯有名節不可汙，與君相期保黄髮。"]}