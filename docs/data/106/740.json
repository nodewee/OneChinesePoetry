{"author": "李流謙", "period": "宋", "type": "诗", "title": "喜仲明西歸", "paragraphs": ["半載迢迢住利州，嘉陵江水日夜流。", "安得却流關下去，載我唯須一葉舟。", "我歸未遠君隨至，燕鴻相避知何意。", "月巖四見月上弦，日日江頭望行李。", "庭柯一鵲鳴朝陽，人言君歸過石崗。", "明日拏舟入城去，劇喜重上君子堂。", "瘦骨稜稜衣表見，我亦鬢毛斑太半。", "談新說舊兩留連，紅燭燒殘無一寸。", "人生大抵如流萍，忽然相值飄然分。", "西風吹我又將去，預作一場離恨新。"]}