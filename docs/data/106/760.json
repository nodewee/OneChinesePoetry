{"author": "李流謙", "period": "宋", "type": "诗", "title": "賦壽康海棠", "paragraphs": ["何許園林春最釅，海棠萬萬千千點。", "不應惟是錦織成，正恐更將猩血染。", "未開半豆已欲滴，爛吐一庭尤瀲灧。", "窺月洗雨俱可玩，抹霧橫烟猝難掩。", "梓澤步障烘曉霞，溫泉粉玉臨秋鑑。", "相逢但欲酣且歌，目送誰言美而艷。", "桃花何處容面皮，欲笑春風無乃僭。", "光翻牖戶翠堆幄，濃逼須眉纈生臉。", "裹頭朝出常苦晚，燒燭夜看終未厭。", "見不數數夢來往，百斛可傾心獨欠。", "老來世味薄如紙，斬斷情根須一斂。", "隨身鼓笛本遊戲，過目埃氛亦俄暫。", "明朝風雨未可期，委地泥沙混真濫。", "憑君但向雪落時，箇裏直須勤點檢。"]}