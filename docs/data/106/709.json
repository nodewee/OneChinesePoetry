{"author": "李流謙", "period": "宋", "type": "诗", "title": "寄送梁子輔赴召", "paragraphs": ["山嶽自高百谷下，向來無物使之者。", "驊騮合奉鸞和車，豈與黔蹄同一駕。", "英奇絕代難小了，泥滓投之輒悲咤。", "一朝拔去不可扼，震地風雷怯凌跨。", "泮宮先生自超特，鼎甲聲稱低董賈。", "眼明奎畫照琬琰，萬喙夸呼海傾瀉。", "胡爲不即天上去，識者怪吁狂者駡。", "或傳鳳篆來日邊，流水爲車龍即馬。", "只應故是霄漢人，腐鼠未足鵷雛嚇。", "九江水暖桃花肥，風色不驚神所借。", "只今岷峨抗湖海，貫玉編珠炯相射。", "臺家議和不議戰，太平有象須藻藉。", "小却猶當白玉堂，縱步黄扉方食蔗。", "嗟予骯髒每自哂，蚤年謾想牛心炙。", "一官漫浪不可說，可能更索山人價。", "五年投閒食不飽，攬鏡顛毛輒生怕。", "道塗衆鬼同揶揄，口不能酬面空赭。", "人生升沉亦何恨，但喜龍虎新變化。", "異時擊壤爲幸民，一犁亦願從耕稼。", "金華夫子吾勝友，接武風雲共閒暇。", "未應厚祿絕來書，寄聲紙尾煩多謝。"]}