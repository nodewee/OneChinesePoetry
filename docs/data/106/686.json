{"author": "李流謙", "period": "宋", "type": "诗", "title": "次韻張通甫見貽", "paragraphs": ["插架茫茫紛四部，莫向離騷泥蘅杜。", "文章何處如有神，心手相隨鷹搦兔。", "長卿醉死文君壚，渠輩但可折簡呼。", "淺慙入俚深入僻，纖麗惡淫寒則枯。", "欲張吾軍子可恃，楚璞呈前燕石恥。", "擘波飛去定神龍，汗血牽來真驥子。", "人物有此未易求，頗將擷英泛其流。", "朝來車從照人熱，乃肯訪我投林丘。", "詞華薄技無多道，少作吾今知悔早。", "相期聖處下工夫，一念超然蠲熱惱。"]}