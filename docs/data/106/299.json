{"author": "李呂", "period": "宋", "type": "诗", "title": "和許尉仙田舍野老有可憐之態壁間之什", "paragraphs": ["乞糴民宵征，出糶官夙駕。", "艱食間填壑，災星未退舍。", "七閩况多山，厥田惟中下。", "年登穀粟賤，逐末貪白話。", "一逢歲不稔，大半爲饑者。", "公私久匱乏，誰歟可資藉。", "哀哉南畝農，長年服耕稼。", "傾囷了租賦，僅逃吏胥駡。", "東作已無糧，貪賒寧論價。", "負逋罄産償，求售忘早夜。", "逡巡生計盡，失所安足訝。", "尉仙明達人，出語補風化。", "咄彼兼并家，斂衽當愧謝。"]}