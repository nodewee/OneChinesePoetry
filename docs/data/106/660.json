{"author": "李流謙", "period": "宋", "type": "诗", "title": "彥博爲偷兒妄意作詩見貽次韻奉呈", "paragraphs": ["士窮百不諧，所向輒牆壁。", "堂堂百代師，往往遭削跡。", "閭閻侮出胯，逆旅或爭席。", "雖然炯炯心，未易屈此膝。", "閉門師唐虞，清風入吾室。", "千古閲頃暫，八荒在几榻。", "從教厭藜莧，筆端有冰雪。", "出處雲行天，得喪駒過隙。", "元龍吾畏友，萬卷破丘索。", "抱耒耕莽蒼，天民所先覺。", "平生湖海氣，脊梁硬如鐵。", "方其抵掌時，南山虎可縛。", "向來三年淹，聊以六月息。", "自予得此士，不作肝膽隔。", "隠然當一面，堅壘雄屹屹。", "偷兒妄窺瞰，不用苦笞掠。", "與之塵生甑，定自驚失色。", "不知破衣中，照人一尺玉。", "開門恭執贄，政恐子不欲。", "因成一笑粲，莫放百憂集。", "子敬愛氈青，何如我酒綠。"]}