{"author": "李流謙", "period": "宋", "type": "诗", "title": "挽程子山侍講", "paragraphs": ["我昔先君子，爲公義林引。", "論儒摘寡要，太史固坐井。", "期公非苟知，力行福黎蠢。", "螭坳千載逢，鳳池一跬近。", "獨妍當衆媸，隠憂觸羣慍。", "頗覺游梁倦，終成弔湘恨。", "聲名出寒餓，圭組憎薄命。", "綸言表厄陳，衮札囊束筍。", "傳家侈榮渥，尚足破孤憤。", "腸折八哀詩，涕墮五君詠。", "長歌餞公歸，木脫西風勁。"]}