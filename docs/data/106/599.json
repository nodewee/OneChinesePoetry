{"author": "李流謙", "period": "宋", "type": "诗", "title": "馬德駿微恙既平作此勞之", "paragraphs": ["內寇非陰陽，窮愁因緣之。", "堅壘自却走，不藥亦不龜。", "夫子樂唐虞，短褐蔭茅茨。", "塵不上几闥，何物作伺窺。", "或丐愈風檄，豈邀遣瘧詩。", "朝來就清爽，梳髮修竹墀。", "買酒約相過，勝地相扶携。", "人生踰四十，浸與衰苶期。", "君壯尚俘劫，我怯重嗟咨。", "問丹勾漏迂，訪道弱水疲。", "綿綿抱谷神，閉門有餘師。", "鶴病無死骨，松瘦有老枝。"]}