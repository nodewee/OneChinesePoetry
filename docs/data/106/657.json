{"author": "李流謙", "period": "宋", "type": "诗", "title": "送勾龍伯秋出幕守三榮得出字", "paragraphs": ["雅故非今朝，兩門自金石。", "山頭墮淚碑，宰木共蕭瑟。", "幕府蓋寶府，球琳琅玕璧。", "一一不可揀，於君况夙昔。", "常愧礫與瓦，照映乏顔色。", "於菟生則斑，窺牛乳尚濕。", "其傳祗斯文，餘事博懸擲。", "嘗覘賦千字，誦之當搢笏。", "戎索贊斗樞，殺氣掩劍㦸。", "舂容凝香地，功用闃無迹。", "忽驅兩轓去，驚鴻眇南北。", "專城豈不樂，所樂在母側。", "扶輿度春風，霜毛未上幘。", "更著摩挲手，一起窮山瘠。", "中年每患別，連日足悵惜。", "方酌江上杯，送君又郊陌。", "熟思令人老，只有加餐食。", "尚餘黄髮期，好語爲再出。"]}