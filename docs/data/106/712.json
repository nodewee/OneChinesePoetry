{"author": "李流謙", "period": "宋", "type": "诗", "title": "送夔路費漕", "paragraphs": ["晚風酣酣吹柳花，長亭送客日欲斜。", "春草春波兩愁極，雲馳千騎誰能遮。", "先生要是世所寶，大貝白璧金丹砂。", "生當龍墀侍黄繖，不爾鳳閣揮白麻。", "州麾再把亦何事，但見桃李春家家。", "后皇顧遠食每旰，一節又付夔與巴。", "荒山如石不可鑿，要看雨露滋槁芽。", "黄金作甌覆名字，軟蒲作輪駕輕車。", "調和元氣須此手，典謨勳烈非誕夸。", "小夫朽質謝鎸削，尺寸不能供負叉。", "馬羣一顧覺差異，便遣萬里奔風沙。", "阿房變色人未信，勉之霄漢參飛霞。", "僕夫在門輒休駕，揆力不足慙蟾蛙。", "雖然此意萬鈞重，自矢報稱其未邪。", "眼看帆檝不得去，縛以微官成嘆嗟。", "他時黄闥眷簪舄，猶幸姓氏塵頰牙。"]}