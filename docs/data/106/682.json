{"author": "李流謙", "period": "宋", "type": "诗", "title": "挽王隠君", "paragraphs": ["仁田義鉏德其種，晚歲坐看苗幪幪。", "先生一去不可識，但喜郎君實麟鳳。", "一綫微言驚道喪，九鼎斯文頼君重。", "聖門濤瀾無畔岸，我嘗操舟怯奔湧。", "中流奪魄不敢進，亂流而濟渠甚勇。", "射鼷强弩勿妄發，彈雀明珠戒輕用。", "峩冠進之白玉堂，天高會借長風送。", "細尋耒耨竟誰力，銍艾猶傳掛丘壠。", "朝來示我幽宮刻，再拜整冠輒成誦。", "乃知先生一世士，學如荀揚文屈宋。", "四邊海宴中國尊，已嘆銅駝沒荒茸。", "轉頭飲馬長城下，共指先幾世爭竦。", "竟不一官止韋布，大澤深丘老梁棟。", "岷江濫觴固未快，末流與海爭澒洞。", "我聞天窮不再世，卜以郎君言必中。", "九京幽幽復何憾，一杯徑往澆餘痛。", "薤歌嗚咽不成聲，但覺風乾雲亦凍。"]}