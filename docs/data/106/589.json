{"author": "李流謙", "period": "宋", "type": "诗", "title": "送臺石甫出關", "paragraphs": ["臺君少年時，盛氣不可蓋。", "冀北駒墮地，過都如歷塊。", "未說兩石弓，談詩亦堅對。", "十年憂患繞，玄螭伏淺瀨。", "寶劍夜韜光，蒼鷹秋折翅。", "飄風詎終朝，否極理則泰。", "秋高氣益肅，匹馬指絕塞。", "酒闌奮袂起，曉色風雨晦。", "關頭飛將軍，久矣側席待。", "解鞍握手語，意合琥珀芥。", "去去未可知，建侯萬里外。", "兩耳熟高名，邇方揖英槩。", "頗知倜儻士，別意殊憒憒。", "贈行敢他言，忠義福所介。"]}