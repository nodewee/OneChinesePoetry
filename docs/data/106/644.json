{"author": "李流謙", "period": "宋", "type": "诗", "title": "遊水陸院", "paragraphs": ["深居毒歊煩，沸鼎遊羣魚。", "金凉念何許，頗欲膏吾車。", "行行有佳處，舍南得精廬。", "方塘水泠泠，嘉樹陰疎疎。", "寒光四圍之，氣象豁以舒。", "清濁本相形，暑去不待除。", "赤脚踏潺湲，褫带凌空虛。", "杯盤固草草，言歸且徐徐。", "山僧擅幽勝，意輕南面孤。", "久矣不復貴，厭棄同污渠。", "貴人便宴安，大第如清都。", "華堂貯窈窕，高門列車徒。", "往往慕閒曠，偶此樂有餘。", "蛇蚿漫相憐，鵬鷃端異趨。", "不如聽鳴禽，勸我提胡盧。"]}