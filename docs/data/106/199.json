{"author": "崔敦禮", "period": "宋", "type": "诗", "title": "楚州龍廟迎享送神辭  其三", "paragraphs": ["君之去兮朱宮，乘飛雲兮御迴風。", "貝闕兮豐敞，金臺鬰兮穹隆。", "珠胎兮炫耀，周玉樹兮青葱。", "天琛兮水碧，衆寶萃兮玲瓏。", "良辰兮高燕，命馮夷兮展舞。", "鳴𪛌兮海童，群仙兮良待。", "君肯臨兮尚舂容，君不我留兮我心忡忡。", "眇清思兮眑眑，惠我民兮盍終。"]}