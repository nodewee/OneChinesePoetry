{"author": "李流謙", "period": "宋", "type": "诗", "title": "送孫隆州", "paragraphs": ["萬里對明光，真實一字字。", "九陛元不隔，是亦父子爾。", "我讀公車牘，再拜甚歡喜。", "玉色近昕夕，王度日完粹。", "再析山中符，可以覘胸次。", "道行國無小，意甘食則旨。", "平生熟窺覘，步步聖賢地。", "造物寶其人，華皓表斯世。", "從軍落窮塞，愁破覿清峙。", "蝸廬僅纏軀，鼓鐘日在耳。", "何以充淹留，白日不可繫。", "長年慕道德，師友別匪易。", "躑躅南城隅，竚立渺無涘。", "不見兩朱輪，但見嘉陵水。"]}