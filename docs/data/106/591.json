{"author": "李流謙", "period": "宋", "type": "诗", "title": "元日泛舟分韻得大字", "paragraphs": ["春從沙際生，白石映淺瀨。", "一舟何自橫，玄寄倏與會。", "今日是何朝，亦恐魚鳥怪。", "曉暾破宿雨，換歲無此快。", "柁工貌閑暇，一篙有三昧。", "夷猶我無心，上下聽汝輩。", "斷崖舂濤波，千古意不改。", "中流浸玻璃，綠浄吾苦愛。", "林深故疎密，山遠自明晦。", "隔江見人家，短籬護畦菜。", "蓑笠弄晚色，真樂在牛背。", "稍能薄輸征，武陵豈天外。", "吾曹二三子，勿作碌碌待。", "濤戎嘆山河，塵凡累纓佩。", "人生富貴哉，固有一事大。"]}