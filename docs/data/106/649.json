{"author": "李流謙", "period": "宋", "type": "诗", "title": "失題", "paragraphs": ["學者一大事，最重出與處。", "用行舍之藏，孔顔獨相許。", "參賜地位高，窺牖不得覩。", "而况未見聖，一曲株守兔。", "入林恐不密，狷者或拒戶。", "如蝸護一殻，槁死竟何補。", "營營夸毗子，意常在腐鼠。", "鐘鳴尚遲回，顛沛慙末路。", "細評誰失得，未易較吳楚。", "聖賢具成體，以道爲鉦鼓。", "適時不俟駕，枉己一揖去。", "而我本來心，湛如太空故。", "先生平生學，此理超聖處。", "浮沉四十年，夷險隨其遇。", "初無周南恨，內樂侈圭組。", "名高天不掩，舜聰徹幽阻。", "門前裹輪車，急急戒徒御。", "企首洙泗上，進退綽有裕。", "富貴調兒童，嗔喜狙賦芧。", "此同伐國問，何乃至君子。", "願出有用學，不朽在斯舉。"]}