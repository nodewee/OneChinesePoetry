{"author": "李流謙", "period": "宋", "type": "诗", "title": "送李司戶之官臨邛", "paragraphs": ["威鳳翔九霄，千百但一遇。", "蒼蠅何所來，滿盤揮不去。", "吾人一肝腸，未可捨跬步。", "摻裾輒經年，把臂速炊黍。", "譬如枝上花，風裏得暫聚。", "天果何意哉，未易測其故。", "安得三間茅，藜莧同旦暮。", "秋色如行色，別語不得吐。", "鶴峯得佳句，尚足慰延佇。", "從今夜夜月，伴我照庭戶。"]}