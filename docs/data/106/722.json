{"author": "李流謙", "period": "宋", "type": "诗", "title": "壽仲秉侍郎", "paragraphs": ["今朝雲裾下星漢，明日冰輪十分滿。", "今朝海實薦蟠桃，明日潮頭千丈高。", "君才與月爭澄爽，君氣如潮同浩放。", "如何不著廊廟中，不是考槃巖壑樣。", "十年立朝兒輩驚，前日欲去親留行。", "我雖流落未足恨，世間那有此友生。", "躋堂奉觴祝耆耈，仙骨應須飲仙酒。", "潮聲不斷月長圓，歲歲來爲主人壽。"]}