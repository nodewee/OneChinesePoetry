{"author": "李呂", "period": "宋", "type": "诗", "title": "送趙彥修", "paragraphs": ["六月紅塵如火烈，朝來一雨炎威歇。", "漸看蘋末起凉颸，推上冰輪作清絕。", "王孫叱馭欲何之，直向銓曹射佳闕。", "天生良才必有用，豈應付與噲等埒。", "幾載低頭丐祠祿，歲寒頗獲固窮節。", "儻逢佳士重薦論，平視朝紳可頏頡。", "顧我幽居苦羞縮，却掃柴門學藏拙。", "每向水邊狎鷗鳥，未遑郊外習綿蕝。", "君能脫略時從遊，嘗鼎一臠端可別。", "臨行尚作半日留，滿泛青甆話離別。", "秋風若遇南飛鴻，好寄一聲慰騷屑。"]}