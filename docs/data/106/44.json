{"author": "陸游", "period": "宋", "type": "诗", "title": "南塘晚步記鄰里語", "paragraphs": ["喚舟欲泛湖，出門日已暮。", "顧景遂輟行，老病畏風露。", "不如上南塘，蕭然散予步。", "季子挾書卷，仲孫奉杖屨。", "夏秋多杜門，一出驚行路。", "鄰里相與言，穡事凜可懼。", "群蝗飛蔽日，殘嚙到竹樹。", "惟茲數里間，若有神物護。", "天菑幸獨薄，豈以此老故。", "老人亦自笑，病骨日欲仆。", "鬼神彼何爲，與世殊好惡。", "相期勤自修，此幸豈可屢。"]}