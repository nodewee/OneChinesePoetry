{"author": "崔敦禮", "period": "宋", "type": "诗", "title": "九序", "paragraphs": ["春日兮繁鮮，車闐闐兮句曲天。", "緪瑟兮拊鼓，滿芳菲兮瓊筵。", "朝霞爲羞兮沆瀣爲醴，瑶華玉饌兮錯雜而陳前。", "靈之來兮赤城空，駕白鶴兮御清風。", "群仙從兮哆哆，雲晻曖兮車隆隆。", "靈之去兮返太清，騎日月兮朝紫皇。", "下視九州兮塵泱茫，五嶽俎豆兮四溟杯觴。", "製瓊琚兮余衣，集芳蓀兮余裳。", "荷佩兮離離，蘭旌兮揚揚。", "欲往從兮未得，望夫君兮彷忀。"]}