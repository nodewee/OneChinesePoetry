{"author": "崔敦禮", "period": "宋", "type": "诗", "title": "太白遠遊", "paragraphs": ["人間不可以託兮，信長風而雲行。", "浩漫其將何之兮，悵飄忽而徂征。", "天生材以有用兮，思逢時而經綸。", "苦恩疏而媒勞兮，坐長歎以撫膺。", "雞聚族以爭食兮，鳳孤飛而無隣。", "璚草隠於深谷兮，層丘蔽以蒼榛。", "驊騮拳跼而不得食兮，蹇馿得志以鳴春。", "蝘蜓嘲龍兮魚目混珍，嫫母衣錦兮西施負薪。", "世道有此翻覆兮，誰察余之堅貞。", "塊獨處此幽默兮，乃龜息而虬蟠。", "不曠蕩以縱適兮，何拘攣以守常。", "將倚劍乎天外兮，欲掛弓於扶桑。", "以倥傯而爲巢兮，以虛無而爲場。", "運以大風之舉兮，假以摩天之翔。", "前期浩乎漫漫兮，浮四海而橫八荒。", "赤玉舄以東上兮，烟蒼蒼其逢山。", "逢羽人於天門兮，方瞳好其容顔。", "遺我書以鳥跡兮，讀不閒而三嘆。", "偶然值乎青童兮，綠髮雙雙其雲鬟。", "笑我學仙之晚兮，蹉跎凋乎朱顔。", "玉女飄飄而下兮，遺我以流霞之杯。", "稽首拜而自媿兮，棄世何其悠哉。", "隨風恣其飄揚兮，不知東走之迷。", "忽撫己而自笑兮，問南登之路岐。", "採姹女於江華兮，收河車於清溪。", "卧香爐以餐霞兮，窺石鏡而心清。", "遥見仙人於彩雲兮，把芙蓉於玉京。", "期汗漫於九垓兮，接盧敖於太清。", "乘興任夫所適兮，鳴騶忽其西馳。", "栽若木於西海兮，採瓊蘂乎崑山。", "揖叔卿於雲臺兮，恍惚凌乎紫冥。", "飲玉漿於丹丘兮，備灑掃以明星。", "赤松借予以白鹿兮，挾兩龍以相從。", "傳秘訣於韓衆兮，精誠與夫天通。", "西上既窮其登攀兮，雲飄然而無心。", "八極可以神遊兮，賦大鵬於北溟。", "激三千以崛起兮，向九萬而迅征。", "訪廣成於至道兮，聞大塊之幽居。", "掇玄珠於赤水兮，天下不知其所如。", "凌雲霄以直上兮，入無窮而遺形。", "騎日月而羽化兮，翼鴛鸞而雲行。", "出宇宙之寥廓兮，羾閶闔之崢嶸。", "載長雲之河車兮，十二樓與五城。", "登真朝於玉皇兮，賜瓊漿以玉杯。", "聽天語之察察兮，廓如雲而天開。", "天地同乎枯槁兮，生世如乎轉蓬。", "君子化爲猿鶴兮，小人或爲沙蟲。", "營營爲何所求兮，雞鳴趨乎四關。", "十步而九太行兮，世路多乎險艱。", "傳其語以銘骨兮，永願辭於人間。", "忽魂悸以魄動兮，即歸路而長歎。", "轉天車於六龍兮，雲駢下而飄翩。", "風爲馬兮霓爲裳，靡星旃兮迴鸞車。", "燭龍銜光以照物兮，列缺揮鞭而啟途。", "欻翳景以橫翥兮，逆高天以下垂。", "望四海兮何漫漫，長相思兮在長安。", "復長劍而歸來兮，謁九重之天門。", "白日照吾之精誠兮，效剖膽而輸肝。", "吐崢嶸之高論兮，開浩蕩之奇言。", "所謂代馬不思乎越兮，越禽不戀乎燕。", "流波思其舊浦兮，落葉墜於本根者也。"]}