{"author": "李呂", "period": "宋", "type": "诗", "title": "改過", "paragraphs": ["顔子趣高遠，改過不待形。", "子路雖未及，有聞思欲行。", "庸人過莫知，心目任盲騰。", "縱復覺其然，如醉不願醒。", "幽顯孰可欺，徒自蔽聰明。", "直待形迹著，巧飾漫經營。", "辭屈既無益，斂翼如凍蠅。", "豫貴介于石，安取冥豫成。", "訟要免終凶，謀始那用爭。", "頤養知節慎，損疾在窒懲。", "下交儻不凟，惡習難薰蒸。", "師誨當佩服，勝己求友朋。", "過言與過行，點檢莫暫停。", "粗能遵此戒，無忝爾所生。", "海鷗識機深，良馬認鞭聲。", "爾過勿憚改，豈知禽獸情。", "善惡審取舍，勿用苦叮嚀。"]}