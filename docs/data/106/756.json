{"author": "李流謙", "period": "宋", "type": "诗", "title": "弔李允成知縣", "paragraphs": ["百年造化無遺力，霜雪十圍豈易得。", "盲工操斤選樸樕，銅柯石根棄如擲。", "嗚呼斯人何不淑，天畀之多人則嗇。", "白眼千百碌碌子，老虎可縛蛟可馘。", "神鋒屢染鷄鶩血，繞匣龍蛇夜悲泣。", "英靈不合世間著，蟻宮歷游無半席。", "不如收拾還山川，化爲球琳尚華國。", "意氣偶合肝腸傾，手栽檀欒食予實。", "至今歛翼蓬蒿中，不與燕雀同感激。", "霜風吹愁愁更濃，屈折長虹玉三尺。", "晨興攬衣發深省，古來精誠可裂石。", "玄堂文成許見不，魚與熊掌當取一。"]}