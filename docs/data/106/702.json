{"author": "李流謙", "period": "宋", "type": "诗", "title": "送吳志行監稅", "paragraphs": ["乃翁儒林大宗匠，造化爲爐鑄卿相。", "坐與文皇致太平，玉骨如塵汾水上。", "斯文未喪不須嗟，仍喜郎君書起家。", "等閒一第唾手得，以此報翁其未邪。", "判北門事首峩豸，歷階而升姑少待。", "斗米迫人成遠征，雲夢胸襟何足芥。", "霜風獵獵吹征衣，登山臨水傷別離。", "丈夫富貴恐不免，萬里扶摇方自茲。"]}