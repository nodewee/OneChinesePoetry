{"author": "李流謙", "period": "宋", "type": "诗", "title": "別臨邛知縣李允成", "paragraphs": ["周公山前傾蓋時，再歲通家同骨肉。", "紫巖樓畔又從容，四方上下如相逐。", "別來每恨無見日，要見夙緣償未足。", "公來臨邛弄鳴琴，一官季氏仍寮末。", "移將遠期爲近期，天遣從公恐不速。", "尺書日夜苦相換，何止已多如笋束。", "淹留自春竟徂冬，出門如物縶兩脚。", "一朝决去水赴壑，夢魂先到鶴山側。", "下車一見開兩眼，喜色分時破愁頰。", "約我不來公即來，一日不見公不樂。", "將閒文書猛撥置，喚好朋友細款曲。", "疾邪憤世時抵掌，悵往悲今忽嚬蹙。", "狂吞壯飲無空樽，長句短章幾滿軸。", "尊賢下士公盛德，忘義忘年吾敢辱。", "百年四海幾知己，爲公悲歌起衰俗。", "明朝翩翩隨社燕，欲去暫留情最惡。", "黄花滿頭約重來，聞說床頭酒方熟。"]}