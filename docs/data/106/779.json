{"author": "李流謙", "period": "宋", "type": "诗", "title": "七月十七日游浮山值夜未快所觀急歸作詩", "paragraphs": ["田疇渺渺平一望，側嶺橫峯環四向。", "那知中有此巉巖，倚天削鐵三千丈。", "坤靈湧出薦地寶，方嶠飛來憩靈仗。", "我來暑濕未解圍，薄日烘烘雲盎盎。", "投鞭濯手趨深殿，稽首虛皇注遐想。", "黄昏食罷亟就枕，殷地鼻雷飜疊嶂。", "夜深風雨來萬騎，勢欲拔山投莽蒼。", "明朝幽徑一丈泥，淺猶沒屨深沒杖。", "仙游咫尺邈霄漢，但倚危欄嘿惆悵。", "琳宮危絕何由上，祕洞幽深倦探訪。", "獨尋荒碣考歲月，更覓遺民問疇曩。", "雲舄朝飛溪漲深，玄猿夜答空山響。", "過門初欲快雄嚼，染指誰能當大饗。", "會求靈藥插羽翮，未分風帆隔崑閬。", "詩作監盟神所臨，後約有期吾敢爽。"]}