{"author": "李流謙", "period": "宋", "type": "诗", "title": "戲貽秋泉子", "paragraphs": ["桂椒發芳辛，水泉佐澄潔。", "風味可人哉，醖藉固佳客。", "清非伯夷隘，和異柳惠褻。", "壺子與俱來，表裏清徹骨。", "素魄吸沆瀣，枯腸濯埃𡏖。", "東家欲毋我，漆園强齊物。", "物我儻未融，平地森劍㦸。", "非秦亦非越，有國名建德。", "恬流不須航，坦逕無轍迹。", "笑渠秉周禮，况復用蕭律。", "聚糧適千里，叱馭履九折。", "勸君反爾轅，神尻徐而疾。", "伯倫駕予車，元亮脂我轄。", "胚渾未兆前，羲軒乃叔末。"]}