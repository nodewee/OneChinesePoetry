{"author": "李呂", "period": "宋", "type": "诗", "title": "登賦堂", "paragraphs": ["紫雲之山幾千丈，勢壓岷峩欲爭長。", "茫茫巨浸擘山開，萬穴魚龍寄深廣。", "眼明遥見使君家，華堂夜魄栖簷牙。", "手釣峽流揖峯翠，裾珮縹緲凌雲霞。", "仲宣登樓炫能賦，字字悲啼嘆飄寓。", "他人有心予忖之，魏奪劉傾渠不顧。", "使君胸著萬卷書，向來游戲從魚符。", "拂衣歸卧喚不出，但有憂國心鬰紆。", "日落未落飛鳥滅，却立闌干思橫發。", "一川樵牧歌太平，萬古關河感亡國。", "麗詞落紙煥黼裳，細研物變窮天藏。", "憑誰薦之九天上，我無羽翮不得將。", "公乎豈久榛棘下，狗監猶能援司馬。", "子虛大人何足云，願賦蒸民追大雅。"]}