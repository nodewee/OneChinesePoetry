{"author": "李呂", "period": "宋", "type": "诗", "title": "寄贈天台石橋京行人", "paragraphs": ["無心曾看石橋雲，有耳曾聽石橋水。", "俗塵未盡難重留，飯麻纔竟歸心起。", "自從一別五春風，夢繞橋庵西復東。", "雀噪亭前聽茶鼓，蛇蟠砌外護瓜叢。", "更憶依人兩烏鵲，朝朝飛下映真閣。", "樹鵝土菌恣登盤，林麓素無蟲獸惡。", "江湖迢遞皆畏途，誰知世上有華胥。", "五百開士去雖久，猶餘一老能清癯。", "幾年脅背不著席，棟宇增新間金碧。", "風月忽寄盈尺書，約我重來共晨夕。", "恨不速駕鵂鶹皮，屈伸臂項款山扉。", "相逢定作解垢衣，水邊石上同茹芝。"]}