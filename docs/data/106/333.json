{"author": "李呂", "period": "宋", "type": "诗", "title": "酬令裕見寄之什", "paragraphs": ["伯才不鼓琴，良爲知音撤。", "淵明琴無絃，荆扉晝常閉。", "吾道傳滄洲，初不待識別。", "叔孫志諧俗，禮樂用綿蕝。", "子陵持正論，阿諛腰領絕。", "寧可負鑿方，枉尺未應屑。", "郊居本寂寞，况乃生計拙。", "食指日益繁，資用時告竭。", "客至坐無氈，竊與鄭公埒。", "天隨拾杞菊，焉能饜餔餟。", "平生所厚人，過門或電掣。", "嘗聞貴易交，一命已變節。", "包苴既無魚，裋褐倦造謁。", "闊遠故人書，誰復訪衰苶。", "有燄手可炙，其如火不熱。", "聞酸蚋必聚，其如醯不冽。", "向來出肺肝，生死語虛設。", "醇風恣澆漓，仁義從蕩滅。", "江湖足相忘，何苦怨離別。", "黄君忘年友，歲寒我輩列。", "抗志忌詭隨，講究亦可悅。", "高堂甘旨奉，敢以貧故闕。", "姑從斆學半，俯首棲林樾。", "近枉寄贈篇，用意尤清切。", "似聞於易道，琅誦口不輟。", "顧慙澤畔癯，韋編老披閲。", "未達言外意，搔首漫卼臲。", "三聖日星垂，牆仞靡容瞥。", "動靜本自然，發明頼前哲。", "屈伸相感觸，至理甚昭晰。", "泰反復于隍，需順出自穴。", "機緘默循環，勿用騰口說。", "寒泉終可食，但貴井常渫。", "正乏雙南金，報稱愧滅裂。", "見許惠然來，諒不出良月。", "莫學王子猷，興盡江天雪。"]}