{"author": "李流謙", "period": "宋", "type": "诗", "title": "元質偶招客飲爲賦此篇", "paragraphs": ["曉風吹花枝，曉雨濯花色。", "裁綴爲好春，天公不遺力。", "啼禽彊領解，對花語移日。", "世事豈易料，搔首鬢毛白。", "名園適幽爽，韶序屬芳淑。", "主人雅好客，力能管風物。", "酒如瀉江波，紫翠映華席。", "我友不可揀，一一如珪璧。", "遠者渺雲海，近者接肘腋。", "能來共一醉，我亦有行役。"]}