{"author": "李流謙", "period": "宋", "type": "诗", "title": "過彌牟有携魚過者買而放之因志以詩", "paragraphs": ["行役道荒戍，馬行何徐徐。", "市人捉筠籃，偃然數尾魚。", "始疑失清波，殘息憊不蘇。", "俄掉尾與鬐，示之尚可圖。", "殺戒宿所持，堅盟敢渝初。", "爾命如丘山，我金若錙銖。", "敢靳百錢惠，坐視甘醢葅。", "空籃俱置之，漣漪縱縲俘。", "旋收褫駭魄，亟反清泠居。", "僕夫亦欣然，毋疑校人誣。", "爲龍未可知，風雷躍雲衢。", "田文出函關，子卿反荒區。", "骨肉一笑粲，樂哉定何如。", "人心如面然，賢鄙異所趨。", "放者尚反顧，捕者已縱罦。", "爲德懲不竟，護以西竺書。", "世事豈易料，聊欲明區區。", "人羊互吞啄，佛語深切膚。", "聞聲戒肉食，孟軻遠庖厨。", "孔釋喜交戈，好生理則符。", "浪言物與人，貴賤越與胡。", "人貴當食物，物固供人須。", "此語實魔語，地獄正爲渠。", "炯炯一靈光，彼此亡欠餘。", "一念偶負墮，流轉乃爾殊。", "目前怙强雄，屠臠棄束芻。", "此身寧石人，竟免爲物歟。", "懸想刀几毒，響應疾鼓桴。", "天驥警鞭影，蹇駑煩箠驅。", "箠驅可致力，詩宜勒盤盂。"]}