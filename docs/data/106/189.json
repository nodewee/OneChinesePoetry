{"author": "崔敦禮", "period": "宋", "type": "诗", "title": "正曜", "paragraphs": ["若有人兮水中央，魚鱗衣兮白蜺裳。", "荃橈兮桂旗，欲女迎兮風薄之。", "神之駕兮兩龍，驂白黿兮蛟螭從。", "朝余陟兮三山，夕濟兮牛渚。", "神不來兮夷猶，使我心兮苦復苦。", "濯纓兮姑溪，結佩兮采石。", "誠不已兮幽通，信不墜兮物格。", "若有臨兮風颾颾，作莫雨兮愁江臯。", "神交兮意接，來不言兮去無迹。", "倏雨歇兮雲收，山青青兮水悠悠。"]}