{"author": "李流謙", "period": "宋", "type": "诗", "title": "拜嵩次山塔", "paragraphs": ["向來契分膠投漆，一日不見真若失。", "那知遂作死生分，屈指五年飛鳥疾。", "詩人猶誦碧雲句，老衲來尋金鎖骨。", "亭亭孤塔蔽榛莽，下馬焚香涕橫集。", "烟林霧草不供愁，坐對青山搔短髮。", "亦知電露難把玩，但聽漚泡自生滅。", "歸來閉閣睡方美，杜宇一聲山月白。"]}