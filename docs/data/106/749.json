{"author": "李流謙", "period": "宋", "type": "诗", "title": "東州行上費檢正", "paragraphs": ["東州十剎如西州，東州幽爽西喧湫。", "登臨在在有佳處，我來無事得縱游。", "望川致爽兩奇特，雲烟流通東與北。", "一爲清淑一曠遠，清者發興遠快目。", "城西三剎跨一牛，五百雲堂老比丘。", "捐金樂施到樵牧，不知願力何年修。", "鄧家名筆難再得，苦愛雍熙之兩壁。", "貴人摸搨不曾休，真是化身千百億。", "府公玉皇香案吏，帆薄三山風輒止。", "來蘇疲瘵十萬家，卷縮靈河一杯裏。", "野人冠服裹狙猿，曳裾更欲之何門。", "慙無杜老驚人句，空負陳蕃解榻恩。"]}