{"author": "李流謙", "period": "宋", "type": "诗", "title": "游秦園分韻得東字", "paragraphs": ["愛春春淺如稚童，愛晴連日無雨風。", "閉門不出春笑儂，百年容易成老翁。", "山茶經霜尚能紅，小梅吹雪香正濃。", "盍不亟倒琉璃鍾，主人好意客亦同。", "粉牋乞句酬天公，筆端有氣如白虹。", "少年射虎南山中，于今塵土蒙琱弓。", "安得雷雨鞭蟄龍，拊髀浩氣亦欲東。"]}