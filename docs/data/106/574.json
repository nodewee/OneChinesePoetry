{"author": "王端朝", "period": "宋", "type": "诗", "title": "金瀨弔貞女", "paragraphs": ["嗟彼戰國秋，風俗日以漓。", "卓哉史氏女，粲粲蘭蕙姿。", "守貞奉慈母，克盡烏鳥私。", "業貧不辭苦，擊漂臨清漪。", "適爾遇丈夫，失路良可悲。", "惻然爲發筥，振彼窮途饑。", "振窮乃所愿，越禮非所宜。", "滅口葬魚腹，此心天地知。", "丈夫既得志，雪恥鞭平屍。", "念此一日恩，仗節遠來茲。", "百金報無地，立馬空嗟咨。", "俛仰易陳跡，屈指萬古期。", "誰招地下魂，惟遺道旁碑。", "雄辭吐激烈，粲若星貝垂。", "吾生後謫仙，況乃駑鈍資。", "捧心學西子，取笑將奚爲。", "留題表貞義，庶幾薄俗移。"]}