{"author": "李流謙", "period": "宋", "type": "诗", "title": "送蘇給事出知太平州", "paragraphs": ["一代文章有圖籙，天賜之履征九服。", "奉牲乞盟走珠玉，吳狂楚僭非此族。", "至今人望壇坫尊，風流文采被諸孫。", "丈人似是更酷似，大河一派來崑崙。", "華途不須移步到，憂國憂君心日老。", "匹馬朝行人避驄，短奏宵歸自焚藁。", "一朝倦拜青鎖門，分符端欲宣上恩。", "再拜願回批敕手，却與疲瘵豐雞豚。", "青絲絡頭甘半菽，丈夫出處不碌碌。", "我亦昨夜夢山靈，苦喚西歸理松菊。"]}