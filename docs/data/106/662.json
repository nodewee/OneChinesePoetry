{"author": "李流謙", "period": "宋", "type": "诗", "title": "次韻姚宣孺見寄", "paragraphs": ["作吏無好懷，寧食三年艾。", "甚陋吾安之，所隸乃都會。", "文書如駡奴，吞噫不敢對。", "兩眉或小伸，獨有公等在。", "交臂露肝膽，不復事容態。", "月沼分賸馥，風軒共晴快。", "家餐聽相挽，盤筯及筍菜。", "但苦王事迫，數離每增慨。", "豈非造物意，物莫能兩大。", "况自摻裾別，至今胸憒憒。", "歸來未黔突，日月倏逾邁。", "書往得奇報，已恐責留債。", "丈夫志遠者，遑卹吠所怪。", "醉眼天不入，一飽真細碎。", "插貂與扶耒，此理本相代。", "持以敦薄夫，是事付我輩。"]}