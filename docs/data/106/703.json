{"author": "李流謙", "period": "宋", "type": "诗", "title": "送王君弼寺丞出守臨邛", "paragraphs": ["昔人帝城願一入，君今翩翩去何亟。", "向來一念君親同，夜夢倚門人髮白。", "人生適意富貴齊，况是求歸真得歸。", "江風飽帆不可挽，恰恰春好花濃時。", "君於文字識源委，筆勢逼人殊亹亹。", "每來握臂相與言，我屢點頭興嘆喟。", "三年厭踏東華塵，聽鷄走馬常踆踆。", "黑頭使君豈不貴，腰間見綬我亦驚。", "蜀吳相望八千里，到家遥想慈顔喜。", "上堂跪觴下堂拜，應有輝光照庭戺。", "白鶴勝峰記昔游，醉墨淋漓在上頭。", "君行有暇試尋覓，不知已掃黄泥不。"]}