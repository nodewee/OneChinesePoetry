{"author": "李流謙", "period": "宋", "type": "诗", "title": "送李德明解綿竹尉", "paragraphs": ["嚴生起寒瀨，至今漁釣尊。", "董賢尉三公，冕黻蒙垢塵。", "榮瘁視所挾，誰以通塞論。", "吾宗老筆墨，健力河漢翻。", "蛟蜃著甕盎，鬰律氣屢吞。", "顯名在操踐，一尉衡宰輕。", "幽求在朝邑，碌碌羣兒奔。", "一朝定大策，談笑搴翳氛。", "書生喜高論，我言布帛溫。", "別語不多吐，春波銷客魂。"]}