{"author": "李流謙", "period": "宋", "type": "诗", "title": "送任漕赴召", "paragraphs": ["宋十一葉聖天子，有臣伊皋佐其理。", "鏖兵孽雛褫天戮，手把降幡屢摇尾。", "周宣功大心愈小，盈而持之甚持水。", "龍墀端笏拜疏言，有室大競唯多士。", "蒼蛟淵潛百鱗駭，乳兕林蹲樵牧止。", "臣舉所知匪臣私，取之鄉國大瑰偉。", "后皇曰嘻毋留行，奔雷將車電摇幟。", "先生捧詔色不動，在泰拔茅以其彙。", "向來輸寫萬瀆海，人笑一蠡測涯涘。", "古人成人責禮樂，房杜頳顔諸葛死。", "屠龍覓肝薦雕俎，不如河魴甘且旨。", "卑之試爲目睫論，欲識强羸占國勢。", "議和當有守和策，偃兵適恐造兵耳。", "焦頭常居曲突上，有言復吞胸磊碨。", "先生領略首屢肯，懸知不作三窟計。", "欣然拔劍爲公舞，舞罷颯颯回風起。", "孤生飄零踰歲月，感慨鰍蝦共泥滓。", "石田蝗蟊仍數熯，抱耒空山欲何俟。", "叔孫大猾誠謬妄，狗監文章亦巴鄙。", "黄金儻築燕人臺，爲問何如從隗始。"]}