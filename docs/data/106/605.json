{"author": "李流謙", "period": "宋", "type": "诗", "title": "劉林夫以諸公送行詩軸見示作此", "paragraphs": ["我思在何許，却立望高丘。", "手持金錯刀，美人不可求。", "此意恐蹉跎，悵然生百憂。", "嘉魚樂循渚，潑潑不受鈎。", "燥濕各天性，萬生難其儔。", "喬木懷故家，日星藻皇猷。", "吾欲徵文獻，庶以充淹留。", "鼓鐘侑大烹，其樂有此不。", "江黄預壇坫，齋明盛陽秋。", "義合在一朝，如新嗤白頭。"]}