{"author": "陳尚文", "period": "宋", "type": "诗", "title": "題江國錄先生石室", "paragraphs": ["海甯邑屋千山環，幽人更愛山中山。", "山城已遠人烟寒，江君石室深巑岏。", "聞君十載棲長安，焉能斂翼縈巖巒。", "卧龍要自南陽蟠，東山不爲携紅顔。", "邇來側身天地間，不如一室中寬閒。", "探書禹穴萬卷完，養成霧豹非一斑。", "素琴無絃心自彈，泰山高高水潺潺。", "山中閴兮誰往還，雲無心兮抱幽關。", "青山白雲足爲侶，無心胡爲戀君宇，冷君衣裳潤君礎。", "人間歲月易今古，傅說一去不可佇。", "蒼梧何如出飛雨，不崇朝兮蘇九土。"]}