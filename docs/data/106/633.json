{"author": "李流謙", "period": "宋", "type": "诗", "title": "送張時擇從楊茂州之招", "paragraphs": ["州閭我知君，楚璞未剖初。", "家無兩錢錐，腹有萬卷書。", "閉門飽葵莧，撫几咏唐虞。", "兒乳腥未濯，才能辨之乎。", "巍科似拾遺，却走我不如。", "流俗校成敗，往往遭揶揄。", "豈知磻溪叟，空釣寧在魚。", "窮途有知己，一笑肝膽輸。", "羔鴈朝在門，挽我不得徐。", "鯨鯤依洪波，鳳凰集修梧。", "士貴得所託，往矣膏子車。", "忠信行蠻貊，九夷聖肯居。", "使君况儒將，奧學窺盤謨。", "小詩迺餘瀾，已足吞五湖。", "老羌弛弓刀，玉帳一事無。", "舉杯哦新篇，主賓興不孤。", "明日思君處，一千里平蕪。"]}