{"author": "李流謙", "period": "宋", "type": "诗", "title": "月夜泛舟", "paragraphs": ["苦雨連日夜，佳月遭薄蝕。", "晚風散積靄，水天忽改碧。", "江臯放幽步，露下襟袂濕。", "劃然湖海興，如驥不受勒。", "扁舟繫枯柳，漁子眠已熟。", "喚起勿作難，解纜破秋色。", "移我坐空曠，四顧竦毛骨。", "山空木葉脫，岸斷石脚出。", "舍舟訪鄰叟，醉卧不納客。", "何必見安道，意行無適莫。", "書生亦底事，忍凍犯蛟窟。", "可憐窮事業，坐恐清景失。", "歸來定何得，索酒更深酌。", "上士不言喻，下士笑局局。", "太白下羌江，蘇仙遊赤壁。", "風流共一時，作詩記今夕。"]}