{"author": "李流謙", "period": "宋", "type": "诗", "title": "挽李子和知縣", "paragraphs": ["盤谷先生壇級尊，萬夫操槊輒歛魂。", "黄堂晝嚴繞華㦸，往往君來客打門。", "高談錯起風襲塵，醉眼相視月照樽。", "歸來拊掌此快士，外無圭角中甚渾。", "吾家宰樹已拱把，君亦荒殯生棘榛。", "小阮弟兄吾所敬，霧谷養就虎豹文。", "銜君至恩深到骨，手書盛德表九原。", "遣奴持送急開讀，字字璀爛光瑶琨。", "兼金餽魚客何陋，寶玉圍腰吾敢嗔。", "九牛未可一毛數，大壑才以半缶論。", "嶄然二雛亦奇俊，造物兩眼如許明。", "由來孝弟動鬼神，宦學所自爲根源。", "向來施設本此耳，欲著吾說聽者驚。", "春風相送綠草野，爲君一慟河漢翻。"]}