{"author": "李流謙", "period": "宋", "type": "诗", "title": "送無害弟之官并呈使君蹇丈一笑", "paragraphs": ["人生一飲啄，大似有夙緣。", "蔡蒙窮坤陬，宦游自吾先。", "哦松千尺下，剖竹羌水邊。", "泮宮擷芹藻，我歸才一年。", "子又盧奴去，妙指按五絃。", "識人舊魚鳥，入眼昔山川。", "子才如干將，當屠橫海鱣。", "纖鱗拾沮洳，人怪我輾然。", "火宿用彌壯，鷙伏飛無前。", "弟兄立分拆，門戶同仔肩。", "老僊泉下責，豈但冕與蟬。", "別離不須悲，使君直二天。", "不敢祝翁歸，冰鏡自高懸。", "夢想五賢堂，囊貯白雪篇。", "何時見華築，琬琰行當鎸。"]}