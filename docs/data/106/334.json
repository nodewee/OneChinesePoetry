{"author": "李呂", "period": "宋", "type": "诗", "title": "題焦山寺", "paragraphs": ["水輪依風負坤輿，百川東流同灌輸。", "掀巾之陂莽吞受，沃焦之山初不濡。", "雲根終古插江湖，狂瀾滔天隨卷舒。", "空神迴飈避突兀，海門排霄岌相扶。", "僧居蠔山迷向背，佛宇蜃氣成吹噓。", "昔游玄冬崖壑枯，洪濤濺雨吹裳裾。", "風來駕潮愁海若，溟漲跋浪飜鯨魚。", "羽淵咸池相蕩潏，月阿日窟漂方隅。", "此身浮漚一緣聚，四大濕相瀰空虛。", "鍼鋒懸持妙善住，蚊睫坐睨焦螟居。", "山中老禪眼於菟，香飯遣化分雕胡。", "重淵垂涎舞蛟首，方丈宴寢凝薰爐。", "夜寒黑月照濁水，乞取壞衲摩尼珠。"]}