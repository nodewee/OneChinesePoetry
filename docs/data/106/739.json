{"author": "李流謙", "period": "宋", "type": "诗", "title": "七夕", "paragraphs": ["火金鏖攻電雷擊，風從西來火折北。", "向來勝負吾已分，物極而顛勢其必。", "露盤清濯房櫳秋，冰壺冷浸乾坤骨。", "明河指點三星橫，天上靈期有幽約。", "寒機軋軋終年思，危橋納納萬山隔。", "不知今夕果何夕，洞房幽懽寸陰疾。", "仙人與世當異馳，一念蕭然證無極。", "情之所鍾豈其然，婉孌合匹此疑褻。", "巫娥神力造化通，撫摩神禹授祕策。", "百靈後先相開鑿，脫我蛟鰐骨再肉。", "楚大夫玉何人哉，枕茵誣之神所殛。", "姑置是事勿復問，一扇微凉萬金直。", "有景如此可小了，况復我友一世傑。", "其文如玉雅過之，共作清詩洗汙蔑。", "兒曹瓜果羅庭除，拜祈天孫巧可乞。", "何如侑我花前樽，得巧未必如得拙。", "君看鳴鳩安鵲巢，大勝狡兔營三窟。"]}