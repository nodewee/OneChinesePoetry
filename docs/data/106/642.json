{"author": "李流謙", "period": "宋", "type": "诗", "title": "送孫賓老宰丹稜", "paragraphs": ["回也真賢哉，陋巷一簞食。", "卒然問爲邦，所告王者事。", "軻亦印微言，曰可禹稷配。", "學道則愛人，偃昔嘗有志。", "他時武城絃，嘿與聖意會。", "聊寄莞爾笑，汲深孰知底。", "欲令誦所聞，姑以割鷄戲。", "聖賢存心處，萬類宅生地。", "先生爲己功，及物乃糠粃。", "十室有忠信，百里吾敢鄙。", "六經作縣譜，趙張不到此。", "春風七條絲，可以馴桑雉。", "堯舜治天下，乃與治射比。", "一朝坐廊廟，用有大小爾。", "我昔從公游，頑璞不受砥。", "經時去函丈，榛棘撐腎胃。", "朅聞衛返魯，倦馬始休轡。", "欲申趨隅問，已作橫策起。", "人生楦宇宙，孰爲不朽計。", "著書有存亡，德業亙千祀。"]}