{"author": "李流謙", "period": "宋", "type": "诗", "title": "送宇文德濟解綿竹丞", "paragraphs": ["陋哉紈綺習，染人甚脂膏。", "傾五湖三江，未易濯穢臊。", "冰霜竹林游，糞土戎與濤。", "富貴比貧賤，所去寧一毛。", "公家全盛時，束带轄百寮。", "朱輪照華欀，龜紫映翠貂。", "綠幘走童奴，清彈沸娥媌。", "連牀不同夢，君乎吾願交。", "一覘鸞鶴姿，頗疑出衡茅。", "神駒足萬里，威鳳心九臯。", "夜窗四壁空，抱卷燈屢挑。", "往往出妙語，遺音叶咸韶。", "於此定不凡，舉步即扶摇。", "朅來署紙尾，丞哉嘆徒勞。", "官事竟何如，亦似是馬曹。", "置之勿復問，朝爽西山高。", "北風送征驂，擾我心鬰陶。", "判此別袂難，愧彼漆與膠。", "君去千仞岡，我歸一枝巢。", "升沉何必恨，書來慰蕭條。"]}