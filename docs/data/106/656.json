{"author": "李流謙", "period": "宋", "type": "诗", "title": "送薛司直赴行在所供職", "paragraphs": ["公家樞近公，名在太史氏。", "天方濬其源，沃日勢未止。", "郎君萬金産，落筆粲珠琲。", "尚當戰韋布，未可議紈綺。", "朝家錄世舊，往往收瑣尾。", "而况用才升，進擢不止此。", "邦刑託平反，哀矜蓋天意。", "持此博親懽，五鼎但口體。", "富貴君勿疑，信手著囊底。", "別君行十年，再見頹髮齒。", "眼看上雲天，歸耕慰憔悴。", "猝猝萬里別，念當一把臂。", "風雪隔異縣，跛馬不就轡。", "安得凌風翰，空齋坐歔欷。", "短章說殷勤，聊用篤友義。"]}