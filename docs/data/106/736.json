{"author": "李流謙", "period": "宋", "type": "诗", "title": "宋才夫解官作此送之", "paragraphs": ["與君異姓如兄弟，鴈塔相携有名字。", "西來山城始傾蓋，北去塞垣仍握臂。", "渥洼來者天馬駒，八鸞六轡供皇輿。", "朝觴瑶池夕玄圃，豈願地下粒與芻。", "三年妙旨發徽軫，飽聽村村人說尹。", "政成通籍天上去，綠髮斑衣歸侍省。", "茜袍頳萼春怡融，堂上老人雙頰紅。", "渾家拜舞上翁壽，盡捲春風入樽酒。"]}