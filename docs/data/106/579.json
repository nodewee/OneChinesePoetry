{"author": "李流謙", "period": "宋", "type": "诗", "title": "病中作此", "paragraphs": ["苦熱日念秋，秋至轉多病。", "枯藤不得力，小室同械禁。", "形骸老翁然，但未雪繞鬢。", "秋山疊翠嶂，秋月掛冰鏡。", "朝躋閑屐齒，夜語閣麈柄。", "妻孥生悵望，煮藥勸屢進。", "故人尚記存，折簡時一問。", "年來識真妄，水月空萬境。", "鬭蟻非實響，杯蛇亦幻影。", "誰于炯炯中，屑金作塵眚。", "酒盞行欲謝，雲窗豈復近。", "唯有妙蓮華，勝味方雋永。", "誰來炷爐熏，佩子法王印。"]}