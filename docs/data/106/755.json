{"author": "李流謙", "period": "宋", "type": "诗", "title": "涵翠亭", "paragraphs": ["太華峯頭花十丈，十八韓翁語豪壯。", "法華會上如車輪，跨猊仙人妄與真。", "九州芒芒置勿問，萬柄秋塘插寒鏡。", "楚人裂裳緝爲衣，一塵涴之色不怡。", "孽童萬死劍斬馬，何物奴言似之者。", "觸花花恐怒且嗔，悲風獵獵吹白蘋。", "我來拊檻笑仍喟，欲挽清泠濯斯穢。", "主人囅然客罷休，一醉能銷千古愁。"]}