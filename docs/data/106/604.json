{"author": "李流謙", "period": "宋", "type": "诗", "title": "觀畫文氏園小酌而歸", "paragraphs": ["衝暑去何之，城南水竹園。", "發篋得祕畫，筆老不見痕。", "作者非俗士，噞喁不能名。", "王郎眼如月，指點見本根。", "解衣而盤礴，主人固可人。", "虛齋坐修竹，一面當暑煩。", "斜陽送暮色，無數烏鳥喧。", "漠漠芳樹暗，涓涓流水渾。", "星斗掛簷端，餘影到清樽。", "行觴令不虐，捉麈語不繁。", "不知聊爾耳，佳處正難言。"]}