{"author": "李流謙", "period": "宋", "type": "诗", "title": "游安樂道院", "paragraphs": ["美璞出叢阜，徑寸藏尺水。", "堂堂大導師，鍾靈此其地。", "荒坑名老君，故老說遺事。", "仙佛勢不敵，北面昔所試。", "烟雲龍蛇窟，風雨鬼神會。", "珍重住山人，浄觀愜幽邃。", "半偈起冥晦，徑欲裂冠袂。", "同行一微囅，落日姑整轡。", "在家固出家，象服何必異。", "君看童其顛，已落第二義。"]}