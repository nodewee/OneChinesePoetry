{"author": "李流謙", "period": "宋", "type": "诗", "title": "送樊眉州", "paragraphs": ["我先君子官于涪，一時賢僚今在不。", "唯公直節貫華皓，千尺壽檜橫霜秋。", "丈人靜聽請具陳，平生契義骨肉侔。", "簡池解組過鄉縣，劇飲不去公遮留。", "似是兄弟姓則殊，詩藁半破猶勤收。", "合行使符蔡山下，先後召杜騰民謳。", "吾家萬松蔭黄土，公方千騎驅華輈。", "十年不見此邂逅，窮冬雨雪寒颼飀。", "未明投刺候門下，老閽竊語來何求。", "柳州先友一一數，山陽鄰笛令人愁。", "岷峨氣象抗湖海，近日人物幾窮搜。", "如公當寘文石陛，一麾乃付近古州。", "蘇家名稱震戎夏，如崧降甫尼生丘。", "文獻可徵况美俗，黄堂坐嘯萬事休。", "公餘兵衛繞畫㦸，妙香一縷鈴齋幽。", "神交千載尚誰可，子韓子文著床頭。"]}