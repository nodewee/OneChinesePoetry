{"author": "崔敦禮", "period": "宋", "type": "诗", "title": "北山之英", "paragraphs": ["强敵驕兮晉多壘，忽登山兮望廷尉。", "風霾兮殺氣昏，突槍櫑兮亂鈎陳。", "予君麾兮從君鉞，戰陵西兮捍溪柵。", "虹食壘兮火焚旂，公之死兮去如歸。", "公有子兮憤爭先，勇沒地兮羞戴天。", "父死忠兮子死孝，令名揚兮日月照。", "物有始兮豈無終，得所歸兮孰如公。", "喜幸生兮畏義死，語昵昵兮顧妻子。", "草木盡兮糞土委，聞高風兮汗流趾。"]}