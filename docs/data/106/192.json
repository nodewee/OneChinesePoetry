{"author": "崔敦禮", "period": "宋", "type": "诗", "title": "下水府", "paragraphs": ["鍾山崒兮江之湄，葯爲祀兮辛夷祠。", "神乘白馬兮執素羽，朝與日出兮莫雲歸。", "噫嗟兮明神，烈烈兮用光。", "生乎疾盜兮奮不顧死，死焉助順兮赫然發靈。", "湛清尊兮明水，揚玉桴兮扣雷鼓。", "扣鼓兮如何，我欲言兮淚滂沱。", "懭有妖兮蟠中土，雜蘅臯兮穢蘭宇。", "豺豕兮人居，猰貐兮室廬。", "願神我福兮我祥，舉長矢兮射天狼。", "使河洛兮回波，令岱華兮還光。", "山蒼蒼兮水湯湯，神之威兮儼不忘。", "刳肝爲辭兮瀝血，陳神之聽兮聞不聞。"]}