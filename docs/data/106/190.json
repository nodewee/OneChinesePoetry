{"author": "崔敦禮", "period": "宋", "type": "诗", "title": "華陽洞天", "paragraphs": ["雲冥冥兮疊嶂，君獨立兮山之上。", "石嶝險兮水道寒，思夫君兮未敢言。", "無言兮皇皇，山阿之人兮告我以不難。", "木樛蔚兮下俯，石避礙兮行旁。", "余冠兮巍巍，余步兮逶遲。", "俛首非吾之願兮，斜徑其將安之。", "朝騁望兮昭亭，夕宿兮雙溪。", "網蕙茝兮爲蓋，葺蓀蘅兮爲車。", "欲騰駕兮高翔，恍導余兮上隮。", "揭北斗兮奠椒漿，簸南箕兮羞瓊蘂。", "靈欣欣兮顧余，亶正直兮爲神予。"]}