{"author": "李呂", "period": "宋", "type": "诗", "title": "喜入杉嶺", "paragraphs": ["行盡山嶺頭，歡喜入鄉關。", "憶昨冒雨去，寒澀亦多端。", "自登糧綱船，出入狗竇寬。", "水漲泊無岸，水落淺湊灘。", "直待風水順，摇艣離江灣。", "虺蜴微細物，託龍逞神姦。", "篙工精禱罷，頃刻過千山。", "脫或小不契，風波生坐間。", "竄身輙拘滯，伍噲仍比頑。", "疑慮狐涉冰，進退羊觸藩。", "僅得黄義叟，可與話歲寒。", "論文消永日，長歌當夜闌。", "傳聞白水發，川途阻瀰漫。", "余益動歸心，掉首辭彎跧。", "悵懷陶靖節，不肯效一官。", "况爲太倉鼠，蠶食殊未安。", "肩輿走泥塗，僕夫愁險艱。", "附舟計已左，且復行路難。", "見幾恨不早，興盡而知還。", "明朝得善達，那假生羽翰。", "稚子爭候門，細君捲簾看。", "真樂未渠央，茅簷共團圞。", "尚論數千歲，窺管才一斑。", "稍定理殘編，補綴令可觀。", "尚友天下士，博約加雕鑽。", "遊談苦無味，素手空厚顔。", "底事通神明，至理吾豈慳。", "設有無父國，而後不可干。", "但患志匪堅，作詩鑱肺肝。"]}