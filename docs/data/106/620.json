{"author": "李流謙", "period": "宋", "type": "诗", "title": "游護聖寺分韻得共字", "paragraphs": ["散員繩檢寬，暇日得放縱。", "天明風發屋，飛蓋怯掀弄。", "朋簪諾已宿，駕言盍不勇。", "幽禪遠城郭，伉壯塔廟涌。", "華鯨三擊罷，僧衆肅如拱。", "香秔撩鼻觀，饞沫出流湩。", "三生石上歌，浩劫幾丘冢。", "失脚今悔深，彈指昔緣重。", "聯裾玉連環，談端豁煩壅。", "草木自臭味，雨露元一壠。", "摩挲老瓦盆，此酌宜數共。", "已無繫日繩，但有思家夢。"]}