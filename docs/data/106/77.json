{"author": "謝諤", "period": "宋", "type": "诗", "title": "嚴隠君九齡適軒", "paragraphs": ["陶公勳業在姑蘇，扁舟歸來春水湖。", "張良亦從赤松子，拋擲兵閒黄石書。", "平吳戮項本無事，所適定非真適意。", "戰酣人境强迴頭，晚乃逍遥脫塵累。", "先生之適真天然，浩氣養得歸林泉。", "一生袖却奪標手，名利過眼如雲煙。", "清風丈室數椽足，幕天席地月爲燭。", "徑有幽花杖履香，窗延野竹縹緗綠。", "天邊白雲不可呼，空中野鶴隨所如。", "延年美意復誰解，拂麈岸巾聊自娛。", "松紋簟滑琉璃色，卧展南華書一帙。", "先生之適真天然，不速還嗔叩門客。"]}