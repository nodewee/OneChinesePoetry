{"author": "李流謙", "period": "宋", "type": "诗", "title": "上費邛州", "paragraphs": ["疏茅裂萬戶，百戰未易得。", "一識荆州面，不作半錢直。", "朝曦明生東，夜斗光炯北。", "皎皎羣目用，餘影到盆隙。", "共在一世間，能無一世傑。", "要渠兩眼青，洞此寸心赤。", "使君絕不凡，白璧生徑尺。", "龔黄漢循吏，阮謝晉人物。", "稍稽一節趨，戯從五府辟。", "端知付兩轓，乃用倡九牧。", "春風長桑柘，豚犢飽柵櫪。", "遺秉利寡婦，負戴無斑白。", "靈河貫中國，寸地沾滴瀝。", "三公乃故事，企踵榮晝接。", "慕用吾已夙，願見憂不亟。", "聊欲寫我心，敢幸康而色。", "賓庖月照俎，談閣風滿席。", "秋霜濕征衣，行李驚遽迫。", "戀軒寄悲嘯，孤恨繞華㦸。", "權輿置身地，大冶天地窄。", "相馬不相肉，剖玉莫剖石。", "狗盜何足言，囊錐有奇客。"]}