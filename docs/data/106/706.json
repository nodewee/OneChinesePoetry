{"author": "李流謙", "period": "宋", "type": "诗", "title": "代送陳都大赴召", "paragraphs": ["庭前梧葉西風起，三峽秋光凈如洗。", "仙帆一舸此入覲，靈鼉擊鼓馮夷喜。", "七閩山水天下奇，摧秀搴英瑞斯世。", "要知曠代乃一見，鳳巢阿閭麟游畤。", "彤庭紫闥足夷步，萬里西來將使指。", "西南榷牧古所重，陰削盜資寬國計。", "臺家選任皆偉人，遠極隴秦包越嶲。", "我公經略出咳唾，凜凜霜威肅頹靡。", "飛聲一日到冕旒，四輦促還不留轡。", "從來大材須大用，豈有如公才一使。", "東夷盟血猶未乾，豺豹固應防嚙噬。", "公歸爲國須遠謀，平躋兩禁躐三事。", "飄零孤翮得廣厦，晨啄暮栖方竊庇。", "驪駒清唱不忍聞，東望慨然增歎喟。", "他時黄閣未遐遺，猶願登堂拜簪履。"]}