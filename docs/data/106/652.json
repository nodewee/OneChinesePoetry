{"author": "李流謙", "period": "宋", "type": "诗", "title": "代上閬中章使君", "paragraphs": ["九區混軌文，正宁垂衣裳。", "公家轉洪鈞，一氣斡混茫。", "蠻夷奉琛貢，月窟東扶桑。", "至今有遺黎，盛德登樂章。", "溢慶久愈衍，丹穴俱鸞凰。", "祖烈肖挺挺，德音續琅琅。", "尊彜琢璠璵，薦廟流中黄。", "銅符專城居，健翼翕不張。", "黼座錄故家，雲路登方將。", "省寺窺步武，禁闥覘翱翔。", "相門出鼎槐，八葉有前芳。", "一樗無所材，擁腫蔽道傍。", "門戶岌重大，俛首慙肯堂。", "得邑萬山間，晝夜鞭跛䍧。", "斗升頼急養，山海祈深藏。", "古人重己知，漆炭固未償。", "靴板庭趨初，躔宿望煌煌。", "委身大爐冶，正懼呵不祥。", "丹鼎儻可舐，鷄犬同飛揚。"]}