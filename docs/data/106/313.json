{"author": "李呂", "period": "宋", "type": "诗", "title": "戒蠅", "paragraphs": ["我夙造惡業，半生苦瘡癤。", "蠅喙利如針，秉箑倦揮滅。", "彼蠅業更深，曾不慕香潔。", "乘間恣飛舞，嗜此穢膿血。", "我雖以慈受，汝愧寧可雪。", "狂念儻不悛，善計有一說。", "海上逐臭夫，正是汝儔埒。", "速往從之游，從容度歲月。", "貪癡志願足，人害永除絕。", "相汝下劣軀，不過藉炎熱。", "徼倖豈可常，肅霜防凜冽。"]}