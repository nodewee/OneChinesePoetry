{"author": "李流謙", "period": "宋", "type": "诗", "title": "同常和仲謁照老和仲有詩次其韻", "paragraphs": ["杏花一株凌曉寒，刮眼創見春風還。", "天涯作客歸未得，主人好事客疎頑。", "鳴鳩喚雨綠野浄，遊絲掛空白日閒。", "祇園有僧坐隠几，柱杖與子來扣關。", "薰爐午篆轉輕縷，浄缾曉汲翻微瀾。", "禪僧不摇月照水，雄辯猝起雷破山。", "癡兒浪說三組貴，向我不博一笑懽。", "歸來妙語出頃刻，照坐綺縠紛斕斑。", "火急爲續永和帖，清景一失情易闌。"]}