{"author": "李呂", "period": "宋", "type": "诗", "title": "賀吳守被召", "paragraphs": ["吳公骨秀如天人，胸襟落落皆經綸。", "少年固已富家學，筮仕聊稱梅子真。", "挽弓馳馬特餘事，智勇未減飛將軍。", "向者長汀初擁節，寇攘聚集驚鄉村。", "誰知撫定有長策，不戮一夫令自新。", "稚耋讙呼弛兵革，至今妥貼無叛民。", "移帥贛川尤鎮靜，宿姦褫魄胥崩奔。", "往年群盜號淵藪，一旦荒壟安鋤耘。", "錢流地上非橫索，鈴齋坐嘯生陽春。", "踐更盤錯威望著，素秉公廉政有神。", "貪吏望風爭解去，冤民在處皆獲伸。", "還家坐席曾未煖，迅召連催已在門。", "或人未免巧求譽，我公特立天下聞。", "厥今器識兼文武，倒指誰歟當此舉。", "江淮百萬屯邊兵，轉輸饋餉傾吳楚。", "中原荆棘今幾年，師老不試漫貔虎。", "陛下翻然采輿論，天意可見公宜處。", "裴度指日平蔡州，充國先零豈難取。", "唾手燕雲會有時，佇看大將建旗鼓。", "勒功異域鄙班超，歸佐熙朝作申甫。"]}