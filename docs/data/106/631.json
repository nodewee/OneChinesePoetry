{"author": "李流謙", "period": "宋", "type": "诗", "title": "蝨嘆", "paragraphs": ["得生固么陋，宅體仍穢卑。", "巢穴我襟裾，食飲吾膚肌。", "毒比蚤蚊熾，類兼蚋蟻微。", "陰幽巧相傳，不知來何時。", "殄馘未掩戈，遺妖復蕃滋。", "觀處初若無，掇之或如遺。", "捷走欲違禍，深藏殆知幾。", "竄壁尤惡啄，潛沙更危機。", "處頭與物化，遂使白變緇。", "稱臣託疵賤，名官慙素尸。", "捫摸傲逆溫，梳爬厭懶嵇。", "吉凶陋巫占，彼豈能先知。", "殊快勇夫射，寧辱達士譏。", "蚩兒厭膏粱，兀坐如瓠肥。", "屠門飫雄餐，亦足飽汝饑。", "我身如枯株，但有骨附皮。", "嘬嚙竟何得，饞吻亦及之。", "夜眠輟佳夢，晝坐傷沉思。", "往往暴醜形，或爲潔者嗤。", "抑搔兩甲折，掩捕雙目疲。", "期我犯不校，責人所難爲。", "湯沐猶寬恩，磔裂乃所宜。", "吏貪摩其牙，巨力猶足支。", "舐糠及小家，此豈禁鞭笞。", "願作秋禽獮，毋使蔓草滋。", "蝨去息疴癢，貪懲消怨咨。", "仁者惡害人，勿謂傷吾慈。"]}