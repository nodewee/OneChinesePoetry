{"author": "李流謙", "period": "宋", "type": "诗", "title": "送兄長赴蓬州職官", "paragraphs": ["人家栽花爲春忙，我家種柏求蒼蒼。", "柏生如蓋蔭百畝，癡紅騃紫無殘香。", "常言直道我家物，篋櫝于今藏手澤。", "拈來洒涕不忍看，分付伯兄金玉質。", "去天一尺古蓬州，綫路雲端客自愁。", "年來在處熬膏火，翻愛此地真瀛洲。", "同居患貧別則惡，苦心害性空悽惻。", "不及林中反哺烏，日暮歸來却同集。"]}