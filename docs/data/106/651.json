{"author": "李流謙", "period": "宋", "type": "诗", "title": "獻萬佛圖爲張雅州壽", "paragraphs": ["博大真人哉，妙諦形而上。", "林林總雛嬰，萬生同負襁。", "赴者不可數，百川納溟漲。", "隨取即隨給，孰識無盡藏。", "勝報如所證，豈特妙好相。", "龍天至幽嚴，窺覘輒稽顙。", "開圖萬名字，只作一佛想。", "風影可捕耶，變現自惚恍。", "俛應區中緣，茲願固深廣。", "君看朱兩轓，非真亦非妄。", "化身元宰官，台符更兩兩。", "祕言出寶笈，其品名壽量。", "一絲起爐薰，洗耳鐘磬響。", "搢笏爲公讀，萬劫一俯仰。"]}