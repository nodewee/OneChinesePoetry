{"author": "李流謙", "period": "宋", "type": "诗", "title": "巖桂堂", "paragraphs": ["湘峯峩峩湘水碧，萬古魚龍護冰魄。", "荷衣芷佩凝秋霜，欲誦遺章髮先白。", "天生草木預何事，乃與騷人同一骨。", "今人古人共磨滅，惟有芬香埋不得。", "主人手植雙桂樹，寧爲嬖玩娛燕席。", "亦知蘭鮑隨所化，勉進修名比馨潔。", "繞除霏霏風襲予，欲參靈螭駕寥闃。", "陳辭重華弔屈賈，酌以芳辛起湮鬰。", "日暮美人期未來，霧濕烟低花蔌蔌。"]}