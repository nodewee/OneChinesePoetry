{"author": "李呂", "period": "宋", "type": "诗", "title": "送高丞別", "paragraphs": ["君侯七閩英，學問早有餘。", "年時猶未冠，鼓篋游上都。", "文成筆五色，四海仰名譽。", "調丞尉江邑，有實不願圖。", "朅來對二松，清襟映冰壺。", "粹然眉睫間，未變庠序儒。", "胸中浩然氣，固已雄萬夫。", "我窮卧洲渚，江鷗以爲徒。", "屢枉高軒過，峩冠講唐虞。", "馳騁文史樂，時得陪卷舒。", "瓜代遽及期，此情將焉如。", "恥作兒女態，揮淚沾衣裾。", "虎溪豈限我，足創方趦趄。", "悵望不遠送，搔首空躊躇。", "所覬善行李，早達三山隅。", "安居未容久，快作朝省趨。", "用賢世所急，君才應時需。", "願補仲山衮，再矢皋陶謨。", "勿以得失慮，行當翱天衢。", "愧乏折箠贈，短篇見區區。", "他時舊交念，闊{門扁}寄樵漁。"]}