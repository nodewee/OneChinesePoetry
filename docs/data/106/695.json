{"author": "李流謙", "period": "宋", "type": "诗", "title": "送樊漕移帥瀘南", "paragraphs": ["金龍直歲當玄冥，憶公剖竹江陽城。", "碧鷄坊中駐千騎，裁詩餞送雙旌行。", "逢人到處說項斯，豈賤子故唯先盟。", "一官泮水謝推輓，挾策仍許從諸生。", "隻詞華衮豈易得，再以薦墨光姓名。", "一朝去我生怊悵，呱呱欲作啼雛嬰。", "向來宦海四十年，白首一節無斜傾。", "只今耆舊直可數，曷不往矣司機衡。", "詔書連年到西蜀，歸田奏上羣兒驚。", "西南夷蜑惟稽顙，男耕女織鼓不鳴。", "廟堂徹桑戒無事，正以卧護煩老成。", "犬羊腥羶亦人耳，悅安惡擾皆其情。", "不須談兵但飲酒，帥非爾帥乃父兄。", "秋光如水浸行色，牙纛獵獵風有聲。", "氈褐迎道沸羣獠，弓刀繞帳森千兵。", "丈夫未遂調燮事，華皓得此亦足榮。", "觀公畜德有餘地，如海既酌隨復盈。", "晚福衮衮蓋未艾，善頌何以歌簫笙。", "更須書考二十四，永與松鶴同堅清。"]}