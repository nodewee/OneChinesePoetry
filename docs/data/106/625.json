{"author": "李流謙", "period": "宋", "type": "诗", "title": "游無爲寺", "paragraphs": ["導師生何年，人猶記此日。", "香火緇俗會，風雨神鬼集。", "我來恰秋深，迥迥原野闊。", "羣山勢愈壯，老木氣不折。", "拄筇踏危磴，小憩馬與僕。", "屢休才及門，到寺已曛黑。", "車從如沸羹，無地可插脚。", "闍黎揖客坐，意象頗猝猝。", "弛擔得禪房，持鉢叩香積。", "倒牀不復醒，夢與仙梵接。", "明朝沒階趨，燎香望玉色。", "丐福吾未能，修敬敢不肅。", "是身如芭蕉，危脆不堅實。", "綠髮俄素絲，赭顔倏枯腊。", "百年已長久，大抵俱化易。", "稽首不動尊，向來何證得。", "衲衣坐蒙頭，萬古一交睫。", "儻非定慧力，枯骨已瓦礫。", "物物具茲妙，抱寶訴空乏。", "伐柯則不遠，內照無別法。", "一鉢寄空巖，定當擲此幘。"]}