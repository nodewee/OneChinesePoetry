{"author": "李流謙", "period": "宋", "type": "诗", "title": "袁季海別駕以所藏靈壁石詩軸見示爲此篇", "paragraphs": ["諸天享備福，宮殿常隨之。", "驕王擅雄富，鐘鼓具不移。", "巨細無實相，一種生幻師。", "君家數尺峯，在處供娛嬉。", "衡嵩接几闥，岷峨入提携。", "只作如是解，天地皆目瑿。", "君言勿作劇，丐我瓊琚詞。", "援毫不能奇，永愧嶄絕姿。", "烹茶炷爐薰，𡷾崒繚輕絲。", "如雲出澗壑，頃暫萬國滋。", "請以小喻大，人才亦如斯。", "我無適俗韻，夢想懷崟𡼭。", "借渠琳琅響，和我蘭荃詩。", "明朝謝冠服，雲根有茅茨。"]}