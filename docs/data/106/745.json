{"author": "李流謙", "period": "宋", "type": "诗", "title": "自登道來馬谿作", "paragraphs": ["朝暾拔山紅一丈，露草烟林氣蕭爽。", "出門華構照新綠，並轡寶珂喧碎響。", "僮奴尚語林薄間，馬蹄勢已青雲上。", "琳宮百年傲風雨，氣象雄深挾千嶂。", "青山固是耐久交，老檜真成丈人行。", "山童候門驚馬嘶，道士疊爻知客訪。", "情親肯自摘嘉蔬，興發更遣沽村釀。", "未妨意行窮勝踐，不用心違嘆仙賞。", "雙峯喚我却西去，穿逕縈紆轉修蟒。", "荒橋下馬久竚立，孤塔懷人嘿惆悵。", "多謝山僧供湯餠，腹猶果然虛雅餉。", "只應探討盡老釋，坐覺仙凡絕天壤。", "碎礫誰參水底禪，飛蜺空閣雲間仗。", "凌霄固有飛霞珮，塵蒙濁骨何由往。", "歸來閉戶省初念，一炷爐香薰宿障。", "題詩聊復紀勝游，永與名山鎮龍藏。"]}