{"author": "李流謙", "period": "宋", "type": "诗", "title": "送王總卿", "paragraphs": ["北風號霜脫羣木，送客東門車萬軸。", "城中人家作兒啼，若爲四角生華轂。", "公今未上九天上，身雖去此猶在蜀。", "邊頭張頤萬虎兕，一食不飽吼振谷。", "况聞天驕屢窺瞰，往往危機生隠伏。", "欲寬九重宵旰念，分付若人一夔足。", "錢如流水粟如雨，指顧之間嘆神速。", "公方攬轡使一道，百吏毛寒頸仍縮。", "隳者振職汙者澄，如臨鬼神不敢瀆。", "峩冠置之一堂上，不勞折箠四夷服。", "天生此材必此用，楩楠本爲渠渠屋。", "孤生蒙庇逾歲月，况復鴒原辱甄錄。", "明年春風二三月，更看枯根回寸綠。"]}