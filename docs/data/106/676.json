{"author": "李流謙", "period": "宋", "type": "诗", "title": "送陰次公赴榮州學官", "paragraphs": ["撐腸萬卷不救饑，書生何苦攻書爲。", "如烹太牢飲醇酒，無此肝肺無由知。", "陰侯把筆耕六籍，短檠熒熒照頭白。", "又携束書作官去，此生此債寧終極。", "大州小州疲征輸，文書急急如駡奴。", "家無二頃歸未可，泮宮水冷樂有餘。", "使君喜士比金玉，知子姓名吾所屬。", "定當屣履迎王符，勿憂廣文飯不足。"]}