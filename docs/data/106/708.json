{"author": "李流謙", "period": "宋", "type": "诗", "title": "送晁子西提刑赴召", "paragraphs": ["君家如河出崑崙，橫貫中國浮乾坤。", "鼎彜勳績爛星斗，編簡文字垂瑶琨。", "到海喧豗勢愈壯，約束蛟蜃驅鼉黿。", "略分涓流溉下土，草木蕃潤資其恩。", "先生繡衣吹霜風，一道生齒關寢飧。", "人家春園滿桃李，隨處秋社肥雞豚。", "智效一官可能爾，尚於勝處非所論。", "胸中人物自著眼，倀倀待相嗤彼昏。", "古人過人本如此，事業自是爲根元。", "我知先生在廊廟，定不碌碌爲澄渾。", "頗恨未識元魯山，一紙藻藉無媒援。", "只今相送九天去，風在下矣何軒軒。", "青雲託附可無意，欲兒女語吐復吞。", "浩歌一曲豁清思，援筆江海蛟龍奔。"]}