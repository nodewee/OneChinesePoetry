{"author": "李流謙", "period": "宋", "type": "诗", "title": "一春無日不飲遂作肺嗽效樂天體", "paragraphs": ["生與酒俱生，長與酒俱長。", "行時酒在樽，坐時酒在盎。", "一日不舉酒，一日眉不放。", "春來身無事，結客鏖勝賞。", "南山步新堤，西湖撐彩舫。", "或飛名園蓋，或祖都門帳。", "大酌須淋漓，小酌猶酣暢。", "家山忽入夢，江頭問兩槳。", "友社惜我去，共和驪駒唱。", "劇飲連晝夜，大似灌鼠壤。", "不往慍眉須，好意難棄忘。", "平生無肺病，因茲作微恙。", "終夕勞喘呀，如吹竹筒樣。", "積痰動盈缶，嚥吐不停吭。", "童奴更謁諫，浸恐傷府藏。", "萬里寄一身，節宣豈宜爽。", "蒭蕘不可遺，予心默云當。", "飲食著聖經，觀頤識爻象。", "慣習未易奪，剛制乃所尚。", "初如鍵弩牙，又類遏溪漲。", "稍稍撤觴斝，久之絕悵望。", "腸枯與吻燥，但當吸瀣沆。", "宵枕遂小康，其效疾影響。", "遽言終止之，未敢保其往。", "酒頌我文章，酒徒我鈎黨。", "有時倚危樓，搔首獨惆悵。", "大藥不可求，此物足憑仗。", "陶謝匪沉酗，遺意覘彿彷。", "下士聞道笑，識者眉睫上。", "更欲買黄金，歸鑄杜康像。"]}