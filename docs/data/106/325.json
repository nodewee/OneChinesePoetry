{"author": "李呂", "period": "宋", "type": "诗", "title": "贈上官法師", "paragraphs": ["法官道家流，修奉有年所。", "靈驗感人多，時賢贈詩句。", "一日來訪予，三揖進賓廡。", "函袖出異書，雷文加釋注。", "滌手徧披閲，因果皆有據。", "紛紛秦漢後，死者畧可覩。", "權量巧心計，悖道忘君父。", "貪淫蔑仁義，往往涴斤斧。", "質經吾聖人，有理無其故。", "迨乎震夷伯，隠慝才顯露。", "嗟乎三代前，樸實猶近古。", "後者業雖熾，日甚造罪苦。", "不然子之書，何迺遽有許。", "自居田野間，茲事聞亦屢。", "又知今視昔，已復不勝數。", "蠢彼無知輩，徒誦孝悌語。", "人貌犬彘心，埋頭入穢污。", "俯仰多厚顔，劬勞忍深負。", "目前恣爲樂，遑恤盈墨簿。", "願子持此書，鑱石置通衢。", "比屋得大誡，毋致煩天誅。", "下愚終不移，自取任從渠。", "有能用斯言，僊籍登不誣。", "脫或秘弗示，與道終懸殊。", "述此贈行色，子其信否乎。"]}