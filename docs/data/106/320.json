{"author": "李呂", "period": "宋", "type": "诗", "title": "貞婦", "paragraphs": ["婉彼鄒氏女，其父嘗籍兵。", "嫁作耕夫妻，婦道以勤稱。", "厥夫惰農業，居肆寄郊坰。", "薪爨不時給，貯粟未滿缾。", "行年三十餘，臉白兩鬢青。", "誰家馬上郎，一見願目成。", "留連不忍去，斜紅挂日鉦。", "携籃夫偶出，次第陳私情。", "示以篋中金，持贈固不輕。", "正色叱走之，郎馬不及乘。", "未幾老狂生，襆被問宿程。", "百計稍與語，酌酒欲同傾。", "窗前理殘麻，不顧空丁寧。", "復出綺香囊，藉以五花繒。", "擎來通鄭重，雖受心不平。", "收之置敝篋，生意正經營。", "託言姑少待，反把柴門扃。", "長聲呼四鄰，悲切不忍聽。", "逡巡夫亦歸，縶縛訴縣庭。", "縣官頗嫉惡，慰遣壯其能。", "撫几三嘆息，恨今無肉刑。", "吾聞秋胡妻，死有不朽名。", "又聞昔羅敷，語直理甚明。", "人生各有偶，勿用行兼并。", "奈何世混濁，强暴相侵陵。", "鄒本微賤人，姆傅初不經。", "何况抱貧苦，守身屹長城。", "後世迹其事，足媲古烈貞。", "誰秉董狐筆，大書播餘馨。"]}