{"author": "李流謙", "period": "宋", "type": "诗", "title": "雲月篇", "paragraphs": ["雲在山，月在水，合和二物誰遣使。", "雲收但有千巑岏，月落惟餘一清泚。", "向來爲同復爲異，欲說誰鉗三尺喙。", "與君臨流共一笑，影墮澄泓實相似。", "故應拄杖偶然來，那得泉中覓居士。", "人間八月秋更老，桂樹無風波不滓。", "碧筩爲樽酌清醥，瓊瑶嗽腸雪冰齒。", "江妃爲予舞凌波，老鶴不眠亦孤唳。", "酒醒忽憶三峰游，目光已在鯨魚背。"]}