{"author": "李流謙", "period": "宋", "type": "诗", "title": "送宣孺攝邑古郫", "paragraphs": ["已作來遲遲，又爲去猝猝。", "奪我佳友生，悵念鬢毛白。", "投閑如我宜，君則任繁劇。", "臺府有聞知，使子固選擇。", "子男古所尊，而此萬家邑。", "郵筒即詩筒，簿書有閑日。", "迎門爛桃李，畫餠不可食。", "况欲分其餘，豈捄饞吻濕。", "留爲別後哂，聊用破孤寂。", "數期還魯疆，指日返趙璧。"]}