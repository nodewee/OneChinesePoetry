{"author": "崔敦禮", "period": "宋", "type": "诗", "title": "九日", "paragraphs": ["虎踞城邊九日臺，前年黄花何盛哉。", "去年今日瀨陽山，三徑荒蕪手自刪。", "今年到此百愁有，物情改盡花依舊。", "花不能言心自知，嚼蘂徘徊淚盈袖。", "黄花時節年年好，我生浩蕩何時了。", "櫛沐從教飽風雨，只恐飄零人易老。", "客中霜風吹我衣，隴頭白雲呼我歸。", "江湖僻處好歸隠，月上三更聞子規。"]}