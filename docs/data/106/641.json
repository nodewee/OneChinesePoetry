{"author": "李流謙", "period": "宋", "type": "诗", "title": "食藕", "paragraphs": ["芙渠固佳産，其末亦奇絕。", "此土乃物宜，厥包比柚橘。", "蔓引莖自遂，泥蟠體仍潔。", "一絲戲傀儡，衆竅殞鯈忽。", "七月陂塘秋，千蓋偃寒碧。", "俚語名带花，脆嫩若無骨。", "如船近誑誕，似玉孰追削。", "瞿曇况真理，穢浄本同出。", "花實根相連，因果非兩法。", "君看入口處，一片疑嚼雪。", "溽暑肌如熏，毒酲肺欲裂。", "只應蕭爽時，便是清凉國。"]}