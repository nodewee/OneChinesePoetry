{"author": "李流謙", "period": "宋", "type": "诗", "title": "海棠未開對酒作此", "paragraphs": ["春以花故妍，花好不辱春。", "漫山爛桃李，由求蓋具臣。", "國艷朝衆芳，此花當不名。", "芳園麗韶景，點檢能幾根。", "東風未披拂，萬紅藏杳冥。", "過客白眼看，遂與凡木隣。", "一朝吐華艷，天日爲之醺。", "綠樽有醇酌，及茲託慇懃。", "君看淮陰市，豈有國元勛。", "俗情傲未然，花笑當不嗔。"]}