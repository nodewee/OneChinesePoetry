{"author": "李流謙", "period": "宋", "type": "诗", "title": "黄思忠病起作此寄之", "paragraphs": ["巖巖千丈松，大厦不收拾。", "已作澗壑卧，更困螻蟻穴。", "天果無意哉，問龜龜不食。", "悲歌氣填膺，白虹爲貫日。", "向來亡公子，後日九州伯。", "奈何蕞爾曹，乃敢觀裸浴。", "士窮有如此，於君更心惻。", "平生治國手，僅脫在陳厄。", "三彭捃細故，二豎侮明德。", "聞之投袂起，此士豈易得。", "可無不貲藥，粉珠屑白玉。", "奮髯呵不祥，有神嘿操㦸。", "欻然蛙腹裂，還我蒼玉璧。", "一尊欲壽君，悵念風雨隔。", "平吳固奇烈，更謹盤水執。", "君身則千金，斯文但一髮。", "勉矣加餐飯，吾道係損益。"]}