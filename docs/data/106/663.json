{"author": "李流謙", "period": "宋", "type": "诗", "title": "次韻勾龍元應", "paragraphs": ["春歸知何時，庭草一尺長。", "風軟不起塵，薄日如秋陽。", "裘葛固異宜，單衣已疎凉。", "妍紅色事人，攬鏡無餘粧。", "青山只蒼然，久要自不忘。", "枯藤引我去，栗留囀幽篁。", "濯足江無波，照眼竹有光。", "展旗三伐鼓，騷壇起榛荒。", "垂髫伏窗几，抵掌談皇王。", "持之欲何施，海禽眩鏗鏘。", "風摇薜荔屋，塵集芙蓉堂。", "升斗尚何言，正比鈎餌香。", "投老遲問道，欲覓閑中忙。", "社成蓮亦花，歃血記此章。"]}