{"author": "李流謙", "period": "宋", "type": "诗", "title": "用黎州梅字韻作詩送之", "paragraphs": ["西風舉扇揮浮埃，十年水曲并山隈。", "一朝尺一天上來，臺家擇才搜偉瑰。", "豫樟連雲誰手栽，梁千尺觀崢嶸哉。", "收拾虹蜺小低徊，如取萬海納一杯。", "濟時策略招譏詼，翳氛卷盡青天開。", "還如調鼎須鹽梅，衆星錯落環杓魁。", "欲談近事樹頰頦，旗矛委塵槍卧苔。", "禍生冥冥戒其胎，如公氣象天可回。", "高論疾如破山雷，毋使缾罄空耻罍。", "笑渠佩玉救焚煨，往矣急挽波之頹。"]}