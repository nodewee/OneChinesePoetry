{"author": "李流謙", "period": "宋", "type": "诗", "title": "挽王夫人", "paragraphs": ["維古女士都可見，過眼絕無一佳傳。", "客來授我一編書，疾讀不知雙涕泫。", "夫人有子鳴斯文，吾從崑崙識河漢。", "胸中能貯百卷書，此豈只用裙襦看。", "前朝大老尊夫人，鬼蜮不量作兒玩。", "寒心仰屋竊嘆語，志士如今刀斫案。", "唐安治中祿不薄，十畝東湖紅爛漫。", "輕車在門忽折軸，恨如秋江盛不滿。", "史筆在手吾宗英，寧愛一詞沒彤管。", "人生八十善可書，好夢仍長不爲短。"]}