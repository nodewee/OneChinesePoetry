{"author": "李流謙", "period": "宋", "type": "诗", "title": "送何子應少卿赴召", "paragraphs": ["持竿野叟踏帝腹，太史占星驚變色。", "白衣山人侍黄衣，軍中指點相嘆息。", "雲龍契遇固疇曩，千載一合非人力。", "羊裘眠沙竟何補，坐視生民自肥瘠。", "功成乞身香案前，歸侶松喬未爲失。", "我公學傳無盡翁，束髮英名撼區域。", "杲日潛光衆未覩，公獨扶輪上霄極。", "此時際會如二子，鼎鉉鈞衡本公物。", "若爲流落四十年，豈厭蓬壺薄瀛渤。", "龍飛天子第一載，收召耆俊誠汲汲。", "遥知問膳大明宮，論士到公先指屈。", "追鋒一日來劍外，破浪帆開矢離括。", "朝廷未漆月支首，抱戈虎旅衣生虱。", "嫠不卹緯憂宗周，寧有裙襦能念國。", "堂堂甲兵滿胸臆，可無奇謀寬旰食。", "我故人子得深知，平生一鏃未破鏑。", "欲隨公去邈楚越，恨不身邊插雙翮。", "叔孫區區進大猾，謬謂書生用奚益。", "古來萬里知戎情，何必縵胡半縫掖。", "願公入對明光宮，西南豪俊手推出。", "我非其人敢觖望，市駿千金先市骨。"]}