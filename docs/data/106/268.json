{"author": "顔發", "period": "宋", "type": "诗", "title": "待潮顧浦宿耕者張欽舍", "paragraphs": ["海近雲氣昏，禹跡開茫茫。", "晴林列障邏，什伍屯平岡。", "頃遭七年旱，驟見九秋黄。", "腰鐮喜復悲，泥水新圃場。", "縣侯初下教，官賦無豐荒。", "錯揮製錦刀，戲作編氓創。", "身上催租瘢，短褐愁蓋藏。", "課爲五縣最，薦飛十剡章。", "逡巡掌邦計，跬步封侯王。", "江淮十萬師，待飼正頡吭。", "禾麥今已登，婦子戒勿嘗。", "行俟天雨粟，飽食均四方。"]}