{"author": "李流謙", "period": "宋", "type": "诗", "title": "寄題天台臨海白鶴廟康濟泉爲顔魯子少卿作", "paragraphs": ["將軍射虎不射石，石作於菟能沒鏑。", "翻然再控弓不力，俊鶻豪鷹眼前失。", "兩泉後先今抗行，何物使之令人驚。", "泉出在山流在地，却似只從方寸生。", "沉沉玉甃碧雙峙，旱爲甘霖渴爲醴。", "白鶴千年歸不歸，半夜空山泣神鬼。", "令君爲政無近名，天以斯泉印其清。", "泉邊有樹仍蔽芾，他日思君於此地。"]}