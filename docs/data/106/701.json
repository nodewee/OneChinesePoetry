{"author": "李流謙", "period": "宋", "type": "诗", "title": "和錢大虛清映亭韻", "paragraphs": ["西風振槁如發蒙，危亭創見心眼工。", "融成水月一合相，有似猛火烹鉛銅。", "是時素節屬重九，喚客一醉萸菊同。", "夜深跳魚亂珂璧，起舞大叫騎鯨公。", "令君心瀾了不起，摩尼返照萬事通。", "拄頤但覺朝氣爽，繞腰未羨黄金重。", "高情偶與幽賞會，妙語倒瀉瓊瑰胸。", "誰將玉笛吹曉月，透袂冰濃禁不徹。", "歸來夢想通明觀，一片湖光眼中見。"]}