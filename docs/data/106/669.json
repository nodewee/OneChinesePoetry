{"author": "李流謙", "period": "宋", "type": "诗", "title": "陳彥博擢第後歸拜先墓作此送之", "paragraphs": ["霜風著林不停吹，天涯有客衣征衣。", "問客今歸有何得，一株老桂和根移。", "讀書作文四十載，浪走不啻萍在池。", "束書隨身乃封戶，睥睨一甑蒙蛛絲。", "傾囊千金勸少貶，掉頭一笑吾寧饑。", "學如木水有源本，朝販夕售顔忸怩。", "市倡青紅衒廛陌，窈窕深閉無由窺。", "清詩學自稟繩律，如嚼冰雪寒肝脾。", "平生交遊半豪俊，如此人物見者稀。", "每拈佳句對客誦，謂是古作非今爲。", "吾先君子壇級尊，子來談笑容攀躋。", "我從弱歲同硯几，如今攬鏡斑鬢髭。", "笑渠常遭俗眼白，短力不得相扶持。", "前日提筆試外省，我亦薄宦初來歸。", "口占程文問中否，强弩破葉劍截泥。", "十月十日夜漏盡，小奚驚夢來打扉。", "云有吉報可速起，倒穿衣裳喘而馳。", "賀者已滿坐無處，拍手怪我來何遲。", "淋漓一紙見名字，倉卒未省來其誰。", "喜歡不記語雜亂，但說老眼天不眵。", "明朝再拜酌酒賀，屋角一丈飛虹蜺。", "書生一第蛻骨耳，排風軼電方自茲。", "阿兄地下喚不應，門戶藉子扶寒衰。", "鄉閭朋舊夸地産，洗眼晝繡增嘆嘻。", "孤童疋馬顔色異，關吏偷語驚且疑。", "到家羊肥酒亦熟，山頭松檟生光輝。", "墳前百拜謝教育，持身願報父母慈。", "盤谷亭前白雪枝，春意稍稍回芳蕤。", "尊前不可無此客，花雖不言意慘悽。", "遲君急旋共一醉，青衫入手無閒時。"]}