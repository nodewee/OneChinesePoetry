{"author": "李流謙", "period": "宋", "type": "诗", "title": "文約用韻請別作此留之并柬簽判李丈", "paragraphs": ["平生心知我與君，餘子碌碌耳未聞。", "相思輒命嵇呂駕，醉飲仍開孟公門。", "山城牢落情易動，翻然便作思家夢。", "笑言伏臘未一有，歸辦黄虀三百甕。", "君才何止吞四溟，新詩誦過牙生津。", "猗那清廟復在眼，此作未許秦火焚。", "吾家丈人似居易，落筆成章了無諱。", "相從更作百篇詩，且盡中山千日醉。"]}