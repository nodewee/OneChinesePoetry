{"author": "李流謙", "period": "宋", "type": "诗", "title": "代人上李制參生辰", "paragraphs": ["乾坤不許一塵隔，誰倒天河濯秋色。", "鵠鷺心性冰雪魂，造物著意不倉卒。", "星斗並煥仰斯文，準繩不愆宗絕德。", "當年只作充閭喜，不知此人係邦國。", "錦囊名章小游戲，上公啟齒嘆孤出。", "太白要是天上人，少陵屢作諸侯客。", "朝來日照黄金巵，諸生登堂作生日。", "鳳麟媲德公厭聞，丹砂續年笑無益。", "試問公家白髮翁，五千微言不老術。"]}