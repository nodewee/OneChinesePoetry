{"author": "李呂", "period": "宋", "type": "诗", "title": "題宋德器致爽軒", "paragraphs": ["將軍嘯咤風雷生，一諾之寵千金輕。", "仰頭看山默不應，此段王郎真絕人。", "人言爽氣定何物，面目儼然君不識。", "非氛非祲非烟雲，可以意了難口說。", "子猷拄笏人笑癡，先生作齋人愈疑。", "但知談河不救渴，豈信秀色能充饑。", "千峯橫青朝過雨，折簡招歸入詩句。", "儻有俗客來叩門，爲道我眠卿且去。"]}