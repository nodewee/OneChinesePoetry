{"author": "李呂", "period": "宋", "type": "诗", "title": "遊青玉峽", "paragraphs": ["雙劍插銀潢，飛下作驚瀑。", "奔流兩山間，峽石峙青玉。", "大聲殷其雷，餘響亂琴筑。", "澄泓神龍居，穢濁不敢觸。", "派別入危亭，湍激如轉轂。", "亭前石磴斜，快瀉皺明縠。", "我來濯塵纓，一覽駭心目。", "霧罩香爐峯，龜鶴舞見腹。", "山尖應更好，恨不騎黄鵠。", "老坡五字句，斂袵三敬讀。", "是翁久已僊，鯤鯨隨絕足。", "猶有出塵語，與世作軌躅。", "援筆記姓名，良慚學貂續。"]}