{"author": "李流謙", "period": "宋", "type": "诗", "title": "送才夫之成都", "paragraphs": ["客有可人期不來，昔人抱恨長悠哉。", "可得宦遊同一處，家有如願令人猜。", "郊東郊西踏春色，醉舞淋浪花插額。", "門前紫騮嘶東風，却折垂楊供馬策。", "如君豈久居塵泥，好處人知天亦知。", "我非夔才識宮羽，此言欲驗須他時。", "長橋離愁濕烟雨，去日更將歸日數。", "從今把盞與題詩，故應半是思君語。"]}