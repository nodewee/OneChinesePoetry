{"author": "李流謙", "period": "宋", "type": "诗", "title": "浴罷", "paragraphs": ["性懶如嵇康，不沐已三歲。", "蟣虱擅封域，汙垢爲之地。", "譬之大諸侯，父死輒子繼。", "納汙固云久，用鉞豈得已。", "朝來湯沐具，縞素雪危涕。", "决河卷塵泥，崩風刮氛翳。", "弛擔坐茂樹，未足當快意。", "晚日瀝餘潤，寸櫛導積氣。", "蓬根入風露，浮爽到肝肺。", "却憂見斑毛，引鏡不敢對。", "彈冠一趺坐，茹連豈吾事。", "置之勿復道，我醉欲眠爾。"]}