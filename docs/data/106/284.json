{"author": "劉珙", "period": "宋", "type": "诗", "title": "送元晦", "paragraphs": ["翩翩雙黄鶴，結巢相因依。", "一爲天風便，矯翮西北飛。", "歲華及晼晚，霜露侵征衣。", "此行亦良苦，千里以爲期。", "堂上玄髮親，榮祿當及茲。", "人生會有役，不復情凄洏。", "徘徊都門道，欲語行且遲。", "念子抱孤桐，窈窕弦古詞。", "清商奮逸響，激烈有餘悲。", "不辭彈者勞，正恐知音稀。", "知音何足貴，我顧不可追。"]}