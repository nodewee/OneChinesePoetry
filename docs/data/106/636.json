{"author": "李流謙", "period": "宋", "type": "诗", "title": "送樂季和", "paragraphs": ["袖有禮神璧，橫夭射螮蝀。", "携持易羊皮，賢士銜隠痛。", "短檠風雪窗，鼎鐘入宵夢。", "出門雀適羿，挽弓不再中。", "九折生庭除，欹輪失嚴鞚。", "事固不可知，淺者發嘲鬨。", "磨以百艱虞，吾覺此意寵。", "蠅棘芟根株，織文徹機綜。", "如簧祇囂煩，戰勝屬陰拱。", "詰朝烏帽斜，瘦馬霜鬣聳。", "行世心愈老，轉物身自重。", "解鞍澆客垢，先撥床頭甕。", "君歸我送之，我歸欲誰送。"]}