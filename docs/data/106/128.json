{"author": "崔敦禮", "period": "宋", "type": "诗", "title": "喜晴", "paragraphs": ["我貧可厭迴腸煎，負郭近有桑麻田。", "入春十日九霪雨，夜聽瀧瀧愁不眠。", "雨師欺壓春無力，勾引頑陰朝復夕。", "丹杏夭桃凍不開，來牛去馬昏無色。", "曉來鼓舞耕桑民，長天洗凈清無雲。", "羲和鞭日從海底，照出浩蕩郊原春。", "呼兒買酒聚笑語，門前且無吏呼怒。", "今年麥飯滑流匙，更趁新蠶理襦袴。", "江頭烟樹晚戎戎，江南嬰笋春事豐。", "我亦行拋簪綬去，飽帆西上趁東風。"]}