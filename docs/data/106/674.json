{"author": "李流謙", "period": "宋", "type": "诗", "title": "題覺庵", "paragraphs": ["疾痛呻呼癢搔抑，人言是覺豈真覺。", "問君非痛非癢時，覺何所之了不識。", "要知真覺無不覺，如日出海照萬國。", "雖然亦莫如是解，政恐雙睛翳金屑。", "扣庵欲覓住庵人，此人此庵何地著。", "蒲團紙帳睡未足，百蟲薨薨殘月白。", "六窗玲瓏境超廓，箇中自有真消息。", "兔走君前君不知，俊鶻豪鷹差一髮。"]}