{"author": "李流謙", "period": "宋", "type": "诗", "title": "峽中重九以菊有黄華分韻得菊字", "paragraphs": ["江湖浪走嗟碌碌，往往佳時忘記錄。", "今朝峽裏作重陽，節物雖同感殊俗。", "終日懸憂湍瀨間，何人爲唱黄花曲。", "尚喜樽罍餘舊醅，不然何以慰蕭索。", "每思在家天氣好，一甕床頭撥寒綠。", "欲熟未熟喚客飲，婦駡兒嘲醉不答。", "只今那能問甜澀，况是名樽難重得。", "晚行江干見籬落，小雨霏霏冒叢菊。", "若從主人覓數枝，金英未吐心亦足。", "歸插銅缾對清酌，營度肴蔬選橙栗。", "茱萸在手花在頭，起舞狂歌忘爲客。", "人情一種無貴賤，餘瀝猶能到僮僕。", "淵明固是羲皇人，腰不可折带難束。", "白衣大自勝督郵，千古因渠重斯節。", "我行四方亦何事，此腹能須幾圭撮。", "並頭鷄鶩不自厭，仰首高飛愧鴻鵠。", "酒闌獨誦歸來章，醉面如頳背如沃。"]}