{"author": "李流謙", "period": "宋", "type": "诗", "title": "彥博見和暑中之作殊有新功復用韻謝", "paragraphs": ["風雅有正宗，太山視丘垤。", "識者了珉玉，不爾遠堯桀。", "咸韶久不作，日月遭薄蝕。", "空谷閉窈窕，市倡矜半額。", "誰知三百篇，學仙要仙骨。", "二南俱賢聖，展卷神已接。", "孝子或失愛，淑婦有不答。", "微言出宛轉，幽憤破藴結。", "側耳無絃音，策策風振葉。", "少陵乃冢嫡，豈止論瓜葛。", "涪翁異代友，俱作蟬蛻殻。", "鼓旗付後山，掌股戯孟獲。", "眼明見賢宗，我欲焚破篋。", "明珠不易得，收功在勤苶。", "一洗蛙與黽，騷壇許授職。"]}