{"author": "李呂", "period": "宋", "type": "诗", "title": "和韓羲仲主簿古巖韻", "paragraphs": ["君不見版築當年胥靡徒，貌象忽與帝夢符。", "卧龍抱膝吟梁甫，霸主不憚三顧廬。", "又不見形模苦遭婦女笑，袖手不解世俗書。", "碧山幽棲載典籍，銀魚焚棄甘林居。", "出處雖云蘭菊異，道則一貫無二途。", "要之窮通有定分，所學豈以世俗拘。", "一旦風雲合際會，坐令四海如唐虞。", "不用山林並容爾，胸中經濟常自如。", "世間餘子真碌碌，得失交病言囁嚅。", "生前雅志一飽足，趨時嫵媚忘遠圖。", "夫君承平相家子，典刑自與今人殊。", "青春已負老成器，白日兀坐聖賢俱。", "腹笥兼收線五色，準擬補衮膺時須。", "豹變要是有毛質，鵬飛九萬看摶扶。", "古巖風月鎮長好，請著斯名鑱座隅。"]}