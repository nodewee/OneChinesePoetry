{"author": "李呂", "period": "宋", "type": "诗", "title": "送江宰別", "paragraphs": ["行李在門外，駕言歸帝都。", "三年宰杭州，警敏材有餘。", "檢身不容玷，清冰瑩玉壺。", "遇事有所立，風雨信不渝。", "吐哺出延客，懸榻時待儒。", "雅量不遺物，狙詐嗤庸奴。", "胸中水鑑明，黑白分兩途。", "慈良恤民瘼，嚴憚戢黠胥。", "去夏忽大饑，米粒貴比珠。", "農民既無蓄，官廩素乏儲。", "君以身任責，詢謀及樵蘇。", "聲威聳鄰寇，日贍幾萬夫。", "一一勞措畫，晨飯常至晡。", "惜哉當路者，訪問亦已踈。", "此功肩古人，反與泛泛俱。", "要當公論定，會有聞天衢。", "我衰耕谷口，屹然如枯株。", "他人不著眼，屢辱顧草廬。", "脫略時輩禮，待以國士徒。", "臨別難爲懷，欲贈將焉如。", "但願益磨礪，器宇恢遠圖。", "貴富皆分內，青氈君豈無。", "力疾出送別，酸風生道隅。", "征旆不容駐，搔首空躊躇。"]}