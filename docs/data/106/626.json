{"author": "李流謙", "period": "宋", "type": "诗", "title": "林夫有詩趣歸期次其韻答之", "paragraphs": ["乾坤大逆旅，日月兩行客。", "江頭垂楊樹，折盡供馬策。", "學舍如冰壑，遠與簿書隔。", "天風吹我去，自哂殊役役。", "英英君子僚，妙響協竽瑟。", "詩來促還期，珠琲瑩巾帙。", "久枵渴嘉饌，積陰跂白日。", "談爲無底囊，剪燭期竟夕。", "但恐又西東，搥車歎寂寂。", "盍不歌歸來，已痼烟霞疾。"]}