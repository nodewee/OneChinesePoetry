{"author": "李流謙", "period": "宋", "type": "诗", "title": "公歸行送王顯謨", "paragraphs": ["我從職方究區域，江漢滔滔紀南國。", "厥田上上蓋名壤，其人落落亦代出。", "卧龍偉烈雄鼎峙，雛鳳英稱冠簪盍。", "峴山風流亙千祀，鹿門隠槩輕九牧。", "地靈不與人存亡，王脈依然鍾傑特。", "先生後出掩前哲，天公著手自斲削。", "如入宗廟識彝鼎，如開武庫見矛㦸。", "早以命士戰羣士，不怯小敵勇大敵。", "三年博士嗟洄沉，一等巍科登岌嶪。", "銅符千里小游戲，瑞節三川徧揚歷。", "欲歌德業愧蜩聒，妄覘設施歎蠡測。", "愛民如兒吏不擾，以身爲律人自服。", "恩波春醲疲瘵蘇，美最飈馳冕旒徹。", "賜環成命衆聽聳，總計優除羣論咽。", "公止一方爲福星，公歸天下作膏澤。", "一方天下有大小，公則不校我所惜。", "周公居東逾歲月，東人願留惜不發。", "西人衮舄待公歸，鴻飛遵渚歌九罭。", "君子所至民父母，在此無惡彼無斁。", "我雖東人願公歸，不敢自私笑其狹。", "援毫爲賦公歸行，明日羽旄風獵獵。"]}