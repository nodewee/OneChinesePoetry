{"author": "李流謙", "period": "宋", "type": "诗", "title": "送丁子昭左司湖南運副", "paragraphs": ["昔年九轉金精熒，鸞幢鵠節飛青冥。", "偶同鷄犬舐殘粒，至今未脫塵中塵。", "平生不識紫芝面，邂逅天涯忻一見。", "安有斯人可棄捐，置身只合金鑾殿。", "急流勇退人所嘆，上書屢請色不難。", "浩然笑涉重湖去，一節映照清湘寒。", "人生分願各有賦，鳩鵬何必勞相慕。", "期君廊廟我巖壑，他日冰霜同晚暮。"]}