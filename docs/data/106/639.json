{"author": "李流謙", "period": "宋", "type": "诗", "title": "送呂義甫", "paragraphs": ["河伯矜秋浸，望洋始一嘆。", "是以太史公，身行天下半。", "可憐據坎者，寸尺盡霄漢。", "我友故英發，驤首輕皂棧。", "結束萬里游，是行吾所贊。", "榮途聽其遇，丈人教不倦。", "向來開說易，一語無疏傳。", "曰爲可用者，此本同世患。", "停舟佳山水，心目有奇觀。", "更接摇麈談，中夜光赫煥。", "我方墮吏罝，沮洳雜鰍蜆。", "眼看飛鴻翔，別樽恨不滿。"]}