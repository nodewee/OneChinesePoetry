{"author": "李流謙", "period": "宋", "type": "诗", "title": "送孫遠仲知錄解官歸洪雅", "paragraphs": ["錦官碌碌牛馬走，邂逅僧廬欣握手。", "嘗憶觀燈夜相過，一時勝輩同樽酒。", "孤雲岑絕西南陬，牢落重來說舊遊。", "不知宦情薄如紙，掉頭忽作商聲謳。", "蚤年提筆戰多士，晚歲功名夢相似。", "底事人生真足夸，華髮猶能彩衣戲。", "霜空木脫秋山明，高風駕帆秋浪輕。", "細雨重陽好天氣，紅萸紫菊正思君。"]}