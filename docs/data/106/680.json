{"author": "李流謙", "period": "宋", "type": "诗", "title": "送虞提宮", "paragraphs": ["桃花未落春水生，百川合流如鏡平。", "江神約束蛟與鰐，東閣郎君將母行。", "一帆萬里無荆越，非霧非烟鎖雙闕。", "只今手持天下柄，相公身是稷與卨。", "潭潭大府琳琅都，翻翻㦸带纏金鋪。", "朝回坐對彩衣舞，天上應有人間無。", "相門出相古來有，周公在前魯公後。", "看君父子名一時，野人甘作扶犁手。"]}