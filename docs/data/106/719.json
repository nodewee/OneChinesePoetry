{"author": "李流謙", "period": "宋", "type": "诗", "title": "賀王制置敷學之除", "paragraphs": ["太霄傑觀凌空起，非霧非烟護珠蘂。", "萬靈操㦸夾危棟，中有丹書并綠字。", "走雲飛雨澤地産，合璧聯珠煥宸緯。", "堯圖羲墳共彪炳，禹訓湯銘角雄偉。", "岡陵松柏老如鐵，華榜丹青新若洗。", "論思欲侍聖天子，寓直正須真學士。", "一時盛選孰睥睨，百代耆儒屬宸倚。", "惟有我公瑞河嶽，早與靈鼇爭贔屭。", "絲綸飛藻傾兩禁，弓鉞專方雄萬騎。", "從容裘带凈岷隴，零落旗矛清筰嶲。", "疇庸王府侈三晝，告喜郵音傳一紙。", "升華祕宇階召拜，正位台符慰瞻徯。", "妄論斯文本神物，輕發其藏觸天恚。", "開物成務非翰墨，賁飾乾坤乃能事。", "周書九誥削邪叛，一品會昌夷僭詭。", "願公亟從衮舄歸，早就典謨垂萬世。", "迂愚把筆自齠齔，裂紙悲鳴蛩蚓比。", "酸寒一尉不可說，尺璧光陰分馬箠。", "待公勳業映彝鼎，勉葺巴蕪歌俊偉。", "絲麻雖美收蒯菅，尚冀風人採輿隸。"]}