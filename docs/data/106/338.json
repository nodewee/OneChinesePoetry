{"author": "李呂", "period": "宋", "type": "诗", "title": "寄題張道士招真閣", "paragraphs": ["君成道，去何許，寂寂空山號行府。", "自從漢末人相值，因循今莫覩。", "凄凉古廟落嵓隈，水遶閒庭縈嫩苔。", "敕令立觀奉香火，屈指三十年中來。", "道士張君見奇古，精力强明奈寒暑。", "從前觀心力勤苦，經畫一新舊堂廡。", "嘗聞仙者好樓居，傑閣翬飛接雲衢。", "往來世外隠君子，萬一鶴馭停須臾。", "我勸張君更磨練，莫遣光陰隨物轉。", "一朝平步玉皇前，何慮群仙不相面。", "多少紛紛塵世人，夢中說夢元非真。", "妙處工夫如會了，千百世界現全身。"]}