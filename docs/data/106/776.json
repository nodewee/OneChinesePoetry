{"author": "李流謙", "period": "宋", "type": "诗", "title": "登無爲冠鰲亭分韻得山字", "paragraphs": ["岱嵩拆裂滄溟翻，驚魂去幹呼復還。", "故人勸我勉自寬，聖貴揚名懲毀殘。", "十生導師超物先，誓言一拜蠲冤煩。", "曉暾破霽山雲搴，匹馬弄袖風翩翩。", "解鞍投寺日幾磚，莧蔬宜我詩腸酸。", "危亭飛出峯之巔，闍黎慇懃勸躋攀。", "我飽聞之意欣然，兩脚酸澀怯不前。", "清景一失矢縱弦，藜杖到手勿作難。", "萬杉夾逕穿蜿蜒，坦如康莊駕輕軿。", "山鬼作意發天慳，似求清詩藻幽妍。", "憑欄寸目攝大千，萬里碧玉圍青天。", "遠樹如髮山如拳，孤鴻滅沒昏蒼烟。", "九關上羾須臾還，以氣爲馬不用鞭。", "冠鼇榜亭固寓言，亦恐蓬嶠神作遷。", "雲旗往往來飛仙，切勿投餌憂崩騫。", "壯哉古邑雄兩川，眇然下瞰廼爾孱。", "可憐居人蟻紛闐，擾擾膏火日夜煎。", "强弱角鬭觸與蠻，豈知共住一指端。", "憑誰與此曠蕩觀，定當泚顙頳厥顔。", "向來學道窺微玄，妙諦與世殊越燕。", "空生大覺海一涓，而况此境空所緣。", "摩尼流光照八埏，試將此理攻堅頑。", "客言有句子未參，一杯滿酌澆青山。"]}