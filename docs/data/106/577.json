{"author": "李流謙", "period": "宋", "type": "诗", "title": "送羅制參", "paragraphs": ["平生願識韓，一見屣履迎。", "自揣何所持，徒有汗背驚。", "下士公盛德，事賢我真情。", "西南大幕府，控制七十城。", "自公歸奏功，泰階夜光明。", "上前論賓客，豈但丞冰衡。", "况公天人學，根本敬與誠。", "么麽見事功，萬物待生成。", "三月漲桃花，鏡面江流平。", "若爲化檣烏，親送帆檝行。", "臨風嘿悽然，一紙聊寄聲。", "上有字加餐，意重千金輕。", "勿言暫暌闊，四海如弟兄。"]}