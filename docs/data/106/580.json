{"author": "李流謙", "period": "宋", "type": "诗", "title": "秋懷", "paragraphs": ["悠悠感愁運，肅肅勵素節。", "蟾華度疎櫺，蘭吹出叢薄。", "幽蟲泣煙莎，微螢映露葉。", "百哀攻予衷，感此重忉怛。", "庭闈餘斑衣，荒壠已白骨。", "苟生尚何聊，從死恐亡益。", "鞠凶天未悔，風急鴈序拆。", "女須冰玉質，眼看沒荒域。", "山鬼不足鄰，何年反爾魄。", "危腸盡一哭，六月霜凜烈。", "自從奪所怙，殘魂慨零落。", "虛弦已折翮，况此百中鏑。", "人生寄一世，常苦不滿百。", "血氣如微流，豈禁沸鼎涸。", "隠憂誰復訴，任理寬萬一。", "貝葉了諸妄，一真無悅戚。", "香火有昔緣，從茲事朝夕。"]}