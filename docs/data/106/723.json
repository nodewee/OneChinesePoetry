{"author": "李流謙", "period": "宋", "type": "诗", "title": "挽張主簿", "paragraphs": ["嘗聞種德如種木，百年培壅猶不足。", "君看牛羊踐履地，豈有寸椽撐破屋。", "我方撮髮訪耆舊，已聞定國多陰德。", "崑峯薦璧淵出珠，天敕百靈介多福。", "後來源委誰導之，刊木濬川君有力。", "一官縛死不須說，天定勝人理則必。", "鵷鶵覽輝下其庭，一舉萬里羣鳥伏。", "我耕我穫我其食，夸者流涎疑者奪。", "桃李蔭繁春不留，瓊瑰夢斷月空白。", "煌煌貂冕侈殊渥，尚冀他時賁幽宅。", "死而不忘誰者是，嗚呼公乎妥沈魄。"]}