{"author": "李呂", "period": "宋", "type": "诗", "title": "近世飲者尊尚苦味有感成詩", "paragraphs": ["悠悠古先酒，麴糵化爲醴。", "適口固匪他，詩人詠其旨。", "岐黄作本草，甘辛味所紀。", "惟清香滑辣，四事世云爾。", "孟詵注爲苦，自不燭厥理。", "至今蔑公論，遂以詵爲是。", "乖僻隨躭嗜，不爾遽遭詆。", "氣稟炎上作，無與諸膽比。", "人情素弗食，嘗者爲雪恥。", "柳家集衆葯，意在勗諸子。", "未聞無其故，反以彼爲美。", "一呷三掉頭，强嚥身聳起。", "從來好歡伯，可畏非可喜。", "孤負太和名，翻作攪腸水。", "因思俗顛倒，類此蓋多矣。", "大路指爲迂，曲徑偏踐履。", "鄭聲既可惡，滿市更盈耳。", "憔悴間姬姜，一蕕雜蘭芷。", "貪濁和者衆，獨清競萋菲。", "善惡久相淆，何特酒而已。", "至當終難掩，豈必隨風靡。", "革弊會有時，周道本如砥。"]}