{"author": "宋祁", "period": "宋", "type": "诗", "title": "擬杜工部九成宮", "paragraphs": ["雲山鬰嵯峨，宮戶莽轇轕。", "摧峰隠馳道，鑱岫啟繡闥。", "游鵾邈飛鬭，陽馬恣陵突。", "危淙注銅池，翠瀲潄崖骨。", "落虹拖晨軒，奔蟾守夜窟。", "憑高眺鴻洞，念古一超忽。", "咄嗟有隋後，締構窮剞劂。", "徒矜昔日工，乃忘後世拙。", "居爲唐家保，功業何汩汩。", "牛酒望幸民，巖廊衛守卒。", "殘松抱空偃，卧楊委新伐。", "千載徧荒愁，金鋪鎖崷崒。"]}