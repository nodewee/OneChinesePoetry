{"author": "宋祁", "period": "宋", "type": "诗", "title": "寄題宮師相公宴息園", "paragraphs": ["相公納衡樞，卜築來東里。", "恤他匪足尚，自適乃云美。", "中園興夷爽，薄言謝朝市。", "壤石非遠遷，松竹皆故蒔。", "絳蘤謝游軒，素波鳴禊戺。", "遐蒼眺京隩，側縹抱嵩趾。", "畦塍互演漾，灌薄紛靃靡。", "崒崒相向山，濺濺自流水。", "高雲靡還期，冥鴻無慕理。", "公時挾勝想，朅來遵逸軌。", "逢觴即陶然，坐樹亦欣止。", "沖情舍天倪，妙歌怯物類。", "揮金屢空鎰，愛客輒留屣。", "式俾衛公壽，弗取安石侈。", "有守卧淮壖，聆風竦予企。", "他日果西歸，角巾望松梓。"]}