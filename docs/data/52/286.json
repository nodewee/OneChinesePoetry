{"author": "宋祁", "period": "宋", "type": "诗", "title": "鈐轄冒上閤就移知雄州", "paragraphs": ["聚散非一端，賢逸難兩遂。", "擁節北臨邊，安得久交臂。", "此行詎不遠，印瑞三且二。", "背劍車炙輠，徑秦驂舞轡。", "雄州乃劇藩，喉領塞南地。", "譯通老上庭，道係單于使。", "適館授主粲，乘韋交客贄。", "列戍儼趨風，諸將走咨事。", "應變君所長，立功今可冀。", "君家誠易知，世烈在青史。", "齊楚異姓王，陰鄧后家里。", "券字金對行，戟带霞交尾。", "濬源無近波，高峰本洪址。", "行矣勵壯猷，公侯當復始。"]}