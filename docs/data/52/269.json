{"author": "宋祁", "period": "宋", "type": "诗", "title": "擬王右丞瓜園", "paragraphs": ["荷鋤往瓜田，煙蔓紛廣疇。", "植杖未及憇，有客眷林丘。", "騶哄羅戶前，冠蓋蔭道周。", "進客北堂上，藉以氍毹柔。", "持盃再三跪，酌我清白酧。", "時時高興酣，矯首望神州。", "長衢貫廣陌，反宇注飛樓。", "惠風林間翔，早暉花上浮。", "新葉向蒙密，鷇雛已啁啾。", "時哉物可玩，況復忘吾憂。", "故人心儻爾，駕言時見求。"]}