{"author": "宋祁", "period": "宋", "type": "诗", "title": "寫懷寄獻樞密太尉", "paragraphs": ["僕本草茅人，守植自有素。", "偶與力運偕，牽絲及榮路。", "矢將保獨行，安敢邀詭遇。", "朝躋綠霧閣，夕舍金馬署。", "鷃志屈鴻翼，珉質謝瑶圃。", "內省實空虛，焉得久留處。", "悟非不必老，斑領況云屢。", "竟獲一麾來，果此避賢趣。", "載以朱轓車，佩以銀符兔。", "君寵寄華冕，癯醜不成惡。", "淮郡梁楚交，刀筆紛民務。", "粗欲逃官責，何暇收民譽。", "平生覯宗工，亟爲拯淪誤。", "慚負知己言，遂貽越鄉慮。", "何圖霄與泥，肯問簪與屨。", "辛勤風波事，尺牘奚能訴。", "代馬愁南嘶，鷓鴣憎北翥。", "所戀明主恩，未理歸田馭。"]}