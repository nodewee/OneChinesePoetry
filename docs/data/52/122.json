{"author": "王洙", "period": "宋", "type": "诗", "title": "重建峴山羊侯祠歌", "paragraphs": ["襄陽南出大路奔，小山曰峴名特尊。", "山形卑墮不峻極，屹若巨首臨江濆。", "大山半空不成霍，絕水闕左非其亹。", "砠巔贔屭戴危石，箕踞曼衍羅芳蓀。", "漢流長騖濱其足，東望瀰迆皆平原。", "槎頭下瞰罟罶集，蔡洲近眺田園蕃。", "何物茲山匪秀出，得使今古聞聽喧。", "自昔羊公好登覽，山名直爲賢者存。", "鹿門望楚鎮區境，鳳林冠蓋延山樊。", "丹巖翠壁互幽勝，日月虧蔽煙嵐屯。", "公胡遺彼而樂此，談者未始聊診論。", "吾謂聖達意超豁，高覽便欲周乾坤。", "孔登泰山小天下，阮升廣武歎豎昏。", "會稽探穴禹書出，之罘望海雲濤翻。", "此中風景亦虛遠，極目見盡江山源。", "東吳未定勞機策，置酒嘯詠紓憂煩。", "數顧潤甫恤躬後，誓將百歲游清魂。", "對公盛德與山永，正唯湛輩如公言。", "今茲去公僅千載，凜然英氣猶軒軒。", "我來追古一長息，舊迹廢毀成悲吞。", "民豪占山童其木，嘉植不得容本根。", "利取薪蘇積稛絭，粥之陶瓬供燒燔。", "羊公無廟忽不祀，但縱淫鬼歆牲蘩。", "中庭有碑即墮淚，至今觀者懷仁恩。", "於民何誅不足問，非民忘德由官惛。", "下教邑里復祠宇，敘諸祭典躋之元。", "思仁愛樹恭所茇，禁止樵伐修壖垣。", "且欲王命得守固，謄言狀事馳九閽。", "書聞天子蒙報可，金石款刻垂後昆。", "使民永念古遺愛，勖爾風化常丕敦。"]}