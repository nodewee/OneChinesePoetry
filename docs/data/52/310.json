{"author": "宋祁", "period": "宋", "type": "诗", "title": "念衰", "paragraphs": ["歲月不待人，驅我向衰境。", "朱顔日辭貌，縞鬢颯垂領。", "意昏若坐霧，歡墜似羸井。", "病多茲及慵，志怯遂依靜。", "問我何功德，乃玷鷄翹省。", "始願常謬悠，薄霄圖振景。", "棧車值塞路，蹇蹇莫吾騁。", "君恩蓋如天，分虎向東郢。", "沈憂誠萬緒，通宵付耿耿。", "失旦安暇鳴，值露徒能警。", "私計狹且偷，榮路浩方永。", "惟餘昧死章，將露乞身請。"]}