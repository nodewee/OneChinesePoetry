{"author": "龔宗元", "period": "宋", "type": "诗", "title": "擣砧詞", "paragraphs": ["星河耿耿寒煙浮，白龍銜月臨霜樓。", "誰家砧弄細腰杵，一聲擣破江城秋。", "雙桐老翠墮金井，高低冷逐西風緊。", "靜如秋籟暗穿雲，天半驚鴻斷斜影。", "哀音散落愁人耳，何處離情先喚起。", "長信宮中葉滿階，洞庭湖上波平水。", "萬里征夫眠未成，摇風擣月何丁丁。", "楚關秦嶺有歸客，一枕夜長無限情。"]}