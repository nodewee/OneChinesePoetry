{"author": "宋祁", "period": "宋", "type": "诗", "title": "提刑勸農使者還嘉州", "paragraphs": ["案部聊北征，肅舲復東下。", "江溜澹泱泱，檣烏紛雅雅。", "離醑不餘杯，征棹亟沿洄。", "遠岫隨時見，幽花無候開。", "清氛霽平陸，林艿信重複。", "僰路繚山顔，駹田耨巖腹。", "屬此屢豐期，仍當省斂時。", "擊壤係途樂，餘糧尋畝棲。", "嘉陽信嘉處，時與賞心遇。", "霽樹抱空輪，寒濤下翔鷺。", "還轅眷仲秋，秋序日方遒。", "歸諾果無負，遲子臨江樓。"]}