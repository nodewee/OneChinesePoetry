{"author": "宋祁", "period": "宋", "type": "诗", "title": "九日藥市作", "paragraphs": ["陽九協嘉辰，斯人始多暇。", "五藥會廣廛，遊肩鬧相駕。", "靈品羅賈區，仙芬冒闉舍。", "擷露來山阿，斸煙去巖罅。", "載道雜提携，盈簷更薦藉。", "乘時物無賤，投乏利能射。", "饔苓互作主，參薺交相假。", "曹植謹贋令，韓康無二價。", "西南歲多癘，卑濕連春夏。", "佳劑止刀圭，千金厚相謝。", "刺史主求瘼，萬室繫吾化。", "顧頼藥石功，捫襟重慚唶。"]}