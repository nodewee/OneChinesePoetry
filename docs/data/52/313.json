{"author": "宋祁", "period": "宋", "type": "诗", "title": "少年行", "paragraphs": ["君不見漢家五陵諸少年，白馬驪駒大道邊。", "紫綸裁帽映兩紐，黄金錯带佩雙鞬。", "經過主第賜綠幘，歸宴前堂羅曲筵。", "長安多逐韓嫣彈，別藏仍收張氏錢。", "傳言天子將羽獵，千乘萬騎向甘泉。", "奉車金吾共馳騁，外家戚里見招延。", "徑去平岡馳狡兔，虛彎天際落飛鳶。", "朅來別館恣行樂，胡姬當罏酒十千。", "薄暮聊歸渭橋曲，明旦復會黄山前。"]}