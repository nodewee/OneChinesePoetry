{"author": "宋祁", "period": "宋", "type": "诗", "title": "送蔡元翰賢良昆仲", "paragraphs": ["美箭出東南，之子裒然秀。", "綽綽令兄弟，茂器偕年就。", "九流無近討，六藝乃遐究。", "詔書求異等，二惠茲來覯。", "牘均方朔多，輻比吾丘湊。", "蹀足蟻封埸，刷羽桐花囿。", "孤音或少和，至寶不期售。", "肇允褰褐衣，薄言返巖竇。", "江皋看魚樂，山徑懷雉嗅。", "無忽豫章材，行參柏梁構。"]}