{"author": "宋祁", "period": "宋", "type": "诗", "title": "順祀詩", "paragraphs": ["孰順其祀，明明天子。", "天子謙讓，詔羣臣其議。", "惟章獻、章懿，遂祔先帝。", "宜索而典，而古而今。", "順考攸宜，慰我孝心。", "羣臣稽首，不遠厥成。", "伊先猷是程，伊大孝是經。", "匪祥符孰從，則莫我京。", "三代廟寢，止一帝后。", "漢制已遷，儒臣罔究。", "禮缺不稱，因樸趨陋。", "親靡祔尊，神挈斯祐。", "帝曰俞哉，予奉二慈。", "匪曰無典，實成訓是依。", "促灼爾龜，爰蕝爾儀。", "琢金追玉，昭款信辭。", "不敢先後，惟以順躋。", "孟冬十月，大饗其時。", "朕不憚勤，于庭遣之。", "吉日辛酉，帝自文德。", "至于大慶，奉寶授冊。", "永懷劬勞，孝貫天極。", "虞賓在位，百官承式。", "顯顯太歲，惟冊寶是將。", "和鸞有容，龍旗孔揚。", "既至于廟，是承是告。", "奉遷后主，合侑文考。", "有主則止，有匹得行。", "遂旅豆籩，以及芼牲。", "明水太羹，有飶有澄。", "鼓鐘欽欽，鼓瑟鼓琴。", "考悅妣安，蠲我德音。", "德音惟何，帝受純嘏。", "不專斯饗，用赦天下。", "開釋罪辜，賜逮九軍。", "一人作孝，庶邦蒙仁。", "禮非天作，托始于聖。", "聖克正始，萬世攸定。", "作述交善，神人胥慶。", "天謂皇帝，既付所覆。", "帝克孝治，奉親以侑。", "其收丕祺，蕃衍後昆。", "萬有億年，繼繼存存。"]}