{"author": "宋祁", "period": "宋", "type": "诗", "title": "感舊送虞曹楊員外", "paragraphs": ["曩笑長者言，感恨歲時遽。", "不云笑未幾，倐已及衰路。", "却懷眼中人，落落星向曙。", "寧無新相知，論新不如故。", "夫子惠然至，適慰離羣慕。", "締交三十載，契闊不同處。", "醜老向來妍，鬢黑今也素。", "伐木喜求舊，谷風念將懼。", "我顧濫榮班，君乃嘆奇數。", "根柢假容進，纏牽以長誤。", "久領一麾行，江湖極沿泝。", "杯酒曾未款，僕夫告方具。", "前樂暫還衿，後戚已盈慮。", "丈夫固有志，膂力經世務。", "何必常相從，卑若堂下屨。", "歲滿亟來旋，中朝著翔步。"]}