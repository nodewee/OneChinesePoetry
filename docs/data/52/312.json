{"author": "宋祁", "period": "宋", "type": "诗", "title": "擬東武曲二首  其二", "paragraphs": ["我家世世山西士，二十期門從天子。", "始隨驃騎破祁連，晚逐樓船下䍧水。", "漢北雰雰飛雪暗，海中跕跕翔鳶墜。", "歸來武庫祭蚩尤，得從甘泉參豹尾。", "何意一朝兵後期，簿責侵誣屬軍吏。", "黄金納贖爲庶人，白首還家事田里。", "結髮從軍七十戰，利鏃金痍猶可記。", "龍鍾雖入玉關門，止呵還遇灞陵尉。", "不及金張藉舊勳，七葉華貂長富貴。"]}