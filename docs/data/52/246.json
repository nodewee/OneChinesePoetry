{"author": "宋祁", "period": "宋", "type": "诗", "title": "劉伯誠見惠僕所作中山雜詠石刻", "paragraphs": ["衣冠昔奔波，晉社亦中徙。", "水府擁宮闕，六姓傳劍璽。", "名卿入理窟，黔首多兵死。", "真人剗墉障，六合如平砥。", "三山屹不化，城郭無形似。", "冥冥桑麻村，殘鋒出耘耔。", "前朝絕遺老，故事稽野史。", "我頃爲中山，蠲租案田水。", "刳木枕波濤，礲刀伐荆杞。", "叢祠及荒壠，幽處無不履。", "車停客登席，酒盡詩在紙。", "游深造遐邃，語苦出奇詭。", "投囊凡幾時，蓬塵失料理。", "劉侯見之笑，謂此那可毀。", "濡毫請揮灑，買石親鎸紀。", "嗟予政理疏，無德行嵔壘。", "編民願尸祝，有愧庚桑子。", "惟茲楚客謠，可以傳下里。", "何時見椎擊，斷仆清江尾。"]}