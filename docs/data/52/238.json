{"author": "宋祁", "period": "宋", "type": "诗", "title": "送平陸知縣尹象先", "paragraphs": ["之子被尉薦，走馬赴關西。", "西人待賢相，撫育庶有宜。", "羌羶汙右鄙，秦隴含創痍。", "健將貪屯聚，砦柵猶鱗差。", "四年結不解，糧餉先自疲。", "兵分勢已弱，賊入縱橫馳。", "營陣訖不立，安得張吾師。", "比來守禦計，尚復紛相訾。", "子今位苦下，何由能奮奇。", "悉力字羸瘼，姑守簿書期。"]}