{"author": "丘濬", "period": "宋", "type": "诗", "title": "題聖果寺介亭詩", "paragraphs": ["金商肅肅淬龍淵，白曉揮開東北天。", "天孫引下翡翠煙，層層堆列參井邊。", "便於裸壤蟠危巔，城雉岧嶢暗接連。", "地祇欲誇融結權，蘚花斸破蟄蟲遷。", "皮刳骨露判混元，一支一節相貫穿。", "洞庭波浪徹底乾，驅來不用暴秦鞭。", "大者臲尯下騰騫，尊卑序立鴻雁聯。", "欲覲曜寶禮法專，貘豹甝虎競差肩。", "稟命踧蹜未敢前，精神張王腰攣拳。", "霸臣納土窮海堧，怪狀埋沒幾百年。", "中和有美既爭先，磷磷丹漆排雕椽。", "太守擇之繼曩賢，念此嵌空清且堅。", "遽於峭絕創墀軒，名之以介非徒然。", "介是長男變初世，六二爻辭藴深祕。", "重門待暴乃其卦，未兆未萌堪畏避。", "公性中正仍盡瘁，悔吝何憂憂道義。", "道義興行皇綱備，乃是擇之之本志。", "平湖巨浸六幕寬，此時非獨圖宴憙。", "暑月芙蓉秋月濤，截斷風光千百里。", "鵬雲沆瀣南北透，離朱瞪目曠傾耳。", "料公豈戀葦苕地，才業施爲自茲始。", "或借前筯或赤箠，式遏蠻戎順文軌。", "炎上潤下火兼水，無燥無烈無圮毀。", "張衡巧製塵灰纍，八虬困睡金丸止。", "勸公速爲蒼生起，起輔垂裳聖天子。", "永永勳庸輝信史，此亭萬古鎮星紀。"]}