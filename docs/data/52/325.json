{"author": "宋祁", "period": "宋", "type": "诗", "title": "和賈相公覽杜工部北征篇", "paragraphs": ["唐家六葉太平罷，宮豔醉骨恬無憂。", "阿犖詬天翠華出，糢糊戰血腥九州。", "乾瘡坤痍四海破，白日殺氣寒颼飀。", "少陵背賊走行在，採梠拾橡填饑喉。", "眼前亂離不忍見，作詩感慨陳大猷。", "北征之篇辭最切，讀者心隕如摧輈。", "莫肯念亂小雅怨，自然流涕袁安愁。", "才高位下言不入，憤氣鬰屈蟠長虬。", "今日奔亡匪天作，向來顛倒皆廟謀。", "忠骸佞骨相撐拄，一燎同燼悲崑丘。", "相君覽古慨前事，追美子美真詩流。", "前王不見後王見，願以此語貽千秋。"]}