{"author": "龔宗元", "period": "宋", "type": "诗", "title": "六月吟", "paragraphs": ["曦輪獵野枯杉松，火焚泰華雲如峰。", "天地爐中赤煙起，江湖喣沫烹魚龍。", "生獰渴獸脣焦斷，峻翮無聲落晴漢。", "饑民逃生不逃熱，血迸背皮流若汗。", "玉宇清宮徹羅綺，渴嚼冰壺森貝齒。", "炎風隔斷真珠簾，池口金龍吐寒水。", "象牀珍簟凝流波，瓊樓待月微酣歌。", "王孫晝夜縱娛樂，不知苦熱還如何。"]}