{"author": "宋祁", "period": "宋", "type": "诗", "title": "抒懷上孫侍講學士", "paragraphs": ["僕本寒鄉士，始願託田隴。", "偶與亨會并，遂竊空名寵。", "黌胄信清閒，文書無倥傯。", "牽絲玷外舉，挾冊陪春誦。", "縹帙芸葉香，清池璧流壅。", "雖均五能知，猶冀三陌踊。", "有志慕孤直，多言畏奇中。", "往往犯怒狙，時時遭嚇鳳。", "脅肩方病畦，洗足幾成湩。", "言充衛士爨，賦蓋吳人甕。", "但望不汝瑕，安能賈予勇。", "叢雲屬帝辰，烝油樂賢共。", "前追三代風，旁鼓天下動。", "方正召華郤，賢良命晁董。", "務擢平津對，無罪賈生慟。", "裒然羣儁來，燦若春葩縱。", "咨予苦澀訥，望風猶陰拱。", "愁多目似蒿，疾久带移孔。", "直慮醒而狂，遂同微且尰。", "三千御上方，八九吞雲夢。", "訂正清廟詩，白罷旅獒貢。", "夫寧本無志，良憂拙于用。", "擊轅固歌鄙，殙金誠外重。", "中夕撫躬嘆，明恩愧孤奉。", "況復年苒苒，坐驚頭種種。", "閒居昔有潘，廣宅今非仲。", "塵容化衣襘，雨氣昏刀䩬。", "所頼庇明哲，盱衡顧閒冗。", "每辨驥垂耳，力排儒發冢。", "不爾謝病歸，鉏釣事江葑。"]}