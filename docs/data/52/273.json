{"author": "宋祁", "period": "宋", "type": "诗", "title": "思賢閣圖予真愧而成詠", "paragraphs": ["忝中二千石，罷去輒圖真。", "揆予本完士，蚤蒙善養仁。", "執笏班華位，飛綏侍邃宸。", "如何金紫服，乃裹丘壑身。", "西南一面重，朅來駕朱輪。", "牽拙歲再期，初無德在民。", "形象安足紀，崖略聊自陳。", "質陋眸子瞭，志泰眉宇伸。", "誰謂彼其子，而傳阿堵神。", "爵里三十八，赫赫多名臣。", "瞻前謝前哲，垂後慚後人。"]}