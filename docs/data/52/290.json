{"author": "宋祁", "period": "宋", "type": "诗", "title": "懷三封墅  其二", "paragraphs": ["三封何所懷，懷我東南畝。", "方春原田秀，是時簦笠聚。", "杏花燦晴落，菖葉甲陰浦。", "泱泱雲抱岑，眇眇林鳴扈。", "野老携晨饁，薄醪間炊黍。", "安知五熟滋，但慰四友苦。", "日作夕還家，烟火青林下。", "嗟我仕易稼，窮年宦三輔。", "誓畢尚生累，將從平子賦。", "自省非大人，請事學農圃。"]}