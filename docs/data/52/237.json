{"author": "宋祁", "period": "宋", "type": "诗", "title": "和登山城望京邑", "paragraphs": ["子牟懷魏闕，陳咸思帝城。", "他鄉豈不美，吾土樂所生。", "況復撫凋節，憑高懷上京。", "山川不可見，葱鬰凝神縣。", "紫氣抱關迴，玉斗侵城轉。", "負羽長楊獵，撞鐘平樂宴。", "高冠照華蟬，英俊皆比肩。", "朝奏主父牘，夜召賈生賢。", "五侯交薦幣，諸公亟爲言。", "我生流離極，十年悲去國。", "葉願洛陽飛，魚寧武昌食。", "當棄關下符，一對危言策。"]}