{"author": "宋祁", "period": "宋", "type": "诗", "title": "長葛道中作寄侍讀梅給事", "paragraphs": ["仲春告言歸，道次古長葛。", "水窮既舍舟，僕具始脂轄。", "南登高原望，天宇莽庨豁。", "溱{氵冀}澹無波，芣騩森相軋。", "春鳩日夜鳴，陽膏淺深達。", "田畯挈壺漿，稚子勤襫襏。", "驅牛灑先稑，趣車載輸秸。", "郊柘色欣欣，梢溝流活活。", "縣官恩澤美，農節未嘗奪。", "賢牧謹詔書，民隠罔遺察。", "射蠲贅聚勞，賦檢誅求猾。", "我亦占一廛，聞茲慰饑渴。", "矢詩雖不多，要附許風末。"]}