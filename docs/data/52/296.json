{"author": "宋祁", "period": "宋", "type": "诗", "title": "雜興  其一", "paragraphs": ["寒暑亟徂謝，日月如崩波。", "稚容不再妍，戚戚奈老何。", "聞有遯世客，安處西山阿。", "手操九籥契，晝夜養丹砂。", "藥成可化金，舉身凌紫霞。", "我願從之游，脫身此世羅。", "辦裝秣吾馬，臨路更自訶。", "古來松喬流，矜己好浮夸。", "萬一爲藥誤，得無我計差。", "速還具肴酒，毋爲後人嗟。"]}