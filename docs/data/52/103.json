{"author": "宋庠", "period": "宋", "type": "诗", "title": "季秋曉出題山光寺", "paragraphs": ["旦夕人語喧，汎舟北城曲。", "十里望禪剎，飄若塵外躅。", "是日秋宇高，清輝澹晨旭。", "林風唱殘蜩，澤稗下饑鵠。", "野實迎露黄，川蕪傲霜綠。", "循涯得微徑，捨楫步幽麓。", "佛寺訝靚深，僧廬互重複。", "山氣導真想，天香洗煩欲。", "嗟余秉微尚，丘壑返初服。", "失計蹈塵囂，虛名玷纓轂。", "妄排金馬門，謬草紫泥牘。", "溫省專慎辭，中階佐調餗。", "器偏固自傾，綆短良難續。", "何言一麾出，尚參九州牧。", "恩深無後疵，顔靦有餘恧。", "孔訓懲憚改，羲爻許頻復。", "朅來清凈區，冀脫泥塗辱。", "醉象或可調，藩羝悔前觸。", "萬緣自我空，至道非外勗。", "聊謹三載期，吾得事棲伏。"]}