{"author": "杜甫", "period": "唐", "type": "诗", "title": "移居公安敬贈衛大郎", "paragraphs": ["衛侯不易得，余病汝知之。", "雅量涵高遠，清襟照等夷。", "平生感意氣，少小愛文辭。", "河海由來合，風雲若有期。", "形容勞宇宙，質樸謝軒墀。", "自古幽人泣，留年壯士悲。", "水煙通徑草，秋露接園葵。", "入邑豺狼鬬，傷弓鳥雀飢。", "白頭供宴語，烏几伴棲遲。", "交態遭輕薄，今朝豁所思。"]}