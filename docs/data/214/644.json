{"author": "杜甫", "period": "唐", "type": "诗", "title": "寒雨朝行視園樹", "paragraphs": ["柴門雜樹向千株，丹橘黃甘此地無。", "江上今朝寒雨歇，籬中秀色畫屏紆。", "桃蹊李徑年雖故，梔子紅椒豔復殊。", "鏁石藤稍元自落，倚天松骨見來枯。", "林香出實垂將盡，葉蔕辭枝不重蘇。", "愛日恩光蒙借貸，清霜殺氣得憂虞。", "衰顏更覓藜床坐，緩步仍須竹杖扶。", "散騎未知雲閣處，啼猨僻在楚山隅。"]}