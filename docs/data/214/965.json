{"author": "杜甫", "period": "唐", "type": "诗", "title": "遣悶", "paragraphs": ["地闊平沙岸，舟虛小洞房。", "使塵來驛道，城日避烏檣。", "暑雨留蒸濕，江風借夕涼。", "行雲星隱見，疊浪月光芒。", "螢鑒緣帷徹，蛛絲罥鬢長。", "哀箏猶凭几，鳴笛竟霑裳。", "倚著如秦贅，過逢類楚狂。", "氣衝看劒匣，穎脫撫錐囊。", "妖孽關東臭，兵戈隴右創。", "時清疑武略，世亂跼文場。", "餘力浮於海，端憂問彼蒼。", "百年從萬事，故國耿難忘。"]}