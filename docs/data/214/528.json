{"author": "杜甫", "period": "唐", "type": "诗", "title": "寄司馬山人十二韻", "paragraphs": ["關內昔分袂，天邊今轉蓬。", "驅馳不可說，談笑偶然同。", "道術曾留意，先生早擊蒙。", "家家迎薊子，處處識壺公。", "長嘯峨嵋北，潛行玉壘東。", "有時騎猛虎，虛室使仙童。", "髮少何勞白，顏衰肯更紅。", "望雲悲轗軻，畢景羨沖融。", "喪亂形仍役，淒涼信不通。", "懸旌要路口，倚劒短亭中。", "永作殊方客，殘生一老翁。", "相哀骨可換，亦遣馭清風。"]}