{"author": "杜甫", "period": "唐", "type": "诗", "title": "贈王二十四侍御契四十韻", "paragraphs": ["往往雖相見，飄飄媿此身。", "不關輕紱冕，俱是避風塵。", "一別星橋夜，三移斗柄春。", "敗亡非赤壁，奔走爲黃巾。", "子去何瀟灑，余藏異隱淪。", "書成無過雁，衣故有縣鶉。", "恐懼行裝數，伶俜臥疾頻。", "曉鸎工迸淚，秋月解傷神。", "會面嗟黧黑，含悽話苦辛。", "接輿還入楚，王粲不歸秦。", "錦里殘丹竈，花溪得釣綸。", "消中祗自惜，晚起索誰親。", "伏柱聞周史，乘槎有漢臣。", "鴛鴻不易狎，龍虎未宜馴。", "客則挂冠至，交非傾蓋新。", "由來意氣合，直取性情真。", "浪跡同生死，無心恥賤貧。", "偶然存蔗芋，幸各對松筠。", "麤飯依他日，窮愁怪此辰。", "女長裁褐穩，男大卷書勻。", "漰口江如練，蠶崖雪似銀。", "名園當翠巘，野棹沒青蘋。", "屢喜王侯宅，時邀江海人。", "追隨不覺晚，欵曲動彌旬。", "但使芝蘭秀，何煩棟宇鄰。", "山陽無俗物，鄭驛正留賓。", "出入並鞍馬，光輝參席珍。", "重遊先主廟，更歷少城闉。", "石鏡通幽魄，琴臺隱絳唇。", "送終惟糞土，結愛獨荆榛。", "置酒高林下，觀碁積水濱。", "區區甘累趼，稍稍息勞筋。", "網聚粘圓鯽，絲繁煮細蓴。", "長歌敲柳癭，小睡憑藤輪。", "農月須知課，田家敢忘勤。", "浮生難去食，良會惜清晨。", "列國兵戈暗，今王德教淳。", "要聞除䝟貐，休作畫麒麟。", "洗眼看輕薄，虛懷任屈伸。", "莫令膠漆地，萬古重雷陳。"]}