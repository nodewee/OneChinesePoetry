{"author": "杜甫", "period": "唐", "type": "诗", "title": "送楊六判官使西蕃", "paragraphs": ["送遠秋風落，西征海氣寒。", "帝京氛祲滿，人世別離難。", "絕域遙懷怒，和親願結歡。", "敕書憐贊普，兵甲望長安。", "宣命前程急，惟良待士寬。", "子雲清自守，今日起爲官。", "垂淚方投筆，傷時即據鞍。", "儒衣山鳥怪，漢節野童看。", "邊酒排金醆，夷歌捧玉盤。", "草輕蕃馬健，雪重拂廬乾。", "慎爾參籌畫，從茲正羽翰。", "歸來權可取，九萬一朝摶。"]}