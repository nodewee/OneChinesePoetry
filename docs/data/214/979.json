{"author": "杜甫", "period": "唐", "type": "诗", "title": "贈虞十五司馬", "paragraphs": ["遠師虞祕監，今喜識玄孫。", "形像丹青逼，家聲器宇存。", "淒涼憐筆勢，浩蕩問詞源。", "爽氣金天豁，清談玉露繁。", "佇鳴南岳鳳，欲化北溟鯤。", "交態知浮俗，儒流不異門。", "過逢聯客位，日夜倒芳尊。", "沙岸風吹葉，雲江月上軒。", "百年嗟已半，四座敢辭喧。", "書籍終相與，青山隔故園。"]}