{"author": "杜甫", "period": "唐", "type": "诗", "title": "喜聞官軍已臨賊境二十韻", "paragraphs": ["胡虜潛京縣，官軍擁賊壕。", "鼎魚猶假息，穴蟻欲何逃。", "帳殿羅玄冕，轅門照白袍。", "秦山當警蹕，漢苑入旌旄。", "路失羊腸險，雲橫雉尾高。", "五原空壁壘，八水散風濤。", "今日看天意，遊魂貸爾曹。", "乞降那更得，尚詐莫徒勞。", "元帥歸龍種，司空握豹韜。", "前軍蘇武節，左將呂虔刀。", "兵氣回飛鳥，威聲沒巨鼇。", "戈鋋開雪色，弓矢尚秋毫。", "天步艱方盡，時和運更遭。", "誰云遺毒螫，已是沃腥臊。", "睿想丹墀近，神行羽衛牢。", "花門騰絕漠，拓羯渡臨洮。", "此輩感恩至，羸俘何足操。", "鋒先衣染血，騎突劒吹毛。", "喜覺都城動，悲憐子女號。", "家家賣釵釧，只待獻春醪。"]}