{"author": "杜甫", "period": "唐", "type": "诗", "title": "奉送嚴公入朝十韻", "paragraphs": ["鼎湖瞻望遠，象闕憲章新。", "四海猶多難，中原憶舊臣。", "與時安反側，自昔有經綸。", "感激張天步，從容靜塞塵。", "南圖迴羽翮，北極捧星辰，漏鼓還思晝，宮鶯罷囀春。", "空留玉帳術，愁殺錦城人。", "閣道通丹地，江潭隱白蘋。", "此生那老蜀，不死會歸秦。", "公若登台輔，臨危莫愛身。"]}