{"author": "杜甫", "period": "唐", "type": "诗", "title": "秋日荆南述懷三十韻", "paragraphs": ["昔承推獎分，媿匪挺生材。", "遲暮宮臣忝，艱危衮職陪。", "揚鑣隨日馭，折檻出雲臺。", "罪戾寬猶活，干戈塞未開。", "星霜玄鳥變，身世白駒催。", "伏枕因超忽，扁舟任往來。", "九鑽巴噀火，三蟄楚祠雷。", "望帝傳應實，昭王問不迴。", "蛟螭深作橫，豺虎亂雄猜。", "素業行已矣，浮名安在哉？琴烏曲怨憤，庭鶴舞摧頹。", "秋雨漫湘水，陰風過嶺梅。", "苦搖求食尾，常曝報恩顋。", "結舌防讒柄，探腸有禍胎。", "蒼茫步兵哭，展轉仲宣哀。", "飢籍家家米，愁徵處處杯。", "休爲貧士歎，任受衆人咍。", "得喪初難識，榮枯劃易該。", "差池分組冕，合沓起蒿萊。", "不必伊周地，皆知屈宋才。", "漢庭和異域，晉史坼中台。", "霸業尋常體，忠臣忌諱災。", "羣公紛戮力，聖慮窅裴回。", "數見銘鍾鼎，真宜法斗魁。", "願聞鋒鏑鑄，莫使棟梁摧。", "盤石圭多翦，凶門轂少推。", "垂旒資穆穆，祝網但恢恢。", "赤雀飜然至，黃龍詎假媒。", "賢非夢傅野，隱類鑿顏坯。", "自古江湖客，冥心苦死灰。"]}