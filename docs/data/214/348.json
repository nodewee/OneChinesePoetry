{"author": "杜甫", "period": "唐", "type": "诗", "title": "奉和嚴中丞西城晚眺十韻", "paragraphs": ["汲黯匡君切，廉頗出將頻。", "直詞才不世，雄略動如神。", "政簡移風速，詩清立意新。", "層城臨暇景，絕域望餘春。", "旗尾蛟龍會，樓頭燕雀馴。", "地平江動蜀，天闊樹浮秦。", "帝念深分閫，軍須遠算緡。", "花羅封蛺蝶，瑞錦送麒麟。", "辭第輸高義，觀圖憶古人。", "征南多興緒，事業闇相親。"]}