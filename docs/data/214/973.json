{"author": "杜甫", "period": "唐", "type": "诗", "title": "哭李尚書", "paragraphs": ["漳濱與蒿里，逝水竟同年。", "欲挂留徐劒，猶迴憶戴船。", "相知成白首，此別間黃泉。", "風雨嗟何及，江湖涕泫然。", "修文將管輅，奉使失張騫。", "史閣行人在，詩家秀句傳。", "客亭鞍馬絕，旅櫬網蟲懸。", "復魄昭丘遠，歸魂素滻偏。", "樵蘇封葬地，喉舌罷朝天。", "秋色凋春草，王孫若箇邊。"]}