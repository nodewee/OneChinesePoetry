{"author": "杜甫", "period": "唐", "type": "诗", "title": "奉漢中王手札", "paragraphs": ["國有乾坤大，王今叔父尊。", "剖符來蜀道，歸蓋取荆門。", "峽險通舟過，江長注海奔。", "主人留上客，避暑得名園。", "前後緘書報，分明饌玉恩。", "天雲浮絕壁，風竹在華軒。", "已覺良宵永，何看駭浪翻。", "入期朱邸雪，朝傍紫微垣。", "枚乘文章老，河間禮樂存。", "悲秋宋玉宅，失路武陵源。", "淹薄俱崖口，東西異石根。", "夷音迷咫尺，鬼物傍黃昏。", "犬馬誠爲戀，狐貍不足論。", "從容草奏罷，宿昔奉清罇。"]}