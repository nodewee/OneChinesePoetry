{"author": "杜甫", "period": "唐", "type": "诗", "title": "寄董卿嘉榮十韻", "paragraphs": ["聞道君牙帳，防秋近赤霄。", "下臨千雪嶺，却背五繩橋。", "海內久戎服，京師今晏朝。", "犬羊曾爛熳，宮闕尚蕭條。", "猛將宜嘗膽，龍泉必在腰。", "黃圖遭污辱，月窟可焚燒。", "會取干戈利，無令斥候驕。", "居然雙捕虜，自是一嫖姚。", "落日思輕騎，高天憶射雕。", "雲臺畫形像，皆爲掃氛妖。"]}