{"author": "杜甫", "period": "唐", "type": "诗", "title": "寄李十四員外布十二韻", "paragraphs": ["名參漢望苑，職述景題輿。", "巫峽將之郡，荆門好附書。", "遠行無自苦，內熱比何如。", "正是炎天闊，那堪野館疎。", "黃牛平駕浪，畫鷁上凌虛。", "試待盤渦歇，方期解纜初。", "悶能過小徑，自爲摘嘉蔬。", "渚柳元幽僻，村花不掃除。", "宿陰繁素柰，過雨亂紅蕖。", "寂寂夏先晚，泠泠風有餘。", "江清心可瑩，竹冷髮堪梳。", "直作移巾几，秋帆發弊廬。"]}