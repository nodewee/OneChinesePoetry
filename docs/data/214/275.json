{"author": "杜甫", "period": "唐", "type": "诗", "title": "建都十二韻", "paragraphs": ["蒼生未蘇息，胡馬半乾坤。", "議在雲臺上，誰扶黃屋尊。", "建都分魏闕，下韶闢荆門。", "恐失東人望，其如西極存。", "時危當雪恥，計大豈輕論。", "雖倚三階正，終愁萬國飜。", "牽裾恨不死，漏網荷殊恩。", "永負漢庭哭，遙憐湘水魂。", "窮冬客江劒，隨事有田園。", "風斷青蒲節，霜埋翠竹根。", "衣冠空穰穰，關輔久昏昏。", "願枉長安日，光輝照北原。"]}