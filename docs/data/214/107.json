{"author": "杜甫", "period": "唐", "type": "诗", "title": "贈比部蕭郎中十兄", "paragraphs": ["有美生人傑，由來積德門。", "漢朝丞相系，梁日帝王孫。", "蘊藉爲郎久，魁梧秉哲尊。", "詞華傾後輩，風雅藹孤騫。", "宅相榮姻戚，兒童惠討論。", "見知真自幼，謀拙醜諸昆。", "漂蕩雲天闊，沈埋日月奔。", "致君時已晚，懷古意空存。", "中散山陽鍛，愚公野谷村。", "寧紆長者轍，歸老任乾坤。"]}