{"author": "杜甫", "period": "唐", "type": "诗", "title": "送許八拾遺歸江寧覲省甫昔時嘗客遊此縣於許生處乞瓦棺寺維摩圖樣志諸篇末", "paragraphs": ["詔許辭中禁，慈顏赴北堂。", "聖朝新孝理，祖席倍輝光。", "內帛擎偏重，宮衣著更香。", "淮陰清夜驛，京口渡江航。", "春隔雞人晝，秋期燕子涼。", "賜書誇父老，壽酒樂城隍。", "看畫曾飢渴，追蹤恨淼茫。", "虎頭金粟影，神妙獨難忘。"]}