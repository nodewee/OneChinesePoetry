{"author": "杜甫", "period": "唐", "type": "诗", "title": "寄李十二白二十韻", "paragraphs": ["昔年有狂客，號爾謫仙人。", "筆落驚風雨，詩成泣鬼神。", "聲名從此大，汩沒一朝伸。", "文彩承殊渥，流傳必絕倫。", "龍舟移櫂晚，獸錦奪袍新。", "白日來深殿，青雲滿後塵。", "乞歸優詔許，遇我宿心親。", "未負幽棲志，兼全寵辱身。", "劇談憐野逸，嗜酒見天真。", "醉舞梁園夜，行歌泗水春。", "才高心不展，道屈善無鄰。", "處士禰衡俊，諸生原憲貧。", "稻粱求未足，薏苡謗何頻。", "五嶺炎蒸地，三危放逐臣。", "幾年遭鵩鳥，獨泣向麒麟。", "蘇武先還漢，黃公豈事秦。", "楚筵辭醴日，梁獄上書辰。", "已用當時法，誰將此義陳。", "老吟秋月下，病起暮江濱。", "莫怪恩波隔，乘槎與問津。"]}