{"author": "杜甫", "period": "唐", "type": "诗", "title": "別蘇徯（赴湖南幕）", "paragraphs": ["故人有遊子，棄擲傍天隅。", "他日憐才命，居然屈壯圖。", "十年猶塌翼，絕倒爲驚吁。", "消渴今如在，提攜媿老夫。", "豈知臺閣舊，先拂鳳皇雛。", "得實飜蒼竹，棲枝把翠梧。", "北辰當宇宙，南岳據江湖。", "國帶風塵色，兵張虎豹符。", "數論封內事，揮發府中趨。", "贈爾秦人策，莫鞭轅下駒。"]}