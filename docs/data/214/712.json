{"author": "杜甫", "period": "唐", "type": "诗", "title": "寄劉峽州伯華使君四十韻", "paragraphs": ["峽內多雲雨，秋來尚鬱蒸。", "遠山朝白帝，深水謁彝陵。", "遲暮嗟爲客，西南喜得朋。", "哀猨更起坐，落雁失飛騰。", "伏枕思瓊樹，臨軒對玉繩。", "青松寒不落，碧海闊逾澄。", "昔歲文爲理，羣公價盡增。", "家聲同令聞，時論以儒稱。", "太后當朝肅，多才接跡昇。", "翠虛捎魍魎，丹極上鵾鵬。", "宴引春壺滿，恩分夏簟冰。", "彫章五色筆，紫殿九華燈。", "學並盧王敏，書偕褚薛能。", "老兄真不墜，小子獨無承。", "近有風流作，聊從月繼徵。", "放蹄知赤驥，捩翅服蒼鷹。", "卷軸來何晚，襟懷庶可憑。", "會期吟諷數，益破旅愁凝。", "雕刻初誰料，纖毫欲自矜。", "神融躡飛動，戰勝洗侵凌。", "妙取筌蹄棄，高宜百萬層。", "白頭遺恨在，青竹幾人登。", "迴首追談笑，勞歌跼寢興。", "年華紛已矣，世故莽相仍。", "刺史諸侯貴，郎官列宿應。", "潘生驂閣遠，黃霸璽書增。", "乳贙號攀石，飢鼯訴落藤。", "藥囊親道士，灰劫問胡僧。", "憑久烏皮折，簪稀白帽稜。", "林居看蟻穴，野食行魚罾。", "筋力交彫喪，飄零免戰兢。", "皆爲百里宰，正似六安丞。", "姹女縈新裹，丹砂冷舊秤。", "但求椿壽永，莫慮杞天崩。", "鍊骨調情性，張兵撓棘矜。", "養生終自惜，伐數必全懲。", "政術甘疎誕，詞場媿服膺。", "展懷詩誦魯，割愛酒如澠。", "咄咄寧書字，冥冥欲避矰。", "江湖多白鳥，天地有青蠅。"]}