{"author": "杜甫", "period": "唐", "type": "诗", "title": "題鄭十八著作虔", "paragraphs": ["台州地闊海冥冥，雲水長和島嶼青。", "亂後故人雙別淚，春深逐客一浮萍。", "酒酣嬾舞誰相拽，詩罷能吟不復聽。", "第五橋東流恨水，皇陂岸北結愁亭。", "賈生對鵩傷王傅，蘇武看羊陷賊庭。", "可念此翁懷直道，也霑新國用輕刑。", "禰衡實恐遭江夏，方朔虛傳是歲星。", "窮巷悄然車馬絕，案頭乾死讀書螢。"]}