{"author": "杜甫", "period": "唐", "type": "诗", "title": "謁先主廟", "paragraphs": ["慘淡風雲會，乘時各有人。", "力侔分社稷，志屈偃經綸。", "復漢留長策，中原仗老臣。", "雜耕心未已，歐血事酸辛。", "霸氣西南歇，雄圖曆數屯。", "錦江元過楚，劒閣復通秦。", "舊俗存祠廟，空山立鬼神。", "虛簷交鳥道，枯木半龍鱗。", "竹送清溪月，苔移玉座春。", "閭閻兒女換，歌舞歲時新。", "絕域歸舟遠，荒城繫馬頻。", "如何對搖落，況乃久風塵。", "孰與關張並，功臨耿鄧親。", "應天才不小，得士契無鄰。", "遲暮堪帷幄，飄零且釣緡。", "向來憂國淚，寂寞灑衣巾。"]}