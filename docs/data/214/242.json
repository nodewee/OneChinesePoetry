{"author": "杜甫", "period": "唐", "type": "诗", "title": "寄岳州賈司馬六丈巴州嚴八使君兩閣老五十韻", "paragraphs": ["衡岳啼猨裏，巴州鳥道邊。", "故人俱不利，謫宦兩悠然。", "開闢乾坤正，榮枯雨露偏。", "長沙才子遠，釣瀨客星懸。", "憶昨趨行殿，殷憂捧御筵。", "討胡愁李廣，奉使待張騫。", "無復雲臺仗，虛修水戰船。", "蒼茫城七十，流落劒三千。", "畫角吹秦晉，旄頭俯澗瀍。", "小儒輕董卓，有識笑苻堅。", "浪作禽填海，那將血射天。", "萬方思助順，一鼓氣無前。", "陰散陳倉北，晴熏太白巔。", "亂麻屍積衛，破竹勢臨燕。", "法駕還雙闕，王師下八川。", "此時霑奉引，佳氣拂周旋。", "貔虎開金甲，麒麟受玉鞭。", "侍臣諳入仗，廄馬解登仙。", "花動朱樓雪，城凝碧樹煙。", "衣冠心慘愴，故老淚潺湲。", "哭廟悲風急，朝正霽景鮮。", "月分梁漢米，春得水衡錢。", "內蘂繁於纈，宮莎輭勝緜。", "恩榮同拜手，出入最隨肩。", "晚著華堂醉，寒重繡被眠。", "轡齊兼秉燭，書枉滿懷牋。", "每覺升元輔，深期列大賢。", "秉鈞方咫尺，鎩翮再聊翩。", "禁掖朋從改，微班性命全。", "青蒲甘受戮，白髮竟誰憐。", "弟子貧原憲，諸生老伏虔。", "師資謙未達，鄉黨敬何先。", "舊好腸堪斷，新愁眼欲穿。", "翠乾危棧竹，紅膩小湖蓮。", "賈筆論孤憤，嚴詩賦幾篇。", "定知深意苦，莫使衆人傳。", "貝錦無停織，朱絲有斷弦。", "浦鷗防碎首，霜鶻不空拳。", "地僻昏炎瘴，山稠隘石泉。", "且將棊度日，應用酒爲年。", "典郡終微眇，治中實棄捐。", "安排求傲吏，比興展歸田。", "去去才難得，蒼蒼理又玄。", "古人稱逝矣，吾道卜終焉。", "隴外飜投迹，漁陽復控弦。", "笑爲妻子累，甘與歲時遷。", "親故行稀少，兵戈動接聯。", "他鄉饒夢寐，失侶自屯邅。", "多病加淹泊，長吟阻靜便。", "如公盡雄俊，志在必騰騫。"]}