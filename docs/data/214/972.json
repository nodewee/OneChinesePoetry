{"author": "杜甫", "period": "唐", "type": "诗", "title": "秋日荆南送石首薛明府辭滿告別奉寄薛尚書頌德敍懷斐然之作三十韻", "paragraphs": ["南征爲客久，西候別君初。", "歲滿歸鳧舄，秋來把雁書。", "荆門留美化，姜被就離居。", "聞道和親人，垂名報國餘。", "連枝不日竝，八座幾時除。", "往者胡星孛，恭惟漢網疎。", "風塵相澒洞，天地一丘墟。", "殿瓦鴛鴦坼，宮簾翡翠虛。", "鉤陳摧徼道，槍櫐失儲胥。", "文物陪巡守，親賢病拮据。", "公時呵䝟貐，首唱却鯨魚。", "勢愜宗蕭相，材非一范雎。", "屍填太行道，血走浚儀渠。", "滏口師仍會，函關憤已攄。", "紫微臨大角，皇極正乘輿。", "賞從頻峨冕，殊私再直廬。", "豈惟高衛霍，曾是接應徐。", "降集飜翔鳳，追攀絕衆狙。", "侍臣雙宋玉，戰策兩穰苴。", "鑒澈勞懸鏡，荒蕪已荷鋤。", "嚮來披述作，重此憶吹噓。", "白髮甘凋喪，青雲亦卷舒。", "經綸功不朽，跋涉體何如。", "應訝耽湖橘，常餐占野蔬。", "十年嬰藥餌，萬里狎樵漁。", "揚子淹投閣，鄒生惜曳裾。", "但驚飛熠耀，不記改蟾蜍。", "煙雨封巫峽，江淮略孟諸。", "湯池雖險固，遼海尚填淤。", "努力輸肝膽，休煩獨起予。"]}