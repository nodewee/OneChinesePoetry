{"author": "杜甫", "period": "唐", "type": "诗", "title": "偶題", "paragraphs": ["文章千古事，得失寸心知。", "作者皆殊列，名聲豈浪垂。", "騷人嗟不見，漢道盛於斯。", "前輩飛騰入，餘波綺麗爲。", "後賢兼舊列，歷代各清規。", "法自儒家有，心從弱歲疲。", "永懷江左逸，多病鄴中奇。", "騄驥皆良馬，騏驎帶好兒。", "車輪徒已斵，堂構惜仍虧。", "漫作潛夫論，虛傳幼婦碑。", "緣情慰漂蕩，抱疾屢遷移。", "經濟慙長策，飛棲假一枝。", "塵沙傍蜂蠆，江峽繞蛟螭。", "蕭瑟唐虞遠，聯翩楚漢危。", "聖朝兼盜賊，異俗更喧卑。", "鬱鬱星辰劒，蒼蒼雲雨池。", "兩都開幕府，萬宇插軍麾。", "南海殘銅柱，東風避月支。", "音書恨烏鵲，號怒怪熊羆。", "稼穡分詩興，柴荆學土宜。", "故山迷白閣，秋水隱黃陂。", "不敢要佳句，愁來賦別離。"]}