{"author": "杜甫", "period": "唐", "type": "诗", "title": "奉賀陽城郡王太夫人恩命加鄧國太夫人", "paragraphs": ["衛幕銜恩重，潘輿送喜頻。", "濟時瞻上將，錫號戴慈親。", "富貴當如此，尊榮邁等倫。", "郡依封土舊，國與大名新。", "紫誥鸞迴紙，清朝燕賀人。", "遠傳冬筍味，更覺綵衣春。", "奕葉班姑史，芬芳孟母鄰。", "義方兼有訓，詞翰兩如神。", "委曲承顏體，騫飛報主身。", "可憐忠與孝，雙美畫騏麟。"]}