{"author": "杜甫", "period": "唐", "type": "诗", "title": "奉留贈集賢院崔于二學士", "paragraphs": ["昭代將垂白，途窮乃叫閽。", "氣衝星象表，詞感帝王尊。", "天老書題目，春宮驗討論。", "倚風遺鶂路，隨水到龍門。", "竟與蛟螭雜，空聞燕雀喧。", "青冥猶契闊，陵厲不飛飜。", "儒術誠難起，家聲庶已存。", "故山多藥物，勝概憶桃源。", "欲整還鄉斾，長懷禁掖垣。", "謬稱三賦在，難述二公恩。"]}