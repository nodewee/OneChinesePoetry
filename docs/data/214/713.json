{"author": "杜甫", "period": "唐", "type": "诗", "title": "夔府書懷四十韻", "paragraphs": ["昔罷河西尉，初興薊北師。", "不才名位晚，敢恨省郎遲。", "扈聖崆峒日，端居灧澦時。", "萍流仍汲引，樗散尚恩慈。", "遂阻雲臺宿，常懷湛露詩。", "翠華森遠矣，白首颯淒其。", "拙被林泉滯，生逢酒賦欺。", "文園終寂寞，漢閣自磷緇。", "病隔君臣議，慚紆德澤私。", "揚鑣驚主辱，拔劒撥年衰。", "社稷經綸地，風雲際會期。", "血流紛在眼，涕灑亂交頤。", "四瀆樓船汎，中原鼓角悲。", "賊壕連白翟，戰瓦落丹墀。", "先帝嚴靈寢，宗臣切受遺。", "恆山猶突騎，遼海競張旗。", "田父嗟膠漆，行人避蒺藜。", "總戎存大體，降將餙卑詞。", "楚貢何年絕，堯封舊俗疑。", "長吁翻北寇，一望卷西夷。", "不必陪玄圃，超然待具茨。", "凶兵鑄農器，講殿闢書帷。", "廟算高難測，天憂實在茲。", "形容真潦倒，荅效莫支持。", "使者分王命，羣公各典司。", "恐乖均賦歛，不似問瘡痍。", "萬里煩供給，孤城最怨思。", "綠林寧小患，雲夢欲難追。", "即事須嘗膽，蒼生可察眉。", "議堂猶集鳳，正觀是元龜。", "處處喧飛檄，家家急競錐。", "蕭車安不定，蜀使下何之。", "釣瀨疎墳籍，耕巖進弈棊。", "地蒸餘破扇，冬煖更纖絺。", "豺遘哀登楚麟傷泣象尼。", "衣冠迷適越，藻繪憶遊睢。", "賞月延秋桂，傾陽逐露葵。", "大庭終反樸，京觀且僵尸。", "高枕虛眠晝，哀歌欲和誰。", "南宮載勳業，凡百慎交綏。"]}