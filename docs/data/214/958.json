{"author": "杜甫", "period": "唐", "type": "诗", "title": "水宿遣興奉呈羣公", "paragraphs": ["魯鈍仍多病，逢迎遠復迷。", "耳聾須畫字，髮短不勝蓖。", "澤國雖勤雨，炎天竟淺泥。", "小江還積浪，弱纜且長堤。", "歸路非關北，行舟却向西。", "暮年漂泊恨，今夕亂離啼。", "童稚頻書札，盤餐詎糝藜。", "我行何到此，物理直難齊。", "高枕飜星月，嚴城疊鼓鞞。", "風號聞虎豹，水宿伴鳧鷖。", "異縣驚虛往，同人惜解攜。", "蹉跎長泛鷁，展轉屢鳴雞。", "嶷嶷瑚璉器，陰陰桃李蹊。", "餘波期救涸，費日苦輕齎。", "支策門闌邃，肩輿羽翮低。", "自傷甘賤役，誰愍強幽棲。", "巨海能無釣，浮雲亦有梯。", "勳庸思樹立，語默可端倪。", "贈粟囷應指，登橋柱必題。", "丹心老未折，時訪武陵溪。"]}