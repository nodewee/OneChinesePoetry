{"author": "杜甫", "period": "唐", "type": "诗", "title": "過南岳入洞庭湖", "paragraphs": ["洪波忽爭道，岸轉異江湖。", "鄂渚分雲樹，衡山引舳艫。", "翠牙穿裛槳，碧節上寒蒲。", "病渴身何去，春生力更無。", "壤童犂雨雪，漁屋架泥塗。", "欹側風帆滿，微冥水驛孤。", "悠悠迴赤壁，浩浩略蒼梧。", "帝子留遺恨，曹公屈壯圖。", "聖朝光御極，殘孽駐艱虞。", "才淑隨廝養，名賢隱鍛鑪。", "邵平元入漢，張翰後歸吳。", "莫怪啼痕數，危檣逐夜烏。"]}