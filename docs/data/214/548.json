{"author": "杜甫", "period": "唐", "type": "诗", "title": "奉觀嚴鄭公廳事岷山沱江畫圖十韻", "paragraphs": ["沱水流中座，岷山到此堂。", "白波吹粉壁，青嶂插雕梁。", "直訝杉松冷，兼疑菱荇香。", "雪雲虛點綴，沙草得微茫。", "嶺鴈隨毫末，川蜺飲練光。", "霏紅洲蘂亂，拂黛石蘿長。", "暗谷非關雨，丹楓不爲霜。", "秋成玄圃外，景物洞庭旁。", "繪事功殊絕，幽襟興激昂。", "從來謝太傅，丘壑道難忘。"]}