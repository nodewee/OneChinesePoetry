{"author": "杜甫", "period": "唐", "type": "诗", "title": "秋日夔府詠懷奉寄鄭監李賓客一百韻", "paragraphs": ["絕塞烏蠻北，孤城白帝邊。", "飄零仍百里，消渴已三年。", "雄劒鳴開匣，羣書滿繫船。", "亂離心不展，衰謝日蕭然。", "筋力妻孥問，菁華歲月遷。", "登臨多物色，陶冶賴詩篇。", "峽束滄江起，巖排石樹圓。", "拂雲霾楚氣，朝海蹴吳天。", "煮井爲鹽速，燒畬度地偏。", "有時驚疊嶂，何處覓平川。", "鸂鶒雙雙舞，獼猿壘壘懸。", "碧蘿長似帶，錦石小如錢。", "春草何曾歇，寒花亦可憐。", "獵人吹戍火，野店引山泉。", "喚起搔頭急，扶行幾屐穿。", "兩京猶薄產，四海絕隨肩。", "幕府初交辟，郎官幸備員。", "瓜時猶旅寓，萍泛苦夤緣。", "藥餌虛狼藉，秋風灑靜便。", "開襟驅瘴癘，明目掃雲煙。", "高宴諸侯禮，佳人上客前。", "哀箏傷老大，華屋豔神仙。", "南內開元曲，常時弟子傳。", "法歌聲變轉，滿座涕潺湲。", "弔影夔州僻，回腸杜曲煎。", "即今龍廄水，莫帶犬戎羶。", "耿賈扶王室，蕭曹拱御筵。", "乘威滅蜂蠆，戮力効鷹鸇。", "舊物森猶在，凶徒惡未悛。", "國須行戰伐，人憶止戈鋋。", "奴僕何知禮，恩榮錯與權。", "胡星一彗孛，黔首逐拘攣。", "哀痛絲綸切，煩苛法令蠲。", "業成陳始王，兆喜出於畋。", "宮禁經綸密，台階翊戴全。", "熊羆載呂望，鴻雁美周宣。", "側聽中興主，長吟不世賢。", "音徽一柱數，道里下牢千。", "鄭李光時論，文章並我先。", "陰何尚清省，沈宋歘聯翩。", "律比崑崙竹，音知燥濕弦。", "風流俱善價，愜當久忘筌。", "置驛常如此，登龍蓋有焉。", "雖云隔禮數，不敢墜周旋。", "高視收人表，虛心味道玄。", "馬來皆汗血，鶴唳必青田。", "羽翼商山起，蓬萊漢閣連。", "管寧紗帽淨，江令錦袍鮮。", "東郡時題壁，南湖日扣舷。", "遠遊凌絕境，佳句染華牋。", "每欲孤飛去，徒爲百慮牽。", "生涯已寥落，國步乃迍邅。", "衾枕成蕪沒，池塘作棄捐。", "別離憂怛怛，伏臘涕漣漣。", "露菊班豐鎬，秋蔬影澗瀍。", "共誰論昔事，幾處有新阡。", "富貴空迴首，喧爭嬾著鞭。", "兵戈塵漠漠，江漢月娟娟。", "局促看秋燕，蕭疎聽晚蟬。", "雕蟲蒙記憶，烹鯉問沈綿。", "卜羨君平杖，偷存子敬氈。", "囊虛把釵釧，米盡坼花鈿。", "甘子陰涼葉，茅齋八九椽。", "陣圖沙北岸，市暨瀼西巔。", "羈絆心常折，棲遲病即痊。", "紫收岷嶺芋，白種陸池蓮。", "色好梨勝頰，穰多栗過拳。", "勅廚唯一味，求飽或三鱣。", "兒去看魚笱，人來坐馬韉。", "縛柴門窄窄，通竹溜涓涓。", "塹抵公畦稜，村依野廟壖。", "缺籬將棘拒，倒石賴藤纏。", "借問頻朝謁，何如穩醉眠。", "誰云行不逮，自覺坐能堅。", "霧雨銀章澀，馨香粉署妍。", "紫鸞無近遠，黃雀任翩翾。", "困學違從衆，明公各勉旃。", "聲華夾宸極，早晚到星躔。", "懇諫留匡鼎，諸儒引服虔。", "不逢輸鯁直，會是正陶甄。", "宵旰憂虞軫，黎元疾苦駢。", "雲臺終日畫，青簡爲誰編。", "行路難何有，招尋興已專。", "由來具飛檝，蹔擬控鳴弦。", "身許雙峰寺，門求七祖禪。", "落帆追宿昔，衣褐向真詮。", "安石名高晉，昭王客赴燕。", "途中非阮籍，查上似張騫。", "披拂雲寧在，淹留景不延。", "風期終破浪，水怪莫飛涎。", "他日辭神女，傷春怯杜鵑。", "淡交隨聚散，澤國繞迴旋。", "本自依迦葉，何曾藉偓佺。", "鑪峯生轉盻，橘井尚高褰。", "東走窮歸鶴，南征盡跕鳶。", "晚聞多妙教，卒踐塞前愆。", "顧凱丹青列，頭陀琬琰鐫。", "衆香深黯黯，幾地肅芊芊。", "勇猛爲心極，清羸任體孱。", "金蓖空刮眼，鏡象未離銓。"]}