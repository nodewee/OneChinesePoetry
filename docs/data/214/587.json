{"author": "杜甫", "period": "唐", "type": "诗", "title": "贈崔十三評事公輔", "paragraphs": ["飄飄西極馬，來自渥洼池。", "颯飁定山桂，低徊風雨枝。", "我聞龍正直，道屈爾何爲。", "且有元戎命，悲歌識者誰。", "官聯辭宂長，行路洗欹危。", "脫劒主人贈，去帆春色隨。", "陰沈鐵鳳闕，教練羽林兒。", "天子朝侵早，雲臺仗數移。", "分軍應供給，百姓日支離。", "黠吏因封己，公才或守雌。", "燕王買駿骨，渭老得熊羆。", "活國名公在，拜壇羣寇疑。", "冰壺動瑤碧，野水失蛟螭。", "入幕諸彥集，渴賢高選宜。", "騫騰坐可致，九萬起於斯。", "復進出矛戟，昭然開鼎彝。", "會看之子貴，歎及老夫衰。", "豈但江曾決，還思霧一披。", "暗塵生古鏡，拂匣照西施。", "舅氏多人物，無慙困翮垂。"]}