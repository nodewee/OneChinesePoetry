{"author": "杜甫", "period": "唐", "type": "诗", "title": "哭王彭州掄", "paragraphs": ["執友驚淪沒，斯人已寂寥。", "新文生沈謝，異骨降松喬。", "北部初高選，東堂早見招。", "蛟龍纏倚劒，鸞鳳夾吹簫。", "歷職漢庭久，中年胡馬驕。", "兵戈闇兩觀，寵辱事三朝。", "蜀路江干窄，彭門地里遙。", "解龜生碧草，諫獵阻清霄。", "頃壯戎麾出，叨陪幕府要。", "將軍臨氣候，猛士寒風飆。", "井漏泉誰汲，烽疎火不燒。", "前籌自多暇，隱几接終朝。", "翠石俄雙表，寒松竟後凋。", "贈詩焉敢墜，染翰欲無聊。", "再哭經過罷，離魂去住銷。", "之官方玉折，寄葬與萍漂。", "曠望渥洼道，霏微河漢橋。", "夫人先即世，令子各清標。", "巫峽長雲雨，秦城近斗杓。", "馮唐毛髮白，歸興日蕭蕭。"]}