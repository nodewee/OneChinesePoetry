{"author": "杜甫", "period": "唐", "type": "诗", "title": "暮春江陵送馬大卿公恩命追赴闕下", "paragraphs": ["自古求忠孝，名家信有之。", "吾賢富才術，此道未磷緇。", "玉府標孤映，霜蹄去不疑。", "激揚音韻徹，籍甚衆多推。", "潘陸應同調，孫吳亦異時。", "北辰徵事業，南紀赴恩私。", "卿月升金掌，王春度玉墀。", "熏風行應律，湛露即歌詩。", "天意高難問，人情老易悲。", "尊前江漢闊，後會且深期。"]}