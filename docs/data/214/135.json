{"author": "杜甫", "period": "唐", "type": "诗", "title": "行次昭陵", "paragraphs": ["舊俗疲庸主，羣雄問獨夫。", "讖歸龍鳳質，威定虎狼都。", "天屬尊堯典，神功協禹謨。", "風雲隨絕足，日月繼高衢。", "文物多師古，朝廷半老儒。", "直詞寧戮辱，賢路不崎嶇。", "往者災猶降，蒼生喘未蘇。", "指麾安率土，盪滌撫洪爐。", "壯士悲陵邑，幽人拜鼎湖。", "玉衣晨自舉，鐵馬汗常趨。", "松柏瞻虛殿，塵沙立暝途。", "寂寥開國日，流恨滿山隅。"]}