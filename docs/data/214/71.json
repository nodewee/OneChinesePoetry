{"author": "杜甫", "period": "唐", "type": "诗", "title": "送蔡希曾都尉還隴右因寄高三十五書記", "paragraphs": ["蔡子勇成癖，彎弓西射胡。", "健兒寧鬬死，壯士恥爲儒。", "官是先鋒得，材緣挑戰須。", "身輕一鳥過，槍急萬人呼。", "雲幕隨開府，春城赴上都。", "馬頭金狎帢，駝背錦糢糊。", "咫尺雲山路，歸飛青海隅。", "上公猶寵錫，突將且前驅。", "漢使黃河遠，涼州白麥枯。", "因君問消息，好在阮元瑜。"]}