{"author": "杜甫", "period": "唐", "type": "诗", "title": "寄彭州高三十五使君適虢州岑二十七長史參三十韻", "paragraphs": ["故人何寂寞，今我獨淒涼。", "老去才難盡，秋來興甚長。", "物情尤可見，辭客未能忘。", "海內知名士，雲端各異方。", "高岑殊緩步，沈鮑得同行。", "意愜關飛動，篇終接混茫。", "舉天悲富駱，近代惜盧王。", "似爾官仍貴，前賢命可傷。", "諸侯非棄擲，半刺已翱翔。", "詩好幾時見，書成無信將。", "男兒行處是，客子鬬身強。", "羈旅推賢聖，沈綿抵咎殃。", "三年猶瘧疾，一鬼不銷亡。", "隔日搜脂髓，增寒抱雪霜。", "徒然潛隙地，有靦屢鮮妝。", "何太龍鍾極，於今出處妨。", "無錢居帝里，盡室在邊疆。", "劉表雖遺恨，龐公至死藏。", "心微傍魚鳥，肉瘦怯豺狼。", "隴草蕭蕭白，洮雲片片黃。", "彭門劒閣外，虢略鼎湖旁。", "荆玉簪頭冷，巴箋染翰光。", "烏麻蒸續曬，丹橘露應嘗。", "豈異神仙宅，俱兼山水鄉。", "竹齋燒藥竈，花嶼讀書牀。", "更得清新否，遙知對屬忙。", "舊宮寧改漢，淳俗本歸唐。", "濟世宜公等，安貧亦士常。", "蚩尤終戮辱，胡羯漫猖狂。", "會待祅氛靜，論文暫裹糧。"]}