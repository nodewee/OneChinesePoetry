{"author": "杜甫", "period": "唐", "type": "诗", "title": "舟出江陵南浦奉寄鄭少尹", "paragraphs": ["更欲投何處，飄然去此都。", "形骸元土木，舟檝復江湖。", "社稷纏妖氣，干戈送老儒。", "百年同棄物，萬國盡窮途。", "雨洗平沙靜，天銜闊岸紆。", "鳴螿隨泛梗，別燕赴秋菰。", "棲託難高臥，飢寒迫向隅。", "寂寥相喣沫，浩蕩報恩珠。", "溟漲鯨波動，衡陽雁影徂。", "南征問懸榻，東逝想乘桴。", "濫竊商歌聽，時憂卞泣誅。", "經過憶鄭驛，斟酌旅情孤。"]}