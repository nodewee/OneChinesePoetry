{"author": "杜甫", "period": "唐", "type": "诗", "title": "送嚴侍郎到綿州同登杜使君江樓", "paragraphs": ["野興每難盡，江樓延賞心。", "歸朝送使節，落景惜登臨。", "稍稍煙集渚，微微風動襟。", "重船依淺瀨，輕鳥度層陰。", "檻峻背幽谷，窗虛交茂林。", "燈光散遠近，月彩靜高深。", "城擁朝來客，天橫醉後參。", "窮途衰謝意，苦調短長吟。", "此會共能幾，諸孫賢至今。", "不勞朱戶閉，自待白河沈。"]}