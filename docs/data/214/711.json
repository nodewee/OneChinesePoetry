{"author": "杜甫", "period": "唐", "type": "诗", "title": "贈李八祕書別三十韻", "paragraphs": ["往時中補右，扈蹕上元初。", "反氣凌行在，妖星下直廬。", "六龍瞻漢闕，萬騎略姚墟。", "玄朔迴天步，神都憶帝車。", "一戎纔汗馬，百姓免爲魚。", "通籍蟠螭印，差肩列鳳輿。", "事殊迎代邸，喜異賞朱虛。", "寇盜方歸順，乾坤欲晏如。", "不才同補衮，奉詔許牽裾。", "鴛鷺叨雲閣，麒麟滯玉除。", "文園多病後，中散舊交疎。", "飄泊哀相見，平生意有餘。", "風煙巫峽遠，臺榭楚宮虛。", "觸目非論故，新文尚起予。", "清秋凋碧柳，別浦落紅蕖。", "消息多旗幟，經過嘆里閭。", "戰連唇齒國，軍急羽毛書。", "幕府籌頻問，山家藥正鋤。", "台星入朝謁，使節有吹噓。", "西蜀災長弭，南翁憤始攄。", "對敭抏士卒，乾沒費倉儲。", "勢藉兵須用，功無禮忽諸。", "御鞍金騕褭，宮硯玉蟾蜍。", "拜舞銀鉤落，恩波錦帕舒。", "此行非不濟，良友昔相於。", "去斾依顏色，沿流想疾徐。", "沈綿疲井臼，倚薄似樵漁。", "乞米煩佳客，鈔詩聽小胥。", "杜陵斜晚照，潏水帶寒淤。", "莫話清溪髮，蕭蕭白暎梳。"]}