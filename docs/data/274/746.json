{"author": "蘇轍", "period": "宋", "type": "诗", "title": "贈方子明道人", "paragraphs": ["水銀成銀利十倍，丹砂爲金世無對。", "此人靳術不肯傳，闔戶泥牆畏天戒。", "今子何爲與我言，人生貧富寧非天。", "鉗鎚橐籥枉心力，虀鹽布被隨因緣。", "我來江西晚聞道，一言契我心所好。", "廓然正若太虛空，平生伎倆都除掃。", "子言舊事凈慈師，未斷有爲非凈慈。", "此術要將救饑耳，人人有命何憂饑。"]}