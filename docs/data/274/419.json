{"author": "蘇轍", "period": "宋", "type": "诗", "title": "放閘二首  其二", "paragraphs": ["閘空非有礙，水靜爲誰興。", "開閉偶然異，喧豗自不勝。", "淵停初鏡凈，勢轉忽雲崩。", "脫隘尚容與，投深益沸騰。", "玉山紛破碎，陳馬急侵陵。", "挾版千鈞重，浮舟萬斛升。", "岸摇將落木，魚困或投罾。", "洶湧曾誰止，蕭條遠欲凝。", "力爭知必折，少待亦何能。", "一發臨流笑，微言早服膺。"]}