{"author": "蘇轍", "period": "宋", "type": "诗", "title": "送提刑孫頎少卿移湖北轉運", "paragraphs": ["持節憂邦刑，職業已自簡。", "下車攝留都，談笑事亦辦。", "開軒揖佳客，退食事書卷。", "爲政曾幾何，清風自無限。", "官居歲月迫，歸念湖湘遠。", "依依東軒竹，凜凜故人面。", "詔書遂公私，使節許新換。", "舊治行當經，家山企可見。", "宦遊得鄉國，勞苦顧猶願。", "歸旆正滂洋，行輈豈容緩。"]}