{"author": "蘇轍", "period": "宋", "type": "诗", "title": "送魯有開中大知洺州次子瞻韵", "paragraphs": ["仲連雖不仕，而非綺與園。", "逡巡笑談間，屢解戰鬥繁。", "子敬識二孫，長揖鼓鼙喧。", "意氣感周郎，振策起江村。", "二賢繼英風，千載爲高門。", "曾孫事仁祖，風義夙所敦。", "臺閣餘故事，父老稱遺言。", "白髮識公子，十載友元昆。", "婆娑久不試，俯仰色愈溫。", "五馬忽嘶鳴，朱輪夾征軒。", "旌旄隔河至，部曲幾人存。", "銅虎不可留，芻狗行當燔。", "秋潦决河防，遺黎化驚魂。", "憂心念千里，何暇把一樽。", "西城叩門別，南風吹帽翻。", "嗟我限出謁，未敢逾短垣。", "新晴水尚壯，想見民驚奔。", "安得萬丈堤，止此百里渾。", "姑爾救一境，誰當理其源。", "百聞貴一見，尺書爲我論。"]}