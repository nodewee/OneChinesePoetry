{"author": "蘇轍", "period": "宋", "type": "诗", "title": "次韵毛君山房遣興", "paragraphs": ["欲就陽崖暖，新開石磴斜。", "誰言太守宅，自是野人家。", "燕坐收心鑑，冥觀閱界沙。", "退公長寂寞，外物自喧嘩。", "缺徑移松補，斜陽種竹遮。", "白雲生後礎，孤鶩伴殘霞。", "破悶時尋鶴，呼眠亦任鴉。", "喜聞糟出甕，屢問菊開花。", "古井元依斗，丹砂舊養芽。", "蚍蜉頻上案，猿狖巧分樝。", "客到扁舟遠，年侵兩鬢華。", "心摇掛風旆，眼暗隔輕紗。", "强撥橫肱睡，來從插版衙。", "隠居慚棄擲，勝地每咨嗟。", "頑鈍終何取，彫磨豈復加。", "焦先夙所尚，圜舍恰如蝸。"]}