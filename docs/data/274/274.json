{"author": "蘇轍", "period": "宋", "type": "诗", "title": "送交代劉莘老", "paragraphs": ["建元一二間，多士四方至。", "翩翩下鴻鵠，一一抱經緯。", "功名更唯諾，爵祿相饋遺。", "縱橫聖賢業，磊落君臣意。", "慷慨魯諸生，雍容古君子。", "扶摇雲漢上，睥睨千萬里。", "入臺霜凜然，不肯下詞氣。", "失足青冥中，投命江湖裏。", "區區留都客，矯矯當世士。", "空使往來人，嘆息更相指。", "我生本羈孤，無食强爲吏。", "褰裳避塗泥，十載守憔悴。", "逝將老茅屋，何幸繼前軌。", "念君今尚然，顧我真當爾。", "百年同一夢，窮達浪憂喜。", "有酒慰離愁，貧賤非君耻。"]}