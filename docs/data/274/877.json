{"author": "蘇轍", "period": "宋", "type": "诗", "title": "送程建用宣德西歸", "paragraphs": ["昔與君同巷，參差對柴荆。", "艱難奉老母，弦歌教諸生。", "藜藿飽臧獲，布褐均弟兄。", "貧賤理則窮，禮義日益明。", "我親本知道，家有月旦評。", "逡巡戶牖間，時聞嘆息聲。", "善惡不可誣，孝弟神所聽。", "我見此家人，處約能和平。", "它年彼君子，豈復地上行。", "爾來三十年，遺語空自驚。", "松阡映天末，苦淚緣冠纓。", "子親八十五，皤然老人星。", "安輿及祿養，平反慰中情。", "月俸雖不多，足備甘與輕。", "今年復考課，得秩真代耕。", "倚門老鶴望，策馬飛鴻征。", "歸來歲云莫，手奉屠蘇觥。", "我詩不徒作，以遺鄉黨銘。"]}