{"author": "蘇轍", "period": "宋", "type": "诗", "title": "次韵蔣夔寒夜見過", "paragraphs": ["都城廣大漫如天，旅人騷屑誰與歡。", "北風號怒屋無瓦，夜氣凝冽冰生棄。", "雪聲旋下白玉片，燈花暗結丹砂丸。", "叩門剝啄驚客至，吹火倉卒憐君寒。", "明時未省有遺棄，高論自笑終汗漫。", "識君太學嗟歲久，至今客舍猶泥蟠。", "正如憔悴入籠鶴，坐見摧落凌風翰。", "明朝尚肯過吾飲，有酒不盡行將酸。"]}