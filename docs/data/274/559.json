{"author": "蘇轍", "period": "宋", "type": "诗", "title": "陪毛君夜遊北園", "paragraphs": ["池塘草生春尚淺，桃李飛花初片片。", "一尊花下夜忘歸，燈火尋春畏春晚。", "春風暗度人不知，滿園紅白已離披。", "江南春雨少晴日，露坐青天能幾時。", "折花只恐傷花意，携客就花花定喜。", "落蕊飄香翠袖中，交柯接葉燈光裏。", "雨練風柔雪不如，精神炫轉影扶疏。", "夜看飛燕勝朝日，月暗還須明月珠。", "美人勸我殊非惡，明日雨來無此樂。", "醉歸不用怕山公，馬上接䍦先倒著。"]}