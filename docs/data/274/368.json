{"author": "蘇轍", "period": "宋", "type": "诗", "title": "次韵秦觀見寄", "paragraphs": ["東家有賢人，西家苦相忽。", "幽蘭委冰霜，掩靄特未發。", "春風限芳蕤，爛漫安可沒。", "東南信多士，人物世不闕。", "考槃溪山間，自獻耻干謁。", "誰憐幽閒女，艷色比南越。", "垂耳困鹽車，捐金空買骨。", "讀書謝世事，閉門動論月。", "予生亦羈旅，處世常卒卒。", "誰令釣竿手，强復此持笏。", "惟餘七尺軀，空洞中無物。", "時蒙好事過，解榻聊一拂。", "野情樂江海，夢想扁舟兀。", "隠居便醉睡，世路多顛蹶。", "榮華一朝事，毀譽百年歇。", "相勸沐咸池，陽阿晞汝髮。"]}