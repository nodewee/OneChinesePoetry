{"author": "蘇轍", "period": "宋", "type": "诗", "title": "寄孫朴", "paragraphs": ["憶昔補官太皞墟，泮宮蕭條人事疏。", "日高鼾睡聲噓噓，往還廢絕門無車。", "君爲戶曹畏簡書，放懷疏懶亦似余。", "相逢語笑夜躊躇，烹煮梨栗羞殽蔬。", "官居一去真蘧廬，東來失計悔厥初。", "夜聞桴鼓驚閻閭，事如牛毛費耘鉏。", "違失真性從吏胥，目視紾臂邀徐徐。", "羨君不出心自如，北潭秋水多芙蕖。", "青荷包飯蒲爲菹，翛然獨往深淵魚。", "人生如此樂有餘，胡爲自投檻中狙。"]}