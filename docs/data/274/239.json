{"author": "蘇轍", "period": "宋", "type": "诗", "title": "次韵子瞻送范景仁遊嵩洛", "paragraphs": ["尋山非事役，行路不應難。", "洛浦花初滿，嵩高雪尚寒。", "平林抽凍筍，奇艷變山丹。", "節物朝朝好，肩輿步步安。", "酴醾釀臘酒，苜蓿薦朝盤。", "得意忘春晚，逢人語夜闌。", "歸休三黜柳，賦咏五噫鸞。", "鶴老身仍健，鴻飛世共看。", "雲移忽千里，世路脫重灘。", "西望應思蜀，東還定過韓。", "平川涉清潁，絕頂上封壇。", "出處看公意，令人欲棄官。"]}