{"author": "蘇轍", "period": "宋", "type": "诗", "title": "送家定國朝奉西歸", "paragraphs": ["我懷同門友，勢如曉天星。", "老去髮垂素，隠居山更青。", "退翁聯科第，俯仰三十齡。", "仕官守鄉國，出入奉家庭。", "鵠鷺性本靜，芷蘭深自馨。", "新詩得高趣，衆耳昏未聽。", "笑我老憂患，奔走如流萍。", "冠裳强包裹，齒髮坐凋零。", "晚春首歸路，朱轓照長亭。", "縣令迎使君，綵服導輜軿。", "長嘆或垂涕，平反知有令。", "此樂我已亡，雖達終不寧。"]}