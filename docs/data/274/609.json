{"author": "蘇轍", "period": "宋", "type": "诗", "title": "次韵孔平仲著作見寄四首  其三", "paragraphs": ["百病侵形骸，漸老同破屋。", "中有一寸空，能用輻與轂。", "忽如丹砂走，不受凡火伏。", "前瞻已不遠，後躡愈難逐。", "將炊甑中飯，未悟窗下燭。", "聰明役聲形，口腹嗜魚肉。", "塵泥翳泉井，荆棘敗禾粟。", "未知按妙指，漫欲理絲竹。", "廬山多名緇，過客禮白足。", "達觀等存亡，世俗强歌哭。", "確然金石心，不畏蚊蚋觸。", "順忍爲裳衣，供施謝榮祿。", "真人我自有，渡海笑徐福。", "衆皆指庸庸，自顧非碌碌。", "愧君詩意厚，桃李報瓊玉。", "舉網羅衆禽，有獲非一目。", "喧啾定無用，要自取黄鵠。", "君看大方家，慎勿留一曲。"]}