{"author": "蘇轍", "period": "宋", "type": "诗", "title": "次韵答張耒", "paragraphs": ["客舟逝將西，日夜西北風。", "維舟罷行役，坐令鬢如蓬。", "偶從二三子，步上百尺臺。", "雲烟遍原隰，惝恍令人哀。", "山中難久居，浮沉在城郭。", "欲學揚子雲，避世天祿閣。", "浮木寄流水，行止非所期。", "何須自爲計，水當爲我移。", "外物不可必，惟此方寸心。", "心中有樂事，手付瑟與琴。", "夜吟感秋詩，惜此芳物零。", "幽人亦多思，起坐再三聽。", "白駒在空林，瓶罄有耻罍。", "盡我一杯酒，愁思如雲頹。"]}