{"author": "蘇轍", "period": "宋", "type": "诗", "title": "遊太山四首 四禪寺", "paragraphs": ["山蹊容車箱，深入遂有得。", "古寺依巖根，連峰轉相揖。", "樵蘇草木盡，佛事亦蕭瑟。", "居僧麋鹿人，對客但羞澀。", "雙碑立風雨，八分存法則。", "云昔義靖師，萬里窮西域。", "華嚴具多紙，歸來手親譯。", "蛻骨儼未移，至今存石室。", "遺文盡法界，廣大包萬億。", "變化浩難名，丹青畫京邑。", "粲然共一理，眩晃莫能識。", "末法漸衰微，徒使真人泣。"]}