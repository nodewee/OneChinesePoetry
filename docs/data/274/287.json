{"author": "蘇轍", "period": "宋", "type": "诗", "title": "寄濟南守李公擇", "paragraphs": ["岱陰皆平田，濟南附山麓。", "山窮水泉見，發越遍溪谷。", "分流繞塗巷，暖氣烝草木。", "下田滿粳稻，秋成比禾菽。", "池塘浸餘潤，菱芡亦云足。", "辭家四千里，恃此慰窮獨。", "公從吳興來，苕霅猶在目。", "應恐齊魯間，長被塵土辱。", "不知西垣下，滉漾千畝淥。", "仰見鷗鷺翻，俯視龜魚浴。", "初來厭桴鼓，稍久捐鞭扑。", "清詩調嘉賓，夜話繼華燭。", "飛花暮雪深，浮蟻糟床熟。", "相對各忘歸，西來自嫌速。", "人生每多故，樂事難再卜。", "鉅野一汗漫，河濟相騰蹙。", "流沙翳桑土，蛟蜃處人屋。", "農畝分沉埋，城門遭板築。", "傷心念漂蕩，引手救顛覆。", "勞苦空自知，吁嗟欲誰告。", "遥知舊遊處，落落空遺躅。", "平生讀書史，物理粗能矚。", "歸耕久不遂，終作羝羊觸。", "賦詩心自驚，請公再三讀。"]}