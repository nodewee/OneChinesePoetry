{"author": "蘇轍", "period": "宋", "type": "诗", "title": "次韵子瞻病中贈提刑段繹", "paragraphs": ["京東分東西，中劃齊魯半。", "兄來本相從，路絕一長嘆。", "前朝使者還，手把新詩玩。", "憐我久別離，卷帙爲舒散。", "誰言窮陋邦，得此唱酬伴。", "相逢傾蓋間，晤語何旦旦。", "宦遊少娛樂，纏縛苦文案。", "能於王事餘，時作楚詞亂。", "譬如近膏油，未肯忘濯盥。", "賢豪真勉强，功業畏繚緩。", "伊余獨何爲，舊籍西南貫。", "竊祿未遑歸，自笑嗟已懦。", "方當四海寒，戀此一寸炭。", "主倦客欲留，逡巡要奪館。", "奈何獨見收，軟言强溫暖。", "此意定難酬，還予授子粲。"]}