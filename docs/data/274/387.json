{"author": "蘇轍", "period": "宋", "type": "诗", "title": "陪杜充張恕鴻慶宮避暑", "paragraphs": ["至後雨如瀉，晴來熱更多。", "簿書霑汗垢，巖石思藤蘿。", "頼有祠宮靜，時容俗客過。", "老郎無不可，公子亦能和。", "道勝還相接，禪迷屢見訶。", "清凉生絕念，煩暑散沉疴。", "古木便張幄，鳴禽巧當歌。", "桃香呈絳頰，瓜熟裹青羅。", "飯細經脣滑，茶新到腹薖。", "劇談時自笑，飽食更無它。", "適意未應厭，後遊真若何。", "官居鄰曲沼，田畎助清波。", "晚照明疏柳，微風響衆荷。", "輕舟尚可載，小雨試漁蓑。"]}