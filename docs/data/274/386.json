{"author": "蘇轍", "period": "宋", "type": "诗", "title": "次韵劉貢父登黄樓懷子瞻二首  其二", "paragraphs": ["藹藹才名世，駸駸日轉禺。", "一時同接淅，平昔共棲梧。", "攬轡真壯士，擁旄良丈夫。", "塵埃脫緇綬，水石慰霜須。", "勝地來相失，清樽未暇俱。", "射餘空見帖，鑄罷祗觀橅。", "歸計何當决，徂年貴早圖。", "檻中終爲食，韝上耻聞呼。", "顧我千羊毳，平生一釣艫。", "微官不須滿，也復試遊吳。"]}