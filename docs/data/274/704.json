{"author": "蘇轍", "period": "宋", "type": "诗", "title": "同王適賦雪", "paragraphs": ["北風吹雨雨不斷，遍滿虛空作飛霰。", "紙窗獨卧不成眠，茅屋無聲時一泫。", "鳥烏錯莫寒未起，庭戶空明夜驚旦。", "重樓複閣爛生光，絕澗連山漫不見。", "夾砌雙杉洗更碧，滿田碧草埋應爛。", "城中閉戶無履迹，市上孤烟數晨爨。", "細排玉箸短垂檐，暗結輕冰時入研。", "撥灰有客顧尊俎，迹兔何人試鷹犬。", "未容行役掃車轂，應有老農歌麥飯。", "一來江城若俄頃，四見白花飛面旋。", "坐看酒甕誰敢嘗，歸踏冰泥屢成濺。", "年來橋板斷不屬，莫出肩輿足憂患。", "到家昏黑空自笑，訴婦勤勞每長嘆。", "床頭有酒未用沽，囊裏無錢不勞算。", "更令雪片大如手，終勝溪瘴長熏眼。", "謁告猶能不出門，典衣共子成高宴。"]}