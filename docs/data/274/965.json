{"author": "蘇轍", "period": "宋", "type": "诗", "title": "次韵子瞻送千乘千能", "paragraphs": ["少年食糠覈，吐去願一官。", "躬耕遇斂穫，不知以爲歡。", "謂言一飛翔，要勝終屈蟠。", "朝廷未遑入，江海失所安。", "多憂變華髮，照影慚雙鸞。", "恩從萬里歸，獨喜大節完。", "日食太倉米，篋中有餘紈。", "奇窮不當爾，自信處此難。", "長女聞孀居，將食淚滴槃。", "老妻飽憂患，悲吒摧心肝。", "西飛問黄鵠，誰當救饑寒。", "二子憐我老，輦致心一寬。", "別久得會合，喜極成辛酸。", "忽聞倚門望，有書驚歲闌。", "深情見緩急，欲報非琅玕。", "勸爾勤孝友，慎毋慕衣冠。", "淵渟自成井，放瀉當生瀾。", "豈有白雪駒，舉足無和鑾。"]}