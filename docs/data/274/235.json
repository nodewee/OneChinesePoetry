{"author": "蘇轍", "period": "宋", "type": "诗", "title": "贈凈因臻長老", "paragraphs": ["十方老僧十年舊，燕坐繩床看奔走。", "遠遊新自濟南來，滿身自覺多塵垢。", "煖湯百斛勸我浴，驪山衮衮泉傾竇。", "明窗困卧百緣絕，此身瑩凈初何有。", "清泉自清身自潔，塵垢無生亦無滅。", "振衣却起就華堂，老僧相對無言說。", "南山采菌軟未乾，西園擷菜寒方茁。", "與君飽食更何求，一杯茗粥傾銅葉。"]}