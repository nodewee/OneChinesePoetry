{"author": "蘇轍", "period": "宋", "type": "诗", "title": "宜徽使張安道生日", "paragraphs": ["從公淮陽今幾年，憶持壽斝當公前。", "祝公齒髮老復少，歲歲不改冰霜顔。", "掃除四海一清凈，整頓萬物俱安全。", "今年見公商丘側，奉祠太一真仙官。", "身安氣定色如玉，脫遺世俗心浩然。", "幽居屢過赤松子，長夜親種丹砂田。", "此中自有不變地，歲閱生日如等閑。", "門前賀客任填委，世上多故須陶甄。", "秋風坐見蒲柳盡，歲晏惟有松柏堅。", "斯人未安公未用，使公難老應由天。"]}