{"author": "蘇轍", "period": "宋", "type": "诗", "title": "次韵子瞻送陳睦龍圖出守潭州", "paragraphs": ["海上石橋餘折棟，大舶記君過鐵甕。", "東行萬里若乘空，老蜃長鯨應入鞚。", "波摇風卷卧不起，免教髀肉鞍磨痛。", "歸來過我話艱苦，驚汗津津尚流汞。", "海涯風物畫成圖，錯落天吳兼紫鳳。", "至今想象隔人世，往往風濤吹晝夢。", "長沙欲往厭飛楫，幸有千兵作迎送。", "文章清逸世少比，科第崢嶸聲自重。", "遠行屢屈衆所嘆，出祖誰攀車欲動。", "明朝鼓角背王城，莫聽單于吹曉弄。"]}