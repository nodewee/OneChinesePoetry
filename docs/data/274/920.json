{"author": "蘇轍", "period": "宋", "type": "诗", "title": "贈寫真李道士", "paragraphs": ["君不見景靈六殿圖功臣，進賢大羽東西陳。", "能令將相長在世，自古獨有曹將軍。", "嵩高李師掉頭笑，自言弄筆通前身。", "百年遺像誰復識，滿朝冠劍多偉人。", "據鞍一見心有得，臨窗相對疑通神。", "十年江海鬚半脫，歸來俯仰慚簪紳。", "一揮七尺倚牆立，客來顧我誠似君。", "金章紫綬本非有，綠蓑黄篛甘長貧。", "如何畫作白衣老，置之茅屋全吾真。"]}