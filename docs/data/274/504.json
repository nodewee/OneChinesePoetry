{"author": "蘇轍", "period": "宋", "type": "诗", "title": "飲酒過量肺疾復作", "paragraphs": ["朝蒙麴塵居，夜傍糟床卧。", "鼻香黍麥熟，眼亂瓶罌過。", "囊中衣已空，口角涎虛墮。", "啜嘗未云足，盜釂恐深坐。", "使君信寬仁，高會慰寒餓。", "西樓適新成，明月猶半破。", "擁檐青山橫，拂檻流水播。", "雕槃貯霜實，銀盎薦秋糯。", "共言文字歡，豈待紅裙佐。", "惟知醍醐滑，不悟頗羅大。", "夜歸肺增漲，晨起脾失磨。", "情懷忽牢落，藥餌費調和。", "衰年足奇窮，一醉仍坎坷。", "清尊自不惡，多病欲何奈。", "聞公話少年，舉白不論個。", "歌吟雜嘲謔，笑語爭掀簸。", "平明起相視，銳氣曾未挫。", "達人遺形骸，駑馬懷豆莝。", "不知逃世網，但解憂歲課。", "不見獨醒人，終費招魂些。"]}