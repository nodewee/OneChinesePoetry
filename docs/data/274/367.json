{"author": "蘇轍", "period": "宋", "type": "诗", "title": "送鮮于子駿還朝兼簡范景仁", "paragraphs": ["蜀中耆舊今無幾，相逢握手堪流涕。", "倦遊潦倒不還家，舊俗陵遲真委地。", "錢荒粟帛賤如土，榷峻茶鹽不成市。", "詩書鄉校變古法，節行故人安近利。", "欲歸長恐歸不得，歸去相歡定誰是。", "低徊有似羊觸藩，眷戀僅同鷄擇米。", "中山先生昔所愛，南都攝尹私相喜。", "窮冬夜長一事無，燈火相從夜深睡。", "讀書萬卷老不廢，感遇百篇深有意。", "俗吏惟知畏簡書，窮途豈意逢君子。", "春風歸騎忽西顧，平日高談應且止。", "朝騎疋馬事朝謁，莫就一床尋夢寐。", "猶有城西范蜀公，買地城東種桃李。", "花絮飛揚酒滿壺，談笑從容詩百紙。", "紅塵暗天獨不知，白首相看兩無愧。", "古人避世金馬門，何必柴車返田里。"]}