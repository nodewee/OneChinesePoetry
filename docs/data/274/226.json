{"author": "蘇轍", "period": "宋", "type": "诗", "title": "雪中呈范景仁侍郎", "paragraphs": ["羈遊亦何樂，幸此賢主人。", "東齋暖且深，高眠不知晨。", "開門驚照曜，舞雪方繽紛。", "繁雲覆庭廡，落勢一何勻。", "霏微本無着，積疊巧相因。", "萬類忽同色，九衢浄無塵。", "園林開組練，觀闕堆瓊珉。", "蟲書散鳥足，縞带翻車輪。", "遠遊浩千里，欲出迷四鄰。", "誰言助春農，亦善欺客貧。", "頼我古君子，高談吐陽春。", "方當庇華屋，豈憂無束薪。"]}