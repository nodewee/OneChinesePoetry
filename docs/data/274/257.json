{"author": "蘇轍", "period": "宋", "type": "诗", "title": "明日復賦", "paragraphs": ["放舟城西南，却向東南泊。", "朝來雨新霽，白水浸城脚。", "古汴多流苴，清泗亦浮沫。", "平吞百澗暴，滅盡三洪惡。", "遊人不勝喜，水族知當樂。", "舟行野鳬亂，網盡修鱗躍。", "香醪溜白蟻，鱠縷填花萼。", "人生適意少，一醉皆應諾。", "同遊非偶然，後會未前約。", "簡書尚見寬，行日爲公却。"]}