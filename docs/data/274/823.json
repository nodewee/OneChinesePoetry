{"author": "蘇轍", "period": "宋", "type": "诗", "title": "次韵子瞻送楊傑主客奉詔同高麗僧遊錢塘", "paragraphs": ["人言長安遠如日，三韓住處朝日赤。", "飛帆走馬入齊梁，却渡吳江食吳橘。", "玉門萬里唯言九，行人淚墮陽關酒。", "佛法西來到此間，遍滿曾如屈伸手。", "出家王子身心虛，飄然渡海如過渠。", "遠來忽見傾盆雨，屬國真逢戴角魚。", "至人無心亦無法，一物不見誰爲敵。", "東海東邊定有無，拍手笑作中朝客。"]}