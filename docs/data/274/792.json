{"author": "蘇轍", "period": "宋", "type": "诗", "title": "周昉畫美人歌", "paragraphs": ["深宮美人百不知，飲酒食肉事遊嬉。", "彈絲吹竹舞羅衣，曲終對鏡理鬢眉。", "岌然高髻玉釵垂，雙鬟窈窕萼葉微。", "宛轉躑躅從嬰兒，倚楹俯檻皆有姿。", "擁扇執拂知從誰，瘦者飛燕肥玉妃。", "俯仰向背樂且悲，九重深遠安得窺。", "周生執筆心坐馳，流傳人間眩心脾。", "飛瓊小玉雲霧幃，長風吹開忽見之。", "夢魂清夜那復追，老人衰朽百事非。", "展卷一笑亦胡爲，持付少年良所宜。"]}