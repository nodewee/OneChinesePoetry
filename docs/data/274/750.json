{"author": "蘇轍", "period": "宋", "type": "诗", "title": "寄題孔氏顔樂亭", "paragraphs": ["顔巷久已空，顔井固不遷。", "荆榛翳蔓草，中有百尺泉。", "誰復飲此水，裹飯耕廢田。", "有賢孔氏孫，芟夷發清源。", "廢床見綆刻，古甃昏苔痕。", "引缸注瓢樽，千歲忽復然。", "嗟哉古君子，至此良獨難。", "口腹不擇味，四體不擇安。", "遇物一皆可，孰爲我憂患。", "阮生未忘酒，嵇生未忘鍛。", "欲忘富貴樂，託物僅自完。", "無託中自得，嗟哉彼誠賢。"]}