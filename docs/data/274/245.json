{"author": "蘇轍", "period": "宋", "type": "诗", "title": "陪子瞻遊百步洪", "paragraphs": ["城東泗水平如席，城頭遠山涵落日。", "輕舟鳴艣自生風，渺渺江湖動顔色。", "中洲過盡石縱橫，南去清波頭盡白。", "岸邊怪石如牛馬，銜尾舳艫誰敢下。", "沒人出沒須臾間，却立沙頭手足乾。", "客舟一葉久未上，吳牛回首良間關。", "風波蕩潏未可觸，歸來何事嘗艱難。", "樓中吹角莫煙起，出城騎火催君還。"]}