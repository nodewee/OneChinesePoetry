{"author": "蘇轍", "period": "宋", "type": "诗", "title": "次韵秦觀秀才携李公擇書相訪", "paragraphs": ["濟南三歲吾何求，史君後到消人憂。", "君言有客輕公侯，扁舟相從古揚州。", "致之匹馬恨無力，千里相望同異域。", "誦詩空使四座驚，隠居未易凡人測。", "史君南歸無限情，鴻飛携書墮我庭。", "此書兼置昔年客，袖中秀句淮山青。", "老夫强顔依府縣，堆案文書本非願。", "清談亹亹解人頤，安得坐右長相見。", "狂客吾非賀季真，醉吟君似謫仙人。", "末契長遭少年笑，白髮應慚傾蓋新。", "都城酒貴誰當換，塵埃汙面非良算。", "歸來泗上苦思君，莫待黄花秋爛漫。"]}