{"author": "蘇轍", "period": "宋", "type": "诗", "title": "送施歷城辯歸常州", "paragraphs": ["高人不受塵土侵，三年浙江藏何深。", "久閑物理有相復，歷城官事森成林。", "乘時斂散逐十二，鞭撻逋負徒哀矜。", "一杯相屬未嘗得，百畝歸去將安能。", "潛逃雖出知者後，黽勉尚見仁人心。", "歸期忽告三月尾，强留不顧千黄金。", "河豚雖過鱸鱖在，粳稻正插風雨淫。", "酒肴勞苦罄鄰里，期會迫隘思僚朋。", "山川吳越我所愛，扁舟佗日要追尋。", "滯留未用便相詫，半年歲月行駸駸。"]}