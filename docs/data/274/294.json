{"author": "蘇轍", "period": "宋", "type": "诗", "title": "送轉運判官李公恕還朝", "paragraphs": ["我行未厭山東遠，昔遊歷下今梁宛。", "官如鷄肋浪奔馳，政似牛毛常黽勉。", "幸公四年持使節，按行千里長相見。", "鷹掣秋田伏兔驚，驥馳平野疲牛倦。", "似憐多病與時違，未怪兩州從事懶。", "除書奪去一何速，歸袖翩然不容挽。", "黄河東注竭崑崙，鉅野橫流入州縣。", "民事蕭條委濁流，扁舟出入隨奔電。", "回首應懷微禹憂，歸朝且喜寧親便。", "公知齊楚即爲魚，勸築宣防不宜緩。"]}