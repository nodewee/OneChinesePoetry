{"author": "蘇轍", "period": "宋", "type": "诗", "title": "徐孺亭", "paragraphs": ["徐君鬰鬰澗底松，陳君落落堂上棟。", "澗深松茂不遭伐，堂毀棟折傷其躬。", "二人出處勢不合，譬如日月行西東。", "胡爲賓主兩相好，一榻挂壁吹清風。", "人生遇合何必同，一朝利盡更相攻。", "先號後笑不須怪，外物未可疑心胸。", "比干諫死微子去，自古不辨汙與隆。", "我來故國空嘆息，城東舊宅生茅蓬。", "平湖十頃照清廟，獨畫徐子遺陳公。", "二人皆合配社稷，胡不相對祠堂中。"]}