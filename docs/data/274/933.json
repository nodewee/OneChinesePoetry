{"author": "蘇轍", "period": "宋", "type": "诗", "title": "送歐陽辯", "paragraphs": ["我年十九識君翁，鬚髮白盡顴頰紅。", "奇姿雲卷出翠阜，高論河决生清風。", "我時少年豈知道，因緣父兄願承教。", "文章疏略未足云，舉止猖狂空自笑。", "公家多士如牛毛，揚眉抵掌氣相高。", "下客逡巡愧知己，流枿低昂隨所遭。", "却來京洛三十載，重到公家二君在。", "伯亡仲逝無由追，淚落數行心破碎。", "京城東西正十里，雨落泥深旱塵起。", "衣冠纏繞類春蠶，一歲相從知有幾。", "去年叔爲尚書郎，家傳舊業行有望。", "今年季作澶淵吏，米鹽騷屑何當起。", "前輩今無一二存，後來幸有風流似。", "黄河西行淤沒屋，桑柘如雲麥禾熟。", "年豐事少似宜君，飽讀遺書心亦足。"]}