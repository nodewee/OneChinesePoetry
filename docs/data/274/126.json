{"author": "蘇轍", "period": "宋", "type": "诗", "title": "遊太山四首 初入南山", "paragraphs": ["自我來濟南，經年未嘗出。", "不知西城外，有路通石壁。", "初行澗谷淺，漸遠峰巒積。", "翠屏互舒卷，耕耨隨欹側。", "雲木散山阿，逆旅時百室。", "茲人謂川路，此意屬行客。", "久遊自多念，忽誤向所歷。", "嘉陵萬壑底，棧道百迴屈。", "崖巘遞崢嶸，征夫時出沒。", "行李雖云艱，幽邃亦已劇。", "坐緣斗升米，被此塵土厄。", "何年道褒斜，長嘯理輕策。"]}