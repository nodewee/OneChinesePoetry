{"author": "蘇轍", "period": "宋", "type": "诗", "title": "送毛君致仕還鄉", "paragraphs": ["古人避世事，豈問家有無。", "但言鴻鵠性，不受樊籠拘。", "公家昔盛時，阡陌連三衢。", "倉廩濟寒餓，婚嫁營羈孤。", "千金赴高義，脫手曾須臾。", "晚爲二千石，得不償所逋。", "撫掌不復言，但以文字娛。", "我恨見公遲，冉冉垂霜鬚。", "高吟看落筆，劇飲驚倒壺。", "負罪不自知，適意忘憂虞。", "忽聞叩天閽，言旋故山廬。", "朋友不及謀，親戚亦驚呼。", "人生各有意，何暇問俗徒。", "嗟我好奇節，嘆公真丈夫。", "天高片帆遠，目斷清風徂。", "惟應東宮保，迎笑相携扶。"]}