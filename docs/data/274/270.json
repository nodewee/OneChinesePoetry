{"author": "蘇轍", "period": "宋", "type": "诗", "title": "初發彭城有感寄子瞻", "paragraphs": ["秋晴卷流潦，古汴日向乾。", "扁舟久不解，畏此行路難。", "此行亦不遠，世故方如山。", "我持一寸刃，巉絕何由刊。", "念昔各年少，松筠閟南軒。", "閉門書史叢，開口治亂根。", "文章風雲起，胸膽渤澥寬。", "不知身安危，俯仰道所存。", "橫流一傾潰，萬類爭崩奔。", "孔融漢儒者，本自輕曹瞞。", "誓將貧賤身，一悟世俗昏。", "豈意十年內，日夜增濤瀾。", "生民竟憔悴，遊宦豈復安。", "水深火益熱，人知蹈憂患。", "甄豐且自叛，劉歆苟盤桓。", "而况我與兄，飽食顧依然。", "上願天地仁，止此禍亂源。", "歲月一徂逝，尚能反丘園。"]}