{"author": "蘇轍", "period": "宋", "type": "诗", "title": "和子瞻次孫覺諫議韵題邵伯閘上斗野亭見寄", "paragraphs": ["扁舟未遽解，坐待兩閘平。", "濁水汙人思，野寺爲我清。", "昔遊有遺咏，枯墨存高甍。", "故人獨未來，一樽誰與傾。", "北風吹微雲，莫寒依月生。", "前望邗溝路，却指鐵甕城。", "茅檐卜茲地，江水供晨烹。", "試問東坡翁，畢老幾此行。", "奔馳力不足，隠約性自明。", "早爲歸耕計，免慚老僧榮。"]}