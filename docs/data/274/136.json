{"author": "蘇轍", "period": "宋", "type": "诗", "title": "東方書生行", "paragraphs": ["東方書生多愚魯，閉門誦書口生土。", "窗中白首抱遺編，自信此書傳父祖。", "辟雍新說從上公，冊除僕射酬元功。", "太常弟子不知數，日夜吟諷如寒蟲。", "四方窺覘不能得，一卷百金猶復惜。", "康成穎達棄塵灰，老聃瞿曇更出入。", "舊書句句傳先師，中途欲棄還自疑。", "東鄰小兒識機會，半年外舍無不知。", "乘輕策肥正年少，齒疏脣腐真堪笑。", "是非得失付它年，眼前且買先騰踔。"]}