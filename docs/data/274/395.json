{"author": "蘇轍", "period": "宋", "type": "诗", "title": "張公生日", "paragraphs": ["少年談王霸，英氣干斗牛。", "中年事軒冕，徇世仍多憂。", "晚歲探至道，眷眷懷林丘。", "今年乞身歸，始與夙昔酬。", "高秋過生日，真氣茲一周。", "觀心比孤月，視世皆浮漚。", "表裏一融明，萬物不能留。", "顧謂憧憧人，斯樂頗曾不。", "嗟我本俗士，從公十年遊。", "謬聞出世語，俛作籠中囚。", "俯仰迫憂患，欲去安自由。", "問公昔年樂，孰與今日優。", "山中許道士，非復長史儔。", "腹中生梨棗，結實從今秋。"]}