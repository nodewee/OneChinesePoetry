{"author": "蘇轍", "period": "宋", "type": "诗", "title": "將還江州子瞻相送至劉郎家洑王生家飲別", "paragraphs": ["相從恨不多，送我三十里。", "車湖風雨交，松竹相披靡。", "繫舟枯木根，會面兩王子。", "嘉眉雖異郡，鷄犬固猶爾。", "相逢勿空過，一醉不須起。", "風濤未可涉，隔竹見奔駛。", "渡江買羔豚，收網得魴鯉。", "朝畦甘瓠熟，冬盎香醪美。", "烏菱不論價，白藕如泥耳。", "誰言百口活，仰給一湖水。", "奪官正無頼，生事應且爾。", "卜居請連屋，扣戶容屣履。", "人生定何爲，食足真已矣。", "愆尤未見雪，世俗多相鄙。", "買田信良計，蔬食期沒齒。", "手持一竿竹，分子長湖尾。"]}