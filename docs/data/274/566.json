{"author": "蘇轍", "period": "宋", "type": "诗", "title": "江漲", "paragraphs": ["山中三日雨，江水一丈高。", "崩騰沒洲渚，淫溢浸蓬蒿。", "凌晨我有適，出門舟自操。", "中廛已易肆，下道先容舠。", "鷄犬萃墳冢，牛羊逾圈牢。", "厨薪散流枿，囷米爲浮糟。", "卧席不遑卷，剝繭仍未繅。", "老弱但坐視，閭里將安逃。", "徙居共擾擾，來勢方滔滔。", "嗟余偶同病，哀爾爲生勞。", "晴日慰人願，寒風送驚濤。", "藩籬出舊趾，蠃蚌遺平皋。", "流竄非擇地，艱難理宜遭。", "胡爲苦戚戚，一夕生二毛。"]}