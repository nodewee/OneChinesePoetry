{"author": "蘇轍", "period": "宋", "type": "诗", "title": "送余京同年兄通判嵐州", "paragraphs": ["矯矯吳越士，遠爲并代行。", "寒暄雖云異，慷慨慰平生。", "我昔在濟南，君時事淄青。", "連年食羊炙，便欲忘蓴羹。", "問君棄鄉國，何似敝屣輕。", "丈夫事所志，歸去無田耕。", "閑官少愧耻，教子終餘齡。", "定心養浩氣，閉目收元精。", "此志我亦然，偶與長者并。", "會合不可期，未易夸者評。"]}