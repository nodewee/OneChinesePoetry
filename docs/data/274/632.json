{"author": "蘇轍", "period": "宋", "type": "诗", "title": "同孔常父作張夫人詩", "paragraphs": ["女子勿言弱，男兒何必强。", "君看張夫人，身舉十五喪。", "頭上脫笄珥，篋中斥襦裳。", "築墳連丘山，松柏鬰蒼蒼。", "親戚不爲助，涕泣感道傍。", "昔有王氏老，身爲尚書郎。", "親死棄不葬，簪裾日翱翔。", "白骨委廬陵，宦遊在岐陽。", "一旦有丈夫，軒軒類佯狂。", "相面識心腹，開口言災祥。", "嗟汝平生事，不了令誰當。", "汝身暖絲綿，汝口甘稻粱。", "衣食未嘗廢，此事乃可忘。", "一言中肝心，投身拜其床。", "傍人漫不知，相視空茫茫。", "終言汝不悛，物理久必償。", "兒女病手足，相隨就淪亡。", "鄙夫本愚悍，過耳風吹牆。", "明年及前期，長子憂骭瘍。", "一麾守巴峽，雙柩還故鄉。", "弱息雖僅存，蹣跚亦非良。", "誰言天地寬，網目固自張。", "古事遠不信，近事世所詳。", "企張非求福，禍敗當懲王。"]}