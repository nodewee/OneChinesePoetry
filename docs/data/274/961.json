{"author": "蘇轍", "period": "宋", "type": "诗", "title": "次韵子瞻書黄庭內景卷後贈蹇道士拱辰", "paragraphs": ["君誦黄庭內外篇，本欲洗心不求仙。", "夜視片月墮我前，黑氛剝盡朝日妍。", "一暑一寒久自堅，體中風行上通天。", "亭亭孤立孰傍緣，至哉道師昔云然。", "既已得之戒不傳，知我此心未虧騫。", "指我嬰兒藏谷淵，言未絕口行已旋，我思其言夜不眠。"]}