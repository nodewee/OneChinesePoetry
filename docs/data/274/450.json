{"author": "蘇轍", "period": "宋", "type": "诗", "title": "佛池口遇風雨", "paragraphs": ["長江五月多風暴，欲行先看風日好。", "此風忽作東南來，陰雲如涌撥不開。", "驚雷往還轉車轂，狂波低昂起坑谷。", "中流一葉那復持，卷舒已副天公知。", "解帆轉柁不容語，佛池口中幸可住。", "須臾急雨變昏霾，柁師喜賀風已回。", "澄溪不動縈白練，老木蒼崖蔚葱蒨。", "繫舟茅屋得青蔬，試問釣船還有魚。", "開樽引滿向妻子，明日復行未須怖。", "陰陽開闔良等閑，扁舟誰令乘險艱。"]}