{"author": "蘇轍", "period": "宋", "type": "诗", "title": "答孔武仲", "paragraphs": ["飛霜委中林，不廢長松綠。", "驚風振川野，未省勁草伏。", "我貧客去盡，君來常不速。", "愧君贈桃李，永願報瓊玉。", "我性本山林，苦學筆空禿。", "驊騮塞康莊，病足顧難逐。", "錦文衒華藻，敝褐非所續。", "家有五車書，恨不十年讀。", "濟南昔相遇，我齒三十六。", "談諧傾蓋間，還往白首熟。", "從君飲濁酒，過我飯脫粟。", "西湖多菼薍，白晝下鴻鵠。", "城西野人居，柴門擁修竹。", "後車載鴟夷，下馬瀉醽醁。", "醉眠卧荒草，空洞笑便腹。", "疏狂一如此，豈望世收錄。", "別來今幾何，歸期已屢卜。", "西南有薄田，茅舍清溪曲。", "耕耘三男子，伏臘當自足。", "君能遠相尋，布衣巾一幅。"]}