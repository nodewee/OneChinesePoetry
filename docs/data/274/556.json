{"author": "蘇轍", "period": "宋", "type": "诗", "title": "次韵王適遊真如寺", "paragraphs": ["江上春雨過，城中春草深。", "擾擾市井塵，悠悠溪谷心。", "東郊大愚山，自古薝蔔林。", "微言久不聞，墜緒誰當尋。", "道俗數百人，請聞海潮音。", "齋罷車馬散，萬籟俱消沉。", "新亭面南山，積霧開重陰。", "蕭然偶有得，懷抱方愔愔。", "我坐米鹽間，日被塵垢侵。", "不知山中趣，强作山中吟。"]}