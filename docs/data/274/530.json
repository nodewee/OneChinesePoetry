{"author": "蘇轍", "period": "宋", "type": "诗", "title": "和毛君新葺囷庵船齋", "paragraphs": ["厭居華屋住東庵，真味全勝食薺甘。", "多病維摩長隠几，無心彌勒便同龕。", "誤遊田舍空成笑，謬入僧房即欲參。", "風霽不知吹有萬，月明聊共影成三。", "齋如小舫才容住，室類空囷定不貪。", "擁褐放衙人寂寂，脫巾漉酒鬢鬖鬖。", "畫囊書帙堆窗案，藥裹瓢樽挂壁藍。", "檐竹風霜曾不到，盆花蜂蝶未全諳。", "公餘野鵲驚初睡，賓醉佳人笑劇談。", "勸客巨觥那得避，和詩難韵不容探。", "曉來霏霧連江氣，冬後溫風带嶺嵐。", "去國屢成還蜀夢，忘憂惟有對公酣。", "終身狥祿知何益，投檄歸耕貧未堪。", "借我此庵泥藥竈，古書鴻寶試淮南。"]}