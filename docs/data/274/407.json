{"author": "蘇轍", "period": "宋", "type": "诗", "title": "次韵王適雪晴復雪二首  其一", "paragraphs": ["驕陽得一雪，逾尺應更好。", "晨興視窗隙，驚見晴霞杲。", "九衢無停迹，狼籍須一掃。", "空餘浩然氣，凜凜接清昊。", "餘寒薄虛室，一靜解羣燥。", "晨炊晚未供，客饋慚草草。", "試脫身上衣，行問酒家保。", "孤吟擊槁木，大笑稱有道。", "人生但如此，富貴何用禱。", "所思獨未見，耿耿屬懷抱。"]}