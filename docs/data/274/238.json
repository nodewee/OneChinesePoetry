{"author": "蘇轍", "period": "宋", "type": "诗", "title": "遊景仁東園", "paragraphs": ["新春甫驚蟄，草木猶未知。", "高人靜無事，頗怪春來遲。", "肩輿出東郊，輕裘試朝曦。", "百草招生意，喬松解寒姿。", "尺書招友生，冠蓋溢通逵。", "人生瞬息間，幸此休暇時。", "濁酒瀹浮蟻，嘉蔬薦柔荑。", "春來莫嫌早，春去恐莫追。", "公卿多王事，田野遂我私。", "松筠自擁蔽，里巷得遊嬉。", "鄰家並侯伯，朱門掩芳菲。", "畦花被錦繡，庭檜森旌旗。", "華堂絢金碧，疊觀凝煙霏。", "彷彿象宮禁，蕭條遠喧卑。", "徐行日一至，何異己有之。", "都城閉門早，衆客紛將歸。", "垂楊返照下，歸騎紅塵飛。", "但卜永日歡，未與清夜期。", "人散衆囂絕，庭光星斗垂。", "安眠萬物外，高世良在茲。"]}