{"author": "蘇轍", "period": "宋", "type": "诗", "title": "送琳長老還大明山", "paragraphs": ["身老與世疏，但有世外緣。", "五年客江西，掃軌謝往還。", "依依二三老，示我馬祖禪。", "身心忽明曠，不受垢污纏。", "偶成江東遊，欲別空悽然。", "緣散衆亦去，飄若風中烟。", "華陽本荒邑，緇素明星懸。", "偶然得老尉，舊依育王山。", "璉公善知識，不見十九年。", "我昔未聞道，問以所入門。", "告我從信入，授我普眼篇。", "冉冉百尺松，起自一寸根。", "南歸髮盡白，尺書今始傳。", "不知鄰邑中，乃有門人賢。", "百里走相訪，觸熱汗雨翻。", "懷中出詩卷，清絕如斷蟬。", "我適病寒熱，氣力才綿綿。", "空齋默相向，欲語不能宣。", "未暇答佳意，歸錫鏘金環。", "空有維摩病，愧無維摩言。"]}