{"author": "蘇轍", "period": "宋", "type": "诗", "title": "司馬君實端明獨樂園", "paragraphs": ["子嗟丘中親藝麻，邵平東陵親種瓜。", "公今歸去事農圃，亦種洛陽千本花。", "修篁繞屋韵寒玉，平泉入畦紆卧蛇。", "錦屏奇種斸巖竇，嵩高靈藥移萌芽。", "城中三月花事起，肩輿遍入公侯家。", "淺紅深紫相媚好，重樓多葉爭矜誇。", "一枝盈尺不論價，十千斗酒那容賒。", "歸來曳履苔徑滑，醉倒閉門春日斜。", "車輪班班走金轂，印綬若若趨朝衙。", "世人不顧病楊綰，弟子獨有窮侯芭。", "終年著書未曾厭，一身獨樂誰復加。", "宦遊嗟我久塵土，流轉海角如浮槎。", "歸心每欲自投劾，孺子漸長能扶車。", "過門有意奉談笑，幅巾懷刺無袍鞾。"]}