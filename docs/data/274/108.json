{"author": "蘇轍", "period": "宋", "type": "诗", "title": "送李誠之知瀛州", "paragraphs": ["少年學詩書，晚歲探至道。", "豈伊封疆臣，乃是廊廟寶。", "苦恨富貴遲，聲名得空早。", "憶惟西羌桀，始建元戎纛。", "恩威炳朝日，號令靡秋草。", "功勳不容究，孤高易摧倒。", "歸來易三邦，但養胸中顥。", "寧知北邊將，還須用耆老。", "春風吹旌旆，先聲遍城堡。", "往事安足懲，遺黎待公保。"]}