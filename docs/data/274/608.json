{"author": "蘇轍", "period": "宋", "type": "诗", "title": "次韵孔平仲著作見寄四首  其二", "paragraphs": ["共居天地間，大類一間屋。", "推排出高下，何異車轉轂。", "死生本晝夜，禍福固倚伏。", "誰令塵垢昏，浪與紛華逐。", "譬如薪中火，外照不自燭。", "感君探至道，勸我減粱肉。", "虛心有遺味，實腹不須粟。", "芬敷謝桃杏，清勁比松竹。", "息微知氣定，睡少驗神足。", "胡爲嗜一飽，坐使百神哭。", "要知丹砂異，不受腥腐觸。", "可憐山林姿，自縛斗升祿。", "君看出世士，肯屑世間福。", "寧從市井遊，與衆同碌碌。", "不願束冠裳，腰金佩鳴玉。", "斯人今何在，未易識凡目。", "恐在廬山中，飛翔逐黄鵠。", "試用物色尋，應歌紫芝曲。"]}