{"author": "蘇轍", "period": "宋", "type": "诗", "title": "題王詵都尉畫山水橫卷三首  其一", "paragraphs": ["摩詰本詞客，亦自名畫師。", "平生出入輞川上，鳥飛魚泳嫌人知。", "山光盎盎著眉睫，水聲活活流肝脾。", "行吟坐咏皆自見，飄然不作世俗詞。", "高情不盡落縑素，連峰絕澗開重帷。", "百年流落存一二，錦囊玉軸酬不訾。", "誰令食肉貴公子，不學父祖驅熊羆。", "細氈凈几讀文史，落筆璀璨傳新詩。", "青山長江豈君事，一揮水墨光淋漓。", "手中五尺小橫卷，天末萬里分毫釐。", "謫官南出止均潁，此心通達無不之。", "歸來纏裹任紈綺，天馬性在終難羈。", "人言摩詰是前世，欲比顧老疑不癡。", "桓公崔公不可與，但可與我寬衰遲。"]}