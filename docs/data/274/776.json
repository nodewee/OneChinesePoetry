{"author": "蘇轍", "period": "宋", "type": "诗", "title": "次韵侯宣城疊嶂樓雙溪閣長篇", "paragraphs": ["作官如負擔，一負當且弛。", "不知息肩處，妄問道遠邇。", "我乘章江流，却入宛溪水。", "捨舟陟崔嵬，行路極句已。", "名都便欲過，佳處頼公指。", "仰攀疊嶂高，俯閱雙溪美。", "不悟身乘空，但覺風吹耳。", "雲烟變遥壑，歌吹聞近市。", "倦遊得清曠，行役有新喜。", "公言頃榛穢，斬伐從我始。", "堰水種蒲蓮，開山蒔梅李。", "擁本待成陰，養花要食子。", "遺風揖桓謝，父老邀黄綺。", "邦人魚依蒲，食客莪在芷。", "春陰迫寒食，謂我姑且止。", "嗟余去鄉國，屢把刀環視。", "感公鵠鷺修，憐我鳬鴨庳。", "異邦逢故人，寧復固辭理。", "高談雲漢上，爛醉笙歌裏。", "落日盡公歡，推挽未應起。"]}