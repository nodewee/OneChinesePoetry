{"author": "蘇轍", "period": "宋", "type": "诗", "title": "遊鍾山", "paragraphs": ["江南四月如三伏，北望鍾山萬松碧。", "杖藜試上寶公龕，衆壑秋聲起相襲。", "青峰回抱石城小，白練前橫大江直。", "石梯南下府城闉，松徑東蟠轉山谷。", "喬林無風聲如雨，時見遊僧石上息。", "行窮碧澗一庵巖，坐弄清泉八功德。", "歸尋晚飯衆山底，困卧定林依石壁。", "朝遊不知澗谷遠，莫歸但覺穿雙屐。", "老僧一身泉上住，十年掃盡人間迹。", "客到惟燒柏子香，晨饑坐待山前粥。", "丈夫濟時誠妄語，白首居山本良策。", "茹蔬飯糗何足道，純灰洗心聊自滌。", "失身處世足愆尤，愧爾山僧少憂責。"]}