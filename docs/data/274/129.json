{"author": "蘇轍", "period": "宋", "type": "诗", "title": "遊太山四首 嶽下", "paragraphs": ["東來亦何求，聊欲觀海岱。", "海西尚千里，將行勇還退。", "岱陰即齊疆，南往曾歷塊。", "春深草木長，山暖冰雪潰。", "中巷無居人，南畝釋耕耒。", "車徒八方至，塵坌百里內。", "牛馬汗淋漓，綺紈聲綷縩。", "喧闐六師合，洶湧衆流匯。", "無復問誰何，但自舍耽愛。", "龍鸞畫車服，貝玉飾冠佩。", "驊騮蹴騰騫，幡旆飛晻曖。", "腥羶及魚鼈，瑣細或蒲菜。", "遊墯愧無齎，技巧窮殊態。", "縱觀𥈭未已，精意殫一酹。", "出門青山屯，繞廊遺迹昧。", "登封尚壇壝，古觀寫旗隊。", "戈矛認毫末，舒卷分向背。", "雍容太平業，磊落豐碑在。", "往事半蓬蒿，遺氓但悲慨。", "回瞻最高峰，遠謝徂徠對。", "欲將有限力，一放目所迨。", "天門四十里，預恐雙足廢。", "三宿遂徘徊，歸來欲誰懟。", "前年道轘轅，直上嵩嶺背。", "中休强飲食，莫宿時盥頮。", "稍知天宇寬，不覺人寰穢。", "歲時未云久，筋骸老難再。", "山林無不容，疲薾坐自礙。", "自知俗緣深，畢老守闤闠。", "何當御清風，不用車馬載。"]}