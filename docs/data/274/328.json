{"author": "蘇轍", "period": "宋", "type": "诗", "title": "同李倅鈞訪趙嗣恭留飲南園晚衙先歸", "paragraphs": ["城南高樓出喬木，下有方塘秋水足。", "新霜未變草木鮮，晚日旋催梨棗熟。", "雨荒松菊半榛莽，風老菰蒲初瑟縮。", "門前大路多塵土，日中過客無留轂。", "開門却掃如有待，下馬升堂真不速。", "勸我一振衣上黄，臨風共倒樽中淥。", "肴蔬草草意不盡，絲竹泠泠暗相屬。", "琳宮仙伯自閒暇，幕府粗官苦煩促。", "晚衙簿領當及期，後堂車轄要須漉。", "令人更愧東宮師，眷戀溪山棄華屋。"]}