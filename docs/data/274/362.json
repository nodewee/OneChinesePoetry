{"author": "蘇轍", "period": "宋", "type": "诗", "title": "子瞻惠雙刀", "paragraphs": ["彭城一雙刀，黄金錯刀鐶。", "脊如雙引繩，色如青琅玕。", "開匣飛電落，入手清霜寒。", "引之置膝上，凜然愁肺肝。", "我衰氣力微，覽鏡毛髮斑。", "誓將斬鯨鯢，靜此滄海瀾。", "又欲戮犀兕，永息行路難。", "有志竟不從，撫刀但長嘆。", "投刀淚如霰，北斗空闌干。", "歸來刈蓬蒿，鉏田植芳蘭。", "惜刀不忍用，用亦非所便。", "棄置塵土中，坐使鋒刃刓。", "床頭夜生光，知有蛟龍蟠。", "慚君贈我意，時取一磨看。"]}