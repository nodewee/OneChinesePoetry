{"author": "蘇轍", "period": "宋", "type": "诗", "title": "送王震給事知蔡州", "paragraphs": ["朝廷入忘返，冠蓋如雲屯。", "賢哉貴公子，獨以民社言。", "西臺出命書，落筆波濤翻。", "東臺典封駁，坐惜日月奔。", "試劇得上蔡，高卧强東藩。", "旱歲獨多麥，時雨如傾盆。", "鈴軒省鞭抶，幕府多壺樽。", "逡巡文字樂，斥去簿領煩。", "賜環行當至，坐席恐未溫。", "三槐日成陰，富貴屬曾孫。"]}