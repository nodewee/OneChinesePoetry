{"author": "蘇轍", "period": "宋", "type": "诗", "title": "盧鴻草堂圖", "paragraphs": ["昔爲太室遊，盧巖在東麓。", "直上登封壇，一夜繭生足。", "徑歸不復往，巒壑空在目。", "安知有十志，舒卷不盈幅。", "一處一盧生，裘褐蔭喬木。", "方爲世外人，行止何須錄。", "百年入篋笥，犬馬同一束。", "嗟予縛世累，歸來有茅屋。", "江干百畝田，清泉映修竹。", "尚將逃姓名，豈復上圖軸。"]}