{"author": "蘇轍", "period": "宋", "type": "诗", "title": "次韵子瞻題張公詩卷後", "paragraphs": ["世俗甘枉尺，所願求直尋。", "不知一律訛，大樂無完音。", "見利心自摇，慮害安得深。", "至人不妄言，淡如朱絲琴。", "悲傷感舊俗，不類騷人淫。", "又非避世翁，閔嘿遽陽瘖。", "嘐嘐晨鷄鳴，豈問晴與陰。", "世人積寸木，坐使高樓岑。", "晚歲卧草廬，誰聽梁甫吟。", "它年楚倚相，儻能記愔愔。"]}