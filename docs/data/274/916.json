{"author": "蘇轍", "period": "宋", "type": "诗", "title": "韓幹三馬", "paragraphs": ["老馬側立鬃尾垂，御者高拱持青絲。", "心知後馬有爭意，兩耳微起如立錐。", "中馬直視翹右足，眼光未動心先馳。", "僕夫旋作奔佚想，右手正控黄金羈。", "雄姿駿發最後馬，回身奮鬣真權奇。", "圉人頓轡屹山立，未聽决驟爭雄雌。", "物生先後亦偶爾，有心何者能忘之。", "畫師韓幹豈知道，畫馬不獨畫馬皮。", "畫出三馬腹中事，似欲譏世人莫知。", "伯時一見笑不語，告我韓幹非畫師。"]}