{"author": "蘇轍", "period": "宋", "type": "诗", "title": "西湖二咏 觀捕魚", "paragraphs": ["西湖不放長竿入，羣魚空作淘河食。", "漁人攘臂下前汀，蕩漾清波浮兩腋。", "藕梢菱蔓不容網，箔作長圍徒手得。", "逡巡小舟十斛重，踊躍長魚一夫力。", "柳條穿頰洗黄金，鱠縷堆盤雪花積。", "燒薤香橙巧相與，白飯青蔬甘莫逆。", "食罷相携堤上步，將散重煎葉家白。", "人生此事最便身，金印垂腰定何益。"]}