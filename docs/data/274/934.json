{"author": "蘇轍", "period": "宋", "type": "诗", "title": "送韓康公歸許州", "paragraphs": ["功成不願居，身退有餘勇。", "心安里閭適，望益縉紳重。", "朝爲北闕辭，莫犯南河凍。", "人知疏公達，王命顯父送。", "百壺山泉溢，千兩春雷動。", "旋聞二季賢，繼以一章控。", "詔書未云可，廷論已爭竦。", "茲行迫寒食，歸及掃先壟。", "萬人擁道看，一子腰金從。", "爾曹勿驚嗟，令德勸勤種。"]}