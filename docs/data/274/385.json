{"author": "蘇轍", "period": "宋", "type": "诗", "title": "次韵劉貢父登黄樓懷子瞻二首  其一", "paragraphs": ["青山開四面，白水繞三禺。", "野闊時聞籟，人閑舊據梧。", "畫船留上客，遺迹問田夫。", "事少日常飲，才疏世未須。", "决河初薦至，勝事偶相俱。", "燕子卑無取，滕王遠可橅。", "飛濤隠睥睨，落日麗浮圖。", "同舍新持節，專城敢遽呼。", "未迎行部駕，已放下淮艫。", "試問登消暑，如何楚與吳。"]}