{"author": "蘇轍", "period": "宋", "type": "诗", "title": "過張天驥山人郊居", "paragraphs": ["南山莫將歸，下訪張夫子。", "黍稷滿秋風，蓬麻翳鄰里。", "君年三十八，三十有歸意。", "躬耕奉慈親，未覺鉏耰鄙。", "讀書北窗竹，釀酒南園水。", "松菊半成陰，日有幽居喜。", "客來時借問，問子何年起。", "新求西溪石，更築茆堂址。", "但令三歲熟，此計行亦遂。", "堂成不出門，清名滿朝市。"]}