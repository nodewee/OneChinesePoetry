{"author": "蘇轍", "period": "宋", "type": "诗", "title": "遊城西集慶園", "paragraphs": ["送客城西客已遠，歸路北池接南苑。", "冰澌片斷水光浮，柳線和柔風力軟。", "繚牆朱戶誰家園，流水平畦春日淺。", "禁河分溜一池足，洛圃移花百金賤。", "飛甍斤斧聲未絕，翠柏栽培影初遍。", "傍人笑指高臺處，前年適見荒榛滿。", "金錢力奪天地功，歲月未多風物換。", "人生富貴無不成，都門坐置山林觀。", "暖風遲日時一到，早出莫歸應未晚。", "主人最貴稀出城，長使憧憧路人看。"]}