{"author": "蘇轍", "period": "宋", "type": "诗", "title": "送韓宗弼", "paragraphs": ["大野將凍河水微，慨然臨流送將歸。", "登舟上帆手一揮，脫棄朋友如敝衣。", "我來三見芳草腓，來時同寮今已非。", "念昔相從未嘗違，西湖幽遠人事稀。", "青蓮紫芡傾珠璣，白魚掉尾黄鼈肥。", "客醉將起命闔扉，方橋月出風露霏。", "星河下照摇清輝，喧呼笑語相嘲譏。", "歲月一逝空長欷，交遊去盡將誰依。", "君家漢代平與韋，藹然令德傳餘徽。", "鳴鳩著地鴻高飛，安得久此同縶鞿。"]}