{"author": "蘇轍", "period": "宋", "type": "诗", "title": "次韵張芻諫議宴集", "paragraphs": ["淮陽卧閣生清風，梁園坐嘯囹圄空。", "不知何術解髖髀，但覺羈客忘樊籠。", "樽罍灑落談笑地，塵埃脫去文書藂。", "清心漸欲無一事，少年空記揮千鍾。", "近傳移鎮股肱郡，復恐入覲明光宮。", "人生聚散不可料，一杯相屬時方冬。", "浮陽似欲作飛霰，想見觀闕瓊花中。", "孝王會集猶可繼，莫嫌作賦無枚翁。"]}