{"author": "蘇轍", "period": "宋", "type": "诗", "title": "書郭熙橫卷", "paragraphs": ["鳳閣鸞臺十二屏，屏上郭熙題姓名。", "崩崖斷壑人不到，枯松野葛相欹傾。", "黄散給舍多肉食，食罷起愛飛泉清。", "皆言古人不復見，不知北門待詔白髮垂冠纓。", "袖中短軸纔半幅，慘澹百里山川橫。", "巖頭古寺擁雲木，沙尾漁舟浮晚晴。", "遥山可見不知處，落霞斷雁俱微明。", "十年江海興不淺，滿帆風雨通宵行。", "投篙椓杙便止宿，買魚沽酒相逢迎。", "歸來朝中亦何有，包裹觀闕圍重城。", "日高困睡心有適，夢中時作東南征。", "眼前欲擬要真物，拂拭束絹付與汾陽生。"]}