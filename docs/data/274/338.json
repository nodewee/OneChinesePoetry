{"author": "蘇轍", "period": "宋", "type": "诗", "title": "中秋見月寄子瞻", "paragraphs": ["西風吹暑天益高，明月耿耿分秋毫。", "彭城閉門青嶂合，卧聽百步鳴飛濤。", "使君携客登燕子，月色着人冷如水。", "筵前不設鼓與鐘，處處笛聲相應起。", "浮雲卷盡流金丸，戲馬臺西山鬰蟠。", "杯中淥酒一時盡，衣上白露三更寒。", "扁舟明日浮古汴，回首逡巡陵谷變。", "河吞巨野入長淮，城沒黄流只三版。", "明年築城城似山，伐木爲堤堤更堅。", "黄樓未成河已退，空有遺蹟令人看。", "城頭見月應更好，河流深處今生草。", "子孫幸免魚鱉食，歌舞聊寬使君老。", "南都從事老更貧，羞見青天月照人。", "飛鶴投籠不能出，曾是彭城坐中客。"]}