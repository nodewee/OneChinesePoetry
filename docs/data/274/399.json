{"author": "蘇轍", "period": "宋", "type": "诗", "title": "次韵張耒見寄", "paragraphs": ["相逢十年驚我老，雙鬢蕭蕭似秋草。", "壺漿未洗兩脚泥，南轅已向淮陽道。", "我家初無負郭田，茅廬半破蜀江邊。", "生計長隨五斗米，飄摇不定風中烟。", "茹蔬飯糗不願餘，茫茫海內無安居。", "此身長似伏轅馬，何日還爲縱壑魚。", "憐君與我同一手，微官骯髒羞牛後。", "請看插版趨府門，何似曲肱眠甕牖。", "中流千金買一壺，櫝中美玉不須沽。", "洛陽榷酒味如水，百錢一角空滿盂。", "縣前女几翠欲滴，吏稀人少無晨集。", "到官惟有懶相宜，卧看南山春雨濕。"]}