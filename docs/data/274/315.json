{"author": "蘇轍", "period": "宋", "type": "诗", "title": "送梁交之徐州", "paragraphs": ["湖水清且深，新荷半猶卷。", "未見紅妝窈窕娘，先排翠羽參差扇。", "水面風生人未知，欹傾俯仰長先見。", "岸上遊人莫不歸，清香入袖凉吹面。", "投壺擊鞠綠楊陰，共盡清樽食白飯。", "坐中飛將忽先起，輕衫出試彭門遠。", "百步洪西白浪翻，戲馬臺南雲岫滿。", "江山雄麗信宜人，風流孰似梁王苑。"]}