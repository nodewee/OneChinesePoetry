{"author": "蘇轍", "period": "宋", "type": "诗", "title": "次韵錢勰待制秋懷", "paragraphs": ["壯心老自消，秋思悲不怨。", "中懷不堪七，那用日食萬。", "朝陽凈塗潦，白露霑草蔓。", "夾衣搜故褚，酒債積新券。", "狙猿便林藪，冠带愁檻圈。", "夢追赤松游，食我青精飯。", "歸心久已爾，佳句聊復勸。", "近聞洮東將，間出邊馬健。", "裨王坐受縛，右袂行將獻。", "念此愧無功，歸歟適吾願。"]}