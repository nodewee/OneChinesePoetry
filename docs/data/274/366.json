{"author": "蘇轍", "period": "宋", "type": "诗", "title": "次韵子瞻人日獵城西", "paragraphs": ["將賢士氣振，令肅軍聲悄。", "晨登戲馬臺，一試胡騕褭。", "城空巷無人，里社轉相曉。", "吾公庶無疾，但恐園囿小。", "荆榛一焚蕩，雉兔皆驚矯。", "翩翩白馬將，手把青絲挑。", "少小事邊徼，斬刈輕荼蓼。", "殿前賜鞍勒，珂月明皎皎。", "自言得所事，强暴無不了。", "廟算本詩書，下策禁焚燎。", "當令百鍊剛，甘就一指繞。", "低回未嘗試，坐被世人少。", "秋霜一朝下，凌厲見鷙鳥。", "爲君整驕惰，重立穰苴表。"]}