{"author": "蘇轍", "period": "宋", "type": "诗", "title": "次韵孔武仲學士見贈", "paragraphs": ["羨君耽讀書，日夜論今古。", "雖復在家人，不見釋手處。", "意求五車盡，未惜雙目苦。", "蓬萊倚霄漢，簡冊充棟宇。", "學成擅囷倉，筆落走風雨。", "破籠閉野鶴，短草藏文虎。", "鬢鬚忽半白，兒女無復乳。", "知君不能薦，愧我終何補。", "偶來相就談，日落久未去。", "歸鞍得新詩，佳句爛如組。", "古風棄雕琢，遺味比樂府。", "且復調塤篪，泠然五音舉。"]}