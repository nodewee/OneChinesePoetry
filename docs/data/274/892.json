{"author": "蘇轍", "period": "宋", "type": "诗", "title": "送顧子敦奉使河朔", "paragraphs": ["去年送君使河東，今年送君使河北。", "連年東北少安居，慷慨憐君色自得。", "河流西决不入土，千里汗漫敗原隰。", "壯夫奔亡老稚死，粟麥無苗安取食。", "君憂臣辱自古然，自說過門三不入。", "忠誠一發鬼神輔，心念既通謀計集。", "堤防旋立村落定，波浪欲收蛟蜃泣。", "二年歸國未爲久，故舊相看髮猶黑。", "成功豈在延世下，好勇真令腐儒服。", "此時爲國頌河平，當使君名長不沒。"]}