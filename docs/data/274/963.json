{"author": "蘇轍", "period": "宋", "type": "诗", "title": "送葆光蹇師遊廬山", "paragraphs": ["建城市中有狂人，縱酒駡市無與親。", "敲門訪我何逡巡，頭蓬面垢氣甚真。", "截河引水登崑崙，下洗尺宅骨髓勻。", "告我入室要自門，仙翁道師豈遺君。", "歸來插足九陌塵，獨遊凝祥芳草春。", "蕭然孤鶴鳴鷄羣，子欲不死存谷神。", "海山微明朝日暾，丹成寄子勿妄云。", "出入無朕窮無垠，相思一笑君乃信。"]}