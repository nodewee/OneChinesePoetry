{"author": "蘇轍", "period": "宋", "type": "诗", "title": "次韵子瞻端午日與遲适遠三子出遊", "paragraphs": ["人生逾四十，朝日已過午。", "一違少壯樂，日迫老病苦。", "丹心變爲灰，白髮粲可數。", "惟當理鉏耰，教子蓺稷黍。", "誰令觸網羅，展轉在荆楚。", "平生手足親，但作十日語。", "朝遊隔提携，夜卧困烝煮。", "未歌棠棣詩，已治芻靈祖。", "士生際風雲，富貴若騎虎。", "奈何貧賤中，所欲空齟齬。"]}