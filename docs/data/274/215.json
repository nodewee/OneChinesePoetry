{"author": "蘇轍", "period": "宋", "type": "诗", "title": "喜雪呈李公擇", "paragraphs": ["秋來旱已久，雪至亦不薄。", "沉沉夜未眠，蔌蔌聲初落。", "霏微入疏戶，眩晃先朱閣。", "披衣視羣動，照屋始驚愕。", "晨起犯清寒，繁陰看溟漠。", "喬林凍相倚，隙瓦乾猶爍。", "孤村掩圭竇，深徑沒芒屩。", "平野恣汗漫，四山增犖埆。", "晚色漏斜陽，林光粲相錯。", "氛埃一清蕩，疫癘解纏縛。", "寒蔬養春芽，宿麥布冬脚。", "官居亦何頼，歲事信所託。", "逋逃幸一飽，剽盜止羣惡。", "無事樂自多，有酒庶可酌。", "我行今不久，公到時方昨。", "豐穰識天意，暇豫可前約。", "齋厨雖無餘，賓客甚易諾。", "行須酒壺倒，莫待陰雲剝。"]}