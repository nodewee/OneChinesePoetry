{"author": "蘇轍", "period": "宋", "type": "诗", "title": "張恕寺丞益齋", "paragraphs": ["人生不讀書，空洞一無有。", "羨君常齋居，散帙滿前後。", "開編試尋繹，閱歲行自富。", "從橫畫圖出，次第宮商奏。", "汪洋畜江河，眇莽包林藪。", "興亡數千歲，絡繹皆在口。", "顧念今所知，頗覺前日陋。", "我家亦多書，早歲嘗竊叩。", "晨耕掛牛角，夜燭借鄰牖。", "經年謝賓客，饑坐失昏晝。", "堆胸稍蟠屈，落筆逢左右。", "樂如聽鈞天，醉劇飲醇酎。", "自從厭蓬蓽，誤逐功名誘。", "初心一漂蕩，舊學皆榛莠。", "失足難遽回，撫卷長自詬。", "幸君無事年，謂可終身守。", "春耕不厭深，秋穫當自受。", "金玉或爲災，詩書豈相負。"]}