{"author": "蘇轍", "period": "宋", "type": "诗", "title": "次前韵答景仁", "paragraphs": ["儒林談道亦云舊，遠自太史牛馬走。", "區區分別竟何爲，擾擾祇添心上垢。", "道大如天不可測，異出同歸各穿竇。", "浩然一水散千漚，却觀彼我曾無有。", "我丈中心冰玉潔，世上浮榮盡灰滅。", "終年行道自不知，笑指空門名異說。", "此心未信道不生，石上下種何由茁。", "道在起居飲食中，安問胡僧分五葉。"]}