{"author": "蘇轍", "period": "宋", "type": "诗", "title": "題王詵都尉畫山水橫卷三首  其二", "paragraphs": ["憐君將帥雖有種，多君智慧初無師。", "篇章俊發已可駭，丹青妙絕當誰知。", "自言五色苦亂目，況乃旨酒長傷脾。", "手狂但可時弄筆，口病未免多微詞。", "歌鐘一散任池館，幅巾靜坐空書帷。", "偶從禪老得真趣，此身不足非財訾。", "世間翻覆岸爲谷，猛獸相食虎與羆。", "逝將得意比春夢，獨取妙語傳清詩。", "眼看宮釀瀉酥酪，未與村酒分醇漓。", "解鞍駿馬空伏櫪，寄書黄狗閑生釐。", "江山平日偶有得，不自圖寫渾忘之。", "臨窗展卷聊自適，盤礴豈復冠裳羈。", "欲乘漁艇發吾興，願入野寺嗟兒癡。", "行纏布襪雖已具，山中父老應嫌遲。"]}