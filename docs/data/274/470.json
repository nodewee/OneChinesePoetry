{"author": "蘇轍", "period": "宋", "type": "诗", "title": "南康阻風遊東寺", "paragraphs": ["欲涉彭蠡湖，南風未相許。", "扁舟厭摇蕩，古寺慰行旅。", "重湖面南軒，驚浪卷前浦。", "霏微雪陣散，顛倒玉山舞。", "一風輒九日，未悉土囊怒。", "百里斷行舟，仰看飛鴻度。", "故人念征役，一飯語平素。", "竹色凈飛濤，松聲亂秋雨。", "我生足憂患，十載不安處。", "南北已兼忘，遲速何須數。"]}