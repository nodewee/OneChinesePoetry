{"author": "蘇轍", "period": "宋", "type": "诗", "title": "送劉長清敏", "paragraphs": ["汝州太守卧病年，亹亹猶復能清言。", "平生雄辯嗟不見，風流尚有曹州存。", "歷下東遊少相識，歡喜聞君在西邑。", "舊知兄弟無凡儔，相逢一笑開顔色。", "三年政令如牛毛，思歸南畝皆蓬蒿。", "羨君飲酒動論斗，引觥向口收狂潮。", "醉後胸中百無有，偃然嘯傲傾朋曹。", "中朝卿士足官府，君歸何處狂歌謠。"]}