{"author": "蘇轍", "period": "宋", "type": "诗", "title": "除夜泊彭蠡湖遇大風雪", "paragraphs": ["莫發鄡陽市，曉榜彭蠡口。", "微風吹人衣，霧繞廬山首。", "舟人釋篙笑，此是風伯候。", "杙舟未及深，飛沙忽狂走。", "暗空轉車轂，淥水起岡阜。", "衆帆落高張，斷纜已不救。", "我舟舊如山，此日亦何有。", "老心畏波瀾，歸卧塞窗牖。", "土囊一已發，萬竅無不奏。", "初疑丘山裂，復恐蛟蜃鬥。", "鼓鍾相轟豗，戈甲互磨叩。", "雲霓黑旗展，林木萬弩彀。", "曳柴眩人心，振旅擁軍後。", "或爲羈雌吟，或作蒼兕吼。", "衆音雜呼吸，異出殊圈臼。", "中宵變凝冽，飛霰集粉糅。", "蕭騷蓬響乾，晃蕩窗光透。", "堅凝忽成積，澎湃殊未究。", "紵縞鋪前洲，瓊瑰琢遥岫。", "山川莽同色，高下齊一覆。", "淵深竄魚鼈，野曠絕鳴汙。", "孤舟四鄰斷，餘食數升糗。", "寒虀僅盈盎，腊肉不滿豆。", "敝裘擁衾眠，微火拾薪構。", "可憐道路窮，坐使妻子詬。", "幽奇雖云極，岑寂頓未覯。", "一年行將除，茲歲真浪受。", "朝來陰雲剝，林表紅日漏。", "風稜恬已收，江練平不縐。", "兩槳舞夷猶，連峰吐奇秀。", "同行賀安穩，所識問癯瘦。", "驚餘空自憐，夢覺定真否。", "春陽着城邑，屋瓦凍初溜。", "艱難當有償，爛熳醉醇酎。"]}