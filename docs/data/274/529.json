{"author": "蘇轍", "period": "宋", "type": "诗", "title": "筠州二咏 黄雀", "paragraphs": ["秋風下，黄雀飛。", "禾田熟，黄雀肥。", "羣飛蔽空日色薄，逡巡百頃禾爲稀，翾翻巧捷多且微。", "精丸妙繳舉輒違，乘時席勢不可揮。", "一朝風雨寒霏霏，肉多翅重天時非，農夫舉網驚合圍。", "懸頸繫足膚無衣，百個同缶仍相依，頭顱萬里行不歸。", "北方居人厭羔豨，咀噍聊發一笑欷。"]}