{"author": "蘇轍", "period": "宋", "type": "诗", "title": "同王適曹煥遊清居院步還所居", "paragraphs": ["身爲江城吏，心似野田叟。", "尋僧忽忘歸，飽食莫携手。", "畏人久成性，路繞古城後。", "茅茨遠相望，鷄犬亦時有。", "人還市井罷，日落狐兔走。", "迴風吹橫烟，燒火卷林藪。", "草深徑漸惡，荆棘時挂肘。", "褰裳涉沮洳，斜絕汙池口。", "投荒分岑寂，欹側吾自取。", "二君獨何爲，經歲坐相守。", "遊從乏車騎，飲食厭菘韭。", "周旋未忍棄，辛苦亦何負。", "歸來倚南窗，試挹樽中酒。", "笑問黄泥行，此味還同否。"]}