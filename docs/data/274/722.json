{"author": "蘇轍", "period": "宋", "type": "诗", "title": "次韵秦觀梅花", "paragraphs": ["病夫毛骨日凋槁，愁見米鹽惟醉倒。", "忽傳騷客賦寒梅，感物傷春同懊惱。", "江邊不識朔風勁，牆頭亦有南枝早。", "未開素質夜先明，半落清香春更好。", "鄰家小婦學閑媚，靚妝惟有長眉掃。", "孤芳已與飛霰競，結子仍先百花老。", "苦遭橫笛亂飛英，不見遊人醉芳草。", "可憐物性空自知，羞作繁華助芒昊。"]}