{"author": "蘇轍", "period": "宋", "type": "诗", "title": "次韵子瞻感舊見寄", "paragraphs": ["少年耽世味，徘徊不能去。", "老來悟前非，尚愧昔遊處。", "君才最高峙，鶴行鷄羣中。", "我雖非君對，顧以兄弟同。", "結髮皆讀書，明月入我牖。", "縱橫萬餘卷，臨紙但揮手。", "學成竟無用，掩卷空自疑。", "却尋故山友，重赴幽居期。", "秋風送餘熱，冉冉如人老。", "衣裘當及時，田廬亦須早。", "種竹竹生笋，種稻稻亦成。", "浩歌歸來曲，曲終有遺聲。"]}