{"author": "蘇轍", "period": "宋", "type": "诗", "title": "送表弟程之元知楚州", "paragraphs": ["與君外兄弟，初如一池魚。", "中年雲雨散，各異澗谷居。", "客舍復相從，語極長唏噓。", "青衫奉朝謁，白髮驚晨梳。", "百年不堪把，一樽歡有餘。", "清言我未厭，昨夜聞除書。", "淮南旱已久，疲民食田蔬。", "詔發上供米，仍疏古邗渠。", "要須賢使君，均此積歲儲。", "徑乘兩槳去，不待五馬車。", "別離難重陳，勞徠不可徐。", "政成得召節，歲晚當歸歟。"]}