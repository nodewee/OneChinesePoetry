{"author": "蘇轍", "period": "宋", "type": "诗", "title": "送文與可知湖州", "paragraphs": ["連持梁洋印，久作溪山主。", "深知爲郡樂，但畏買茶苦。", "來歸天祿閣，坐守登聞鼓。", "九重未明入，百辟盈庭舞。", "城南獨歸卧，心事誰當語。", "舊聞吳興勝，試問天公取。", "家貧橐裝盡，歲莫輕帆舉。", "苕溪凈多石，弁嶺瘦無土。", "湖藕雪冰絲，山茶潑牛乳。", "香粳飯玉粒，鮮鯽鱠紅縷。", "宮開水精潔，人寄畫屏住。", "俗吏自難堪，詩翁正當與。", "從來思清絕，况乃病新愈。", "團團肘後丹，暠暠胸中素。", "高卧鎮夸俗，清談靜煩訴。", "應笑杜紫微，湖亭但狂顧。"]}