{"author": "蘇轍", "period": "宋", "type": "诗", "title": "次韵子瞻特來高安相別先寄遲适遠却寄邁迨過遯", "paragraphs": ["老兄騎騾日百里，據鞍作詩若翻水。", "忽吟春草思惠連，因之亦夢添丁子。", "羣兒競長堪一笑，老馬卧餐何日起。", "聞兄盡室皆舊人，見面未曾惟遯耳。", "遲年最長二十六，已能幹父窮愁裏。", "豫兒揚眉稍剛勁，黨子溫純無慍喜。", "我兄憔悴我亦窮，門戶久長真待爾。", "但令戢戢見頭角，甑倒囊空定何耻。", "家藏萬卷須盡讀，此外一簪無所恃。", "船中未用廢詩書，閉窗莫看江山美。"]}