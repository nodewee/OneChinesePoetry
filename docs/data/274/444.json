{"author": "蘇轍", "period": "宋", "type": "诗", "title": "郭祥正國博醉吟庵", "paragraphs": ["姑熟溪頭醉吟客，歸作茅庵劣容席。", "團團鵠卵中自明，窗前月出夜更清。", "醉吟自作溪上語，不學擁鼻雒陽生。", "詩成付與坐中讀，知有清溪可終日。", "作詩飲酒聊復同，誰來共枕溪中石。", "圓天方地千萬里，中與此間大相似。", "囂然一息不自停，水火雷風相滅起。", "直須只作此庵看，歌罷曲肱還醉眠。", "不用騎鯨學李白，東入滄海觀桑田。"]}