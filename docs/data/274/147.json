{"author": "蘇轍", "period": "宋", "type": "诗", "title": "和鮮于子駿益昌官舍八咏 寶峰亭", "paragraphs": ["昔過益昌城，莫登君子堂。", "駕言念長道，未暇升崇岡。", "今聞寶峰上，縹緲陵朝陽。", "三休引蘿蔓，一覽窮蒼茫。", "微雲靄雙劍，落日明故鄉。", "奔馳迹未安，山藪意自長。", "漂摇萬里外，手把新詩章。", "宦遊不忘歸，何異鳥欲翔。", "塵土汙顔面，年華侵鬢霜。", "何時首歸路，所至聊徬徨。", "樽俎逢故人，亭榭凝清光。", "爲我具斗酒，宿恨猶可償。"]}