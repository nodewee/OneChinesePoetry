{"author": "蘇轍", "period": "宋", "type": "诗", "title": "河冰", "paragraphs": ["扁舟多艱虞，與我平日類。", "初乘滂洋流，旋涉凍淺地。", "日西陰風作，夜半流澌至。", "悄然孤寂枕，覺此凝冽氣。", "河聲噤不喧，燈花結復墜。", "忽來觸舟去，聲與裂帛似。", "平明發窗扉，吏卒殭未起。", "奔騰陣馬過，洶涌晴雲駛。", "紛紛散環玦，卷卷浮席被。", "匯流忽騰蹙，曲岸相撐抵。", "欹危起丘山，汗漫接洲沚。", "連艘恣凌轣，千槌競紛委。", "剛强初悍頑，潰散終披靡。", "掃除就虛曠，沿泝弄清泚。", "我行無疾徐，乘流得坎止。", "偶然追還期，愧此墮千指。", "陰陽有定數，開塞亦常理。", "窮冬治舟行，嗟此豈天意。"]}