{"author": "蘇轍", "period": "宋", "type": "诗", "title": "和子瞻鐵拄杖", "paragraphs": ["截竹爲杖瘦且輕，石堅竹破誤汝行。", "削木爲杖輕且好，道遠木折恐不到。", "閩君鐵杖七尺長，色如黑蛇氣如霜。", "提携但恐汝無力，撞堅過嶮安能傷。", "柳公雖老尚强健，閉門却掃不復將。", "知公足力無險阻，憐公未有登山侶。", "回生四海惟一身，袖中長劍爲兩人。", "洞庭漫天不覺過，半酣起舞驚鬼神。", "願公此杖亦如此，適意遨遊日千里。", "歸來倚壁示時人，海外蒼茫空自記。"]}