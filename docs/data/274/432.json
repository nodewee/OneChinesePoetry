{"author": "蘇轍", "period": "宋", "type": "诗", "title": "遊金山寄揚州鮮于子駿從事邵光", "paragraphs": ["揚州望金山，隠隠大如幞。", "朅來長江上，孤高二千尺。", "僧居厭山小，面面貼蒼石。", "虛樓三百間，正壓江潮白。", "清風斂霽霧，曉日曜金碧。", "直侵魚龍居，似得鬼神役。", "我行有程度，欲去空自惜。", "風吹渡江水，山僧午方食。", "波瀾洗我心，筍蕨飽我腹。", "平生足遊衍，壯觀此云極。", "鐵甕本誰安，海門復誰植。", "東南遞隠見，遥與此山匹。", "茲遊幾不遂，深愧幕府客。", "歸時日已莫，正值江月黑。", "顧視天水并，坐恐星斗濕。", "使君何時罷，登覽不可失。"]}