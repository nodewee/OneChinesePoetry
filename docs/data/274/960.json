{"author": "蘇轍", "period": "宋", "type": "诗", "title": "表弟程之邵奉議知泗州", "paragraphs": ["馬有千里足，所願百里程。", "馬心自爲計，安用終日行。", "何人志四方，欲買千金輕。", "吾弟有俊才，見事心眼明。", "二年坐北部，萬口傳佳聲。", "談笑頑狡伏，何曾用敲榜。", "艱難得銅虎，洗眼長淮清。", "民事不足爲，但當食魚烹。", "負重貴餘力，過飽多傷生。", "不見大路馬，垂頭畏繁纓。"]}