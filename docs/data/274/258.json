{"author": "蘇轍", "period": "宋", "type": "诗", "title": "贈吳子野道人", "paragraphs": ["食無酒肉腹亦飽，室無妻妾身自好。", "世間深重未肯回，達士清虛輒先了。", "眼看鴻鵠薄雲漢，長笑駑駘安棧皂。", "腹中夜氣何郁郁，海底朝陽常杲杲。", "一廛不顧舊山深，萬里來看故人老。", "空車獨載王陽橐，遠遊屢食安期棗。", "東州相逢真邂逅，南國思歸又驚矯。", "道成若見王方平，背癢莫念麻姑爪。"]}