{"author": "蘇轍", "period": "宋", "type": "诗", "title": "贈馬正卿秀才", "paragraphs": ["男兒生可憐，赤手空腹無一錢。", "死喪三世委平地，骨肉不得歸黄泉。", "徒行乞丐買墳墓，冠幘破敗衣履穿。", "矯然未肯妄求取，耻以不義藏其先。", "辛勤直使行路泣，六親不信相尤愆。", "問人何罪窮至此，人不敢尤其怨天。", "孝慈未省鬼神惡，兄弟寧有木石頑。", "善人自古有不遇，力行不廢良謂賢。"]}