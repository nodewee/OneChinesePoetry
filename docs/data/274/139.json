{"author": "蘇轍", "period": "宋", "type": "诗", "title": "題張安道樂全堂", "paragraphs": ["天命無不全，人事每自傷。", "譬如摩尼珠，宛轉有餘光。", "藻飾不能加，塵垢豈有亡。", "世人未嘗識，姑射手自將。", "我公體自然，率性非勉强。", "馳驅四十年，不入憂患場。", "晚歲事蒙養，斂退就此堂。", "小儒豈知道，宿昔窺門牆。", "申屠師無人，無足亦自忘。", "如逢鄭執政，一笑先生傍。"]}