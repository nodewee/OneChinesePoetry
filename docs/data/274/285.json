{"author": "蘇轍", "period": "宋", "type": "诗", "title": "寄孔武仲", "paragraphs": ["濟南舊遊中，好學惟君耳。", "君居面南麓，洶湧岡巒起。", "我來輒解带，檐下炙背睡。", "煎茶食梨栗，看君誦書史。", "君歸苦倉卒，窗戶日摧毀。", "遷居就清曠，改築富前址。", "開畦得遺植，繞壁見題字。", "雲山顧依然，簿領輒隨至。", "思君猶未忘，滿秩行自棄。", "爾來鉅野溢，流潦壓城壘。", "池塘漫不知，亭榭日傾弛。", "官吏困堤障，麻鞋汙泥滓。", "別來能幾何，陵谷既遷徙。", "它日重相逢，衰顔應不記。"]}