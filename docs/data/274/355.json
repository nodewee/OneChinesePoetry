{"author": "蘇轍", "period": "宋", "type": "诗", "title": "送李鈞郎中", "paragraphs": ["君家毗陵本江南，雖爲浙西終未甘。", "風流秀發自不減，氣質渾樸猶中含。", "敲榜滿前但長嘯，簿書堆案常清談。", "湖中往往載畫舫，竹下小小開茅庵。", "歌吟仿佛類騷雅，導引委曲師彭聃。", "新茶潑乳睡方覺，淥酒傾水醒復酣。", "一朝揮手去不顧，使我把袂心難堪。", "扁舟水涸費牽挽，瘦馬雪凍憂朝參。", "一官來往似秋燕，薄俸包裹如春蠶。", "東南乞麾尚可得，白首誰念家無甔。"]}