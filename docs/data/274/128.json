{"author": "蘇轍", "period": "宋", "type": "诗", "title": "遊太山四首 靈巖寺", "paragraphs": ["青山何重重，行盡土囊底。", "巖高日氣薄，秀色如新洗。", "入門塵慮息，盥漱得清泚。", "高堂見真人，不覺首自稽。", "祖師古禪伯，荆棘昔親啟。", "人迹尚蕭條，豺狼夜相觝。", "白鶴導清泉，甘芳勝醇醴。", "聲鳴青龍口，光照白石陛。", "尚可滿畦塍，豈惟濯蔬米。", "居僧三百人，飲食安四體。", "一念但清凉，四方盡兄弟。", "何言庇華屋，食苦當如薺。"]}