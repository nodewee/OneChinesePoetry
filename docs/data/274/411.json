{"author": "蘇轍", "period": "宋", "type": "诗", "title": "四十一歲歲莫日歌", "paragraphs": ["小兒不知老人意，賀我明年四十二。", "人生三十百事衰，四十已過良可知。", "少年讀書不曉事，坐談王霸了不疑。", "脂車秣馬試長道，一日百里先自期。", "不知中途有陷穽，山高日莫多棘茨。", "長裾大袖足泝挽，却行欲返筋力疲。", "蝮蛇當前猛虎後，脫身且免充朝饑。", "歸來掩卷淚如雨，平生讀書空自誤。", "山中故人一長笑，布衣脫粟何所苦。", "古人知非不嫌晚，朝來聞道行當返。", "四十一歲不可言，四十二歲聊自還。"]}