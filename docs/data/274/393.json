{"author": "蘇轍", "period": "宋", "type": "诗", "title": "次韵答陳之方秘丞", "paragraphs": ["南山李將軍，疋馬獨行獵。", "田中射虎豹，後騎不容躡。", "丈夫貴自遂，老大饒驚懾。", "飄摇天地間，自視如一葉。", "故人多東南，願作扁舟涉。", "忽蒙長篇贈，幸此傾蓋接。", "時世尚新奇，詩書存舊業。", "南風吹清汴，西去無停楫。", "恨不留君談，一使衆坐厭。", "新詩苦清壯，欲和再三怯。", "東都多名卿，投刺日盈笈。", "一言苟合意，富貴出旬浹。", "行看文石階，高談曳長衱。", "辱贈但茫然，知君念疲薾。"]}