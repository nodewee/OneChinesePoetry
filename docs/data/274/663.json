{"author": "蘇轍", "period": "宋", "type": "诗", "title": "和子瞻蜜酒歌", "paragraphs": ["蜂王舉家千萬口，黄蠟爲糧蜜爲酒。", "口銜澗水拾花鬚，沮洳滿房何不有。", "山中醉飽誰得知，割脾分蜜曾無遺。", "調和知與酒同法，試投麴糵真相宜。", "城中禁酒如禁盜，三百青銅愁杜老。", "先生年來無俸錢，一斗徑須囊一倒。", "餔糟不聽漁父言，煉蜜深愧仙人傳。", "掉頭不問辟穀藥，忍饑不如長醉眠。"]}