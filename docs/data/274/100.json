{"author": "蘇轍", "period": "宋", "type": "诗", "title": "送排保甲陳祐甫", "paragraphs": ["我生本西南，爲學慕齊魯。", "從事東諸侯，結綬濟南府。", "誰言到官舍，旱氣裂后土。", "饑饉費囷倉，剽奪驚桴鼓。", "緬焉禮義邦，憂作流亡聚。", "君來正此時，王事最勤苦。", "驅馳黄塵中，勸說野田父。", "穰穰百萬家，一一連什伍。", "政令當及期，田閭貴安堵。", "歸乘忽言西，劬勞共誰語。"]}