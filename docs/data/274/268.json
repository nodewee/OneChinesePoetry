{"author": "蘇轍", "period": "宋", "type": "诗", "title": "雜興二首  其二", "paragraphs": ["朱輪華蓋事遠遊，廐無良馬乘疲牛。", "青絲玉勒金絡頭，任重道遠旁人憂。", "奔馳往來歷山丘，騰坑投淖摧轅輈。", "已壓復起行未休，青芻黄粱爲君羞。", "長路漫漫經九州，場有白駒胡不收。", "饑食玉山飲河流，朝秣幽冀莫炎陬。", "奔雲掣電不少留，僕夫顧之心懷愁。", "王良不生誰與謀，哀哉駿骨千金酬。"]}