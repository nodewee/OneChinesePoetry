{"author": "蘇轍", "period": "宋", "type": "诗", "title": "復次前韵答潛師", "paragraphs": ["憐君古木依巖槁，西江飲盡須彌倒。", "野花幽草亦何爲，嶮韵高篇空自惱。", "萬點浮溪輒長嘆，一枝過嶺仍誇早。", "拾香不忍遊塵汙，嚼蕊更憐真味好。", "道人遇物心有得，瓦竹相敲緣自掃。", "誰知真妄了不妨，令我至今思璉老。", "妙明精覺昔未識，但向閑窗看詩草。", "浮雲時起鳥四飛，畢竟安能亂清昊。"]}