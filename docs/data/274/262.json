{"author": "蘇轍", "period": "宋", "type": "诗", "title": "王詵都尉寶繪堂詞", "paragraphs": ["侯家玉食繡羅裳，彈絲吹竹喧洞房。", "哀歌妙舞奉清觴，白日一醉萬事忘。", "百年將種存慨慷，西取庸蜀踐戎羌。", "戰袍賜錦盤鵰章，寶刀玉玦餘風霜。", "天孫渡河夜未央，功臣子孫白且長。", "朱門甲第臨康莊，生長介胄羞膏粱。", "四方賓客坐華堂，何用爲樂非笙簧。", "錦囊犀軸堆象床，竿叉連幅翻雲光。", "手披橫素風飛揚，長林巨石插雕梁。", "清江白浪吹粉牆，異花沒骨朝露香。", "摯禽猛獸舌齶張，騰踏騕褭聯驌驦。", "噴振風雨馳平岡，前數顧陸後吳王。", "老成雖喪存典常，坐客不識視茫洋。", "騏驎飛烟郁芬芳，卷舒終日未用忙。", "遊意淡泊心清凉，屬目俊麗神激昂。", "君不見伯孫孟孫俱猖狂，干時與事神弗臧。"]}