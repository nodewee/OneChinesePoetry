{"author": "蘇轍", "period": "宋", "type": "诗", "title": "黄州陪子瞻遊武昌西山", "paragraphs": ["千里到齊安，三夜語不足。", "勸我勿重陳，起遊西山麓。", "西山隔江水，輕舟亂鳬鶩。", "連峰多回溪，盛夏富草木。", "杖策看萬松，流汗升九曲。", "蒼茫大江涌，浩蕩衆山蹙。", "上方寄雲端，中寺倚巖腹。", "清泉類牛乳，煩熱須一掬。", "縣令知客來，行庖映修竹。", "黄鵝時新煮，白酒亦近熟。", "山行得一飽，看盡千山綠。", "幽懷苦不遂，滯念每煩促。", "歸舟浪花暝，落日金盤浴。", "妻孥寄九江，此會難再卜。", "君看孫討虜，百戰不摇目。", "猶憐江上臺，高會飲千斛。", "巾冠墮臺下，坐使張公哭。", "異時君再來，携被山中宿。"]}