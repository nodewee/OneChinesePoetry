{"author": "蘇轍", "period": "宋", "type": "诗", "title": "雪中訪王定國感舊", "paragraphs": ["昔游都城歲方除，飛雪紛紛落花絮。", "徑走城東求故人，馬蹄旋沒無尋處。", "翰林詞人呼巨源，笑談通夜倒清樽。", "住在城西不能返，醉卧吉祥朝日暾。", "相逢却說十年事，往事皆非隔生死。", "惟有飛霙似昔時，許君一醉那須起。", "蘭亭俯仰迹已陳，黄公酒壚愁殺人。", "君知聚散翻覆手，莫作吳楚乘朱輪。"]}