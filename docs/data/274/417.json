{"author": "蘇轍", "period": "宋", "type": "诗", "title": "過龜山", "paragraphs": ["再涉長淮水，驚呼十四年。", "龜山老僧在，相見一茫然。", "僧老不自知，我老私自憐。", "驅馳定何獲，少壯空已捐。", "掉頭不見答，笑指岸下船。", "人生何足云，陵谷自變遷。", "當年此山下，莫測千仞淵。", "淵中械神物，自昔堯禹傳。", "帆檣避石壁，風雨隨香烟。", "爾來放冬汴，冷沙漲成田。", "褰裳六月渡，中流一带牽。", "俯首見砂礫，羣漁捕魴鱣。", "父老但驚嘆，此理未易原。", "何况七尺軀，不爲物所旋。", "衆形要同盡，獨有無生全。", "百年爭奪中，擾擾誰相賢。"]}