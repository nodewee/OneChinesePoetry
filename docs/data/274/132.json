{"author": "蘇轍", "period": "宋", "type": "诗", "title": "和韓宗弼暴雨", "paragraphs": ["執熱卧北窗，淋漓汗流注。", "蛟龍遁水府，誰起叩天戶。", "偶然終日風，振擾北山霧。", "崩騰轉相軋，變化不容睹。", "雷聲運車轂，雨點傾豆黍。", "逡巡溜河漢，指顧纔笑語。", "破屋少乾床，茅苫固難禦。", "出門泥沒足，此厄比鄰溥。", "苟令終歲熟，敢有今日怒。", "晚照上東軒，清風襲虛廡。", "微生免荷鉏，但喜脫煩暑。", "農父更事多，缺塘已增土。"]}