{"author": "蘇轍", "period": "宋", "type": "诗", "title": "贈杭僧道潛", "paragraphs": ["月中依松鶴，露下抱葉蟬。", "賦形已孤潔，發響仍清圓。", "潛師本江海，浪迹遊市廛。", "髭長不能剪，衲壞聊復穿。", "瘦骨見圖畫，禪心離攀緣。", "出言可人意，一一皆自然。", "問師藏何深，不與世俗傳。", "舊識髯學士，復從璉耆年。", "塵埃既脫落，文彩自精鮮。", "落落社中人，如我亦有旃。", "奈何一相見，撫卷坐長嘆。", "歸去勿復言，山林信多賢。"]}