{"author": "蘇轍", "period": "宋", "type": "诗", "title": "次韵王適雪晴復雪二首  其二", "paragraphs": ["同雲自成幄，飛雪來無根。", "一爲清風卷，坐見東方暾。", "重陰偶復合，飛霰滿南軒。", "油然青春意，已見出土萱。", "老病一不堪，惟恃濁酒溫。", "開戶理松菊，掃蕩無遺痕。", "卷舒朝夕間，誰識造化元。", "乾坤本何施，中有神怪奔。", "萬物極毫末，顛倒何足掀。", "老農但知種，荷鉏理南園。"]}