{"author": "蘇轍", "period": "宋", "type": "诗", "title": "送趙㞦秘書還錢塘", "paragraphs": ["世人何局促，奔走鬢蒼蒼。", "聞道餘杭守，獨遊何有鄉。", "禪心朝吐月，元氣夜生光。", "清靜安罷瘵，寬仁服暴强。", "聲名高一世，風采見諸郎。", "謁帝朱爲紱，還家綵作裳。", "經過留畫舫，談笑接清觴。", "問訊顔依舊，崢嶸歲自長。", "人生真幾許，世味不堪嘗。", "歸去聞詩罷，求余却老方。"]}