{"author": "蘇轍", "period": "宋", "type": "诗", "title": "送王璋長官赴真定孫和甫辟書", "paragraphs": ["昔年旅南服，始識王荆州。", "威動千里肅，恩寬行客留。", "從容見少子，風采傾凡儔。", "溫然吐詞氣，已覺清且修。", "不見十五年，相逢話百憂。", "青衫走塵土，白髮各滿頭。", "新棄東海邑，願從北諸侯。", "北鄙事方夥，饑饉連戈矛。", "盟好未可輕，念當事懷柔。", "主將今老成，勉盡良計籌。"]}