{"author": "蘇轍", "period": "宋", "type": "诗", "title": "答王定國問疾", "paragraphs": ["五年竄南荒，頑質不伏病。", "吸清吐濁穢，氣練骨隨勁。", "澹然久忘歸，寂寂就遐屏。", "國恩念流落，牽挽畀鄰境。", "葉舟泝長江，藤鞋過重嶺。", "峽深蔦蘿惡，山嶮崖石橫。", "恢台夏初發，氛霧秋愈盛。", "菘薤食有時，豚羔詎曾省。", "門開訟氓入，日晏鴂舌競。", "肝脾得寒熱，冰炭迫晨暝。", "俚醫固空疏，蠻覡劇粗猛。", "老妻但坐哭，遺語未肯聽。", "長子亦在床，一卧昏不醒。", "思歸未可得，即死副前定。", "如如性終在，冉冉歲將冷。", "筋骸稍輕安，冠服强披整。", "餘方厭苓朮，日食禁醪茗。", "髮衰亂隨櫛，骨瘦空看影。", "簿書勉復親，環玦非所請。", "馬老固伏櫪，槎流舊安井。", "凌兢就輕車，邂逅出修綆。", "此生誠夢幻，俯仰成吊慶。", "故人枉新詩，萬里慰孤耿。", "賞音我非曠，斫鼻君真郢。", "南遷昔所同，卧疾今亦並。", "遠行信由天，未死庸非命。", "歸舟正飄兀，齋舍念清凈。", "作書附鴻翼，去路瞻斗柄。", "閘水漸安流，吳音未全正。", "一樽對清言，及此冬夜永。"]}