{"author": "蘇轍", "period": "宋", "type": "诗", "title": "送楊孟容朝奉西歸", "paragraphs": ["三十始去家，四十初南遷。", "五十復還朝，白髮正紛然。", "故人從西來，鞍馬何聯翩。", "握手得一笑，喜我猶生全。", "別離多憂患，夢覺非因緣。", "惟餘歸耕計，粗有山下田。", "久糜太倉粟，空愧鄉黨賢。", "老兄富治行，令德齊高年。", "幸此民事清，未厭軍壘偏。", "父老携壺漿，稚子迎道邊。", "應有故相識，問我何當旋。", "君恩閔衰病，歸駕行將鞭。"]}