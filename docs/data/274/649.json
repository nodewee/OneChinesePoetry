{"author": "蘇轍", "period": "宋", "type": "诗", "title": "寄梅仙觀楊智遠道士", "paragraphs": ["道師近在真人峰，欲往見之路無從。", "去年許我入城市，塵埃暗天待不至。", "莫往莫來勞我心，道書寄我千黄金。", "繭衣肉食思慮短，文字滿前看不見。", "口傳指授要有時，脫去羅網當見之。", "梅翁漢朝南昌尉，手摩龍鱗言世事。", "一朝拂衣去不還，身騎白驎翳紅鸞。", "我今雖復墮塵土，道師何不與我語。", "他年策足投名山，相逢拍手一破顔。"]}