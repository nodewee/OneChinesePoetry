{"author": "蘇轍", "period": "宋", "type": "诗", "title": "西湖二咏 食鷄頭", "paragraphs": ["芡葉初生縐如縠，南風吹開輪脫轂。", "紫苞青刺攢蝟毛，水面放花波底熟。", "森然赤手初莫近，誰料明珠藏滿腹。", "剖開膏液尚模糊，大盎磨聲風雨速。", "清泉活火曾未久，滿堂坐客分升掬。", "紛然咀噍惟恐遲，勢若羣雛方脫粟。", "東都每憶會靈沼，南國陂塘種尤足。", "東遊塵土未應嫌，此物秋來日嘗食。"]}