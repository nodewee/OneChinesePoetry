{"author": "蘇轍", "period": "宋", "type": "诗", "title": "和李邦直學士沂山祈雨有應", "paragraphs": ["宿雪雖盈尺，不救春夏旱。", "吁嗟遍野天不聞，歌舞通宵龍一戰。", "旋開雲霧布旌旗，復遣雷霆助舒卷。", "雨聲一夜洗塵埃，流入溝河朝不見。", "但見青青黍與禾，老農起舞行人歌。", "汙邪滿車尚可許，供輸到骨期無它。", "水行天地有常數，歲歲出入均無頗。", "半年分已厭枯槁，及秋更恐憂滂沱。", "誰能且共蛟龍語，時布甘澤無庸多。"]}