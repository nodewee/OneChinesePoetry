{"author": "蘇轍", "period": "宋", "type": "诗", "title": "次韵孔平仲著作見寄四首  其四", "paragraphs": ["治生非所長，兒女驚滿屋。", "作官又迂疏，不望載朱轂。", "因緣罣罪罟，未許即潛伏。", "空餘讀書病，日與古人逐。", "老妻憐眼昏，入夜屏燈燭。", "上官念貧寠，時節饋醪肉。", "衰年類蒲柳，世事劇麻粟。", "數日望歸田，寄語先栽竹。", "文章亦細事，勤苦定何足。", "君詩四相攻，欲看守陴哭。", "愧無即墨巧，不解火牛觸。", "自非太學生，彫琢事干祿。", "安心已近道，閉口豈非福。", "胡爲調狂詞，玉石相落碌。", "腹中抱丹砂，舌下潄白玉。", "作詩雖云好，未免亂心目。", "奕秋教二人，不取志鴻鵠。", "摩詰非不言，遺韵寄終曲。"]}