{"author": "蘇轍", "period": "宋", "type": "诗", "title": "題王詵都尉畫山水橫卷三首  其三", "paragraphs": ["我昔得罪遷南夷，性命頃刻存篙師。", "風吹波蕩到官舍，號呼誰復相聞知。", "小園畜蟻防橘蠹，空庭養蜂收蜜脾。", "讀書一生空自笑，賣鹽竟日那復詞。", "城中清溪可濯漱，城上連峰堪幕帷。", "十千薄俸聊足用，魚多米賤憂無訾。", "東坡居士最岑寂，岌然深藂見狐羆。", "坐隅止鵩偶成賦，槃中食蟆時作詩。", "憐君富貴可炙手，一時出走羞啜醨。", "澤傍憔悴凡幾歲，胸中芥蒂無一釐。", "江山別來今久矣，不獨能言能畫之。", "同朝執手不容久，笑我野馬方受羈。", "袖中短卷墨猶濕，傍人笑指吾儕癡。", "方求農圃救貧病，它年未用譏樊遲。"]}