{"author": "蘇轍", "period": "宋", "type": "诗", "title": "寄范丈景仁", "paragraphs": ["京城冠蓋如雲屯，日中奔走爭市門。", "敝裘瘦馬不知路，獨向城西尋隠君。", "隠君白髮養浩氣，高論驚世門無賓。", "欣然爲我解東閣，明窗凈几舒華茵。", "春天雪花大如手，九衢斷絕愁四鄰。", "平明熟睡呼不覺，清詩淥酒時相親。", "我兄東來自東武，走馬出見黄河濱。", "及門却遣不得入，回顧欲去行無人。", "東園桃李正欲發，開門借與停車輪。", "青天露坐列觴豆，落花飛絮飄衣巾。", "留連四月聽鶗鴂，扁舟一去浮奔渾。", "人生聚散未可料，世路險惡終勞神。", "交遊畏避恐坐累，言詞欲吐聊復吞。", "安得如公百無忌，百間廣厦安貧身。"]}