{"author": "蘇轍", "period": "宋", "type": "诗", "title": "和王適寒夜讀書", "paragraphs": ["久從市井役，百事廢不理。", "感君讀書篇，惜此寒夜晷。", "殷勤附燈燭，黽勉就圖史。", "逡巡揖虞夏，汗漫馳劉李。", "斯文家舊物，早歲夙從事。", "一從慕羶腥，中棄如敝屣。", "今夕亦何夕，忽如舊遊至。", "終篇再三嘆，推枕不成寐。", "人生無百年，所欲知有幾。", "懸知未必得，奔走若趨市。", "微言寄翰墨，開卷入心耳。", "胡爲棄不收，所逐在難覬。"]}