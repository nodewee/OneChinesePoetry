{"author": "蘇轍", "period": "宋", "type": "诗", "title": "飲餞王鞏", "paragraphs": ["送君不辦沽斗酒，撥醅浮蟻知君有。", "問君取酒持勸君，未知客主定何人。", "府中杯棬强我富，案上苜蓿知吾真。", "空厨赤脚不敢出，大堤花艷聊相親。", "愛君年少心樂易，到處逢人便成醉。", "醉書大軸作歌詩，頃刻揮毫千萬字。", "老夫識君年最深，年來多病苦侵凌。", "賦詩飲酒皆非敵，危坐看君浮大白。"]}