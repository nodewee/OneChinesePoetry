{"author": "蘇轍", "period": "宋", "type": "诗", "title": "次韵答王鞏", "paragraphs": ["君家當盛時，畫戟擁朱戶。", "中書十八年，清明日方午。", "形容畫雲閣，功業載盟府。", "中庭三槐在，遺迹百世睹。", "子孫盡豪俊，豈類世寒寠。", "胡爲久邅厄，黽俛受侵侮。", "往來兩都間，奔走未安土。", "願言解纓紱，歸去事農圃。", "嘉禾根未拔，且忍俟甘雨。", "拂衣走東皋，此語吾不取。", "聊復放襟懷，清談對僧麈。", "躬耕未可言，知田顧乃父。"]}