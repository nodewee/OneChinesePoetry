{"author": "蘇轍", "period": "宋", "type": "诗", "title": "送王廷老朝散知虢州", "paragraphs": ["滿腹貯精神，觸手會衆理。", "一廢十五年，直坐才多爾。", "我昔遊宋城，憶始識君子。", "簿書填丘山，賓客亂峰螘。", "出尋城下宅，屢屣床前履。", "清談如鋸木，落屑紛相委。", "解頤自有樂，置酒姑且止。", "逡巡破黄封，婉娩歌皓齒。", "風高熊正白，霜落蟹初紫。", "夜闌意未厭，河斜客忘起。", "歸來笑僮僕，熟醉未曾爾。", "江湖一流蕩，歡意日頹弛。", "西還經舊遊，相逢值新喜。", "詔催西州牧，門有朱轓柅。", "都城挽不住，山賊近方侈。", "提刀索崖谷，援桴動閭里。", "居家百無與，王事非有己。", "何日却休官，復飲梁王市。"]}