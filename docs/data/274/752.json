{"author": "蘇轍", "period": "宋", "type": "诗", "title": "滕王閣", "paragraphs": ["客從筠溪來，欹仄困一葉。", "忽逢章貢餘，滉蕩天水接。", "風霜出洲渚，草木見毫末。", "勢奔西山浮，聲動古城嶪。", "樓觀却相倚，山川互開闔。", "心驚魚龍會，目送鳬雁滅。", "遥瞻客帆久，更悟江流闊。", "史君東魯儒，府有徐孺榻。", "高談對賓旅，確論精到骨。", "餘思屬湖山，登臨寄遺堞。", "驕王應笑滕，狂客亦憐勃。", "萬錢罄一飯，千金賣豐碣。", "豪風相凌蕩，俳語終倉猝。", "事往空長江，人來逐飛楫。", "短篇竟蕪陋，絕景費彈壓。", "但當倒罌瓶，一醉付江月。"]}