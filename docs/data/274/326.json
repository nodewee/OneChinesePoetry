{"author": "蘇轍", "period": "宋", "type": "诗", "title": "次韵劉涇見寄", "paragraphs": ["天之蒼蒼亦何有，亦有雲漢爲之章。", "人生混沌一氣耳，嘿嘿何用知肺腸。", "孔公孟子巧言語，剖瓢插竹吹笙簧。", "含宮吐角千萬變，坐令隠伏皆形相。", "我生稟賦本微薄，氤氳方寸不自藏。", "譬如蘭根在黄土，春風驅迫生繁香。", "口占手寫豈得已，此亦未免物所將。", "方將寂寞自收斂，不受世俗斗尺量。", "既知仍作未能止，紛紜竟亦類彼莊。", "煎烹心脾擢胃腎，自令鬢髮驚秋霜。", "嗟子獨未知此病，從橫自恃觜爪剛。", "少年一見非俗物，鏘然修竹鳴孤凰。", "近來直欲扛九鼎，令我畏見筆力强。", "提携童子從冠者，揣摩五帝論三皇。", "詩書近日貴新說，掃除舊學漫無光。", "竊攘瞿曇剽李耳，牽挽性命推陰陽。", "狂流滾滾去不返，長夜漫漫未遽央。", "詞鋒俊發魯連子，慚愧田巴稱老蒼。", "是非得失子自了，一醉早醒余所望。"]}