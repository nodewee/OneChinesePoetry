{"author": "蘇轍", "period": "宋", "type": "诗", "title": "次韵王適大水", "paragraphs": ["高安昔到歲方閏，大水初去城如墟。", "危譙墮地瓦破裂，長橋斷纜船逃逋。", "漂浮隙穴亂羣蟻，奔走沙礫摧嘉蔬。", "里閭破散兵火後，飲食敝陋魚蝦餘。", "投荒豈復有便地，遇災祗復傷羸軀。", "人言西有蛟蜃穴，閏年每與風雷俱。", "漫溝溢壑恣游蕩，傾崖拔木曾須臾。", "鷄豚浪走不復保，老稚裸泣空長吁。", "滯留再與茲水會，淪胥未哂斯民愚。", "人生所遇偶然耳，得失何用分錙銖。"]}