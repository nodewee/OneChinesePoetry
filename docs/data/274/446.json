{"author": "蘇轍", "period": "宋", "type": "诗", "title": "舟次大雲倉回寄孔武仲", "paragraphs": ["一風失前期，十日不相見。", "君帆一何駛，去若乘風箭。", "我舟一何遲，出沒蔽葭薍。", "甕中有白糟，床上有黄卷。", "妻孥不足共，思子但長嘆。", "池陽重相遇，撫手成一粲。", "先行復草草，回首空眷眷。", "人生類如此，遲速亦何算。", "一見誠偶然，四海良獨遠。", "相期廬山陰，把臂上雲巘。"]}