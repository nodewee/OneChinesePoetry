{"author": "蘇轍", "period": "宋", "type": "诗", "title": "次韵王適兄弟送文務光還陳", "paragraphs": ["三君皆親非復客，執手河梁我心惻。", "倚門耿耿夜不眠，挽袖匆匆有難色。", "君歸使我勞魂夢，落葉鳴階自相擁。", "君家西歸在新歲，此行未遠心先恐。", "故山萬里知何許，我欲因君亦歸去。", "清江彷彿釣魚船，修竹平生讀書處。", "青衫白髮我當歸，咀噍式微慚古詩。", "少年勿作老人調，被服榮名慰所思。"]}