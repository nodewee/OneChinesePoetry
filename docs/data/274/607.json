{"author": "蘇轍", "period": "宋", "type": "诗", "title": "次韵孔平仲著作見寄四首  其一", "paragraphs": ["昔在京城南，成均對茅屋。", "清晨屣履過，不顧車擊轂。", "時有江南生，能使多士服。", "同儕畏鋒銳，兄弟更馳逐。", "文成劇翻水，賦罷有餘燭。", "連收頷底髭，未耗髀中肉。", "飛騰困中路，黽勉啄場粟。", "歸來九江上，家有十畝竹。", "一官粗包裹，萬卷中自足。", "還如白司馬，日聽杜鵑哭。", "我來萬里外，命與江波觸。", "罪重慚故人，囊空仰微祿。", "已爲達士笑，尚謂愚者福。", "米鹽日草草，奔走常碌碌。", "尺書慰貧病，佳句爛珪玉。", "多難畏人知，胡爲强題目。", "徂年慕桑梓，歸念寄鴻鵠。", "但願洗餘愆，躬耕江一曲。"]}