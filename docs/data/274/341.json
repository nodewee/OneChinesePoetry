{"author": "蘇轍", "period": "宋", "type": "诗", "title": "送王鞏之徐州", "paragraphs": ["遨遊公卿間，結交非不足。", "高秋遠行邁，黄泥沒馬腹。", "問君胡爲爾，笑指籬間菊。", "故人彭城守，久作中朝逐。", "詩書自娛戲，樽俎當誰屬。", "相望鶴頸引，欲往龜頭縮。", "前期失不遂，浪語頻遭督。", "黄樓適已就，白酒行亦熟。", "登高暢遠情，戲馬有前躅。", "篇章雜笑語，行草爛盈幅。", "歸來貯篋笥，把玩比金玉。", "吾兄別我久，憂患欲誰告。", "孤高多風霆，彈射畏顛覆。", "白頭日益新，歲寒喜君獨。", "紛紛衆草中，冉冉凌霜竹。", "恨我閉籠樊，無由託君轂。"]}