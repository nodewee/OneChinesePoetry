{"author": "齊己", "period": "唐", "type": "诗", "title": "謝徽上人見惠二龍障子以短歌酬之", "paragraphs": ["我見蘇州崑山金城中，金城柱上有二龍。", "老僧相傳道是僧繇手，尋常入海共龍鬬。", "又聞蜀國玉局觀有孫遇跡，盤屈身長八十尺。", "遊人爭看不敢近，頭覻寒泉萬丈碧。", "近有五羊徽上人，閑工小筆得意新。", "畫龍不誇頭角及鬚鱗，只求筋骨與精神。", "徽上人，真藝者。", "惠我雙龍不言價，等閑不敢將懸挂。", "恐是葉公好假龍，及見真龍却驚怕。"]}