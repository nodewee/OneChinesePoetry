{"author": "孔武仲", "period": "宋", "type": "诗", "title": "賦碼碯笛", "paragraphs": ["羌兒吹笛作龍吟，中有太古之純音。", "伊人已死笛仍在，千古月明江水深。", "誰知巧匠尋山谷，蹙踏溪雲採明玉。", "雲谷之竹色黯黯，淺紫輕紅花映雨。", "正聲隠顯初無端，造化推移指法間。", "黄鍾妍美霜朝暖，無射凄凉暑月寒。", "軺車走遍天南北，此笛此聲何處得。", "韜之湘竹川錦囊，廣坐聊持衒賓客。", "弘農學士九尺長，頰顴山起鬢髯張。", "從容奏罷陽春曲，氣衰坦腹眠繩床。", "由來雅器自有合，不與教坊管絃雜。", "君不見開元名臣宋侍中，手揮羯鼓疾如風。"]}