{"author": "孔武仲", "period": "宋", "type": "诗", "title": "胡人走馬行", "paragraphs": ["天街極目如平水，胡人走馬天街裏。", "南宫宴罷晚色深，宿雨初乾塵不起。", "胡巾滿插漢京花，雕鞍一簇濃如霞。", "千蹄撇過在頃刻，閃電飛星不留迹。", "路旁看者如堵墻，街使傳呼俱辟易。", "朝家和戎七十年，隻矢不射胡中天。", "爾曹不必夸馳騁，官家無意窺幽燕。", "穩將金帛北歸去，萬歳千秋祝明主。", "氈車滿野春草長，任爾祁連山下住。"]}