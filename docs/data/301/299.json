{"author": "孔武仲", "period": "宋", "type": "诗", "title": "寄襄邑宰丁陽叔", "paragraphs": ["溪上一杯酒，送君今幾時。", "譬如霜林籜，浩蕩從風吹。", "初飄清湘濵，今落濁汴湄。", "蹉跎雖漸老，相見更容怡。", "尚賴城市俗，籃輿遠追隨。", "鳴騶驚雁鶩，笑語在空陂。", "會食古道場，僧房静簾帷。", "敗荷覆一水，落葉鳴軒墀。", "偶坐亦無事，幽來更何之。", "旁有宋襄墓，高墳映深祠。", "爐烟已寂寞，拱木相蔽虧。", "意象宛如在，興亡真可悲。", "寥寥千餘年，華采幾紛披。", "有如蛙争水，頃刻成枯池。", "池盡復爲陸，陸黍秋離離。", "追惟泓之戰，語濶氣甚夷。", "狗頸不急搦，干將仍倒持。", "欲將烏合衆，慕彼鷹揚師。", "首領幾不完，身復爲囚覊。", "好大不量力，荒哉徒爾爲。", "曾不如勾踐，潜軍卷旌麾。", "夜上姑蘇臺，吳人猶不知。", "用兵貴權謀，高言竟何施。", "從兹以名邑，留作永世規。", "隧道彷彿在，披榛猶可窺。", "陳迹何足究，吾儕寧好奇。", "又上金山殿，平瞰天一涯。", "横颷響羣鐸，驚鳥投深枝。", "清興乘未盡，夕陽已紛馳。", "流水復相促，扁舟從此移。", "怒號入旅枕，先聲戒寒期。", "相過不可得，况復窮遊嬉。", "後會果安在，張本以今詩。"]}