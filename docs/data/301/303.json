{"author": "孔武仲", "period": "宋", "type": "诗", "title": "試院看月呈子駿明叔", "paragraphs": ["禁城遙想催銀箭，燈火相望人語斷。", "門外流塵任自高，中秋好月來相伴。", "依樓委砌冰皎潔，射隙侵櫺雪凌亂。", "同僚二公迹見親，相應頋影爲三人。", "吟咏清景臨佳樹，骨爽襟寒不能去。", "頗疑宵夢到蟾宫，欲把秋毫分玉兔。", "中山美酒生微波，銀瓶快瀉金叵羅，相邀一醉君如何。"]}