{"author": "許安世", "period": "宋", "type": "诗", "title": "和蓬萊閣賞雪賦詩", "paragraphs": ["南國收藏晚，黅天凜烈興。", "日行黄道市，神御坎宮乘。", "元化初施種，窮陰乍喪朋。", "氣隨鈞外轉，雲自澤中騰。", "集霰紛餘凜，號風助峻稜。", "紫霄零雜珮，玄野碎增冰。", "縞色坳窊遍，寒光上下凝。", "候嚴知節應，空曠覺神澄。", "透隙還同舞，因方不待繩。", "雁飛朝愈急，雞誤夕相應。", "吟絮飄吳苑，禋茅秀楚塍。", "階庭迷鶴鶩，林麓蔽薪蒸。", "瑤水三千里，崑崙九萬層。", "檻前闚化國，波際失西陵。", "舟興懷安道，鱸思鄙季鷹。", "勝遊方罕值，高會喜相仍。", "漲海雄藩屏，東侯實股肱。", "蕊珠辭密侍，阿閣賁華稱。", "將幕開樽俎，賓筵集俊能。", "醴杯親勸酢，龍坂盡隮登。", "郢唱人誰繼，皋謨世共矜。", "擊轅知亂雅，附驥偶同蠅。", "綰席塵空滿，嬰衣體詎勝。", "仰瞻雲漢麗，嘉惠豈虛膺。"]}