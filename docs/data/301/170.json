{"author": "黄誥", "period": "宋", "type": "诗", "title": "題道巖二十韻", "paragraphs": ["道士元周其姓胡，朝來遺我仙巖圖。", "一堆磐石東西向，鑿破混沌中心虛。", "欲知地面深且廣，架屋百楹端有餘。", "天池高下相灌溉，四柱卓立擎香爐。", "席帽近南猶仰視，雲蓋一峰蟠北隅。", "前巖後巖爲表裏，直過可以肩籃輿。", "吳許遺留試劍石，葛艾棄置燒丹爐。", "當時俗眼固不識，一旦脫屣朝清都。", "至今丹井泉源湧，下接三江連五湖。", "春來桃李開錦繡，宛在武陵溪上居。", "人間酷熱不能到，清風白水搖芙蕖。", "霜飛雪落萬木死，玉葉青青長不枯。", "三清殿前拜章夜，香繞真儀七十軀。", "月光射入嵌空內，皎皎寒冰在玉壺。", "老龍耽睡忽驚覺，一霎萬頃霑膏腴。", "物無疵癘年穀熟，有感則通如合符。", "本朝圖經自該說，厥後荒廢成丘墟。", "元周抵掌來必葺，十四年間復古初。", "崇寧天子降明詔，廢者使興傳聖謨。", "郡邑何時月剡奏，畢封之祝相歡呼。"]}