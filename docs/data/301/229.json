{"author": "孔武仲", "period": "宋", "type": "诗", "title": "舍轎馬而步", "paragraphs": ["嚴風駕雪霜，吾轎頗温燠。", "白日煖郊原，吾馬快馳逐。", "二者皆得用，翩如兩黄鵠。", "馬驕倦提策，轎狹厭攣束。", "何以救斯弊，奔馳有吾足。", "副之兩革靴，隨以一笻竹。", "鳬趨上高岡，虎步出平陸。", "折花得低枝，照影臨深谷。", "道逢田間叟，時訪以耕牧。", "北音稍入耳，俚語俄滿腹。", "行行及前堆，小汗已霡霂。", "芳草可爲茵，吾眠不須褥。", "人生忌太佚，終歳居華屋。", "醉飽耳目昏，軟暖筋骸縮。", "今吾異于此，千里干微禄。", "朝隨麏麞騁，夜侣鴻雁宿。", "户摳勞乃久，金礦鍛方熟。", "聊歌以自娛，不作楊朱哭。"]}