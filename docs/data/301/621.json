{"author": "吳筠", "period": "唐", "type": "诗", "title": "苦春霖作寄友", "paragraphs": ["應龍遷南方，霪雨備江干。", "俯望失平陸，仰瞻隱崇巒。", "陰風斂暄氣，殘月淒已寒。", "時鳥戢好音，衆芳亦微殘。", "萬流注江湖，日夜增波瀾。", "數君曠不接，悄然無與歡。", "對酒聊自娛，援琴爲誰彈。", "彈爲愁霖引，曲罷仍永歎。", "此歎因感物，誰能識其端。", "寫懷寄同心，詞極意未殫。"]}