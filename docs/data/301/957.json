{"author": "呂巖", "period": "唐", "type": "诗", "title": "鄂渚悟道歌", "paragraphs": ["縱橫天際爲閑客，時遇季秋重陽節。", "陰雲一布徧長空，膏澤連綿滋萬物。", "因雨泥滑門不出，忽聞鄰舍語丹術。", "試問鄰公可相傳，一言許肯更無難。", "數篇奇怪文入手，一夜挑燈讀不了。", "曉來日早纔看畢，不覺自醉如恍惚。", "恍惚之中見有物，狀如日輪明突屼。", "自言便是丹砂精，宜向鼎中烹凡質。", "凡質本來不化真，化真須得真中物。", "不用鉛，不用汞，還丹須向爐中種。", "玄中之玄號真鉛，及至用鉛還不用。", "或名龍，或名虎，或號嬰兒幷姹女。", "丹砂一粒名千般，一中有一爲丹母。", "火莫燃，水莫凍，修之煉之須珍重。", "直待虎歗折顛峰，驪龍奪得玄珠弄。", "龍吞玄寶忽昇飛，飛龍被我捉來騎。", "一翥上朝歸碧落，碧落廣闊無東西。", "無曉無夜無年月，無寒無暑無四時。", "自從修到無爲地，始覺奇之又怪之。"]}