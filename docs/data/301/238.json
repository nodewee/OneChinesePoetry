{"author": "孔武仲", "period": "宋", "type": "诗", "title": "送李大夫管勾太平宫居袁州", "paragraphs": ["康定慶曆披羣英，公爲布衣歌太平。", "熙寧元豐王道興，公作太守逢休明。", "四十年間走四海，崛然不肯干公卿。", "峨峨正議天柱壯，皎皎素節冰壺清。", "胸中慨慷外間易，年高未見白髪生。", "罷節巴陵歸意銳，奈何去就不敢輕。", "馳歸天寵乞閒避，諸郎惜祿猶屢爭。", "毅然不與兒女計，飛章丹扆論赤誠。", "明朝果得琳宫去，匡廬山色遥相迎。", "玉溪氣象自瀟灑，新磨古鏡當霄橫。", "修篁萬竿飽霜雪，枯棋一局酒滿觥。", "時邀賓朋叙野史，間擁雪鶴登岩扃。", "妄排丹鼎夜不寐，邂逅黄金燒可成。", "未應謝傅入滄海，行見盧敖朝玉京。"]}