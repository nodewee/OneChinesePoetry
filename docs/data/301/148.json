{"author": "鄧忠臣", "period": "宋", "type": "诗", "title": "考校同文館戲贈子方兼呈文潛", "paragraphs": ["五年坎壈哀南方，江湖魏闕兩相忘。", "洞蘿巖桂搴孤芳，月潭風渚儔漁郎。", "單閼孟夏草木長，望都樓觀鬱蒼蒼。", "誰令焚芰辭楚狂，復來上君白玉堂。", "黄門戟曜羽林槍，未央引籍班氐羌。", "雲屯錦縛馬斯臧，大官日膳瓊爲粮。", "追隨威鳯鳴南岡，豈敢偃息復在床。", "投鈴歸休下殿傍，衞士傳詔來如驤。", "館閶闔外西城隍，書槖迫遽不及裝。", "籲俊士集要言揚，得弓勿問何人亡。", "趙璧既入秦城償，頴脱喜見錐出囊。", "同人于野不擇鄉，峨峨羽翮整顔行。", "王閑玉勒皆驌驦，伯喈懷贖望金商。", "魁梧奇偉值文房，家令數術應帝王。", "三英粲粲日爭光，我輒與之較雌黄。", "芳菲滿室蘭生香，坐堂月久秋氣凉。", "將軍思歸歌撫觴，倚梧目送雁南翔。", "想見葭菼水中央，洞庭河漢遥相望。", "香楓葉老赤染霜，感慨少日七步章。", "長安城西約鄭莊，牽率不往有底忙。", "人生可意乃吉祥，快馬劃過小苑墻。", "入門爛醉銀瓶漿，秦箏趙瑟喜高張。"]}