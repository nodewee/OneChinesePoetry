{"author": "孔武仲", "period": "宋", "type": "诗", "title": "廣津倉檢視斛斗", "paragraphs": ["長渠西來擬天漢，千里清陰緑楊岸。", "高墉傑屋如屯雲，碧瓦參差插天半。", "小樓三尺偷晨光，山低堆積白與黄。", "千艘一卸須臾了，江湖極目來帆檣。", "國家稅法擬前古，還以養人非自富。", "連雲習射皆貔貅，月禀太倉急風雨。", "歳深敝積如鼠穴，檢視之官緣此設。", "我初受牒頗激昂，匹馬朝朝踏殘月。", "千籌簇簇來如林，袍鞾兀坐清槐陰。", "秋毫増損必拘送，莫怨小官持法深。", "吾槩視此平如水，運量四海亦如此。", "今朝且佐大司農，他時敢獻明天子。"]}