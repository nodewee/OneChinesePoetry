{"author": "孔武仲", "period": "宋", "type": "诗", "title": "汴河", "paragraphs": ["{禜示=石}渠斜與昆河接，河遠渠慳幾可涉。", "狂霖一漲高十尋，迅瀉東來比三峽。", "崩騰下與淮泗會，清泚亦容伊雒雜。", "横空九闕真垂虹，怒捲千艘如敗葉。", "祇堪平地看洶湧，何事乘危理舟楫。", "共夫鵝鸛行天上，遙與谷中相應答。", "但憂心手一乖迕，巨舶高檣兩摧折。", "而余進退久安命，掲厲以望初不懾。", "妻孥亦已慣江湖，笑語猶如泛山陿。", "鳴弓擊柝驚夜盜，掘茹撈鰕佐晨饁。", "時登絕逕步榆柳，或面荒陂看鳬鴨。", "我生東南趣向野，揮弄清溪看苕霅。", "枕流潄石真所便，履濁凌險終未愜。", "觚稜漸喜金闕近，釜甑何憂米塩乏。", "渾如海客泛枯槎，繚繞明河望閶闔。"]}