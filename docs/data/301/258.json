{"author": "孔武仲", "period": "宋", "type": "诗", "title": "卧龍潭", "paragraphs": ["已登卧龍庵，更看卧龍瀑。", "來從不盡山，奔入無底谷。", "谷中鳴百雷，林外潄寒玉。", "雄豪與清泚，上下相接續。", "陽崖發幽花，陰壑偃喬木。", "兩崖天劃開，萬古神潜伏。", "我來坐潭上，俯仰清耳目。", "神骨倍瀟灑，衣襟仍霡霂。", "名山到能幾，好景看不足。", "慇懃莫思歸，更共潭邊宿。"]}