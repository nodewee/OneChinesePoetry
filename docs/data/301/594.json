{"author": "吳筠", "period": "唐", "type": "诗", "title": "覽古十四首 十", "paragraphs": ["絳侯成大績，賞厚位仍尊。", "一朝對獄吏，榮辱安可論。", "蘇生佩六印，奕奕爲殃源。", "主父食五鼎，昭昭成禍根。", "李斯佐二辟，巨釁鍾其門。", "霍孟翼三后，伊戚及後昆。", "天人忌盈滿，茲理固永存。", "方知得意者，何必乘朱輪。", "滅景栖遠壑，弦歌對清樽。", "二疏返海濱，蔣詡歸林園。", "蕭灑去物累，此謀誠足敦。"]}