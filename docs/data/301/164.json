{"author": "李之純", "period": "宋", "type": "诗", "title": "雪後", "paragraphs": ["玉環暈月蟠長虹，飛沙捲土號陰風。", "黄雲冪冪翳晴空，屋頭唧唧鳴寒蟲。", "天符夜下扶桑宮，玄冥震怒鞭魚龍。", "魚龍飛出滄海底，咄嗟如律愁神公。", "急𣂏北斗捲雲漢，凌澌捲入天瓢中。", "椎璋碎六華，剪出寒瓏璁。", "翩翩作穗大如手，千奇萬巧難形容。", "恍如墮我銀沙界，清光皜夜寒朣朧。", "肝腸作祟耿無寐，試把往事間追窮。", "男兒生須銜枚捲甲臂琱兮，徑熱虎穴策奇功。", "不然羊羔酒帳玻璃鐘，侍兒醉臉潮春紅。", "誰能蹇驢駝著灞陵東，骨相酸寒愁煞儂。", "屏山正吐黄虀氣，笑倒坐間亡是公。"]}