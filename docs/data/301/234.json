{"author": "孔武仲", "period": "宋", "type": "诗", "title": "數詩分題二首  其二", "paragraphs": ["一樽勸君飲，舉觴莫遲遲。", "二月風景妍，都人正游嬉。", "三春已失一，胡不惜芳時。", "四郊更清曠，紅紫耀漣漪。", "五侯盛供帳，出以歌鼓隨。", "六龍西翺翔，迅速不可追。", "七澤起悲風，晚景含崦嵫。", "八音莫停奏，妙舞隨金絲。", "九門稍合鑰，莫時淚沾衣。", "十里燈燭光，醉矣各還歸。"]}