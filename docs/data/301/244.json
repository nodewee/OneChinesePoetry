{"author": "孔武仲", "period": "宋", "type": "诗", "title": "蔡州三首  其二", "paragraphs": ["狂霖出羣山，夜半擊堤口。", "水橫溢陵阿，餘波猶怒吼。", "東村五百户，一塌如摧朽。", "硉兀聲如雷，牛馬不及走。", "壯者上枝柯，幼子浮罌缶。", "驚逐吞天瀾，兒猶闖其母。", "旁人避形迹，睨視誰敢救。", "凍餒何足言，餘生豈能久。", "人云淮西水，如此昔未有。", "我生真厄窮，出與此災偶。", "晨興得枯槎，泛若上牛斗。", "獨濟恐難安，人危敢援手。"]}