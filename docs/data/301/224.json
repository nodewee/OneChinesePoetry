{"author": "孔武仲", "period": "宋", "type": "诗", "title": "白砂驛作", "paragraphs": ["浮雲紛紛鏁太清，驟雨肅肅飛中庭。", "冰虀脫粟冷徹骨，欲語寂然誰和譍。", "辭家十日心甚壯，今日始覺愁腸幷。", "僕夫聚首亦不樂，泥深灘密尤難行。", "長途何意此艱險，彼蒼其誰司晦明。", "閉門篝燈夜未久，試遶前楹望星斗。", "頑陰稍避避青冥，白月飛光臨户牖。", "推移變態俄頃間，坐使慘寂成歡顔。", "群奴喧喧亦相語，明日快馬臨關山。", "陰亦不可知，晴亦不可必。", "爾曹穩眠莫匆匆，清明更待東方白。"]}