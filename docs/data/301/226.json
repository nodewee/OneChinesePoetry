{"author": "孔武仲", "period": "宋", "type": "诗", "title": "發光山", "paragraphs": ["摇摇春霜草頭白，冰如龍蛇當轍迹。", "天開日麗非偶然，昨夜滿山明月色。", "憶昨北走關山中，下坂還登百千尺。", "狂風虛霰何可當，破碎貂狐作巾幘。", "今朝驛道千里平，而况六幙俱空明。", "昔何艱險此何易，付予榮枯豈天意。", "人心既好馬亦驕，騰韁齧轡鳴蕭蕭。", "我今亦復歌且謡，惠相好者同遊遨。", "相與馳君之樂郊，從此不嗟衝涉勞。"]}