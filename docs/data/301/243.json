{"author": "孔武仲", "period": "宋", "type": "诗", "title": "蔡州三首  其一", "paragraphs": ["愁雲昏昏掩六月，電光霍霍盤四隅。", "淮西一雨三晝夜，長瀾積潦無處無。", "試登高樓望四野，平田渺渺成江湖。", "山源奔溢來處遠，晨朝又報高丈餘。", "重闉閉築僅自守，一带縈疊何其孤。", "頽墻處處若山壞，百舍相望無完區。", "辛勤買得稭一束，馬饑况乏粟與芻。", "三十年間走四方，始遭此厄真窮途。", "跧居丘亭往來斷，時起顧是青雲衢。", "如絲一罅見天面，頑陰復起相糢糊。", "幽憂填胸不自遣，强扣瓦缶傾殘壺。", "醉中暫爾神氣王，醒定更覺心摧枯。", "城陰老蛙正逸樂，聲如轉軸相鳴呼。", "强弓毒矢未易射，欲殺唯有企翁符。", "吾家此去八十驛，愁來更展江湖圖。"]}