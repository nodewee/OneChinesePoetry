{"author": "呂巖", "period": "唐", "type": "诗", "title": "題桐柏山黃先生庵門", "paragraphs": ["吾有玄中極玄語，周遊八極無處吐。", "雲軿飄泛到凝陽，一見君兮在玄浦。", "知君本是孤雲客，擬話希夷生恍惚。", "無爲大道本根源，要君親見求真物。", "其中有一分三五，本自無名號丹母。", "寒泉瀝瀝氣綿綿，上透崑崙還紫府。", "浮沈升降入中宮，四象五行齊見土。", "驅青龍，擒白虎，起祥風兮下甘露。", "鉛凝真汞結丹砂，一派火輪真爲主。", "既修真，須堅確，能轉乾坤泛海岳。", "運行天地莫能知，變化鬼神應不覺。", "千朝煉就紫金身，乃致全神歸返朴。", "黃秀才，黃秀才，既修真，須且早，人間萬事何時了。", "貪名貪利愛金多，爲他財色身衰老。", "我今勸子心悲切，君自思兮生猛烈。", "莫教大限到身來，又是隨流入生滅。", "留此片言，用表其意。", "他日相逢，必與汝決。", "莫退初心，善愛善愛。"]}