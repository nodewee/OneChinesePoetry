{"author": "孔武仲", "period": "宋", "type": "诗", "title": "癸酉冬雪", "paragraphs": ["平時看積雪，吟對佳山川。", "此地冨華屋，聽觀亦浩然。", "愛景匿何處，凍雪迷遠天。", "離離黄庭沙，種作白玉田。", "飛舞勢未已，參差態逾妍。", "坐來生精神，起步輕欲仙。", "京師百萬家，幾室無炊煙。", "南郭踵欲隨，袁安正高眠。", "且傾光禄酒，逸氣隨觥船。", "近害遠或利，從古占豐年。"]}