{"author": "孔武仲", "period": "宋", "type": "诗", "title": "尋真觀", "paragraphs": ["武皇車駕東南出，訪道求仙希萬一。", "屏風九叠雲物清，意恐神仙藏此室。", "羽章之館締構新，壇塲夜夜祈星辰。", "蓬萊縹緲不可到，橋山一閉逾千春。", "詠真之天在旁側，白晝潭心飛霹靂。", "田收歳美龍亦閒，唯有濟瀹照空碧。", "誰道尋真是女郎，朝飡松桂夜焚香。", "明眸緑髩今何在，意已霞衣侍玉皇。"]}