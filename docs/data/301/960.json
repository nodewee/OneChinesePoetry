{"author": "呂巖", "period": "唐", "type": "诗", "title": "勉牛生夏侯生", "paragraphs": ["二秀才，二秀才兮非秀才，非秀才兮是仙才。", "中華國裏親遭遇，仰面觀天笑眼開。", "鶴形兮龜骨，龍吟兮虎顏。", "我有至言相勸勉，願君兮勿猜勿猜。", "但煦日吹月，嚥雨呵雷。", "火寄冥宮，水濟丹臺。", "金木交而土歸位，鉛汞分而丹露胎。", "赤血換而白乳流，透九竅兮動百骸。", "然然卷，然然舒，哀哀咍咍。", "孩兒喘而不死，腹空虛兮長齋。", "酬名利兮狂歌醉舞，酬富貴兮麻裰莎鞋。", "甲子問時休記，看桑田變作黃埃。", "青山白雲好居住，勸君歸去來兮歸去來。"]}