{"author": "孔武仲", "period": "宋", "type": "诗", "title": "送林子中知成都", "paragraphs": ["鞍馬覆山黑，旌旗垂野紅。", "問遠誰當行，太守臨蜀中。", "太守時之豪，學博文章工。", "人事未稱遂，﨑嶇已巴東。", "公年方六十，皎皎頭如童。", "不服何首烏，自有夜氣充。", "丹田芙蕖開，餘光發形容。", "推此見治民，亦與治身同。", "以静鎮浮躁，以仁蘇疲癃。", "一夫無向隅，四野常年豐。", "間出作遨頭，伐擊鼓與鐘。", "遠民生愛敬，有古循吏風。", "豈止招學徒，區區繼文翁。"]}