{"author": "孔武仲", "period": "宋", "type": "诗", "title": "瓜步阻風", "paragraphs": ["昨日焚香謁聖母，青衫鞠躬如負弩。", "但乞天開萬里明，埽去浮雲戢風雨。", "謂宜言發即響報，豈知神不聽我語。", "門前白浪如銀山，江上狂風如怒虎。", "船癡艣硬不能拔，未免棲遲傍洲渚。", "輕盈但愛白鷗飛，顛頓可憐芳草舞。", "三江五湖歴已盡，勢合平夷反齟齬。", "上水歌呼下水愁，北船縈絆南船去。", "寄言南船莫雄豪，萬事低昂如桔橰。", "我當賣劍買牲牢，再掃靈宇陳肩尻。", "黄金壺樽沃香醪，神喜借以南風高。", "揚帆拍手笑爾曹，不知流落何江皋，荒洲寂寥聽怒號。"]}