{"author": "法輪", "period": "唐", "type": "诗", "title": "觀大駕出敘事寄懷", "paragraphs": ["紫臺宵漏竭，青門曙鼓通。", "輕霞照複道，徐吹轉相風。", "玉鸞光萬騎，金輿鬱五戎。", "鳴笳猶度闕，清蹕尚喧宮。", "雲旗亂陌紫，羽斾雜塵紅。", "百城歸北麗，兩漢久慚雄。", "吾曹陋薄技，餘慶洽微躬。", "平原已起洛，印手亦還豐。", "得奉衣冠盛，仍觀書軌同。", "猶言待封告，未忍向華嵩。"]}