{"author": "孔武仲", "period": "宋", "type": "诗", "title": "武昌縣西山寺", "paragraphs": ["吳王宫殿西山頭，蕭蕭爽氣長如秋。", "武昌連都甚偪仄，頼有此山供勝遊。", "東南豪傑俱故舊，當年孝廉孫仲謀。", "一朝名號僣九五，朱紫羅列皆公侯。", "驩娱應似河朔飲，縹緲宜有雲端樓。", "危絃脆管落天上，飲散咸入西江流。", "而今寂寞皆陳迹，遍地松竹清陰浮。", "巖泉滴瀝醒四座，相見環珮鏘琳球。", "龍泉寶氣亦消盡，磨劍只有空池留。", "老僧向我說遺事，興廢反覆令人愁。", "但當沈酣卷大白，徐趁明月牽歸舟。"]}