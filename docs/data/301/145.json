{"author": "鄧忠臣", "period": "宋", "type": "诗", "title": "初伏大雨戲呈無咎四首  其四", "paragraphs": ["神龜不識烹魚釜，生潛深淵長黄土。", "誰令誤落魚網中，白晝冥冥作雷雨。", "嗟予蟠然别舊隱，空巖無人滴鍾乳。", "松菊滿山胡不歸，願同妻子忍攻苦。", "長歌漫漫何時旦，起坐中夜私自語。", "茅茨十九漏如澠，誰知華堂醉歌舞。", "山中吾廬歸去來，峰插翠玉朝南户。", "注目操刀必割時，尸祝何煩越尊爼。"]}