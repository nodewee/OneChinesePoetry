{"author": "孔武仲", "period": "宋", "type": "诗", "title": "劉公詩", "paragraphs": ["原甫吾不識，聞之士大夫。", "少時已絕羣，卓犖千里駒。", "讀書足智慮，萬卷力有餘。", "善發六藝藴，高談詆先儒。", "天文地理學，道藏及浮屠。", "纎悉無不講，講之皆粲如。", "文章弄豪贍，咳唾玉與珠。", "避落八極間，買者論錙銖。", "爲人又挺特，不與俠者俱。", "伉健虎獨步，軒昂鶴仍孤。", "身雖登兩禁，未及秉鈞樞。", "爽氣隨沆瀣，斂收入清都。", "嗟嗟劉夫子，信是荀揚徒。", "冨貴非窮愁，而復多著書。", "荒城過宿雨，古寺入平蕪。", "鬱鬱壁上詩，奎鈎照天衢。", "我來值日暮，篝火爲踟蹰。", "想見其風骨，磊落眉宇踈。", "邦人好事少，不以玉石摹。", "歳月更久遠，彫摧逐泥塗。", "作詩貴述美，聊用贊不渝。"]}