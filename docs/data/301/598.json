{"author": "吳筠", "period": "唐", "type": "诗", "title": "覽古十四首 十四", "paragraphs": ["聖人垂大訓，奧義不苟設。", "天道殃頑兇，神明祐懿哲。", "斯言猶影響，安得復迴穴。", "鯀瞍誕英睿，唐虞育昏孽。", "盜跖何延期，顏生乃短折。", "魯隱全克讓，禍機遂潛結。", "楚穆肆巨逆，福柄奚赫烈。", "田常弒其主，祚國久罔缺。", "管仲存霸功，世祖成詭說。", "漢氏方版蕩，羣閹恣邪譎。", "謇謇陳蕃徒，孜孜抗忠節。", "誓期區宇靜，爰使兇醜絕。", "謀協事靡從，俄而反誅滅。", "古來若茲類，紛擾難盡列。", "道遐理微茫，誰爲我昭晰。", "吾將詢上帝，寥廓詎躋徹。", "已矣勿用言，忘懷庶自悅。"]}