{"author": "孔武仲", "period": "宋", "type": "诗", "title": "西堂假山", "paragraphs": ["范蠡不歸吳，魯連東泛海。", "當其縱目時，長有青山在。", "我今囚一官，宅舍不容改。", "塵囂日侵陵，視聽乏爽塏。", "天機能幾何，與物相葅醢。", "當求景物凈，以滌身心凂。", "縣南山不遠，溪口石可採。", "叠累亦成形，依稀聊自紿。", "寒餘洞泉脉，緑帯天邊藹。", "翠壁漸孱顔，奇峰何𡾊嵬。", "喬林相隱映，亭院生光彩。", "笑揖浮丘翁，霓旌如可待。", "區區浹時力，直欲凌真宰。", "稍全仁者樂，未恤兒軰駭。", "又動江南思，匡廬田已買。"]}