{"author": "呂巖", "period": "唐", "type": "诗", "title": "敲爻歌", "paragraphs": ["漢終唐國飄蓬客，所以敲爻不可測。", "縱橫逆順沒遮欄，靜則無爲動是色。", "也飲酒，也食肉，守定胭花斷淫慾。", "行歌唱詠胭粉詞，持戒酒肉常充腹。", "色是藥，酒是祿，酒色之中無拘束。", "只因花酒悞長生，飲酒帶花神鬼哭。", "不破戒，不犯淫，破戒真如性即沈。", "犯淫壞失長生寶，得者須由道力人。", "道力人，真散漢，酒是良朋花是伴。", "花街柳巷覓真人，真人只在花街翫。", "摘花戴飲長生酒，景裏無爲道自昌。", "一任羣迷多笑怪，仙花仙酒是仙鄉。", "到此鄉，非常客，姹女嬰兒生喜樂。", "洞中常採四時花，時花結就長生藥。", "長生藥，採花心，花蘂層層豔麗春。", "時人不達花中理，一訣天機直萬金。", "謝天地，感虛空，得遇仙師是祖宗。", "附耳低言玄妙旨，提上蓬萊第一峰。", "第一峰，是仙物，惟產金花生恍惚。", "口口相傳不記文，須得靈根骨髓堅。", "堅骨髓，煉靈根，片片桃花洞裏春。", "七七白虎雙雙養，八八青龍總一斤。", "真父母，送元宮，木母金公性本溫。", "十二宮中蟾魄現，時時地魄降天魂。", "鉛初就，汞初生，玉爐金鼎未經烹。", "一夫一婦同天地，一男一女合乾坤。", "庚要生，甲要生，生甲生庚道始萌。", "拔取天根並地髓，白雪黃芽自長成。", "鉛亦生，汞亦生，生汞生鉛一處烹。", "烹煉不是精和液，天地乾坤日月精。", "黃婆匹配得團圓，時刻無差口付傳。", "八卦三元全藉汞，五行四象豈離鉛。", "鉛生汞，汞生鉛，奪得乾坤造化權。", "杳杳冥冥生恍惚，恍恍惚惚結成團。", "性須空，意要專，莫遣猨猴取次攀。", "花露初開切忌觸，鎖居上釜勿抽添。", "玉爐中，文火爍，十二時中惟守一。", "此時黃道會陰陽，三性元宮無漏泄。", "氣若行，真火煉，莫使玄珠離寶殿。", "加添火候切防危，初九潛龍不可煉。", "消息火，刀圭變，大地黃芽都長遍。", "五行數內一陽生，二十四氣排珠宴。", "火足數，藥方成，便有龍吟虎嘯聲。", "三鉛只得一鉛就，金果仙芽未現形。", "再安爐，重立鼎，跨虎乘龍離凡境。", "日精纔現月華凝，二八相交在壬丙。", "龍汞結，虎鉛成，咫尺蓬萊秪一程。", "坤鉛乾汞金丹祖，龍鉛虎汞最通靈。", "達此理，道方成，三萬神龍護水晶。", "守時定日明符刻，專心惟在意虔誠。", "黑鉛過，採清真，一陣交鋒定太平。", "三車搬運珍珠寶，送歸寶藏自通靈。", "天神佑，地祇迎，混合乾坤日月精。", "虎嘯一聲龍出窟，鸞飛鳳舞出金城。", "硃砂配，水銀停，一派紅霞列太清。", "鉛池迸出金光現，汞火流珠入帝京。", "龍虎媾，外持盈，走聖飛靈在寶瓶。", "一時辰內金丹就，上朝金闕紫雲生。", "仙桃熟，摘取餌，萬化來朝天地喜。", "齋戒等候一陽生，便進周天參同理。", "參同理，煉金丹，水火薰蒸透百關。", "養胎十月神丹結，男子懷胎豈等閑。", "內丹成，外丹就，內外相接和諧偶。", "結成一塊紫金丸，變化飛騰天地久。", "丹入腹，非尋常，陰陽剝盡化純陽。", "飛昇羽化三清客，名遂功成達上蒼。", "三清客，駕瓊輿，跨鳳騰霄入太虛。", "似此逍遙多快樂，遨遊三界最清奇。", "太虛之上修真士，朗朗圓成一物無。", "一物無，唯顯道，五方透出真人貌。", "仙童仙女彩雲迎，五明宮內傳真誥。", "傳真誥，話幽情，只是真鉛煉汞精。", "聲聞緣覺冰消散，外道修羅縮項驚。", "點枯骨，立成形，信道天梯似掌平。", "九祖先靈得超脫，誰羨繁華貴與榮。", "尋烈士，覓賢才，同安爐鼎化凡胎。", "若是慳財幷惜寶，千萬神仙不肯來。", "修真士，不妄說，妄說一句天公折。", "萬劫塵沙道不成，七竅眼睛皆迸血。", "貧窮子，發誓切，待把凡流盡提接。", "同越蓬萊仙會中，凡景煎熬無了歇。", "塵世短，更思量，洞裏乾坤日月長。", "堅志苦心三二載，百千萬劫壽彌疆。", "達聖道，顯真常，虎兕刀兵更不傷。", "水火蛟龍無損害，拍手天宮笑一場。", "這些功，真奇妙，分付與人誰肯要。", "愚徒死戀色和財，所以神仙不肯召。", "真至道，不擇人，豈論高低富與貧。", "且饒帝子共王孫，須去繁華銼銳分。", "嗔不除，憨不改，墮入輪迴生死海。", "堆金積玉滿山川，神仙冷笑應不采。", "名非貴，道極尊，聖聖賢賢顯子孫。", "腰間跨玉騎驕馬，瞥見如同隙裏塵。", "隙裏塵，石中火，何在留心爲久計。", "苦苦煎熬喚不回，奪利爭名如鼎沸。", "如鼎沸，永沈淪，失道迷真業所根。", "有人平却心頭棘，便把天機說與君。", "命要傳，性要悟，入聖超凡由汝做。", "三清路上少人行，畜類門前爭入去。", "報賢良，休慕顧，性命機關須守護。", "若還缺一不芳菲，執著波查應失路。", "只修性，不修命，此是修行第一病。", "只修祖性不修丹，萬劫陰靈難入聖。", "達命宗，迷祖性，恰以鑑容無寶鏡。", "壽同天地一愚夫，權物家財無主柄。", "性命雙修玄又玄，海底洪波駕法船。", "生擒活捉蛟龍首，始知匠手不虛傳。"]}