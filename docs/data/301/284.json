{"author": "孔武仲", "period": "宋", "type": "诗", "title": "泊趙屯", "paragraphs": ["憶昨省覲趨𤃩川，萊衣擁緑方少年。", "艱難險阻俱未歴，孟浪勇决唯争先。", "舟發趙屯猶未飯，有風北起空濛間。", "掀搖三山簸五岳，巨浪倒潑東南天。", "千林向人俱頓仆，兩岸過眼真飛鶱。", "帆檣迴戞河漢底，鷁首俯飲蛟龍淵。", "跳波濺沫來四面，坐中時得鯉與鱣。", "妻啼婢訕殊不頋，兀坐正讀逍遙篇。", "爲言方破萬里浪，不爾捉月爲神仙。", "江中逢巨石，頗突爲引牽。", "逡巡水勢亦平緩，幸免肝脛輸烏鳶。", "暮投彭澤宿荒草，神驚魄顫何能眠。", "自兹稍悟垂堂戒，靴紋纔起不敢前。", "矜持太過僅無患，往往所至傷流連。", "乃知老謀與壯事，心膽殊異難兼全。", "重來此地畏洶湧，藏舟别浦看漪漣。", "魚跳鷗下自可喜，何用蛟鰐飲流涎。", "斜陽依依炤草木，夾岸葭菼鋪書氈。", "兒今弱冠昔何有，昔頷無鬚今皓然。", "二十餘年纔瞬息，時事幾蛻如秋蟬。", "區區走俗亦何賴，安得尺地巢林泉。"]}