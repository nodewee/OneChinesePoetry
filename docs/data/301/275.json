{"author": "孔武仲", "period": "宋", "type": "诗", "title": "廟下候風呈同行", "paragraphs": ["楚水千百源，洞庭爲壯觀。", "勢居七澤右，地裂荆吳半。", "而我泛扁舟，飄然一歸雁。", "來之豈爲益，去亦未足算。", "胡不吹清波，縱發如飛翰。", "朝辭廟山曲，午泊巴陵岸。", "况有三面風，迎送俱無間。", "定非偏薄厚，以掇行旅訕。", "奈何苦流滯，兀兀晨復旰。", "采芹朝當蔬，伐竹暮供爨。", "舟師三十人，餓虎奔芻豢。", "使之裹糧絕，慮有探囊患。", "二王東南望，貌像頗輝煥。", "歌鼓歲無休，香燈夜侵旦。", "我爲江湖士，乞靈從弱冠。", "四到祠宫下，霜髯今已燦。", "王其故舊卹，勿以塗人看。", "尊師况慈忍，善道陰有賛。", "王心或未回，師頰固宜緩。", "靈珓似見許，歸來整檣幔。"]}