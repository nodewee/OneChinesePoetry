{"author": "孔武仲", "period": "宋", "type": "诗", "title": "數詩分題二首  其一", "paragraphs": ["一邑臨襄漢，青衫正少年。", "二毛侵鬢髪，披霧始窺天。", "三接龍光遠，曈曨白日邊。", "四門方雜還，羔雁賁林泉。", "五斗安微禄，雖貧志浩然。", "六韜聊自試，有策佐平燕。", "七札穿强弩，諸君必凱旋。", "八荒馳貢篚，恩旨罷戈鋋。", "九九期君用，慚非命世賢。", "十官何敢望，於此卜歸田。"]}