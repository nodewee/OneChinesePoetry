{"author": "孔武仲", "period": "宋", "type": "诗", "title": "祠二廟之明日未得順風呈同行", "paragraphs": ["岳州西祠從古有，控带洞庭湖之口。", "前對隠顯明滅之湘山，下接淵淪洶湧之長川。", "茫茫白沙連絕嶼，淡淡古木蟠蒼烟。", "昭靈王，左安流，右翠帳，朱幡擁前後。", "鋸牙虎視森兩廂，氣骨生獰欲奔走。", "我來纜舟日已昏，袍鞾跪聽祠官言。", "伏興進退如法式，四頋詭譎驚心魂。", "平明結束舟將解，叱吸仍聞北風大。", "焚香奏酒殊無計，伏渚藏汀姑有待。", "二王威神世所傳，鈐攝鬼怪賓靈仙。", "好風相送勢不難，舒卷造化須臾間。", "波回草動似有意，舉棹開帆即千里。", "吟詩賞月岳陽樓，買魚沽酒巴陵市。"]}