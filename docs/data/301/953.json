{"author": "呂巖", "period": "唐", "type": "诗", "title": "𡏟頭坯歌", "paragraphs": ["𡏟頭坯，隨雨破，秪是未曾經水火。", "若經水火燒成磚，留向世間住萬年。", "稜角堅完不復壞，扣之聲韻堪磨鐫。", "凡水火，尚成功，堅完萬物誰能同。", "修行路上多少人，窮年煉養費精神。", "不道未曾經水火，無常一旦臨君身。", "既不悟，終不悔，死了猶來借精髓。", "主持正念大艱辛，一失人身爲異類。", "君不見洛陽富鄭公，說與金丹如盲聾。", "執迷不悟修真理，焉知潛合造化功。", "又不見九江張尚書，服藥失明神氣枯。", "不知還丹本無質，翻餌金石何太愚。", "又不見三衢趙樞密，參禪作鬼終不識。", "修完外體在何邊，辯捷語言終不實。", "𡏟頭坯，隨雨破，便似修行這幾箇。", "大丈夫，超覺性，了盡空門不爲證。", "伏羲傳道至于今，窮理盡性至於命。", "了命如何是本元，先認坎離幷四正。", "坎離即是真常家，見者超凡須入聖。", "坎是虎，離是龍，二體本來同一宮。", "龍吞虎啗居其中，離合浮沈初復終。", "剝而復，否而泰，進退往來定交會。", "弦而望，明而晦，消長盈虛相匹配。", "神仙深入水晶宮，時飲醍醐清更醲。", "餌之千日功便成，金筋玉骨身已輕。", "此箇景象惟自身，上昇早得朝三清。", "三清聖位我亦有，本來只奪乾坤精。", "飲凡酒，食羶腥，補養元和沖更盈。", "自融結，轉光明，變作珍珠飛玉京。", "須臾六年腸不餒，血化白膏體難毀。", "不食方爲真絕糧，真氣薰蒸肢體強。", "既不食，超百億，口鼻都無凡喘息。", "真人以踵凡以喉，從此真凡兩邊立。", "到此遂成無漏身，胎息丹田湧真火。", "老氏自此號嬰兒，火候九年都經過。", "留形住世不知春，忽爾天門頂中破。", "真人出現大神通，從此天仙可相賀。", "聖賢三教不異門，昧者勞心休恁麽。", "有識自愛生，有形終不滅。", "歎愚人，空駕說。", "愚人流蕩無則休，落趣循環幾時徹。", "學人學人細尋覓，且須研究古金碧。", "金碧參同不計年，妙中妙兮玄中玄。"]}