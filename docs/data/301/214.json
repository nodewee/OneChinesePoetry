{"author": "孔武仲", "period": "宋", "type": "诗", "title": "兒歸行", "paragraphs": ["兒歸兒不歸，朝爲子母歡。", "暮爲禽鳥飛，故居不得返。", "深林安可依，此身寂寞已如此。", "我母在家應憶子，子今豈不思其親。", "空有舊心無舊身，兒歸兒不歸。", "春已暮，朝多風，夕多雨。", "山雖有泉隴有黍，兒寒有誰訴，兒饑與誰語。", "萬物卵翼皆相隨，兒今不得兒子母。", "兒歸兒不歸，年年三月種麻時。", "此聲煩且悲，聞昔一母生兩兒。", "于已所生獨愛之，麻生指作還家期。", "惟憎者來愛者去，物理反覆不可知。", "天公豈欲故如此，善惡報敏如塤箎。", "至今哀怨留空山，長爲鍳戒子母間。", "豈獨行客愁心顔，兒歸摧痛傷心肝。"]}