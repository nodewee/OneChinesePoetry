{"author": "孔武仲", "period": "宋", "type": "诗", "title": "宿天池", "paragraphs": ["我思廬山遊，發興自年少。", "偶來得閒侣，更欲窺衆妙。", "幽林穿蒙籠，青峰上嶮峭。", "遥看天池路，一線在巖徼。", "辛勤得至此，慘寂已西照。", "雲池桂無根，瞪視心膽掉。", "暮夜煙雲昏，西巖亦登眺。", "聖燈稍稍出，弄影何窈窕。", "一枝分百點，變態不可料。", "須臾歸寂滅，何處觀朕兆。", "僧房得栖宿，爽氣冰毛竅。", "翻然亦興盡，却恨歸途窵。", "緬懐道隆師，確不奉明詔。", "似與山間石，慇懃論久要。", "我今來時迫，心灰真可笑。", "明朝指繡谷，裹足登凉轎。", "揩却壁上名，恐爲高人笑。"]}