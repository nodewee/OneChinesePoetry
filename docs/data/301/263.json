{"author": "孔武仲", "period": "宋", "type": "诗", "title": "寄題經父萱堂", "paragraphs": ["萱堂有秋花，對客如勸侑。", "人生本多事，更以百憂副。", "愔愔橫天壤，擾擾迷刻漏。", "傾地救海涸，掲柱支山仆。", "徒將一心淑，日與萬慮鬭。", "不如偷餘閒，來此玩孤秀。", "熒熒千明缸，照映相前後。", "凝氣粲如笑，泣露亂欲溜。", "頽然寓遠懷，可以消永晝。", "吾兄儒林傑，器業包宇宙。", "﨑嶇從遠宦，爲國警邊候。", "飛沙蔽城隍，積雪冷襟袖。", "頗思東南州，水竹兩幽茂。", "樓臺壓江濤，窻户排雲岫。", "翹瞻不可見，夢想勞頭脰。", "樊籠送飛鴻，檻井看騰狖。", "暫憑時景佳，寛此腰圍瘦。", "吾儕所至樂，未厭夷居陋。", "賓侣時可邀，從容醉方酭。"]}