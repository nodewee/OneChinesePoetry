{"author": "呂巖", "period": "唐", "type": "诗", "title": "谷神歌", "paragraphs": ["我有一腹空谷虛，言之道有又還無。", "言之無兮不可捨，言之有兮不可居。", "谷兮谷兮太玄妙，神兮神兮真大道。", "保之守之不死名，修之煉之仙人號。", "神得一以靈，谷得一以盈。", "若人能守一，只此是長生。", "本不遠離，身還不見。", "煉之功若成，自然凡骨變。", "谷神不死玄牝門，出入綿綿道若存。", "修煉還須夜半子，河車般載上崑崙。", "龍又吟，虎又歗，風雲際會黃婆叫。", "火中姹女正含嬌，回觀水底嬰兒俏。", "嬰兒姹女見黃婆，兒女相逢兩意和。", "金殿玉堂門十二，金翁木母正來過。", "重門過後牢關鎖，點檢斗牛先下火。", "進火消陰始一陽，千歲仙桃初結果。", "曲江東岸金烏飛，西岸清光玉兔輝。", "烏兔走歸峰頂上，爐中姹女脫青衣。", "脫却青衣露素體，嬰兒領入重幃裏。", "十月情濃產一男，說道長生永不死。", "勸君煉，勸君修，谷神不死此中求。", "此中悟取玄微處，與君白日登瀛洲。"]}