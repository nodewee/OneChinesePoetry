{"author": "孔武仲", "period": "宋", "type": "诗", "title": "寄題徐亭", "paragraphs": ["清晨讀君碑，如到徐亭下。", "靈境猶縹緲，仙風已瀟洒。", "亭雖人爲之，洞是天開者。", "化工不自了，待子闢蓁野。", "徐君神骨不埃塵，疏眉秀目方青春。", "窮追屢束冦賊手，幽討却作煙霞人。", "當年遠祖嘗浮海，採藥仙山竟何在。", "君今復探山中奇，潭潭六室世未知。", "嗚呼安得此亭此洞在吾鄉，廬岳自此増輝光。"]}