{"author": "頓起", "period": "宋", "type": "诗", "title": "贈廣都遇寓舍賢婦二喻詩", "paragraphs": ["嘗聞趙清獻，恤孤慰亡友。", "至今西蜀人，談美不容口。", "二喻出儒家，清貧一無有。", "零丁依老姑，破屋僧堂後。", "相對誦詩書，未嘗窺戶牖。", "圭折玉彌方，山寒松更茂。", "縣宰初聞名，咨嗟爲之久。", "從容語其配，夫人曾見否。", "長者二十三，次亦十八九。", "青裾長蔽膝，荆簪短在首。", "我欲效清獻，言不爲人取。", "近於吾邑中，選婿得豪右。", "夫人相宰意，魚蔬薦罇酒。", "屈致二喻來，呼名老與壽。", "女子當有行，詩稱遠父母。", "饑寒日月長，蓬蓽風雨漏。", "大喻前致詞，灑淚濕衣袖。", "荷德固已深，緘情亦須剖。", "上言親未葬，心欲土自負。", "下述妹未笄，𡞦𡞦無傅姆。", "還家復獻書，自敘貧且陋。", "鉛華世所悅，銅臭非吾偶。", "肯效閭閈間，碌碌逐雞狗。", "世無梁伯鸞，應嫌孟光醜。", "孔明若再生，承女甘箕箒。", "陳義一何高，夫人驚拊手。", "至今書稿在，光輝射星斗。", "董子慕高風，喜曰真吾婦。", "吾親雙白髪，吾弟室未授。", "睠言姊妹賢，可以相先後。", "五兩幣雖輕，意則千金厚。", "輜軒雙造門，觀者競奔走。", "女子尚能爾，男兒宜自守。", "重聘或不來，豈欲終畎畝。", "畜德尚未充，高位亦虛受。", "寄語事君者，慎勿輕去就。"]}