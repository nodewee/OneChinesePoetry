{"author": "孔武仲", "period": "宋", "type": "诗", "title": "途中大熱", "paragraphs": ["促促客行遠，悠悠山路長。", "南歸當六月，復值此驕陽。", "祝融秉炎火，清曉升扶桑。", "流焰鍛地精，兀兀馳澗岡。", "籃輿如入焙，坐席似探湯。", "睛瞳熨不醒，背汗雨洋洋。", "否悶幾至死，忍渇尚傍徨。", "願借萬里雲，蔚蔚排穹蒼。", "護彼三足烏，潜行天中央。", "繼之以冷風，淅淅吹衣裳。", "豈獨一身輕，與物共清凉。"]}