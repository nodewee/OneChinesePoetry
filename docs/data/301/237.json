{"author": "孔武仲", "period": "宋", "type": "诗", "title": "送元珍赴官合州", "paragraphs": ["羈旅倦京國，春風常閉門。", "叩門誰過我，云是竹王孫。", "頎然八尺長，玉質文理温。", "探之以羣書，浩渺傾崑崙。", "餘波濯我熱，挹取不計盆。", "朝落清風窗，暮埽明月軒。", "傲兀足真趣，不隨車馬喧。", "動可與俱遊，靜可與忘言。", "胡爲捨我去，獨指岷江源。", "偪側鳳翔西，叠嶺如駿奔。", "滔滔蜀天漏，沉沉山月昏。", "到官復何時，清秋禾黍翻。", "冷局自少責，讀書勿忘餐。", "登臨時自適，吟思攪乾坤。", "魚雁若可託，篇詩寄湘沅。"]}