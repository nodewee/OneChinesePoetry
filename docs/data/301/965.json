{"author": "呂巖", "period": "唐", "type": "诗", "title": "直指大丹歌", "paragraphs": ["三清宮殿隱崑巔，日月光浮起紫煙。", "池沼泓泓翻玉液，樓臺疊疊運靈泉。", "青龍乘火鉛爲汞，白虎騰波汞作鉛。", "欲得坎男求匹偶，須憑離女結因緣。", "黃婆設盡千般計，金鼎開成一朵蓮。", "列女擎烏當左畔，將軍戴兔鎮西邊。", "黑龜却伏紅爐下，朱雀還棲華閣前。", "然後澄神窺見影，三周功就駕雲軿。"]}