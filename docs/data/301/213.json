{"author": "孔武仲", "period": "宋", "type": "诗", "title": "馬齧麥", "paragraphs": ["馬齧麥，僕飲冰，北風軒軒摇丘林，霖霪十日吁可驚。", "南山喜見朝日升，尋陽北岸霜泥薄，窮臘獨爲千里行。", "五里聊一止，十里復一息。", "楊柳弄輕黄，已作春顔色。", "川原入眼雖似快，時節去家還可惜。", "齧麥不須飽，飲冰勿畏寒。", "起鞭移擔復五里，帝鄉即在須臾間。", "悠哉役夫勉桓桓，征途幾何莫永嘆，亦莫悲歌行路難。"]}