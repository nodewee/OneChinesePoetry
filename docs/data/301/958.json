{"author": "呂巖", "period": "唐", "type": "诗", "title": "又記", "paragraphs": ["數載樂幽幽，欲逃寒暑逼。", "不求名與利，猶恐身心役。", "苦志慕黃庭，慇懃求道跡。", "陰功暗心修，善行長日積。", "世路果逢師，時人皆不識。", "我師機行密，懷量性孤僻。", "解把五行移，能將四象易。", "傳余造化門，始悟希夷則。", "服取兩般真，從頭路端的。", "烹煎日月壺，不離乾坤側。", "至道眼前觀，得之元咫尺。", "真空空不空，真色色非色。", "推倒玉葫蘆，迸出黃金液。", "緊把赤龍頭，猛將驪珠吸。", "吞歸臟腑中，奪得神仙力。", "妙號一黍珠，延年千萬億。", "同途聽我吟，與道相親益。", "未曉真黃芽，徒勞遊紫陌。", "把住赤烏魂，突出銀蟾魄。", "未省此中玄，常流容易測。", "三天應有路，九地終無厄。", "守道且藏愚，忘機要混迹。", "羣生莫相輕，已是蓬萊客。"]}