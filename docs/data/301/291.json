{"author": "孔武仲", "period": "宋", "type": "诗", "title": "送范中濟侍郎知慶州", "paragraphs": ["平時廣朝中，相見輒歡喜。", "昂藏八尺身，所負必奇偉。", "四方獻善敗，軍國盈虚計。", "叩之如川流，滚滚不知已。", "天子曰汝能，吾臣鮮其比。", "而况所設施，粲粲在邊鄙。", "西戎未純一，汝可三軍帥。", "擒之或縱之，高枕惟爾恃。", "公拜稽首歸，眉目凛生氣。", "頑童玩天恩，豢養若驕子。", "欲痛以鞭笞，而畏啼不止。", "二者不兩全，在所以節制。", "又如畜狂犬，繫頸不繫尾。", "收其要害處，進退隨所指。", "重城夜徹關，沙漠浄如水。", "辭别不躊躇，安邊從此始。"]}