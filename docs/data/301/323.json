{"author": "齊己", "period": "唐", "type": "诗", "title": "觀李瓊處士畫海濤", "paragraphs": ["巨鼇轉側長鰌翻，狂濤顛浪高漫漫。", "李瓊奪得造化本，都盧縮在秋毫端。", "一揮一畫皆筋骨，滉漾崩騰大鯨臬。", "葉撲仙槎擺欲沉，下頭應是驪龍窟。", "昔年曾要涉蓬瀛，唯聞撼動珊瑚聲。", "今來正歎陸沉久，見君此畫思前程。", "千尋萬派功難測，海門山小濤頭白。", "令人錯認錢塘城，羅剎石底奔雷霆。"]}