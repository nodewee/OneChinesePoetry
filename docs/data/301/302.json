{"author": "孔武仲", "period": "宋", "type": "诗", "title": "汴河汲井", "paragraphs": ["解纜古城陰，繫舟緑榆影。", "浩蕩觀濁流，咫尺有甘井。", "譬如坐湯鑊，傍觀冰玉冷。", "望之首不回，清泉逐修綆。", "餘香入新稻，真味添細茗。", "蒸骨爲之凉，醉魄一以醒。", "昔有少陵翁，卜居在遐境。", "美味當百金，修筒接千嶺。", "我今渾不費，汲取在俄頃。", "川路遠迢迢，客愁長耿耿。", "得此稍忘憂，無殊卧箕潁。"]}