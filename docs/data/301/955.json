{"author": "呂巖", "period": "唐", "type": "诗", "title": "寄白龍洞劉道人", "paragraphs": ["玉走金飛兩曜忙，始聞花發又秋霜。", "徒誇籛壽千年歲，也是雲中一電光。", "一電光，何太疾，百年都來三萬日。", "其間寒暑互煎熬，不覺童顏暗中失。", "縱有兒孫滿眼前，却成恩愛轉牽纏。", "及乎精竭身枯朽，誰解教伊暫駐顏。", "延年之道既無計，不免將身歸逝水。", "但看古往聖賢人，幾箇解留身在世。", "身在世，也有方，只爲時人誤度量。", "競向山中尋草藥，伏鉛制汞點丹陽。", "點丹陽，事迥別，須向坎中求赤血。", "取來離位制陰精，配合調和有時節。", "時節正，用媒人，金翁姹女結親姻。", "金翁偏愛騎白虎，姹女常駕赤龍身。", "虎來靜坐秋江裏，龍向潭中奮身起。", "兩獸相逢戰一場，波浪奔騰如鼎沸。", "黃婆丁老助威靈，撼動乾坤走神鬼。", "須臾戰罷雲氣收，種箇玄珠在泥底。", "從此根芽漸長成，隨時灌溉抱真精。", "十月脫胎吞入口，忽覺凡身已有靈。", "此箇事，世間稀，不是等閑人得知。", "宿世若無仙骨分，容易如何得遇之。", "金液丹，宜便煉，大都光景急如箭。", "要取魚，須結筌，何不收心煉取鉛？莫教燭被風吹滅，六道輪迴難怨天。", "近來世上人多詐，盡著布衣稱道者。", "問他金木是何般，噤口不言如害啞。", "却云服氣與休糧，別有門庭道路長。", "豈不見陰君破迷歌裏說，太乙含真法最強。", "莫怪言詞太狂劣，只爲時人難鑒別。", "惟君心與我心同，方敢傾心與君說。"]}