{"author": "吳筠", "period": "唐", "type": "诗", "title": "覽古十四首 一", "paragraphs": ["聖人重周濟，明道欲救時。", "孔席不暇暖，墨突何嘗緇。", "興言振頹綱，將以有所維。", "君臣恣淫惑，風俗日凋衰。", "三代業遽隕，七雄遂交馳。", "庶物墜塗炭，區中若棼絲。", "秦皇燎儒術，方冊靡孑遺。", "大漢歷五葉，斯文復崇推。", "乃驗經籍道，與世同屯夷。", "弛張固天意，設教安能持。"]}