{"author": "孔武仲", "period": "宋", "type": "诗", "title": "猗猗堂下竹", "paragraphs": ["猗猗堂下竹，我來初萌芽。", "生意甚蹇薄，纔能出泥沙。", "狂霖一夕作，霹靂連轟車。", "回首未幾日，其成何速耶。", "修然數尺高，秀色蔚以佳。", "餘陰過盆池，喜躍見魚鮭。", "乃知地道敏，不待歳月賖。", "念彼遠遊子，聨翩入京華。", "勢利勇奔趨，被服爭豪奢。", "外雖逐喜好，顧盼相陵夸。", "中乃昏智識，有損無増加。", "曾竹之不如，徒比草木花。", "經風已簸落，枯槁良可嗟。", "而我方涉世，浩渺無津涯。", "因竹亦自悟，慨歌窗日斜。"]}