{"author": "孔武仲", "period": "宋", "type": "诗", "title": "至趙莊鎮捨轎乘馬二首  其一", "paragraphs": ["淮康望夷門，驛舍猶六七。", "我車嗟已勞，我馬亦太逸。", "朝來天色好，輝煥川上日。", "郊原莽而蒼，生意密如櫛。", "農飱頗順適，晝氣更盈溢。", "摳衣就鞍韉，前引以一卒。", "馳提曆灣紆，林木榮棗栗。", "豁然就平曠，天壤合爲一。", "稍過王務陂，陂長水波濶。", "驚風摇澎湃，鳬鴨語啾唧。", "却思在江湖，雙艣更輕疾。", "川陸雖不同，吾心兩無必。", "匆匆背鄉井，瑣瑣干禄秩。", "功名未及試，行役甘于蜜。", "安得擺覉牽，優游老蓬蓽。"]}