{"author": "孔武仲", "period": "宋", "type": "诗", "title": "代簡答次中見留", "paragraphs": ["詩誇洞庭湖，蓋舉其麤爾。", "自此稍南行，更有瀟湘水。", "瀟湘如此流，淺深清見底。", "吾邑在其旁，桑麻百餘里。", "民經南巡後，淳龎猶可喜。", "白酒日相沽，鱸魚夜成市。", "念方從吏隱，小官不爲耻。", "先期了賦租，隨時用鞭箠。", "此外無餘事，看山聊隠几。", "還作小詩篇，寄聲前御史。", "御史吾故人，風義今爲偉。", "超遷未復甚，久仆行復起。", "但使交期在，不須論遠邇。", "今夕宿朱仙，相望月明裏。"]}