{"author": "吳筠", "period": "唐", "type": "诗", "title": "覽古十四首 六", "paragraphs": ["嘗稽真仙道，清寂祛衆煩。", "秦皇及漢武，焉得遊其藩。", "情擾萬機屑，位驕四海尊。", "既欲先宇宙，仍規後乾坤。", "崇高與久遠，物莫能兩存。", "矧乃恣所慾，荒淫伐靈根。", "金膏恃延期，玉色復動魂。", "征戰窮外域，殺傷被中原。", "天鑒諒難誣，神理不可諼。", "安期返蓬萊，王母還崑崙。", "異術終莫告，悲哉竟何言。"]}