{"author": "齊己", "period": "唐", "type": "诗", "title": "贈念法華經僧", "paragraphs": ["念念念兮入惡易，念念念兮入善難。", "念經念佛能一般，愛河竭處生波瀾。", "言公少年真法器，白晝不出夜不睡。", "心心緣經口緣字，一室寥寥燈照地。", "沈檀卷軸寶函盛，薝蔔香熏水精記。", "空山木落古寺閑，松枝鶴眠霜霰乾。", "牙根舌根水滴寒，珊瑚搥打紅琅玕。", "但恐蓮花七朵一時折，朵朵似君心地白。", "又恐天風吹天花，繽紛如雨飄袈裟。", "況聞此經甚微妙，百千諸佛真祕要。", "靈山說後始傳來，聞者雖多持者少。", "更堪誦入陀羅尼，唐音梵音相雜時。", "舜絃和雅熏風吹，文王武王絃更悲。", "如此爭不遣碧空中有龍來聽，有鬼來聽，亦使人間聞者敬。", "見者敬，自然心虛空，性清淨。", "此經真體即毘盧，雪嶺白牛君識無。"]}