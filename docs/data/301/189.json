{"author": "劉拯", "period": "宋", "type": "诗", "title": "秋霜閣", "paragraphs": ["翰林詩筆振千古，珊瑚照夜橫雕梁。", "高文勝地佔江左，我來戴勝初降桑。", "雨師憤鬰欲傾注，氣蒸柱礎如迸漿。", "清風執熱逝可濯，定知五月飛秋霜。", "山盤左右儼環列，賞溪遠带摩寒光。", "蒼松怪柏倚層嶺，不許桃李參其行。", "幹纏薜荔俯危澗，渴龍矯矯鱗甲張。", "雲生樓宇隱金綠，泉落庭除蘭芷芳。", "虎傳老包踞前壁，百獸辟易遠我堂。", "像瞻黄檗若欺魄，智囊豈特降支郎。", "碧雞一聲破煙霧，靜中不覺塵世忙。", "冥搜窮討掃俗軌，更開竹徑通禪房。", "荒臺誰憶遺民釣，樂土長吟帝子章。", "避世徵君想巖穴，濯纓孺子思滄浪。", "臨流賦詩情駘蕩，萬慮不敢愁吾腸。", "會須畏夏繼康樂，青松架壑聊相望。"]}