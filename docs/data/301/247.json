{"author": "孔武仲", "period": "宋", "type": "诗", "title": "入關山", "paragraphs": ["輕輿兀兀乘朝暉，漸入山徑行逶迤。", "昨日喜與山相見，今日得與山相隨。", "山中老翁迎我笑，借問久矣來何遲。", "答云王都冨且樂，四方車馬皆奔馳。", "我雖踈慵亦勉强，天恩得邑方南歸。", "山林朝市不同調，公雖高？宜無譏。", "老翁聞語更驩意，爲我煮水燒松枝。", "山家十錢得升酒，勸我引觴聊沃饑。", "爲翁一奏白雪曲，翁亦爲我歌紫芝。", "此聲淡泊極有味，往往世俗無人知。", "山中之樂有如此，嗟我捨此將焉之。"]}