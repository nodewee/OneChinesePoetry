{"author": "呂巖", "period": "唐", "type": "诗", "title": "三字訣", "paragraphs": ["這箇道，非常道。", "性命根，生死竅。", "說著醜，行着妙。", "人人憎，箇箇笑。", "大關鍵，在顛倒。", "莫厭穢，莫計較。", "得他來，立見効。", "地天泰，爲朕兆。", "口對口，竅對竅。", "吞入腹，自知道。", "藥苗新，先天兆。", "審眉間，行逆道。", "滓質物，自繼紹。", "二者餘，方絕妙。", "要行持，令人叫。", "氣要堅，神莫耗。", "若不行，空老耄。", "認得真，老還少。", "不知音，莫語要。", "此兒法，合大道。", "精氣神，不老藥。", "靜裏全，明中報。", "乘鳳鸞，聽天詔。"]}