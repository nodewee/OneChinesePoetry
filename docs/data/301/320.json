{"author": "齊己", "period": "唐", "type": "诗", "title": "贈持法華經僧", "paragraphs": ["衆人有口，不說是，即說非。", "吾師有口何所爲，蓮經七軸六萬九千字。", "日日夜夜終復始。", "乍吟乍諷何悠揚，風篁古松含秋霜。", "但恐天龍夜叉乾闥衆，㽬塞虛空耳皆聳。", "我聞念經功德緣，舌根可算金剛堅。", "他時劫火洞燃後，神光璨璨如紅蓮。", "受持身心苟精潔，尚能使煩惱大海水枯竭。", "魔王輪幢自摧折，何況更如理行如理說。"]}