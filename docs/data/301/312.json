{"author": "孔武仲", "period": "宋", "type": "诗", "title": "書館買粟飯取閤門水以接晝饑", "paragraphs": ["食粟淡有味，飲泉甘且清。", "粟白來天市，泉美汲官城。", "斜暉轉西窗，饑腸蚯蚓鳴。", "暫時簞瓢趣，無計邱壑情。", "華堂發八珍，甘鮮雜鹹腥。", "挾取既不專，棄餘飼蒼蠅。", "何如簡且易，月夜泛瑤瓊。", "快汲不留咽，殊勝豆與粳。", "井冽有真甘，復不糝藜羮。"]}