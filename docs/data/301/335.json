{"author": "齊己", "period": "唐", "type": "诗", "title": "靈松歌", "paragraphs": ["靈松靈松，是何根株。", "盤擗枝幹，與羣木殊。", "世眼爭知蒼翠容，薜蘿遮體深朦朧。", "先秋瑟瑟生谷風，青陰倒卓寒潭中。", "八月天威行肅殺，萬木凋零向霜雪。", "唯有此松高下枝，一枝枝在無摧折。", "癡凍頑冰如鐵堅，重重鎖到槎牙顛。", "老鱗枯節相把捉，踉蹌立在青崖前。", "有時深洞興雷雹，飛電繞身光閃爍。", "乍似蒼龍驚起時，攫霧穿雲欲騰躍。", "夜深山月照高枝，疎影細落莓苔磯。", "千年朽枿魍魎出，一株寒韻鏘琉璃。", "安得良工妙圖雘，寫將偃蹇懸煙閣。", "飛瀑聲中戰歲寒，紅霞影裏擎蕭索。"]}