{"author": "吳筠", "period": "唐", "type": "诗", "title": "建業懷古", "paragraphs": ["炎精既失御，宇內爲三分。", "吳王霸荆越，建都長江濱。", "爰資股肱力，以靜淮海民。", "魏后欲濟師，臨流遽旋軍。", "豈惟限天塹，所忌在有人。", "惜哉歸命侯，淫虐敗前勳。", "銜璧入洛陽，委躬爲晉臣。", "無何覆宗社，爲爾含悲辛。", "俄及永嘉末，中原塞胡塵。", "五馬浮渡江，一龍躍天津。", "此時成大業，實賴賢縉紳。", "闢土雖未遠，規模亦振振。", "謝公佐王室，仗節掃僞秦。", "誰爲吳兵孱，用之在有倫。", "荏苒宋齊末，斯須變梁陳。", "綿歷已六代，興亡互紛綸。", "在德不在險，成敗良有因。", "高堞復于隍，廣殿摧于榛。", "王風久泯滅，勝氣猶氤氳。", "皇家一區域，玄化通無垠。", "常言宇宙泰，忽遘雲雷屯。", "極目梁宋郊，茫茫晦妖氛。", "安得倚天劒，斬茲橫海鱗。", "徘徊江山暮，感激爲誰申。"]}