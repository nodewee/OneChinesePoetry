{"author": "孔武仲", "period": "宋", "type": "诗", "title": "磁湖安流亭", "paragraphs": ["怪石倚洪流，朱欄截荒磴。", "來窺空曠野，喜值波瀾定。", "涵虛無邊裏，見底皆淥淨。", "磁湖萬家會，華閣相輝映。", "雙峰引西洑，控帯浮郭盛。", "乃知一聚落，富庻亦有命。", "鐵冶今久貧，豪右蓋已病。", "憶初締造人，有力如卓鄭。", "瑰材照密石，歳久尚鮮瑩。", "俛仰正忘歸，白日動明鏡。", "風順當進帆，徘徊寄孤詠。"]}