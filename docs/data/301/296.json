{"author": "孔武仲", "period": "宋", "type": "诗", "title": "江豚詩", "paragraphs": ["黑者江豚，白者白塈。", "狀異名殊，同宅大水。", "淵有羣魚，掠以肥已。", "是謂小害，顧有可喜。", "大川夷平，縞素不起。", "兩兩出没，矜其頰嘴。", "若俛若仰，若躍若跪。", "舟人相語，驚瀾將作。", "亟入灣浦，踣檣布筰。", "俄頃風至，簸山搖岳。", "浪如車輪，氛霧相薄。", "舟人燕安，如在城郭。", "先事而告，昭哉爾功。", "鰐啗牛馬，頭象鼉龍。", "暴殄天物，安得爾同。", "于人無害，所欲易充。", "暴露形體，告人以忠。", "又多膏油，以助汝工。", "江湖下貧，機杼以農。", "烏鵲知風，商羊識雨。", "大厦之下，風雨何苦。", "豈知舟航，方在積險。", "以爾占天，蓍蔡之驗。", "古之報祭，不遺微蟲。", "孰揚爾烈，登薦蜡宫。", "世不爾好，復惟爾惡。", "我作此歌，爲昭其故。"]}