{"author": "孔武仲", "period": "宋", "type": "诗", "title": "同年兄袁思正江行相遇既别寓詩寄懐", "paragraphs": ["楚水緑涵天，羣山靄而秀。", "君行當何之，我謁慚已後。", "輕舟翻然來，喜氣瀉襟袖。", "問知道途遠，驚我形容瘦。", "駸駸光景馳，暮夜逐清晝。", "嵩衡猶可秃，鬚鬢豈長茂。", "惟其寸心在，皎日經宇宙。", "持蓀可相慰，不必傾醇酎。", "君家多冠冕，煜煜五公胄。", "聲華滿天都，名字在英彀。", "登科况肩隨，兩紀詞塲舊。", "誰云班荆樂，却歎掺袪驟。", "荆民日安堵，漢政多寛宥。", "飲酒祝無何，千篇遲歸奏。"]}