{"author": "孔武仲", "period": "宋", "type": "诗", "title": "臨江鮑守示詩二篇因寄之", "paragraphs": ["官居無時節，簿領去復迴。", "脅息文網中，壯心安在哉。", "積雪滿西峰，中天白皚皚。", "簾幄晝生寒，復見詩筒來。", "煩襟得洗瀹，耳目亡氛埃。", "紀德無可陳，詩情如七哀。", "昔聞參軍逸，今見太守才。", "况有循吏政，養民如嬰孩。", "窮山虎豹伏，曠野桑麻開。", "邂逅春色滿，百卉東風催。", "吾鄉足山水，使宅佳池臺。", "篇章日愈多，無惜分瓊瑰。"]}