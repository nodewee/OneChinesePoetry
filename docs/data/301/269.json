{"author": "孔武仲", "period": "宋", "type": "诗", "title": "張秉叔出紫雲回鑾圖以示坐客因爲賦之", "paragraphs": ["開元太平無兵戎，真人味道希夷中。", "人間之樂已饒足，惟有青霄未追逐。", "坐中誰似葉先生，以氣爲糧常辟穀。", "朝登員嶠夕崑崙，只與神遊不要人。", "忽逢邀攜看月去，縹緲虚空生紫雲。", "蟾宫竟不容久住，仙樂飄飄送回去。", "歸來宫漏未移更，甲帳明釭宛如故。", "汾水悲歌仙不成，梨園空沒有遺聲。", "紅塵如海漲朝市，從此無人遊玉京。"]}