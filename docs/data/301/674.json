{"author": "吳筠", "period": "唐", "type": "诗", "title": "同劉主簿承介建昌江泛舟作", "paragraphs": ["吾友從吏隱，和光心杳然。", "鳴琴正多暇，嘯侶浮清川。", "風霽遠澄映，昭昭涵洞天。", "坐驚衆峰轉，乃覺孤舟遷。", "崖嶼非一狀，差池過目前。", "徘徊白日暮，月色江中鮮。", "真興殊未已，滔滔且泝沿。", "時歌滄浪曲，或誦逍遙篇。", "酣暢迷夜久，遲遲方告旋。", "此時無相與，其旨在忘筌。"]}