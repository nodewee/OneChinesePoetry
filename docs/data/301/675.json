{"author": "吳筠", "period": "唐", "type": "诗", "title": "緱山廟", "paragraphs": ["朝吾自嵩山，驅駕遵洛汭。", "逶遲轘轅側，仰望緱山際。", "王子謝時人，笙歌此賓帝。", "仙材夙所稟，寶位焉足繫。", "爲迫丹霄期，闕流蒼生惠。", "高蹤邈千載，遺廟今一詣。", "肅肅生風雲，森森列松桂。", "大君弘至道，層構何壯麗。", "稽首環金壇，焚香陟瑤砌。", "伊余超浮俗，塵慮久已閉。", "況復清夙心，蕭然叶真契。"]}