{"author": "呂巖", "period": "唐", "type": "诗", "title": "贈喬二郎", "paragraphs": ["與君相見皇都裏，陶陶動便經年醉。", "醉中往往愛藏真，亦不爲他名與利。", "勸君休戀浮華榮，直須奔走煙霞程。", "煙霞欲去如何去，先須肘後飛金晶。", "金晶飛到上宮裏，上宮下宮通光明。", "當時玉汞涓涓生，奔歸元海如雷聲。", "從此夫妻相際會，歡娛踴躍情無外。", "水火都來兩半間，卦候翻成地天泰。", "一浮一沈陽煉陰，陰盡方知此理深。", "到底根元是何物，分明只是水中金。", "喬公喬公急下手，莫逐烏飛兼兔走。", "何如脩煉作真人，塵世浮生終不久。", "人道長生沒得來，自古至今有有有。"]}