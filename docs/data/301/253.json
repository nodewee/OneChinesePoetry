{"author": "孔武仲", "period": "宋", "type": "诗", "title": "寄信州交代錢德循", "paragraphs": ["處君以西軒之爽氣，贈君以仙府之名花。", "名花芬敷隨曉日，爽氣蕭颯凌朝霞。", "山川從此增秀色，塵埃不復留君家。", "羨君年少氣力銳，况有長才可經世。", "馳聲京邑蓋有年，作幕山州不得意。", "漫尋幽景養天真，積明不學陶潜醉。", "錢夫子，我今去指湘江邊，洞庭波瀾濶如海，與君似隔東南天。", "饒州亦有木犀種，真骨來從武夷洞。", "自有清香百步聞，煩君爲買雙株送。", "勿云千里移致難，從古物輕人意重。", "但將木李對瓊瑶，餘物區區且安用。"]}