{"author": "孔武仲", "period": "宋", "type": "诗", "title": "昨日之日行", "paragraphs": ["昨日之日嗟可憂，羣山積雨漫溪流。", "行人兩兩相負過，雖有橋梁如拍浮。", "南歸童僕皆賈勇，濶步豈顧川無舟。", "狂瀾更與人爭力，一跌性命甘長休。", "乘險徼幸乃無患，作客如此真何求。", "今日之日却優游，青天挂幕陰霾收。", "朝陽透射鳥烏樂，宿潦平帖蛟龍愁。", "新花芳草色鮮瑩，時而殷紅垂石榴。", "風景清曠亦可嘉，旅衣酸寒馬足羞。", "岡原漸高沮洳少，此行應快無遲留。"]}