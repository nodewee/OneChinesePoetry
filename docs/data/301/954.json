{"author": "呂巖", "period": "唐", "type": "诗", "title": "贈劉方處士", "paragraphs": ["六國愁看沉與浮，攜琴長歗出神州。", "擬向煙霞煮白石，偶來城市見丹丘。", "受得金華出世術，期於紫府駕雲遊。", "年來摘得黃巖翠，琪樹參差連地肺。", "露飄香隴玉苗滋，月上碧峰丹鶴唳。", "洞天消息春正深，仙路往還俗難繼。", "忽因乘興下白雲，與君邂逅於塵世。", "塵世相逢開口希，共論太古同流志。", "瑤琴寶瑟與君彈，瓊漿玉液勸我醉。", "醉中亦話興亡事，云道總無珪組累。", "浮世短景倏成空，石火電光看即逝。", "韶年淑質曾非固，花面玉顏還作土。", "芳樽但繼曉復昏，樂事不窮今與古。", "何如識箇玄玄道，道在杳冥須細考。", "壺中一粒化奇物，物外千年功力奧。", "但能制得水中華，水火翻成金丹竈。", "丹就人間不久居，自有碧霄元命誥。", "玄洲暘谷悉可居，地壽天齡永相保。", "鸞車鶴駕逐雲飛，迢迢瑤池應易到。", "耳聞爭戰還傾覆，眼見妍華成枯槁。", "唐家舊國盡荒蕪，漢室諸侯空白草。", "蜉蝣世界實足悲，槿花性命莫遲遲。", "珠璣溢屋非爲福，羅綺滿箱徒自危。", "志士戒貪昔所重，達人忘欲寧自期。", "劉方劉方審聽我，流光迅速如飛過。", "陰媱果決用心除，尸鬼因循爲汝禍。", "八瓊秘訣君自識，莫待鉛空車又破。", "破車壞鉛須震驚，直遇伯陽應不可。", "悠悠憂家復憂國，耗盡三田元宅火。", "咫尺玄關若要開，憑君自解黃金鎖。"]}