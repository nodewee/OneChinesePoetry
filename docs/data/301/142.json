{"author": "鄧忠臣", "period": "宋", "type": "诗", "title": "初伏大雨戲呈無咎四首  其一", "paragraphs": ["大明放朝官避暑，長廊翛翛絕塵土。", "漢家宫殿敞千門，紫閣拖雲洒甘雨。", "雷恲電笑洗蒸鬱，蕩蕩青天滑流乳。", "憶昨三年田舍中，六月正服農家苦。", "豈望生還直舊廬，得見張晁說新語。", "初聽鈞天驟竊抃，正似聲聞躩起舞。", "喜乘初凉與晤歌，不憂庭潦墊垣户。", "徑攜斗酒相就醉，更置雙鯉充君爼。"]}