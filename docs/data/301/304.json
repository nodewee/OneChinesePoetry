{"author": "孔武仲", "period": "宋", "type": "诗", "title": "食蛤蜊呈子駿明叔", "paragraphs": ["兩君霜夜兩相過，有酒無肴争奈何。", "蛤蜊買得雖不多，百枚包以一枯荷。", "呼奴再濯清泠波，玉石磊落聲相磨。", "乾薪烈焰稍駢羅，暴殄天物真煩苛。", "閉關拒敵難揮戈，劃然雙闢如嘘呵。", "天然甘露貯玉窠，不須易牙爲調和。", "争先賈勇手自拏，莫笑擎盤無翠娥。", "釪明肉净絕泥沙，棄擲頑殻如投梭。", "宫醅灧灧鸚鵡螺，滿飲不惜朱顔酡。", "念初搜索從海涯，千斤秪載雙駱駝。", "都城觀闕雲峨峨，時新首到王公家。", "吾儕得啖已蹉跎，勢力不敵怨則那。", "往歲端居臨漕河，此物堆積如山坡。", "蟶𧍧淡菜暨車蛾，其實氣味俱同科。", "但嫌咀嚼費齒牙，何嘗珍惜如京華。", "物雖難得味乃佳，一壺千金古所嗟，三嗅而興君爲歌。"]}