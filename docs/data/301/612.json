{"author": "吳筠", "period": "唐", "type": "诗", "title": "遊廬山五老峰", "paragraphs": ["彭蠡隱深翠，滄波照芙蓉。", "日初金光滿，景落黛色濃。", "雲外聽猨鳥，煙中見杉松。", "自然符幽情，瀟灑愜所從。", "整策務探討，嬉遊任從容。", "玉膏正滴瀝，瑤草多䒠茸。", "羽人栖層崖，道合乃一逢。", "揮手欲輕舉，爲余扣瓊鐘。", "空香清人心，正氣信有宗。", "永用謝物累，吾將乘鸞龍。"]}