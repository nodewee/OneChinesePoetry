{"author": "孔武仲", "period": "宋", "type": "诗", "title": "蔡州三首  其三", "paragraphs": ["行路難，歸去來。", "三日汝南城不開，天角隱隱聞輕雷。", "掣電更劃劃，猛雨還漼漼。", "稍添汪汪陂，漸淹高高臺。", "我欲晨興出南郭，極目唯有白水漫蒿萊。", "驛道安在哉，連山洑流相喧豗。", "父母不復顧，嬰孩棄之如塵埃。", "戢戢生魚頭，人世永隔良可哀。", "清都咫尺可以訴，誰挽北斗魁。", "嗚呼行路之難，邦人之災。"]}