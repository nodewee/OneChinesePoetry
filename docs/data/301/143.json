{"author": "鄧忠臣", "period": "宋", "type": "诗", "title": "初伏大雨戲呈無咎四首  其二", "paragraphs": ["汗流龜趺如炊釜，蜉蝣飛空蟻運土。", "眼看纎雲上太清，曾不崇朝八荒雨。", "金柔火老旱太甚，咀嚼冰雪如餳乳。", "豐隆列缺及時來，蒼生解除焦焚苦。", "張侯不辭茅屋漏，倚柱長吟可人語。", "愛君豪猛爲君和，撫劍悲歌終起舞。", "南城酒壚醅新潑，不獨黄公當門户。", "滿酤鴟夷極懽酌，細摘園蔬供鼎爼。"]}