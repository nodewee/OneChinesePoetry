{"author": "孔武仲", "period": "宋", "type": "诗", "title": "喜雨", "paragraphs": ["暑伏忽已盡，金風稍自秋。", "驕陽仍不戢，歳計實可憂。", "昊天雖甚高，聰聰徹九州。", "聞其憔悴聲，知此黎民愁。", "白日収赫赫，慘雲布油油。", "昨朝雨意足，來自匡山頭。", "稍添郭南坡，次及城西疇。", "入夜又滂沛，四境略已周。", "平明出東郭，翠畝連山丘。", "爽氣吹客襟，餘聲壯溪流。", "自此飽香秔，可以繼麥麰。", "聊爲拊髀歌，以代擊壤謳。"]}