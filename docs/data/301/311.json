{"author": "孔武仲", "period": "宋", "type": "诗", "title": "送畢公叔使河北", "paragraphs": ["東觀久寂寥，君王念多士。", "鸞鳳望青雲，聯翩羽翰起。", "英英畢公叔，聲價動天子。", "劇談時利害，如瀉九江水。", "驊騮厭覊縻，放步即千里。", "間關北門道，牽車從此始。", "蓬瀛墨寶爛，原隰皇華美。", "英氣掃豺狼，清風回獄市。", "雖牽倚門念，猶勝捧檄喜。", "書止慰索居，時付黄河鯉。"]}