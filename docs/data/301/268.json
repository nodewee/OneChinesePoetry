{"author": "孔武仲", "period": "宋", "type": "诗", "title": "賦張芸叟蕃刀", "paragraphs": ["王師前年下靈州，先生奉詔爲參謀。", "軍書堆案不足道，欲斬名王懸髑髏。", "官供器械如山積，裝結雖巧體質浮。", "傳聞蕃刀最可用，買置不惜千金酧。", "沙河洗湔血痕盡，瑩若一水横清秋。", "長庚輝輝奪明月，光景迸溢不可收。", "軍回倉卒未及試，提挈萬里來荒陬。", "空齋倒掩閲圖史，深林永日號猩𪕋。", "揮鳴且欲驚暴客，敢議與國平寃讐。", "夜郎蒙恩放李白，炎嶺得旨還幽求。", "輕船共泊長沙岸，幾日對語清湘樓。", "紅蓮幕中邀客飲，霧雨咫尺迷汀洲。", "雜花落盡無處覓，官妓遣歸不敢留。", "清歡未免假外物，共說鐵劍勝倡優。", "君家所寶世稀有，滿坐傳看驚殊尤。", "護之太過却銹澁，頑蘚鬱結纒蒼虯。", "横磨十萬祇虚語，得此已足馳燕幽。", "今公又應元戎辟，真能寸截鯨鯢不。", "郗生入幕宜有畫，定遠出塞將封侯。", "我今喜得隨君去，長江渺渺平天流。", "路危或恐逢水怪，尾脊崔崒當吾舟。", "煩公一効佽飛勇，爲公椎鼓傾金甌。"]}