{"author": "孔武仲", "period": "宋", "type": "诗", "title": "葉師迎娶還吳省親遂之官達州以詩見意", "paragraphs": ["言止蘇臺駕，遂泛荆江舟。", "京師訣别易，不以樽俎留。", "念書片言贈，俚音謝珠球。", "飛飛雙鳳凰，指日還故丘。", "更翔西南天，江雲慘高秋。", "尊公今季鷹，菰蓴契良謀。", "恩威在兩部，所至膏澤流。", "弟當繼華門，不愧古箕裘。", "高風長堤柳，挂帨已雄牛。", "相望以功業，毋爲置書郵。"]}