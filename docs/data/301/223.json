{"author": "孔武仲", "period": "宋", "type": "诗", "title": "故縣作", "paragraphs": ["促促遠行役，勞勞羣僕夫。", "上漂以霖雨，下濺以泥塗。", "寒入骨脛裂，潤兼巾裳汚。", "行路何其難，我馬亦已瘏。", "逢人問前舍，指點山墻孤。", "投得數閒屋，慘寂日已晡。", "橫流正浩蕩，驚飇尚號呼。", "篝火就空室，排入如燕雛。", "投醪不及均，自酌以爲娛。", "箕踞不爾責，但願僵者蘇。", "亦有蘄春酒，汩汩傾淺壺。"]}