{"author": "孔武仲", "period": "宋", "type": "诗", "title": "招竹元珍賞江洲新茶", "paragraphs": ["我生世味薄，所好唯真茶。", "江南隔浮雲，廬岳望苦賖。", "煎烹逐風土，白水和脂麻。", "有客自遠至，開緘得新芽。", "乍見真邂逅，失喜成讙譁。", "掬視未及飲，清香破昏邪。", "堂堂京邑雄，萬貨來天涯。", "念此至靈草，﨑嶇亦隨車。", "小磨元自攜，瑩白無纎瑕。", "玉塵漸委積，鷹嘴猶交加。", "汲泉方汙埃，上以密葉遮。", "蟹眼已鳴沸，君來何晚耶。", "相呼共一啜，如到神仙家。", "煩襟得浣濯，兩目袪昏花。", "閒居無他樂，頼有此趣佳。", "煌煌金張門，酒肉爭豪奢。", "冷淡不輒飲，千金賞箏琶。", "一醒又五斗，顔角如烘霞。", "蔗漿爽肺肝，金椀嗽齒牙。", "坐覘吾曹癖，往往笑以嗟。", "人生樂不同，未用相矜夸。", "吟罷腹饑吼，空庭噪昏鴉。"]}