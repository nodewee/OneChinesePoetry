{"author": "孔武仲", "period": "宋", "type": "诗", "title": "遣百朋赴太學補試", "paragraphs": ["冉冉浪相逐，江湖今十年。", "念使從遠學，家貧乏鞍韀。", "一官來京都，環堵當西阡。", "學省咫尺近，彷彿聞誦弦。", "暫當辭家庭，裘馬去翩翩。", "英豪多出此，切琢期勉旃。", "昔我遠方來，算里近五千。", "清燈耿殘月，積雪堆窮年。", "對經必斂衽，求師欣執鞭。", "絢藻頗不乏，屢貢多士先。", "所願克堂構，使我安食眠。", "爾祖最爾愛，置膝自撫憐。", "追恨不及見，泪下如湧泉。"]}