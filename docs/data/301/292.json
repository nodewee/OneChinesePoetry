{"author": "孔武仲", "period": "宋", "type": "诗", "title": "題瑞聖園", "paragraphs": ["深沉百尺池，坐見淵魚躍。", "蓊蔚千秋木，中聞魚鳥樂。", "久與魚鳥暌，塵土厭徽索。", "偶來叩異境，佳思得開廓。", "朝廷尚清熙，聖主守勤約。", "鑾輿不遊幸，花卉任榮落。", "便如到山林，不悟近城郭。", "心閒與境一，足以慰寂寞。", "由來市朝味，未易勝林壑。", "因循不遠引，僉信吾儕弱。"]}