{"author": "李商隱", "period": "唐", "type": "诗", "title": "燕臺四首 夏", "paragraphs": ["前閣雨簾愁不卷，後堂芳樹陰陰見。", "石城景物類黃泉，夜半行郎空柘彈。", "綾扇喚風閶闔天，輕帷翠幕波淵旋。", "蜀魂寂寞有伴未，幾夜瘴花開木棉。", "桂宮留影光難取，嫣薰蘭破輕輕語。", "直教銀漢墮懷中，未遣星妃鎮來去。", "濁水清波何異源，濟河水清黃河渾。", "安得簿霧起緗裙，手接雲軿呼太君。"]}