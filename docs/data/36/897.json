{"author": "李商隱", "period": "唐", "type": "诗", "title": "詠懷寄秘閣舊僚二十六韻", "paragraphs": ["年鬢日堪悲，衡茅益自嗤。", "攻文枯若木，處世鈍如鎚。", "敢忘垂堂戒，寧將暗室欺。", "懸頭曾苦學，折臂反成醫。", "僕御嫌夫懦，孩童笑叔癡。", "小男方嗜栗，幼女漫憂葵。", "遇炙誰先噉，逢韲即便吹。", "官銜同畫餅，面貎乏凝脂。", "典籍將蠡測，文章若管窺。", "圖形翻類狗，入夢肯非羆。", "自哂成書簏，終當呪酒巵。", "懶霑襟上血，羞鑷鏡中絲。", "槖籥言方喻，樗蒱齒詎知。", "事神徒惕慮，佞佛媿虛辭。", "曲藝垂麟角，浮名狀虎皮。", "乘軒寧見寵，巢幕更逢危。", "禮俗拘嵇喜，侯王忻戴逵。", "途窮方結舌，靜勝但搘頤。", "糲食空彈劒，亨衢詎置錐。", "栢臺成口號，芸閣暫肩隨。", "悔逐遷鸎伴，誰觀擇虱時。", "甕間眠太率，牀下隱何卑。", "奮跡登弘閣，摧心對董帷。", "校讎如有暇，松竹一相思。"]}