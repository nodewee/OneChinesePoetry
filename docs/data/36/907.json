{"author": "李商隱", "period": "唐", "type": "诗", "title": "戲題樞言草閣三十二韻", "paragraphs": ["君家在河北，我家在山西。", "百歲本無業，陰陰仙李枝。", "尚書文與武，戰罷幕府開。", "君從渭南至，我自仙遊來。", "平昔苦南北，動成雲雨乖。", "逮今兩攜手，對若牀下鞵。", "夜歸碣石館，朝上黃金臺。", "我有苦寒調，君抱陽春才。", "年顏各少壯，髪綠齒尚齊。", "我雖不能飲，君時醉如泥。", "政靜籌畫簡，退食多相攜。", "埽掠走馬路，整頓射雉翳。", "春風二三月，柳密鶯正啼。", "清河在門外，上與浮雲齊。", "欹冠調玉琴，彈作松風哀。", "又彈明君怨，一去怨不回。", "感激坐者泣，起視雁行低。", "翻憂龍山雪，却雜胡沙飛。", "仲容銅琵琶，項直聲淒淒。", "上貼金捍撥，畫爲承露雞。", "君時臥掁觸，勸客白玉盃。", "苦云年光疾，不飲將安歸。", "我賞此言是，因循未能諧。", "君言中聖人，坐臥莫我違。", "楡莢亂不整，楊花飛相隨。", "上有白日照，下有東風吹。", "青樓有美人，顏色如玫瑰。", "歌聲入青雲，所痛無良媒。", "少年苦不久，顧慕良難哉。", "徒令真珠肶，裛入珊瑚腮。", "君今且少安，聽我苦吟詩。", "古詩何人作，老大從傷悲。"]}