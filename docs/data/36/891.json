{"author": "李商隱", "period": "唐", "type": "诗", "title": "燕臺四首 冬", "paragraphs": ["天東日出天西下，雌鳳孤飛女龍寡。", "青溪白石不相望，堂中遠甚蒼梧野。", "凍壁霜華交隱起，芳根中斷香心死。", "浪乘畫舸憶蟾蜍，月娥未必嬋娟子。", "楚管蠻絃愁一概，空城舞罷腰支在。", "當時歡向掌中銷，桃葉桃根雙姊妹。", "破鬟矮墮凌朝寒，白玉燕釵黃金蟬。", "風車雨馬不持去，蠟燭啼紅怨天曙。"]}