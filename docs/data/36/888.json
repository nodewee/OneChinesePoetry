{"author": "李商隱", "period": "唐", "type": "诗", "title": "燕臺四首 春", "paragraphs": ["風光冉冉東西陌，幾日嬌魂尋不得。", "蜜房羽客類芳心，冶葉倡條徧相識。", "暖藹輝遲桃樹西，高鬟立共桃鬟齊。", "雄龍雌鳳杳何許，絮亂絲繁天亦迷。", "醉起微陽若初曙，映簾夢斷聞殘語。", "愁將鐵網罥珊瑚，海闊天翻迷處所。", "衣帶無情有寬窄，春煙自碧秋霜白。", "研丹擘石天不知，願得天牢鎖冤魄。", "夾羅委篋單綃起，香肌冷襯琤琤珮。", "今日東風自不勝，化作幽光入西海。"]}