{"author": "李商隱", "period": "唐", "type": "诗", "title": "今月二日不自量度輒以詩一首四十韻干凟尊嚴伏蒙仁恩俯賜披覽獎踰其實情溢於辭顧惟疎蕪曷用酬戴輒復五言四十韻詩獻上亦詩人詠嘆不足之義也", "paragraphs": ["家擅無雙譽，朝居第一功。", "四時當首夏，八節應條風。", "滌濯臨清濟，巉巖倚碧嵩。", "鮑壺冰皎潔，王佩玉丁東。", "處劇張京兆，通經戴侍中。", "將星臨迥夜，卿月麗層穹。", "下令銷秦盜，高談破宋聾。", "含霜太山竹，拂霧嶧陽桐。", "樂道乾知退，當官蹇匪躬。", "服箱青海馬，入兆渭川熊。", "固是符真宰，徒勞讓化工。", "鳳池春瀲豔，雞樹曉曈曨。", "願守三章約，還期九譯通。", "薰琴調大舜，寶瑟和神農。", "慷慨資元老，周旋值狡童。", "仲尼羞問陣，魏絳喜和戎。", "欵欵將除蠧，孜孜欲達聰。", "所求因渭濁，安肯與雷同。", "物議將調鼎，君恩忽賜弓。", "開吳相上下，全蜀占西東。", "銳卒魚懸餌，豪胥鳥在籠。", "疲民呼杜母，隣國仰羊公。", "置驛推東道，安禪合北宗。", "嘉賓增重價，上士悟真空。", "扇舉遮王導，樽開見孔融。", "煙飛愁舞罷，塵定惜歌終。", "岸柳兼池綠，園花映燭紅。", "未曾周顗醉，轉覺季之恭。", "繫滯喧人望，便蕃屬聖衷。", "天書何日降，庭燎幾時烘。", "早歲乖投刺，今晨幸發蒙。", "遠途哀跛鼈，薄藝獎雕蟲。", "故事曾尊隗，前修有薦雄。", "終須煩刻畫，聊擬更磨礲。", "蠻嶺晴留雪，巴江晚帶楓。", "營巢憐越燕，裂帛待燕鴻。", "自苦誠先檗，長飄不後蓬。", "容華雖少健，思緒即悲翁。", "感激淮山館，優游碣石宮。", "待公三入相，丕祚始無窮。"]}