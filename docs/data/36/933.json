{"author": "李商隱", "period": "唐", "type": "诗", "title": "燒香曲", "paragraphs": ["鈿雲蟠蟠牙比魚，孔雀翅尾蛟龍鬚。", "漳宮舊樣博山鑪，楚嬌捧笑開芙蕖。", "八蠶繭緜小分炷，獸燄微紅隔雲母。", "白天月澤寒未冰，金虎含秋向東吐。", "玉佩呵光銅照昏，簾波日暮衝斜門。", "西來欲上茂陵樹，柏梁已失栽桃魂。", "露庭月井大紅氣，輕衫薄細當君意。", "蜀殿瓊人伴夜深，金鑾不問殘燈事。", "何當巧吹君懷度，襟灰爲土填清露。"]}