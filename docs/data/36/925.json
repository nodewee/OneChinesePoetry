{"author": "李商隱", "period": "唐", "type": "诗", "title": "寓懷", "paragraphs": ["綵鸞餐顥氣，威鳳入卿雲。", "長養三清境，追隨五帝君。", "煙波遺汲汲，矰繳任云云。", "下界圍黃道，前程合紫氛。", "金書惟是見，玉管不勝聞。", "草爲迴生種，香緣却死熏。", "海明三島見，天迥九江分。", "搴樹無勞援，神禾豈用耘。", "鬬龍風結陣，惱鶴露成文。", "漢嶺霜何早，秦宮日易曛。", "星機拋密緒，月杵散靈氛。", "陽鳥西南下，相思不及羣。"]}