{"author": "李商隱", "period": "唐", "type": "诗", "title": "韓碑", "paragraphs": ["元和天子神武姿，彼何人哉軒與羲。", "誓將上雪列聖恥，坐法宮中朝四夷。", "淮西有賊五十載，封狼生貙貙生羆。", "不據山河據平地，長戈利矛日可麾。", "帝得聖相相曰度，賊斫不死神扶持。", "腰懸相印作都統，陰風慘澹天王旗。", "愬武古通作牙爪，儀曹外郎載筆隨。", "行軍司馬智且勇，十四萬衆猶虎貔。", "入蔡縛賊獻太廟，功無與讓恩不訾。", "帝曰汝度功第一，汝從事愈宜爲辭。", "愈拜稽首蹈且舞，金石刻畫臣能爲。", "古者世稱大手筆，此事不繫于職司。", "當仁自古有不讓，言訖屢頷天子頤。", "公退齋戒坐小閣，濡染大筆何淋漓。", "點竄堯典舜典字，塗改清廟生民詩。", "文成破體書在紙，清晨再拜鋪丹墀。", "表曰臣愈昧死上，詠神聖功書之碑。", "碑高三丈字如斗，負以靈鼇蟠以螭。", "句奇語重喻者少，讒之天子言其私。", "長繩百尺拽碑倒，麤砂大石相磨治。", "公之斯文若元氣，先時已入人肝脾。", "湯盤孔鼎有述作，今無其器存其辭。", "嗚呼聖皇及聖相，相與烜赫流淳熙。", "公之斯文不示後，曷與三五相攀追。", "願書萬本誦萬過，口角流沫右手胝。", "傳之七十有二代，以爲封禪玉檢明堂基。"]}