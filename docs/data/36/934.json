{"author": "李商隱", "period": "唐", "type": "诗", "title": "送從翁東川弘農尚書幕", "paragraphs": ["昔帝迴沖眷，維皇惻上仁。", "三靈迷赤氣，萬彙呌蒼旻。", "刊木方隆禹，陞陑始創殷。", "夏臺曾圮閉，汜水敢逡巡。", "拯溺休規步，防虞要徙薪。", "蒸黎今得請，宇宙昨還淳。", "纘祖功宜急，貽孫計甚勤。", "降災雖代有，稔惡不無因。", "宮掖方爲蠱，邊隅忽遘迍。", "獻書秦逐客，間諜漢名臣。", "北伐將誰使，南征決此辰。", "中原重板蕩，玄象失鉤陳。", "詰旦違清道，銜枚別紫宸。", "茲行殊厭勝，故老遂分新。", "去異封於鞏，來寧避處豳。", "永嘉幾失墜，宣政遽酸辛。", "元子當傳啓，皇孫合授詢。", "時非三揖讓，表請再陶鈞。", "舊好盟還在，中樞策屢遵。", "蒼黃傳國璽，違遠屬車塵。", "雛虎如憑怒，漦龍性漫馴。", "封崇自何等，流落乃斯民。", "逗撓官軍亂，優容敗將頻。", "早朝披草莽，夜縋達絲綸。", "忘戰追無及，長驅氣益振。", "婦言終未易，廟算況非神。", "日馭難淹蜀，星旄要定秦。", "人心誠未去，天道亦無親。", "錦水湔雲浪，黃山掃地春。", "斯文虛夢鳥，吾道欲悲麟。", "斷續殊鄉淚，存亡滿席珍。", "魂銷季羔竇，衣化子張紳。", "建議庸何所，通班昔濫臻。", "浮生見開泰，獨得詠汀蘋。"]}