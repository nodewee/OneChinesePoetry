{"author": "李商隱", "period": "唐", "type": "诗", "title": "贈送前劉五經映三十四韻", "paragraphs": ["建國宜師古，興邦屬上庠。", "從來以儒戲，安得振朝綱。", "叔世何多難，茲基遂已亡。", "泣麟猶委吏，歌鳳更佯狂。", "屋壁餘無幾，焚坑逮可傷。", "挾書秦二世，壤宅漢諸王。", "草草臨盟誓，區區務富強。", "微茫金馬署，狼籍鬬雞場。", "盡欲心無竅，皆如面正墻。", "驚疑豹文鼠，貪竊虎皮羊。", "南渡宜終否，西遷冀小康。", "策非方正士，貢絕孝廉郎。", "海鳥悲鐘鼓，狙公畏服裳。", "多岐空擾擾，幽室竟倀倀。", "凝邈爲時範，虛空作士常。", "何由羞五霸，直自呰三皇。", "別派驅楊墨，他鑣並老莊。", "詩書資破冢，法制困探囊。", "周禮仍存魯，隋師果禪唐。", "鼎新麾一舉，革故法三章。", "星宿森文雅，風雷起退藏。", "縲囚爲學切，掌故受經忙。", "夫子時之彥，先生跡未荒。", "褐衣終不召，白首興難忘。", "感激殊非聖，棲遲到異粻。", "片辭褒有德，一字貶無良。", "燕地尊鄒衍，西河重卜商。", "式閭真道在，擁篲信謙光。", "獲預青衿列，叨來絳帳旁。", "雖從各言志，還要大爲防。", "勿謂孤寒棄，深憂訐直妨。", "叔孫讒易得，盜跖暴難當。", "雁下秦雲黑，蟬休隴葉黃。", "莫踰巾屨念，容許後升堂。"]}