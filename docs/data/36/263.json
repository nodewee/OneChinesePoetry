{"author": "許渾", "period": "唐", "type": "诗", "title": "贈蕭鍊師", "paragraphs": ["曾試昭陽曲，瑤齋帝自臨。", "紅珠絡繡帽，翠鈿束羅襟。", "雙闕胡塵起，千門宿露陰。", "出宮迷國步，回駕軫皇心。", "桂殿春空晚，椒房夜自深。", "急宣求故劒，冥契得遺簪。", "暗記神仙傳，潛封女史箴。", "壺中知日永，掌上畏年侵。", "莫比班家扇，寧同卓氏琴。", "雲車辭鳳輦，羽帔別鴛衾。", "網斷魚遊藻，籠開鶴戲林。", "洛煙浮碧漢，嵩月上丹岑。", "露草爭三秀，風篁共八音。", "吹笙延鶴舞，敲磬引龍吟。", "旄節纖腰舉，霞杯皓腕斟。", "還磨照寶鏡，猶插辟寒金。", "東海人情變，南山聖壽沈。", "朱顏常似渥，綠髪已如尋。", "養氣齊生死，留形盡古今。", "更求應不見，雞犬日駸駸。"]}