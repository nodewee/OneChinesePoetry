{"author": "許渾", "period": "唐", "type": "诗", "title": "奉命和後池十韻", "paragraphs": ["疊石通溪水，量波失舊規。", "芳洲還屈曲，朱閣更逶迤。", "浴鳥翻荷葉，驚蟬出柳絲。", "翠煙秋檜聳，紅露曉蓮披。", "攀檻登樓近，停橈待客遲。", "野橋從浪沒，輕舸信風移。", "竹韻遷棊局，松陰遞酒巵。", "性閑鷗自識，心遠鶴先知。", "應想秦人會，休懷越相祠。", "當期穆天子，簫鼓宴瑤池。"]}