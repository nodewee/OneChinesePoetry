{"author": "李商隱", "period": "唐", "type": "诗", "title": "井泥四十韻", "paragraphs": ["皇都依仁里，西北有高齋。", "昨日主人氏，治井堂西陲。", "工人三五輩，輦出土與泥。", "到水不數尺，積共庭樹齊。", "他日井甃畢，用土益作堤。", "曲隨林掩映，繚以池周迴。", "下去冥寞穴，上承雨露滋。", "寄辭別地脉，因言謝泉扉。", "升騰不自意，疇昔忽已乖。", "伊余掉行鞅，行行來自西。", "一日下馬到，此時芳草萋。", "四面多好樹，旦暮雲霞姿。", "晚落花滿地，幽鳥鳴何枝。", "蘿幄既已薦，山樽亦可開。", "待得孤月上，如與佳人來。", "因茲感物理，惻愴平生懷。", "茫茫此羣品，不定輪與蹄。", "喜得舜可禪，不以瞽瞍疑。", "禹竟代舜立，其父吁咈哉。", "嬴氏幷六合，所來因不韋。", "漢祖把左契，自言一布衣。", "當塗佩國璽，本乃黃門攜。", "長戟亂中原，何妨起戎氐。", "不獨帝王耳，臣下亦如斯。", "伊尹佐興王，不藉漢父資。", "蟠溪老釣叟，坐爲周之師。", "屠狗興販繒，突起定傾危。", "長沙啓封土，豈是出程姬。", "帝問主人翁，有自賣珠兒。", "武昌昔男子，老苦爲人妻。", "蜀王有遺魄，今在林中啼。", "淮南雞舐藥，翻向雲中飛。", "大鈞運羣有，難以一理推。", "顧於冥冥內，爲問秉者誰。", "我恐更萬世，此事愈云爲。", "猛虎與雙翅，更以角副之。", "鳳凰不五色，聯翼上雞棲。", "我欲秉鈞者，朅來與我偕。", "浮雲不相顧，寥泬誰爲梯。", "悒怏夜將半，但歌井中泥。"]}