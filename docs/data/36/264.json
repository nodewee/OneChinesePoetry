{"author": "許渾", "period": "唐", "type": "诗", "title": "冬日宣城開元寺贈元孚上人", "paragraphs": ["一鉢事南宗，僧儀稱病容。", "曹溪花裏別，蕭寺竹前逢。", "燭影深寒殿，經聲徹曙鐘。", "欲齋簷睡鴿，初定壁吟蛩。", "詩繼休遺韻，書傳永逸蹤。", "藝多人譽洽，機絕道情濃。", "汲澗瓶沈藻，眠堦錫挂松。", "雲鳴新放鶴，池臥舊降龍。", "露茗山廚焙，霜秔野碓舂。", "梵文明處譯，禪衲暖時縫。", "層塔題應遍，飛軒步不慵。", "繡梁交薜荔，畫井倒芙蓉。", "翠戶垂旗網，朱窗列劒鋒。", "寒風金磬遠，晴雪玉樓重。", "妙理三乘達，清才萬象供。", "山高橫睥睨，灘淺聚艨艟。", "微霧蒼平楚，殘暉淡遠峰。", "林疎霜摵摵，波靜月溶溶。", "劒出因雷煥，琴全遇蔡邕。", "西方知有社，支許合相從。"]}