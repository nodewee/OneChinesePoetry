{"author": "李商隱", "period": "唐", "type": "诗", "title": "景陽宮井雙桐", "paragraphs": ["秋港菱花乾，玉盤明月蝕。", "血滲兩枯心，情多去未得。", "徒經白門伴，不見丹山客。", "未待刻作人，愁多有魂魄。", "誰將玉盤與，不死翻相誤。", "天更闊於江，孫枝覓郎主。", "昔妬隣宮槐，道類雙眉歛。", "今日繁紅櫻，拋人占長簟。", "翠襦不禁綻，留淚啼天眼。", "寒灰劫盡問方知，石羊不去誰相絆。"]}