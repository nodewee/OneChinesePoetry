{"author": "李商隱", "period": "唐", "type": "诗", "title": "安平公詩", "paragraphs": ["丈人博陵王名家，憐我總角稱才華。", "華州留語曉至暮，高聲喝吏放兩衙。", "明朝騎馬出城外，送我習業南山阿。", "仲子延岳年十六，面如白玉欹烏紗。", "其弟炳章猶兩丱，瑤林瓊樹含奇花。", "陳留阮家諸侄秀，邐迤出拜何駢羅。", "府中從事杜與李，麟角虎翅相過摩。", "清詞孤韻有歌響，擊觸鐘磬鳴環珂。", "三月石堤凍銷釋，東風開花滿陽坡。", "時禽得伴戲新木，其聲尖咽如鳴梭。", "公時載酒領從事，踴躍鞍馬來相過。", "仰看樓殿撮清漢，坐視世界如恒沙。", "面熱脚掉互登陟，青雲表柱白雲崖。", "一百八句在貝葉，三十三天長雨花。", "長者子來輒獻蓋，辟支佛去空留鞾。", "公時受詔鎮東魯，遣我草詔隨車牙。", "顧我下筆即千字，疑我讀書傾五車。", "嗚嘑大賢苦不壽，時世方士無靈砂。", "五月至止六月病，遽頹泰山驚逝波。", "明年徒步弔京國，宅破子毀哀如何。", "西風衝戶捲素帳，隟光斜照舊燕窠。", "古人常歎知己少，況我淪賤艱虞多。", "如公之德世一二，豈得無淚如黃河。", "瀝膽咒願天有眼，君子之澤方滂沱。"]}