{"author": "李商隱", "period": "唐", "type": "诗", "title": "謝往桂林至彤庭竊詠", "paragraphs": ["辰象森羅正，句陳翊衛寬。", "魚龍排百戲，劍佩儼千官。", "城禁將開晚，宮深欲曙難。", "月輸移枍詣，仙路下欄干。", "共賀高禖應，將陳壽酒歡。", "金星壓芒角，銀漢轉波瀾。", "王母來空闊，羲和上屈盤。", "鳳皇傳詔旨，獬廌冠朝端。", "造化中台座，威風上將壇。", "甘泉猶望幸，早晚冠呼韓。"]}