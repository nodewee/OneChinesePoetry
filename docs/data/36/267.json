{"author": "許渾", "period": "唐", "type": "诗", "title": "送從兄別駕歸蜀", "paragraphs": ["聞與湘南令，童年侍玉墀。", "家留秦塞曲，官謫瘴溪湄。", "道直姦臣屏，冤深聖主知。", "逝川東去疾，霈澤北來遲。", "青漢龍髯絕，蒼岑馬鬣移。", "風淒聞笛處，月慘罷琴時。", "客路黃公廟，鄉關白帝祠。", "已稱鸚鵡賦，寧誦鶺鴒詩。", "遠道書難達，長亭酒莫持。", "當憑蜀江水，萬里寄相思。"]}