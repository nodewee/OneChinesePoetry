{"author": "李商隱", "period": "唐", "type": "诗", "title": "行次西郊作一百韻", "paragraphs": ["蛇年建午月，我自梁還秦。", "南下大散關，北濟渭之濱。", "草木半舒坼，不類冰雪晨。", "又若夏苦熱，燋卷無芳津。", "高田長檞櫪，下田長荆榛。", "農具棄道旁，饑牛死空墩。", "依依過村落，十室無一存。", "存者皆面啼，無衣可迎賓。", "始若畏人問，及門還具陳。", "右輔田疇薄，斯民常苦貧。", "伊昔稱樂土，所賴牧伯仁。", "官清若冰玉，吏善如六親。", "生兒不遠征，生女事四隣。", "濁酒盈瓦缶，爛穀堆荆囷。", "健兒庇旁婦，衰翁舐童孫。", "況自貞觀後，命官多儒臣。", "例以賢牧伯，徵人司陶鈞。", "降及開元中，姦邪撓經綸。", "晉公忌此事，多録邊將勳。", "因令猛毅輩，雜牧升平民。", "中原遂多故，除授非至尊。", "或出倖臣輩，或由帝戚恩。", "中原困屠解，奴隸厭肥豚。", "皇子棄不乳，椒房抱羌渾。", "重賜竭中國，強兵臨北邊。", "控弦二十萬，長臂皆如猿。", "皇都三千里，來往同雕鳶。", "五里一換馬，十里一開筵。", "指顧動白日，煖熱迴蒼旻。", "公卿辱嘲叱，唾棄如糞丸。", "大朝會萬方，天子正臨軒。", "綵旂轉初旭，玉座當祥煙。", "金障既特設，珠簾亦高褰。", "捋須蹇不顧，坐在御榻前。", "忤者死艱屨，附之升頂顛。", "華侈矜遞衒，豪俊相併吞。", "因失生惠養，漸見徵求頻。", "奚寇西北來，揮霍如天翻。", "是時正忘戰，重兵多在邊。", "列城遶長河，平明插旗旛。", "但聞虜騎入，不見漢兵屯。", "大婦抱兒哭，小婦攀車轓。", "生小太平年，不識夜閉門。", "少壯盡點行，疲老守空村。", "生分作死誓，揮淚連秋雲。", "廷臣例麞怯，諸將如羸奔。", "爲賊掃上陽，捉人送潼關。", "玉輦望南斗，未知何日旋。", "誠知開闢久，遘此雲雷屯。", "送者問鼎大，存者要高官。", "搶攘互間諜，孰辨梟與鸞。", "千馬無返轡，萬車無還轅。", "城空鼠雀死，人去豺狼喧。", "南資竭吳越，西費失河源。", "因令左藏庫，摧毀惟空垣。", "如人當一身，有左無右邊。", "筋體半痿痺，肘腋生臊膻。", "列聖蒙此恥，含懷不能宣。", "謀臣拱手立，相戒無敢先。", "萬國困杼軸，內庫無金錢。", "健兒立霜雪，腹歉衣裳單。", "饋餉多過時，高估銅與鉛。", "山東望河北，爨煙猶相聯。", "朝廷不暇給，辛苦無半年。", "行人搉行資，居者稅屋椽。", "中間遂作梗，狼籍用戈鋋。", "臨門送節制，以錫通天班。", "破者以族滅，存者尚遷延。", "禮數異君父，羈糜如羌零。", "直求輸赤誠，所望大體全。", "巍巍政事堂，宰相厭八珍。", "敢問下執事，今誰掌其權。", "瘡疽幾十載，不敢扶其根。", "國蹙賦更重，人稀役彌繁。", "近年牛醫兒，城社更扳援。", "盲目把大斾，處此京西藩。", "樂禍忘怨敵，樹黨多狂狷。", "生爲人所憚，死非人所憐。", "快刀斷其頭，列若猪牛懸。", "鳳翔三百里，兵馬如黃巾。", "夜半軍牒來，屯兵萬五千。", "鄉里駭供億，老少相扳牽。", "兒孫生未孩，棄之無慘顏。", "不復議所適，但欲死山間。", "爾來又三歲，甘澤不及春。", "盜賊亭午起，問誰多窮民。", "節使殺亭吏，捕之恐無因。", "咫尺不相見，旱久多黃塵。", "官健腰佩弓，自言爲官巡。", "常恐值荒迥，此輩還射人。", "媿客問本末，願客無因循。", "郿塢抵陳倉，此地忌黃昏。", "我聽此言罷，冤憤如相焚。", "昔聞舉一會，羣盜爲之奔。", "又聞理與亂，在人不在天。", "我願爲此事，君前剖心肝。", "叩頭出鮮血，滂沱污紫宸。", "九重黯已隔，涕泗空沾脣。", "使典作尚書，廝養爲將軍。", "慎勿道此言，此言未忍聞。"]}