{"author": "李商隱", "period": "唐", "type": "诗", "title": "五言述德抒情詩一首四十韻獻上杜七兄僕射相公", "paragraphs": ["帝作黃金闕，仙開白玉京。", "有人扶太極，惟嶽降元精。", "耿賈官勳大，荀陳地望清。", "旂常懸祖德，甲令著嘉聲。", "經出宣尼壁，書留晏子楹。", "武鄉傳陳法，踐土主文盟。", "自昔流王澤，由來仗國楨。", "九河分合沓，一柱忽崢嶸。", "得主勞三顧，驚人肯再鳴。", "碧虛天共轉，黃道日同行。", "後飲曹參酒，先和傅說羹。", "即時賢路闢，此夜泰階平。", "願保無疆福，將圖不朽名。", "率身期濟世，叩額慮興兵。", "感念殽屍露，咨嗟趙卒坑。", "儻令安隱忍，何以贊貞明。", "惡草雖當路，寒松實挺生。", "人言真可畏，公意本無爭。", "故事留臺閣，前驅且斾旌。", "芙蓉王儉府，楊柳亞夫營。", "清嘯頻疎俗，高談屢析酲。", "過庭多令子，乞墅有名甥。", "南詔應聞命，西山莫敢驚。", "寄辭收的博，端坐掃欃槍。", "雅宴初無倦，長歌底有情。", "檻危春水暖，樓迥雪峰晴。", "移席牽緗蔓，迴橈撲絳英。", "誰知杜武庫，只見謝宣城。", "有客趨高義，於今滯下卿。", "登門慚後至，置驛恐虛迎。", "自是依劉表，安能比老彭。", "雕龍心己切，畫虎意何成。", "豈有曾黔突，徒勞不倚衡。", "乘時乖巧宦，占象合艱貞。", "廢忘淹中學，遲迴谷口耕。", "悼傷潘岳重，樹立馬遷輕。", "隴鳥悲丹觜，湘蘭怨紫莖。", "歸期過舊歲，旅夢遶殘更。", "弱植叨華族，衰門倚外兄。", "欲陳勞者曲，未唱淚先橫。"]}