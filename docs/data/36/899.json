{"author": "李商隱", "period": "唐", "type": "诗", "title": "和鄭愚贈汝陽王孫家箏妓二十韻", "paragraphs": ["冰霧怨何窮，秦絲嬌未已。", "寒空煙霞高，白日一萬里。", "碧嶂愁不行，濃翠遙相倚。", "茜袖捧瓊姿，皎日丹霞起。", "孤猿耿幽寂，西風吹白芷。", "回首蒼梧深，女蘿閉山鬼。", "荒郊白鱗斷，別浦晴霞委。", "長彴壓河心，白道連地尾。", "秦人昔富家，綠窗聞妙旨。", "鴻驚雁背飛，象牀殊故里。", "因令五十絲，中道分宮徵。", "斗粟配新聲，娣姪徒纖指。", "風流大堤上，悵望白門裏。", "蠹粉實雌絃，燈光冷如水。", "羌管促蠻柱，從醉吳宮耳。", "滿內不埽眉，君王對西子。", "初花慘朝露，冷臂淒愁髓。", "一曲送連錢，遠別長於死。", "玉砌銜紅蘭，粧窗結碧綺。", "九門十二關，清晨禁桃李。"]}