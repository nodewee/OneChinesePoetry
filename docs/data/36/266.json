{"author": "許渾", "period": "唐", "type": "诗", "title": "登蒜山觀發軍", "paragraphs": ["羽檄徵兵急，轅門選將雄。", "犬羊憂破竹，貔虎極飛蓬。", "定繫猖狂虜，何煩矍鑠翁。", "更探黃石略，重振黑山功。", "別馬嘶營柳，驚烏散井桐。", "低星連寶劍，殘月讓雕弓。", "浪曉戈鋋裏，山晴鼓角中。", "甲開魚照水，旗颺虎拏風。", "去想金河遠，行知玉塞空。", "漢庭應有問，師律在元戎。"]}