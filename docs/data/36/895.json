{"author": "李商隱", "period": "唐", "type": "诗", "title": "哭遂州蕭侍郎二十四韻", "paragraphs": ["遙作時多難，先令禍有源。", "初驚逐客議，旋駭黨人冤。", "密侍榮方入，司刑望愈尊。", "皆因優詔用，實有諫書存。", "苦霧三辰沒，窮陰四塞昏。", "虎威狐更假，隼擊鳥踰喧。", "徒欲心存闕，終遭耳屬垣。", "遺音和蜀魄，易簀對巴猿。", "有女悲初寡，無男泣過門。", "朝爭屈原草，廟餒莫敖魂。", "迥閣傷神峻，長江極望翻。", "青雲寧寄意，白骨始霑恩。", "早歲思東閤，爲邦屬故園。", "登舟慚郭泰，解榻愧陳蕃。", "分以忘年契，情猶錫類敦。", "公先真帝子，我系本王孫。", "嘯傲張高蓋，從容接短轅。", "秋吟小山桂，春醉後堂萱。", "自歎離通籍，何嘗忘呌閽。", "不成穿壙入，終擬上書論。", "多士還魚貫，云誰正駿奔。", "暫能誅儵忽，長與問乾坤。", "蟻漏三泉路，螿啼百草根。", "始知同泰講，徼福是虛言。"]}