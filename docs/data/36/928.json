{"author": "李商隱", "period": "唐", "type": "诗", "title": "病中聞河東公樂營置酒口占寄上", "paragraphs": ["聞駐行春斾，中途賞物華。", "緣憂武昌柳，遂憶洛陽花。", "嵇鶴元無對，荀龍不在誇。", "只將滄海月，長壓赤城霞。", "興欲傾燕館，歡終到習家。", "風長應側帽，路隘豈容車。", "樓迥波窺錦，窗虛日弄紗。", "鎖門金了鳥，展障玉鴉叉。", "舞妙從兼楚，歌能莫雜巴。", "必投潘岳果，誰摻禰衡撾。", "刻燭當時忝，傳杯此夕賒。", "可憐漳浦臥，愁緒獨如麻。"]}