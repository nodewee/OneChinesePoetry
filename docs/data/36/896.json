{"author": "李商隱", "period": "唐", "type": "诗", "title": "送千牛李將軍赴闕五十韻", "paragraphs": ["照席瓊枝秀，當年紫綬榮。", "班資古直閣，勳伐舊西京。", "在昔王綱紊，因誰國步清。", "如無一戰霸，安有大橫庚。", "內豎依憑切，凶門責望輕。", "中台終惡直，上將更要盟。", "丹陛祥煙滅，皇闈殺氣橫。", "喧闐衆狙怒，容易八蠻驚。", "梼杌寬之久，防風戮不行。", "素來矜異類，此去豈親征。", "捨魯真非策，居邠未有名。", "曾無力牧御，寧待雨師迎。", "火箭侵乘石，雲橋逼禁營。", "何時絕刁斗，不夜見欃槍。", "屢亦聞投鼠，誰其敢射鯨。", "世情休念亂，物議笑輕生。", "大鹵思龍躍，蒼梧失象耕。", "靈衣沾愧汗，儀馬困陰兵。", "別館蘭薰酷，深宮蠟燄明。", "黃山遮舞態，黑水斷歌聲。", "縱未移周鼎，何辭免趙坑。", "空拳轉鬬地，數板不沈城。", "且欲憑神算，無因計力爭。", "幽囚蘇武節，棄市仲由纓。", "下殿言終驗，增埤事早萌。", "蒸雞殊減饍，屑麴異和羹。", "否極時還泰，屯餘運果亨。", "流離幾南渡，倉卒得西平。", "神鬼收昏黑，姦兇首滿盈。", "官非督護貴，師以丈人貞。", "覆載還高下，寒暄急改更。", "馬前烹莽卓，壇上揖韓彭。", "扈蹕三才正，回軍六合晴。", "此時惟短劒，仍世盡雙旌。", "顧我由羣從，逢君嘆老成。", "慶流歸嫡長，貽厥在名卿。", "隼擊須當要，鵬摶莫問程。", "趨朝排玉座，出位泣金莖。", "幸藉梁園賦，叨蒙許氏評。", "中郎推貴壻，定遠重時英。", "政已標三尚，人今佇一鳴。", "長刀懸月魄，快馬駭星精。", "披豁慚深眷，暌離動素誠。", "蕙留春晼晚，松待歲崢嶸。", "異縣期迴雁，登時已飯鯖。", "去程風刺刺，別夜漏丁丁。", "庾信生多感，楊朱死有情。", "絃危中婦瑟，甲冷想夫箏。", "會與秦樓鳳，俱聽漢苑鸎。", "洛川迷曲沼，煙月兩心傾。"]}