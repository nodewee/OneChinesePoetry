{"author": "李商隱", "period": "唐", "type": "诗", "title": "燕臺四首 秋", "paragraphs": ["月浪衝天天宇濕，涼蟾落盡疎星入。", "雲屏不動掩孤嚬，西樓一夜風箏急。", "欲織相思花寄遠，終日相思却相怨。", "但聞北斗聲迴環，不見長河水清淺。", "金魚鎖斷紅桂春，古時塵滿鴛鴦茵。", "堪悲小苑作長道，玉樹未憐亡國人。", "瑤琴愔愔藏楚弄，越羅冷薄金泥重。", "簾鉤鸚鵡夜驚霜，喚起南雲繞雲夢。", "雙璫丁丁聯尺素，內記湘川相識處。", "歌唇一世銜雨看，可惜馨香手中故。"]}