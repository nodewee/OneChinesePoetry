{"author": "李商隱", "period": "唐", "type": "诗", "title": "河內詩二首 一", "paragraphs": ["鼉鼓沈沈虬水咽，秦絲不上蠻絃絕。", "常娥衣薄不禁寒，蟾蜍夜豔秋河月。", "碧城冷落空蒙煙，簾輕幕重金鉤欄。", "靈香不下兩皇子，孤星直上相風竿。", "八桂林邊九芝草，短襟小鬢相逢道。", "入門暗數一千春，願去閏年留月小。", "梔子交加香蓼繁，停辛佇苦留待君。"]}