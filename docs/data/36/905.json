{"author": "李商隱", "period": "唐", "type": "诗", "title": "送從翁從東川弘農尚書幕", "paragraphs": ["大鎮初更帥，嘉賓素見邀。", "使車無遠近，歸路更煙霄。", "穩放驊騮步，高安翡翠巢。", "御風知有在，去國肯無聊。", "早忝諸孫末，俱從小隱招。", "心懸紫雲閣，夢斷赤城標。", "素女悲清瑟，秦娥弄玉簫。", "山連玄圃近，水接絳河遙。", "豈意聞周鐸，翻然慕舜韶。", "皆辭喬木去，遠逐斷蓬飄。", "薄俗誰其激，斯民已甚恌。", "鸞皇期一舉，燕雀不相饒。", "敢共頽波遠，因之內火燒。", "是非過別夢，時節慘驚飙。", "未至誰能賦，中乾欲病痟。", "屢曾紆錦繍，勉欲報瓊瑤。", "我恐霜侵鬢，君先綬挂腰。", "甘心與陳阮，揮手謝松喬。", "錦里差隣接，雲臺閉寂寥。", "一川虛月魄，萬崦自芝苗。", "瘴雨瀧間急，離魂峽外銷。", "非關無燭夜，其奈落花朝。", "幾處逢鳴佩，何筵不翠翹。", "蠻童騎象舞，江市賣鮫綃。", "南詔知非敵，西山亦屢驕。", "勿貪佳麗地，不爲聖明朝。", "少減東城飲，時看北斗杓。", "莫因乖別久，遂逐歲寒凋。", "盛幕開高宴，將軍問故僚。", "爲言公玉季，早日棄漁樵。"]}