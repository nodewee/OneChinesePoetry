{"author": "李商隱", "period": "唐", "type": "诗", "title": "酬令狐郎中見寄", "paragraphs": ["望郎臨古郡，佳句灑丹青。", "應自丘遲宅，仍過柳惲汀。", "封來江渺渺，信去雨冥冥。", "句曲聞仙訣，臨川得佛經。", "朝吟搘客枕，夜讀漱僧瓶。", "不見銜蘆雁，空流腐草螢。", "土宜悲坎井，天怒識雷霆。", "象卉分疆近，蛟涎浸岸腥。", "補羸貪紫桂，負氣託青萍。", "萬里懸離抱，危於訟閤鈴。"]}