{"author": "李商隱", "period": "唐", "type": "诗", "title": "和孫朴韋蟾孔雀詠", "paragraphs": ["此去三梁遠，今來萬里攜。", "西施因網得，秦客被花迷。", "可在青鸚鵡，非關碧野雞。", "約眉憐翠羽，刮目想金篦。", "瘴氣籠飛遠，蠻花向坐低。", "輕於趙皇后，貴極楚懸黎。", "都護矜羅幕，佳人炫繡袿。", "屏風臨燭釦，捍撥倚香臍。", "舊思牽雲葉，新愁待雪泥。", "愛堪通夢寐，畫得不端倪。", "地錦排蒼雁，簾釘鏤白犀。", "曙霞星斗外，涼月露盤西。", "妬好休誇舞，經寒且少啼。", "紅樓三十級，穩穩上丹梯。"]}