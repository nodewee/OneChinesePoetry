{"author": "李商隱", "period": "唐", "type": "诗", "title": "擬意", "paragraphs": ["悵望逢張女，遲迴送阿侯。", "空看小垂手，忍問大刀頭。", "妙選茱萸帳，平居翡翠樓。", "雲屏不取暖，月扇未遮羞。", "上掌真何有，傾城豈自由。", "楚妃交薦枕，漢后共藏𩰘。", "夫向羊車覓，男從鳳穴求。", "書成祓禊帖，唱殺畔牢愁。", "夜杵鳴江練，春刀解若榴。", "象牀穿幰網，犀帖釘窗油。", "仁壽遺明鏡，陳倉拂綵毬。", "真防舞如意，佯蓋臥箜篌。", "濯錦桃花水，濺裙杜若洲。", "魚兒懸寶劒，燕子合金甌。", "銀箭催搖落，華筵慘去留。", "幾時銷薄怒，從此抱離憂。", "帆落啼猿峽，樽開畫鷁舟。", "急絃腸對斷，翦蠟淚爭流。", "璧馬誰能帶，金蟲不復收。", "銀河撲醉眼，珠串咽歌喉。", "去夢隨川后，來風貯石郵。", "蘭叢銜露重，榆莢點星稠。", "解佩無遺迹，凌波有舊游。", "曾來十九首，私讖詠牽牛。"]}