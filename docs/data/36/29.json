{"author": "范仲淹", "period": "宋", "type": "诗", "title": "依韻和延安龐龍圖柳湖", "paragraphs": ["種柳穿湖後，延安盛可遊。", "遠懷忘澤國，真賞即瀛洲。", "江景來秦塞，風情屬庾樓。", "劉琨增坐嘯，王粲乍銷憂。", "秀發千絲墮，光揺匹練柔。", "雙雙翔乳鷰，兩兩睡馴鷗。", "折翠贈歸客，濯清招隱流。", "宴回銀燭夜，吟度玉關秋。", "勝處千場醉，勞生萬事浮。", "王公多雅故，思去共仙舟。"]}