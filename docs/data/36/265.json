{"author": "許渾", "period": "唐", "type": "诗", "title": "維舟秦淮過溫州李給事宅", "paragraphs": ["給事爲郎日，青溪醉隱銜。", "冰池通極浦，雪逕遶高巖。", "珠玉砂同棄，松筠草共芟。", "帝圖憂一失，臣節恥三緘。", "代有王陵戇，時無靳尚讒。", "定應標直筆，寧爲發空函。", "霧黑連雲棧，風狂截海帆。", "石梯迎雨潤，沙井待潮鹹。", "蠟屐青筇杖，藍輿白罽衫。", "應勞北歸夢，山路正巉巉。"]}