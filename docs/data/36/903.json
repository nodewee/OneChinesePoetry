{"author": "李商隱", "period": "唐", "type": "诗", "title": "河陽詩", "paragraphs": ["黃河搖溶天上來，玉樓影近中天臺。", "龍頭瀉酒客壽杯，主人淺笶紅玫瑰。", "梓澤東來七十里，長溝複塹埋雲子。", "可惜秋眸一臠光，漢陵走馬黃塵起。", "南浦老魚腥古涎，真珠密字芙蓉篇。", "湘中寄到夢不到，衰容自去拋涼天。", "憶得蛟絲裁小卓，蛺蝶飛迴木綿薄。", "綠繍笙囊不見人，一口紅霞夜深嚼。", "幽蘭泣露新香死，畫圖淺縹松溪水。", "楚絲微覺竹枝高，半曲新辭寫緜紙。", "巴西夜市紅守宮，後房點臂斑斑紅。", "堤南渴雁自飛久，蘆花一夜吹西風。", "曉簾串斷蜻蜓翼，羅屏但有空青色。", "玉灣不釣三千年，蓮房暗被蛟龍惜。", "濕銀注鏡井口平，鸞釵映月寒錚錚。", "不知桂樹在何處，仙人不下雙金莖。", "百尺相風插重屋，側近嫣紅伴柔綠。", "百勞不識對月郎，湘竹千條爲一束。"]}