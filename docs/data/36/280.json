{"author": "許渾", "period": "唐", "type": "诗", "title": "和賓客相國詠雪", "paragraphs": ["近臘千巖白，迎春四氣催。", "雲陰連海起，風急度山來。", "盡日隋堤絮，經冬越嶺梅。", "豔疑歌處散，輕似舞時迴。", "道蘊詩傳麗，相如賦騁才。", "霽添松篠媚，寒積蕙蘭猜。", "暗漲宮池水，平封輦路埃。", "燭龍初照耀，巢鶴乍裴回。", "簷日瓊先挂，牆風粉旋摧。", "五門環玉壘，雙闕對瑤臺。", "綺席陵寒坐，珠簾遠曙開。", "靈芝霜下秀，仙桂月中栽。", "卷幌書千帙，援琴酒百桮。", "垂休編太史，呈瑞表中台。", "皓夜迷三徑，浮光徹九垓。", "茲辰是豐歲，歌詠屬良哉。"]}