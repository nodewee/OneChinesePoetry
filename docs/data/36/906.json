{"author": "李商隱", "period": "唐", "type": "诗", "title": "李肱所遺畫松詩書兩紙得四十韻", "paragraphs": ["萬草已涼露，開圖披古松。", "青山徧滄海，此樹生何峰。", "孤根邈無倚，直立撐鴻濛。", "端如君子身，挺若壯士胸。", "樛枝勢夭矯，忽欲蟠拏空。", "又如驚螭走，默與奔雲逢。", "孫枝擢細葉，旖旎狐裘茸。", "鄒颠蓐髪軟，麗姬眉黛濃。", "視久眩目睛，倏忽變輝容。", "竦削正稠直，婀娜旋敷峰。", "又如洞房冷，翠被張穹籠。", "亦若暨羅女，平旦妝顏容。", "細疑襲氣母，猛若爭神功。", "燕雀固寂寂，霧露常衝衝。", "香蘭媿傷暮，碧竹慚空中。", "可集呈瑞鳳，堪藏行雨龍。", "淮山桂偃蹇，蜀郡桑重童。", "枝條亮眇脆，靈氣何由同。", "昔聞咸陽帝，近說稽山儂。", "或著仙人號，或以大夫封。", "終南與清都，煙雨遙相通。", "安知夜夜意，不起西南風。", "美人昔清興，重之猶月鐘。", "寶笥十八九，香緹千萬重。", "一旦鬼瞰室，稠疊張羉罿。", "赤羽中要害，是非皆怱怱。", "生如碧海月，死踐霜郊蓬。", "平生握中玩，散失隨奴童。", "我聞照妖鏡，及與神劒鋒。", "寓身會有地，不爲凡物蒙。", "伊人秉蕬圖，顧眄擇所從。", "而我何爲者，開顏捧靈蹤。", "報以漆鳴琴，懸之真珠櫳。", "是時方暑夏，座內若嚴冬。", "憶昔謝四騎，學仙玉陽東。", "千株盡若此，路入瓊瑤宮。", "口詠玄雲歌，手把金芙蓉。", "濃藹深霓袖，色映琅玕中。", "悲哉墮世網，去之若遺弓。", "形魄天壇上，海日高曈曈。", "終騎紫鸞歸，持寄扶桑翁。"]}