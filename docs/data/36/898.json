{"author": "李商隱", "period": "唐", "type": "诗", "title": "戊辰會靜中出貽同志二十韻", "paragraphs": ["大道諒無外，會越自登真。", "丹元子何索，在己莫問隣。", "蒨璨玉琳華，翶翔九真君。", "戲擲萬里火，聊召六甲旬。", "瑤簡被靈誥，持符開七門。", "金鈴攝羣魔，絳節何兟兟。", "吟弄東海若，笑倚扶桑春。", "三山誠迥視，九州揚一塵。", "我本玄元胄，稟華由上津。", "中迷鬼道樂，沈爲下土民。", "託質屬太陰，鍊形復爲人。", "誓將覆宮澤，安此真與神。", "龜山有慰薦，南真爲彌綸。", "玉管會玄圃，火棗承天姻。", "科車遏故氣，侍香傳靈氛。", "飄颻被青霓，婀娜佩紫紋。", "林洞何其微，下仙不與羣。", "丹泥因未控，萬劫猶逡巡。", "荆蕪既以薙，舟壑永無湮。", "相期保妙命，騰景侍帝宸。"]}