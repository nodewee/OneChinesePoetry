{"author": "李商隱", "period": "唐", "type": "诗", "title": "自桂林奉使江陵途中感懷寄獻尚書", "paragraphs": ["下客依蓮幕，明公念竹林。", "縱然膺使命，何以奉徽音。", "投刺雖傷晚，酬恩豈在今。", "迎來新瑣闥，從到碧瑤岑。", "水勢初知海，天文始識參。", "固慚非賈誼，惟恐後陳琳。", "前席驚虛辱，華樽許細斟。", "尚憐秦痔苦，不遣楚醪沈。", "既載從戎筆，仍披選勝襟。", "瀧通伏波柱，簾對有虞琴。", "宅與嚴城接，門藏別岫深。", "閣涼松冉冉，堂靜桂森森。", "社內容周續，鄉中保展禽。", "白衣居士訪，烏帽逸人尋。", "佞佛將成傳，耽書或類淫。", "長懷五羖贖，終著九州箴。", "良訊封鴛綺，餘光借玳簪。", "張衡愁浩浩，沈約瘦愔愔。", "蘆白疑粘鬢，楓丹欲照心。", "歸期無雁報，旅抱有猿侵。", "短日安能駐，低雲只有陰。", "亂鴉衝曬網，寒女簇遙砧。", "東道違寧久，西園望不禁。", "江生魂黯黯，泉客淚涔涔。", "逸翰應藏法，高辭肯浪吟。", "數須傳庾翼，莫獨與盧諶。", "假寐憑書簏，哀吟叩劒鐔。", "未嘗貪偃息，那復議登臨。", "彼美迴清鏡，其誰受曲針。", "人皆向燕路，無乃費黃金。"]}