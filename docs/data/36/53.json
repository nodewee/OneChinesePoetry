{"author": "范仲淹", "period": "宋", "type": "诗", "title": "紀送太傅相公歸闕", "paragraphs": ["搢紳誰敢望差肩，獨向昌期協半千。", "首會雲龍游少海，親扶日月上中天。", "碧油兩就元戎鎮，黄閣三提冢宰權。", "坐致唐虞成大化，退居師傅養高年。", "閑披丹訣開鑪竈，醉度清歌被管絃。", "同牓幾人登將相，滿朝今日羡神仙。", "松楸薙草思純孝，里巷揮金過昔賢。", "歸赴誕辰知兑說，輕安拜舞壽觴前。"]}