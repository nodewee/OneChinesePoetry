{"author": "李商隱", "period": "唐", "type": "诗", "title": "七月二十八日夜與王鄭二秀才聽雨後夢作", "paragraphs": ["初夢龍宮寶燄然，瑞霞明麗滿晴天。", "旋成醉倚蓬萊樹，有箇仙人拍我肩。", "少頃遠聞吹細管，聞聲不見隔飛煙。", "逡巡又過瀟湘雨，雨打湘靈五十絃。", "瞥見馮夷殊悵望，鮫綃休賣海爲田。", "亦逢毛女無憀極，龍伯擎將華嶽蓮。", "恍惚無倪明又暗，低迷不已斷還連。", "覺來正是平階雨，獨背寒燈枕手眠。"]}