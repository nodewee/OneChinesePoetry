{"author": "李商隱", "period": "唐", "type": "诗", "title": "偶成轉韻七十二句贈四同舍", "paragraphs": ["沛國東風吹大澤，蒲青柳碧春一色。", "我來不見隆準人，瀝酒空餘廟中客。", "征東同舍鴛與鸞，酒酣勸我懸征鞍。", "藍山寶肆不可入，玉中仍是青琅玕。", "武威將軍使中俠，少年箭道驚楊葉。", "戰功高後數文章，憐我秋齋夢蝴蝶。", "詰旦九門傳奏章，高車大馬來煌煌。", "路逢鄒枚不暇揖，臘月大雪過大梁。", "憶昔公爲會昌宰，我時入謁虛懷待。", "衆中賞我賦高唐，迴看屈宋由年輩。", "公事武皇爲鐵冠，歷廳請我相所難。", "我時顦顇在書閣，臥枕芸香春夜闌。", "明年赴辟下昭桂，東郊慟哭辭兄弟。", "韓公堆上跋馬時，廻望秦川樹如薺。", "依稀南指陽臺雲，鯉魚食鈎猿失羣。", "湘妃廟下已春盡，虞帝城前初日曛。", "謝遊橋上澄江館，下望山城如一彈。", "鷓鴣聲苦曉驚眠，朱槿花嬌晚相伴。", "頃之失職辭南風，破帆壞槳荆江中。", "斬蛟斷璧不無意，平生自許非忩忩。", "歸來寂寞靈臺下，著破藍衫出無馬。", "天官補吏府中趨，玉骨瘦來無一把。", "手封狴牢屯制囚，直廳印鎖黃昏愁。", "平明赤帖使修表，上賀嫖姚收賊州。", "舊山萬仞青霞外，望見扶桑出東海。", "愛君憂國去未能，白道青松了然在。", "此時聞有燕昭臺，挺身東望心眼開。", "且吟王粲從軍樂，不賦淵明歸去來。", "彭門十萬皆雄勇，首戴公恩若山重。", "廷評日下握靈蛇，書記眠時吞綵鳳。", "之子夫君鄭與裴，何甥謝舅當世才。", "青袍白簡風流極，碧沼紅蓮傾倒開。", "我生麤疎不足數，梁父哀吟鴝鵒舞。", "橫行闊視倚公憐，狂來筆力如牛弩。", "借酒祝公千萬年，吾徒禮分常周旋。", "收旗臥鼓相天子，相門出相光青史。"]}