{"author": "李商隱", "period": "唐", "type": "诗", "title": "哭虔州楊侍郎", "paragraphs": ["漢網疎仍漏，齊民困未蘇。", "如何大丞相，翻作弛刑徒。", "中憲方外易，尹京終就拘。", "本矜能弭謗，先議取非辜。", "巧有凝脂密，功無一柱扶。", "深知獄吏貴，幾迫季冬誅。", "呌帝青天闊，辭家白日晡。", "流亡誠不弔，神理若爲誣。", "在昔恩知忝，諸生禮秩殊。", "入韓非劒客，過趙受鉗奴。", "楚水招魂遠，邙山卜宅孤。", "甘心親垤蟻，旋踵戮城狐。", "陰騭今如此，天災未可無。", "莫憑牲玉請，便望救焦枯。"]}