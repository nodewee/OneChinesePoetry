{"author": "李商隱", "period": "唐", "type": "诗", "title": "寄太原盧司空三十韻", "paragraphs": ["隋艦臨淮甸，唐旗出井陘。", "斷鰲搘四柱，卓馬濟三靈。", "祖業隆盤古，孫謀復大庭。", "從來師俊傑，可以煥丹青。", "舊族開東岳，雄圖奮北溟。", "邪同獬廌觸，樂伴鳳凰聽。", "酣戰仍揮日，降妖亦鬬霆。", "將軍功不伐，叔舅德惟馨。", "雞塞誰生事，狼煙不暫停。", "擬填滄海鳥，敢競太陽螢。", "內草纔傳詔，前茅已勒銘。", "那勞出師表，盡入大荒經。", "德水縈長帶，陰山繞畫屏。", "秖憂非綮肯，未覺有膻腥。", "保佐資沖漠，扶持在杳冥。", "乃心防暗室，華髪稱明廷。", "按甲神初靜，揮戈思欲醒。", "羲之當妙選，孝若近歸寧。", "月色來侵幌，詩成有轉櫺。", "羅含黃菊宅，柳惲白蘋汀。", "神物龜酬孔，僊才鶴姓丁。", "西山童子藥，南極老人星。", "自頃徒窺管，於今媿挈瓶。", "何由叨末席，還得叩玄扃。", "莊叟虛悲雁，終童漫識艇。", "幕中雖策畫，劒外且伶俜。", "俁俁行忘止，鰥鰥臥不瞑。", "身應瘠於魯，淚欲溢爲榮。", "禹貢思金鼎，堯圖憶土鉶。", "公乎來入相，王欲駕云亭。"]}