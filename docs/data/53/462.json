{"author": "趙嘏", "period": "唐", "type": "诗", "title": "歲暮江軒寄盧端公", "paragraphs": ["積水生高浪，長風自北時。", "萬艘俱擁棹，上客獨吟詩。", "路以重湖阻，心將小謝期。", "渚雲愁正斷，江雁重驚悲。", "笑憶遊星子，歌尋罷貴池。", "夢來孤島在，醉醒百憂隨。", "戍逈煙生晚，江寒鳥過遲。", "問山樵者對，經雨釣船移。", "敢歎今留滯，猶勝曩別離。", "醉從陶令得，善必丈人知。", "道蹇才何取，恩深劍不疑。", "此身同岸柳，只待變寒枝。"]}