{"author": "薛逢", "period": "唐", "type": "诗", "title": "君不見", "paragraphs": ["君不見，馬侍中，氣吞河朔稱英雄。", "君不見，韋太尉，二十年前鎮蜀地。", "一朝冥漠歸下泉，功業勝名兩憔悴。", "奉誠園裏篙棘生，長興街南沙路平。", "當時帶礪在何處，今日子孫無地耕。", "或聞羈旅甘常調，簿尉文參各天表。", "清明縱便天使來，一把紙錢風樹杪。", "碑文半缺碑堂摧，祁連塚象狐兔開。", "野花似雪落何處，棠棃樹下香風來。", "馬侍中，韋太尉，盛去衰來片時事。", "人生倏忽一夢中，何必深深固權位。"]}