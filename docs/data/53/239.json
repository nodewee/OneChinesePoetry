{"author": "薛逢", "period": "唐", "type": "诗", "title": "老去也", "paragraphs": ["惆悵人生不滿百，一事無成頭雪白。", "迴看幼累與老妻，俱是途中遠行客。", "匣中舊鏡照膽明，昔曾見我髭未生。", "朝巾暮櫛不自省，老皮皴皺文縱橫。", "合掌髻子蒜許大，此日方知非是我。", "暗數七旬能幾何，不覺中腸熱如火。", "老去也，爭奈何，敲酒盞，唱短歌。", "短歌未竟日已沒，月映西南庭樹柯。"]}