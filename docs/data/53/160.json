{"author": "劉得仁", "period": "唐", "type": "诗", "title": "宿普濟寺", "paragraphs": ["京寺數何窮，清幽此不同。", "曲江臨閣北，御苑自牆東。", "廣陌車音急，危樓夕景通。", "亂峰沈暝野，毒暑過秋空。", "幡揚虛無裡，星生杳靄中。", "月光籠月殿，蓮氣入蓮宮。", "綴草涼天露，吹人古木風。", "飲茶除假寐，聞磬釋塵蒙。", "童子眠苔淨，高僧話漏終。", "待鳴曉鐘後，萬井復朣朧。"]}