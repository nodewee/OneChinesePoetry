{"author": "薛逢", "period": "唐", "type": "诗", "title": "觀競渡", "paragraphs": ["三月三日天清明，楊花繞江啼曉鶯。", "使君未出郡齋內，江上已聞齊和聲。", "使君出時皆有引，馬前已被紅旗陣。", "兩岸羅衣破鼻香，銀釵照日如霜刃。", "鼓聲三下紅旗開，兩龍躍出浮水來。", "擢影斡波飛萬劒，鼓聲劈浪鳴千雷。", "雷聲衝急波相近，兩龍望標目如瞬。", "江上人呼霹靂聲，竿頭綵挂虹霓暈。", "前船搶水已得標，後船失勢空揮橈。", "瘡眉血首爭不定，輸岸一朋心似燒。", "只將標示輸贏賞，兩岸十舟五來往。", "須臾戲罷各東西，競脫文身請書上。", "吾今細觀競渡兒，何殊當路權相持。", "不思得所各休去，會到摧舟折楫時。"]}