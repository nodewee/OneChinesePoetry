{"author": "薛逢", "period": "唐", "type": "诗", "title": "靈臺家兄古鏡歌", "paragraphs": ["一尺圓潭深黑色，篆文如絲人不識。", "耕夫云住赫連城，赫連城下親耕得。", "鏡上磨瑩一月餘，日中漸見菱花舒。", "金膏洗拭鉎澀盡，黑雲吐出新蟾蜍。", "人言此是千年物，百鬼聞之形暗慄。", "玉匣曾經龍照來，豈宜更鑒農夫質。", "有時霹靂半夜驚，窗中飛電如晦明。", "盤龍鱗脹玉匣溢，牙爪觸風時有聲。", "耕夫不解珍靈異，翻懼赫連神作祟。", "十千賣與靈臺兄，百丈靈湫坐中至。", "溢匣水色如玉傾，兒童不敢窺泓澄。", "寒光照人近不得，坐愁雷電湫中生。", "吾兄吾兄須愛惜，將來慎勿虛拋擲。", "興雲致雨會有時，莫譴紅牀穢靈跡。"]}