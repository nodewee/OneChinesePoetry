{"author": "劉得仁", "period": "唐", "type": "诗", "title": "和鄭校書夏日遊鄭泉", "paragraphs": ["太虛懸畏景，古木蔽清陰。", "爰有泉堪挹，閑思日可尋。", "來聞鳴滴滴，照竦碧沈沈。", "幾脉成溪壑，何人測淺深。", "澄時無一物，分處厲千林。", "淨溉靈根藥，涼浮玉翅禽。", "飲疑蠲宿疾，見自失煩襟。", "僧共雲前瀨，龍和月下吟。", "疊光輕吹動，徹底曉霞侵。", "不用頻遊去，令君少進心。"]}