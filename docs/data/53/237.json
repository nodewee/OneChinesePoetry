{"author": "薛逢", "period": "唐", "type": "诗", "title": "鑷白曲", "paragraphs": ["去年鑷白鬢，境裏猶堪認年少。", "今年鑷白髮，兩眼昏昏手戰跳。", "滿酌濃酹假顏色，顏色不揚翻自笑。", "少年曾讀古人書，本期獨善安有餘。", "雖蓋長安一片瓦，未遑卒歲容寧居。", "前年依亞成都府，月請俸緍六十五。", "妻兒骨肉愁欲來，偏梁閣道歸得否。", "長安六月塵亙天，池塘鼎沸林欲燃。", "合家慟哭出門送，獨驅匹馬陵山巔。", "到官只是推誠信，終日兢兢幸無恡。", "丞相知憐爲小心，忽然奏佩專城印。", "專城俸入一倍多，況兼職祿霜峨峨。", "山妻稚女悉迎到，時列綠罇酣酒歌。", "醉來便向罇前倒，風月滿頭絲皓皓。", "雖然減得闔門憂，又加去國五年老。", "五年老，知奈何，來日少，去日多。", "金鎚鎚碎黃金鑷，更唱罇前老去歌。"]}