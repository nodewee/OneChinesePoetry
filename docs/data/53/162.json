{"author": "劉得仁", "period": "唐", "type": "诗", "title": "和段校書冬夕寄題廬山", "paragraphs": ["名高身未到，此恨蓄多時。", "是夕吟因話，他年必去隨。", "嘗聞廬嶽頂，半入楚江湄。", "幾處懸崖上，千尋瀑布垂。", "爐峰松淅瀝，湓浦柳參差。", "日色連湖白，鐘聲拂浪遲。", "煙梯緣薜荔，嶽寺步欹危。", "地本饒靈草，林曾出祖師。", "石樓霞耀壁，猨樹鶴分枝。", "細徑縈巖末，高窗見海涯。", "嵌空寒更極，寂寞夜尤思。", "陰谷冰埋朮，仙田雪覆芝。", "亂泉禪客瀨，異迹逸人知。", "蘚室新開竈，檉潭末了棋。", "如何遂閑放，長得在希夷。", "空務漁樵事，方無道路悲。", "謝公臺尚在，陶令柳潛衰。", "塵外難相許，人間貴迹遺。", "雖懷丹桂影，不忘白雲期。", "仁者終攜手，今朝預賦詩。"]}