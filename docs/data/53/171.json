{"author": "劉得仁", "period": "唐", "type": "诗", "title": "和鄭先輩謝秩閑居寓書所懷", "paragraphs": ["西風日夜吹，萬木共離披。", "近甸新晴後，高人得意時。", "暫閑心亦泰，論道面難欺。", "把筆還詩債，將琴當酒資。", "藍衫懸竹桁，烏帽挂松枝。", "名占文章重，官歸諫憲遲。", "生涯貧帝里，公議到台司。", "室冷沾苔蘚，門清絕路岐。", "莫言鄰白屋，即賀立丹墀。", "豈慮塵埃久，雲霄故有期。"]}