{"author": "殷潛之", "period": "唐", "type": "诗", "title": "題籌筆驛", "paragraphs": ["江東矜割據，鄴下奪孤嫠。", "霸畧非匡漢，宏圖欲佐誰。", "奏書辭後主，仗劒出全師。", "重襲襃斜路，懸開反正旗。", "欲將苞有截，必使舉無遺。", "沈慮經謀際，揮毫決勝時。", "圜觚當分畫，前箸此操持。", "山秀扶英氣，川流入妙思。", "算成功在彀，運去事終虧。", "命屈天方厭，人亡國自隨。", "艱難推舊姓，開創極初基。", "總歎曾過地，寧探作教資。", "若歸新曆數，誰復顧衰危。", "報德兼明道，長留識者知。"]}