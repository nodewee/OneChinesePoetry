{"author": "劉得仁", "period": "唐", "type": "诗", "title": "題從伯舍人道正里南園", "paragraphs": ["帝里餘新第，朱門面碧岑。", "曙堂增爽氣，喬木動清陰。", "直去親瑤陛，朝迴在竹林。", "風流才子調，好尚古人心。", "薜荔遮窗暗，莓苔近井深。", "禮無青草隔，詩共白衣吟。", "軒靜留孤鶴，庭虛到遠砧。", "掩關裁鳳詔，開鏡理瓊簪。", "種植今如此，塵埃永不侵。", "雲奔投刺者，日日待爲霖。"]}