{"author": "林滋", "period": "唐", "type": "诗", "title": "望九華山", "paragraphs": ["茲山突出何怪奇，上有萬狀無凡姿。", "大者嶙峋若奔兕，小者㠥嵬如嬰兒。", "玉柱金莖相拄枝，干空踰碧勢參差。", "虛中始訝巨靈擘，阧處乍驚愚叟移。", "蘿煙石月相蔽虧，天風褭褭猨咿咿。", "龍潭萬古噴飛溜，虎穴幾人能得窺。", "吁予比年愛靈境，到此始覺魂神馳。", "如何獨得百丈索，直上高峰拋俗羈。"]}