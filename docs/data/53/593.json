{"author": "盧肇", "period": "唐", "type": "诗", "title": "漢堤詩", "paragraphs": ["陰沴姦陽，來暴於襄。", "洎入大郛，波端若鋩。", "觸厚摧高，不知其防。", "駭潰顛委，萬室皆毀。", "竈登蛟鼉，堂集鱣鮪。", "惟恩若讎，母不能子。", "洪潰既涸，閈閎其虛。", "以隳我堵，以剝我廬。", "酸傷顧望，若踐丘墟。", "帝曰念嗟，朕日南顧。", "流災降慝，天曷台怒。", "滔滔襄郊，捽我嬰孺。", "於惟餘甿，飢傷喘呼。", "斯爲淫痍，孰往膏傅。", "惟汝元寮，僉舉明哲。", "我公用諧，苴茅杖節。", "來視襄人，噢咻提挈。", "不日不月，咍乎抃悅。", "乃泳故隄，陷於沙泥。", "缺落坳圯，由東訖西。", "公曰嗚呼，漢之有隄。", "實命襄人，不力乃力，則及乃身。", "具鍤與畚，漢隄其新。", "帝廩有粟，帝府有緡。", "爾成爾隄，必錫爾勤。", "襄人怡怡，聽命襄滸。", "背襄肩杵，奔走蹈舞。", "分之卒伍，令以麾鼓。", "尋尺既度，日月可數。", "登登嶪嶪，周旋上下。", "披峴斲楚，飛石輓土。", "舉築殷雷，駭汗霏雨。", "疲癃鰥獨，奮有筋膂。", "呀吁來助，提筐負筥。", "不勞其勞，雜沓笑語。", "咸曰盧公，來賜我生。", "斯隄既成，蜿蜿而平。", "確爾山固，屹如雲橫。", "漢流雖狂，堅不可蝕。", "代千年億，與天無極。", "惟公之隄，昔在人心。", "既築既城，橫之於南。", "萌渚不峻，此門不深。", "今復在茲，於漢之陰。", "斯堤已崇，茲民獲祐。", "齯童相慶，室以完富。", "貽於襄人，願保厥壽。", "繄公之功，赫焉如晝。", "捍此巨災，崒若京阜。", "天子賜之，百姓載之。", "族孫作詩，昭示厥後。"]}