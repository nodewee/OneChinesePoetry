{"author": "鄭畋", "period": "唐", "type": "诗", "title": "題緱山王子晉廟", "paragraphs": ["有昔靈王子，吹笙遡泬㵳。", "六宮攀不住，三島去相招。", "亡國原陵古，賓天歲月遙。", "無蹊窺海曲，有廟訪山椒。", "石帳龍蛇拱，雲櫳彩翠銷。", "露壇裝琬琰，真像寫松喬。", "珠館青童宴，琳宮阿母朝。", "氣輿仙女侍，天馬吏兵調。", "湘妓紅絲瑟，秦郎白管簫。", "西城要綽約，南嶽命嬌嬈。", "句曲觴金洞，天台嘯石橋。", "晚花珠弄蘂，春茹玉生苗。", "二景神光秘，三元寶籙饒。", "霧垂鴉翅髮，冰束虎章腰。", "鶴馭爭銜箭，龍妃合獻綃。", "衣從星渚浣，丹就日宮燒。", "物外花嘗滿，人間葉自凋。", "望臺悲漢戾，閱水笑梁昭。", "古殿香殘炧，荒堦柳長條。", "幾曾期七日，無復降重霄。", "嵩嶺連天漢，伊瀾入海潮。", "何由得真訣，使我珮環飄。"]}