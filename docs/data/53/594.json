{"author": "盧肇", "period": "唐", "type": "诗", "title": "題甘露寺", "paragraphs": ["北固巖端寺，佳名自上台。", "地從京口斷，山到海門迴。", "曙色煙中滅，潮聲日下來。", "一隅通雉堞，千仞聳樓臺。", "林暗疑降虎，江空想度杯。", "福庭增氣象，仙磬落昭回。", "覺路花非染，流年景謾催。", "隋宮凋綠草，晉室散黃埃。", "西蜀波湍盡，東溟日月開。", "如登最高處，應得見蓬萊。"]}