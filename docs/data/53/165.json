{"author": "劉得仁", "period": "唐", "type": "诗", "title": "上翰林丁學士", "paragraphs": ["今代如堯代，徵賢察衆情。", "久聆推行寔，然後佐聰明。", "官自文華重，恩因顧問生。", "詞人求作稱，天子許和羹。", "御柳凋霜晚，宮泉滴月清。", "直廬寒漏近，秋燭白麻成。", "玉殿移時對，金輿數侍行。", "賜衣香未散，借馬色難名。", "時輩何偏羨，儒流此最榮。", "終當聞夑理，寰宇永昇平。"]}