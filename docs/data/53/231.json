{"author": "元晦", "period": "唐", "type": "诗", "title": "越亭二十韻", "paragraphs": ["乏才叨八使，徇祿非三顧。", "南服頒詔條，東林證迷誤。", "未聞述職效，偶脫囂煩趣。", "激水濬㘭塘，緣崖欹磴步。", "西巖煥朝旭，深壑囊宿霧。", "影氣爽衣巾，涼颸輕杖履。", "臨高神慮寂，遠眺川原布。", "孤帆逗汀煙，飜鵶集江樹。", "獨探洞府靜，怳若偓佺遇。", "一瞬契真宗，百年成妄故。", "孱顏石戶啓，杳靄溪雲度。", "松籟韻宮商，鴛甍勢翔遡。", "津梁危彴架，濟物虛舟渡。", "環流馳羽觴，金英妬妝嫮。", "笳吟寒壘迥，鳥噪空山暮。", "悵望麋鹿心，低迴車馬路。", "懸冠謝陶令，褫珮懷疏傅。", "遐想蛻纓緌，徒慙卹襦袴。", "福盈禍之倚，權勝道所惡。", "何必棲禪關，無言自冥悟。"]}