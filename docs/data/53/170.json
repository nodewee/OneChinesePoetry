{"author": "劉得仁", "period": "唐", "type": "诗", "title": "陳情上李景讓大夫", "paragraphs": ["一被浮名誤，旋遭白髮侵。", "裴回戀明主，夢寐在秋岑。", "遇物唯多感，居常只是吟。", "待時鉗定口，經事壓低心。", "辛苦文場久，因緣戚里深。", "老迷新道路，貧賣舊園林。", "晴賞行聞水，宵棊坐見參。", "龜留閑去問，僧約偶來尋。", "望喜潛憑鵲，娛情願有琴。", "此生如遂意，誓死報知音。", "上德憐孤直，唯公拔陸沈。", "丘山恩忽被，螻蟻力難任。", "作鑒明同日，聽言重若金。", "從茲更無限，翹足俟爲霖。"]}