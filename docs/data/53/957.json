{"author": "馬戴", "period": "唐", "type": "诗", "title": "寄金州姚使君員外", "paragraphs": ["老懷清淨化，乞去守洵陽。", "廢井人應滿，空林虎自藏。", "迸泉疎石竇，殘雨發椒香。", "山缺通巴峽，江流帶楚檣。", "憂農生野思，禱廟結雲裝。", "覆局松移影，聽琴月墮光。", "鳥鳴開郡印，僧去置禪牀。", "罷貢金休鑿，凌寒笋更長。", "退公披鶴氅，高步隔鵷行。", "相見朱門內，麾幢拂曙霜。"]}