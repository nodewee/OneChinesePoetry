{"author": "薛逢", "period": "唐", "type": "诗", "title": "醉春風", "paragraphs": ["去年春似今年春，依舊野花愁殺人。", "犍爲縣裏古城上，開是好花飛是塵。", "戲蝶狂蜂相往返，一枝花上聲千萬。", "時節先從暖處開，北枝未發南枝晚。", "江城太守鬚髯蒼，忽然置酒開華堂。", "歌兒舞女亦隨後，暫醉始知天地長。", "頃年曾作東周掾，同舍尋春屢開宴。", "斗門亭上柳如絲，洛水橋邊月如練。", "洛陽風俗不禁街，騎馬夜歸香滿懷。", "坐客爭吟雲碧句，美人醉贈珊瑚釵。", "日往月來何草草，今年又校三年老。", "槽中駿馬不能騎，惆悵落花開滿道。", "爲報時人知不知，看花對酒定無疑。", "君看野外孤墳下，石羊石馬是誰家。"]}