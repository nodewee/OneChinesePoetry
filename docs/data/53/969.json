{"author": "孟遲", "period": "唐", "type": "诗", "title": "發蕙風館遇陰不見九華山有作", "paragraphs": ["我來淮陰城，千江萬山無不經。", "山青水碧千萬丈，奇峯急派何縱橫。", "又聞九華山，山頂連青冥。", "太白有逸韻，使我西南行。", "一步一攀策，前行正雞鳴。", "陰雲冉冉忽飛起，千里萬里危崢嶸。", "譬如天之有日蝕，使我昏沈猶不明。", "人家敲鏡救不得，光陰却屬貪狼星。", "恨亦不能通，言亦不足聽。", "長鞭揮馬出門去，是以九華爲不平。"]}