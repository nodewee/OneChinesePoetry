{"author": "李百藥", "period": "唐", "type": "诗", "title": "郢城懷古", "paragraphs": ["客心悲暮序，登墉瞰平陸。", "林澤窅芊緜，山川鬱重複。", "王公資設險，名都拒江隩。", "方城次北門，溟海窮南服。", "長策挫吳豕，雄圖競周鹿。", "萬乘重沮漳，九鼎輕伊穀。", "大蒐雲夢掩，壯觀章華築。", "人世更盛衰，吉凶良倚伏。", "遽見鄰交斷，仍覩賢臣逐。", "南風忽不競，西師日侵蹙。", "運圯屬馳驅，時屯恣敲朴。", "莫救夷陵火，無復秦庭哭。", "鄢郢遂丘墟，風塵俄慘黷。", "狐兔時遊踐，霜露日霑沐。", "釣渚故池平，神臺層宇覆。", "陣雲埋夏首，窮陰慘荒谷。", "悵矣舟壑遷，悲哉年祀倏。", "雖異三春望，終傷千里目。"]}