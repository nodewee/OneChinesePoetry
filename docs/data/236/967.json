{"author": "任希古", "period": "唐", "type": "诗", "title": "和左僕射燕公春日端居述懷", "paragraphs": ["豐野光三傑，嬀庭贊五臣。", "綈緗歌美譽，絲竹詠芳塵。", "聖曆開環象，昌年降甫申。", "高門非捨築，華構豈垂綸。", "鳳邸摶霄翰，龍池躍海鱗。", "玉鼎昇黃閣，金章謁紫宸。", "禮闈通政本，文昌總國均。", "調風振薄俗，清教敘彝倫。", "星迴應緹管，日御警寅賓。", "葉上曾槐變，花發小堂春。", "思挂五都冕，言訪北山巾。", "赫赫容臺上，千祀耀平津。"]}