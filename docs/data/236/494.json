{"author": "杜淹", "period": "唐", "type": "诗", "title": "寄贈齊公", "paragraphs": ["冠蓋游梁日，詩書問志年。", "佩蘭長坂上，攀桂小山前。", "結交澹若水，履道直如弦。", "此歡終未極，于茲獨播遷。", "赭衣登蜀道，白首別秦川。", "淚隨溝水逝，心逐曉旌懸。", "去去逾千里，悠悠隔九天。", "郊野間長薄，城闕隱凝煙。", "關門共月對，山路與雲連。", "此時寸心裏，難用尺書傳。"]}