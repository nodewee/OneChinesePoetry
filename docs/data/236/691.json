{"author": "王績", "period": "唐", "type": "诗", "title": "薛記室收過莊見尋率題古意以贈", "paragraphs": ["伊昔逢喪亂，曆數閏當餘。", "豺狼塞衢路，桑梓成丘墟。", "余及爾皆亡，東西各異居。", "爾爲背風鳥，我爲涸轍魚。", "逮承雲雷後，欣逢天地初。", "東川聊下釣，南畝試揮鋤。", "資稅幸不及，伏臘常有儲。", "散誕時須酒，蕭條嬾向書。", "朽木不可雕，短翮將焉攄。", "故人有深契，過我蓬高廬。", "曳裾出門迎，握手登前除。", "相看非舊顏，忽若形骸疎。", "追道宿昔事，切切心相於。", "憶我少年時，攜手遊東渠。", "梅李夾兩岸，花枝何扶疏。", "同志亦不多，西莊有姚徐。", "嘗愛陶淵明，酌醴焚枯魚。", "嘗學公孫弘，策杖牧羣豬。", "追念甫如昨，奄忽成空虛。", "人生詎能幾，歲歲常不舒。", "賴有北山僧，教我以真如。", "使我視聽遣，自覺塵累祛。", "何事須筌蹄，今已得兔魚。", "舊遊儻多暇，同此釋紛拏。"]}