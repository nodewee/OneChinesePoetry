{"author": "楊師道", "period": "唐", "type": "诗", "title": "中書寓直詠雨簡褚起居上官學士", "paragraphs": ["雲暗蒼龍闕，沈沈殊未開。", "窗臨鳳凰沼，颯颯雨聲來。", "電影入飛閣，風威凌吹臺。", "長簷響奔溜，清簟肅浮埃。", "早荷葉稍沒，新篁枝半摧。", "茲晨悵多緒，懷友自難裁。", "況復重城內，日暮獨裴回。", "玉階良史筆，金馬掞天才。", "高甍通散騎，複道駕蓬萊。", "思君贈桃李，於此冀瓊瓌。"]}