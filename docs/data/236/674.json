{"author": "虞世南", "period": "唐", "type": "诗", "title": "奉和幸江都應詔", "paragraphs": ["南國行周化，稽山秘夏圖。", "百王豈殊軌，千載協前謨。", "肆覲遵時豫，順動悅來蘇。", "安流進玉軸，戒道翼金吾。", "龍旂煥辰象，鳳吹溢川塗。", "封唐昔敷錫，分陝被荆吳。", "沐道咸知讓，慕義久成都。", "冬律初飛管，陽鳥正銜蘆。", "嚴飆肅林薄，曖景澹江湖。", "鴻私浹幽遠，厚澤潤凋枯。", "虞琴起歌詠，漢筑動巴歈。", "多幸霑行葦，無庸類散樗。"]}