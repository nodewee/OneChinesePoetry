{"author": "盧照鄰", "period": "唐", "type": "诗", "title": "長安古意", "paragraphs": ["長安大道連狹斜，青牛白馬七香車。", "玉輦縱橫過主第，金鞭絡繹向侯家。", "龍銜寶蓋承朝日，鳳吐流蘇帶晚霞。", "百丈遊絲爭繞樹，一羣嬌鳥共啼花。", "啼花戲蝶千門側，碧樹銀臺萬種色。", "複道交窗作合歡，雙闕連薨垂鳳翼。", "梁家畫閣天中起，漢帝金莖雲外直。", "樓前相望不相知，陌上相逢詎相識。", "借問吹簫向紫煙，曾經學舞度芳年。", "得成比目何辭死，願作鴛鴦不羨仙。", "比目鴛鴦真可羨，雙去雙來君不見。", "生憎帳額繡孤鸞，好取門簾帖雙燕。", "雙燕雙飛繞畫梁，羅幃翠被鬱金香。", "片片行雲著蟬鬢，纖纖初月上鴉黃。", "鴉黃粉白車中出，含嬌含態情非一。", "妖童寶馬鐵連錢，娼婦盤龍金屈膝。", "御史府中烏夜啼，廷尉門前雀欲栖。", "隱隱朱城臨玉道，遙遙翠幰沒金堤。", "挾彈飛鷹杜陵北，探丸借客渭橋西。", "俱邀俠客芙蓉劍，共宿娼家桃李蹊。", "娼家日暮紫羅裙，清歌一囀口氛氳。", "北堂夜夜人如月，南陌朝朝騎似雲。", "南陌北堂連北里，五劇三條控三市。", "弱柳青槐拂地垂，佳氣紅塵暗天起。", "漢代金吾千騎來，翡翠屠蘇鸚鵡杯。", "羅襦寶帶爲君解，燕歌趙舞爲君開。", "別有豪華稱將相，轉日回天不相讓。", "意氣由來排灌夫，專權判不容蕭相。", "專權意氣本豪雄，青虬紫燕坐春風。", "自言歌舞長千載，自謂驕奢凌五公。", "節物風光不相待，桑田碧海須臾改。", "昔時金階白玉堂，即今唯見青松在。", "寂寂寥寥[揚]子居，年年歲歲一牀書。", "獨有南山桂花發，飛來飛去襲人裾。"]}