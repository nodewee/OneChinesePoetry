{"author": "李百藥", "period": "唐", "type": "诗", "title": "謁漢高廟", "paragraphs": ["纂堯靈命啓，滅楚餘閏終。", "飛名膺帝籙，沈迹韞神功。", "瑞氣朝浮碭，祥符夜告豐。", "抑揚駕人傑，叱咤掩時雄。", "締構三靈改，經綸五緯同。", "干戈革宇內，聲教盡寰中。", "運謝年逾遠，魂歸道未窮。", "樹碑留故邑，抗殿表祠宮。", "沐蘭祈泗上，謁帝動深衷。", "英威肅如在，文物杳成空。", "竹皮聚寒徑，枌社落霜叢。", "蕭索陰雲晚，長川起大風。"]}