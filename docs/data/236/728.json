{"author": "王績", "period": "唐", "type": "诗", "title": "過漢故城", "paragraphs": ["大漢昔未定，強秦猶擅場。", "中原逐鹿罷，高祖鬱龍驤。", "經始謀帝坐，茲焉壯未央。", "規模窮棟宇，表裏浚城隍。", "羣后崇長樂，中朝增建章。", "鉤陳被蘭錡，樂府奏芝房。", "翡翠明珠帳，鴛鴦白玉堂。", "清晨寶鼎食，閑夜鬱金香。", "天馬來東道，佳人傾北方。", "何其赫隆盛，自謂保靈長。", "歷數有時盡，哀平嗟不昌。", "冰堅成巨猾，火德遂頹綱。", "奧位匪虛校，貪天竟速亡。", "魂神吁社稷，豺虎鬬巖廊。", "金狄移灞岸，銅盤向洛陽。", "君王無處所，年代幾荒涼。", "宮闕誰家域，蓁蕪罥我裳。", "井田唯有草，海水變爲桑。", "在昔高門內，於今岐路傍。", "餘基不可識，古墓列成行。", "狐兔驚魍魎，鴟鴞嚇獝狂。", "空城寒日晚，平野暮雲黃。", "烈烈焚青棘，蕭蕭吹白楊。", "千秋幷萬歲，空使詠歌傷。"]}