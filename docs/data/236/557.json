{"author": "褚亮", "period": "唐", "type": "诗", "title": "奉和禁苑餞別應令", "paragraphs": ["大藩初錫瑞，出牧邇皇京。", "暫以綠車重，言承朱傳榮。", "舒桃臨遠騎，垂柳映京營。", "惠化宣千里，威風動百城。", "禁籞芳嘉節，神襟餞送情。", "金笳催別景，玉琯切離聲。", "野花開更落，山鳥哢還驚。", "微臣夙多幸，薄宦奉儲明。", "釣臺慙作賦，伊水濫聞笙。", "懷德良知久，酬恩識命輕。"]}