{"author": "楊師道", "period": "唐", "type": "诗", "title": "闕題", "paragraphs": ["漢家伊洛九重城，御路浮橋萬里平。", "桂戶雕梁連綺翼，虹梁繡柱映丹楹。", "朝光欲動千門曙，麗日初照百花明。", "燕趙蛾眉舊傾國，楚宮腰細本傳名。", "二月桑津期結伴，三春淇水逐關情。", "蘭叢有意飛雙蝶，柳葉無趣隱啼鶯。", "扇裏細妝將夜並，風前獨舞共花榮。", "兩鬟百萬誰論價，一笑千金判是輕。", "不爲披圖來侍寢，非因主第奉身迎。", "羊車詎畏青門閉，兔月今宵照後庭。"]}