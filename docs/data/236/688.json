{"author": "王績", "period": "唐", "type": "诗", "title": "贈李徵君大壽", "paragraphs": ["孔淳辭散騎，陸昶謝中郎。", "幅巾朝帝罷，杖策去官忙。", "附車還趙郡，乘船向武昌。", "九徵書未已，十辟譽彌彰。", "副君迎綺季，天子送嚴光。", "灞陵幽徑近，磻谿隱路長。", "編蓬還作室，績草更爲裳。", "會稽置樵處，蘭陵賣藥行。", "看書惟道德，開教止農桑。", "別有幽懷侶，由來高讓王。", "前年辭厚幣，今歲返寒鄉。", "有書橫石架，無氈坐土牀。", "蘭英猶足釀，竹實本無糧。", "澗松寒轉直，山菊秋自香。", "管寧存祭禮，王霸重朝章。", "去去相隨去，披裘驕盛唐。"]}