{"author": "盧照鄰", "period": "唐", "type": "诗", "title": "三月曲水宴得尊字", "paragraphs": ["風煙彭澤里，山水仲長園。", "由來棄銅墨，本自重琴尊。", "高情邈不嗣，雅道今復存。", "有美光時彥，養德坐山樊。", "門開芳杜逕，室距桃花源。", "公子黃金勒，仙人紫氣軒。", "長懷去城市，高詠狎蘭蓀。", "連沙飛白鷺，孤嶼嘯玄猿。", "日影巖前落，雲花江上翻。", "興蘭車馬散，林塘夕鳥喧。"]}