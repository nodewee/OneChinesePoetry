{"author": "鮑溶", "period": "唐", "type": "诗", "title": "雜歌謠辭 李夫人歌", "paragraphs": ["璿閨羽帳華燭陳，方士夜降夫人神。", "葳蕤半露芙蓉色，窈窕將期環珮身。", "麗如三五月，可望難親近。", "嚬黛含犀竟不言，春思秋怨誰能問。", "欲求巧笑如生時，歌塵在空瑟銜絲。", "神來未及夢相見，帝比初亡心更悲。", "愛之欲其生又死，東流萬代無回水。", "宮漏丁丁夜向晨，煙銷霧散愁方士。"]}