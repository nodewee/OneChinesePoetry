{"author": "許敬宗", "period": "唐", "type": "诗", "title": "奉和喜雪應制", "paragraphs": ["嵰州表奇貺，閟竹應遐巡。", "何如御京洛，流霰下天津。", "忽若瓊林曙，俄同李徑春。", "姑峯映仙質，郢路雜歌塵。", "伏檻觀花瑞，稱觴慶冬積。", "飄河共瀉銀，委樹還重璧。", "連山分掩翠，綿霄遠韜碧。", "千里徧浮空，五軔咸淪跡。", "機前輝裂素，池上伴凌波。", "騰華承玉宇，凝照混金娥。", "是日松筠性，欣奉柏梁歌。"]}