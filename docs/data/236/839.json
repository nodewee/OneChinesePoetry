{"author": "盧照鄰", "period": "唐", "type": "诗", "title": "奉使益州至長安發鍾陽驛", "paragraphs": ["躋險方未夷，乘春聊騁望。", "落花赴丹谷，奔流下青嶂。", "葳蕤曉樹滋，滉瀁春江漲。", "平川看釣侶，狹徑聞樵唱。", "蝶戲綠苔前，鶯歌白雲上。", "耳目多異賞，風煙有奇狀。", "峻阻將長城，高標吞巨舫。", "聯翩事羈靮，辛苦勞疲恙。", "夕濟幾潺湲，晨登每惆悵。", "誰念復芻狗，山河獨偏喪。"]}