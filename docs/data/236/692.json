{"author": "王績", "period": "唐", "type": "诗", "title": "晚年敍志示翟處士", "paragraphs": ["弱齡慕奇調，無事不兼修。", "望氣登重閣，占星上小樓。", "明經思待詔，學劍覓封侯。", "棄繻頻北上，懷刺幾西遊。", "中年逢喪亂，非復昔追求。", "失路青門隱，藏名白社遊。", "風雲私所愛，屠博暗爲儔。", "解紛曾霸越，釋難頗存周。", "晚歲聊長想，生涯太若浮。", "歸來南畝上，更坐北溪頭。", "古岸多磐石，春泉足細流。", "東隅誠已謝，西景懼難收。", "無謂退耕近，伏念已經秋。", "庚桑逢處跪，陶潛見人羞。", "三晨寧舉火，五月鎮披裘。", "自有居常樂，誰知身世憂。"]}