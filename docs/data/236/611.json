{"author": "許敬宗", "period": "唐", "type": "诗", "title": "奉和執契靜三邊應詔", "paragraphs": ["玄塞隔陰戎，朱光分昧谷。", "地遊窮北際，雲崖盡西陸。", "星次絕軒臺，風衢乖禹服。", "寰區無所外，天覆今咸育。", "竄苗猶有孽，戮負自貽辜。", "疎網妖鯢漏，盤藪怪禽逋。", "髯飛尚假息，乳視暫稽誅。", "乾靈振玉弩，神略運璇樞。", "日羽廓遊氣，天陣清華野。", "升晅光西夜，馳恩溢東瀉。", "揮袂靜崑炎，開關納流赭。", "錦軺凌右地，華纓羇大夏。", "清臺映羅葉，玄沚控瑤池。", "駝鹿輸珍貺，樹羽饗來儀。", "輟餚觀化宇，栖籞萃條支。", "熏風交閬闕，就日泛濛漪。", "充庭延飲至，絢簡敷春藻。", "迎姜已創圖，命力方論道。", "昔託遊河乘，再備商山皓。", "欣逢德化流，思效登封草。"]}