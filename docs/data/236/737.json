{"author": "鄭世翼", "period": "唐", "type": "诗", "title": "登北邙還望京洛", "paragraphs": ["步登北邙坂，踟躕聊寫望。", "宛洛盛皇居，規模窮大壯。", "三河分設險，兩崤資巨防。", "飛觀紫煙中，層臺碧雲上。", "青槐夾馳道，迢迢修且曠。", "左右多第宅，參差居將相。", "清晨謁帝返，車馬相追訪。", "胥徒各異流，文物紛殊狀。", "囂塵暗天起，簫管從風颺。", "伊余孤且直，生平獨淪喪。", "山幽有桂叢，何爲坐惆悵。"]}