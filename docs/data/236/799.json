{"author": "上官儀", "period": "唐", "type": "诗", "title": "酬薛舍人萬年宮晚景寓直懷友", "paragraphs": ["奕奕九成臺，窈窕絕塵埃。", "蒼蒼萬年樹，玲瓏下冥霧。", "池色搖晚空，巖花歛餘煦。", "清切丹禁靜，浩蕩文河注。", "留連窮勝託，夙期暌善謔。", "東望安仁省，西臨子雲閣。", "長嘯披煙霞，高步尋蘭若。", "金狄掩通門，雕鞍歸騎喧。", "燕姝對明月，荆豔促芳尊。", "別有青山路，策杖訪王孫。"]}