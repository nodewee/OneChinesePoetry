{"author": "盧照鄰", "period": "唐", "type": "诗", "title": "詠史四首 四", "paragraphs": ["昔有平陵男，姓朱名阿游。", "直髮上衝冠，壯氣橫三秋。", "願得斬馬劒，先斷佞臣頭。", "天子玉檻折，將軍丹血流。", "捐生不肯拜，視死其若休。", "歸來教鄉里，童蒙遠相求。", "弟子數百人，散在十二州。", "三公不敢吏，五鹿何能酬。", "名與日月懸，義與天壤儔。", "何必疲執戟，區區在封侯。", "偉哉曠達士，知命固不憂。"]}