{"author": "王珪", "period": "唐", "type": "诗", "title": "詠淮陰侯", "paragraphs": ["秦王日凶慝，豪傑爭共亡。", "信亦胡爲者，劍歌從項梁。", "項羽不能用，脫身歸漢王。", "道契君臣合，時來名位彰。", "北討燕承命，東驅楚絕糧。", "斬龍堰濉水，擒豹熸夏陽。", "功成享天祿，建旗還南昌。", "千金答漂母，百錢酬下鄉。", "吉凶成糾纏，倚伏難預詳。", "弓藏狡兔盡，慷慨念心傷。"]}