{"author": "盧照鄰", "period": "唐", "type": "诗", "title": "獄中學騷體", "paragraphs": ["夫何秋夜之無情兮，皎皛悠悠而太長。", "圜戶杳其幽邃兮，愁人披此嚴霜。", "見河漢之西落，聞鴻雁之南翔。", "山有桂兮桂有芳，心思君兮君不將。", "憂與憂兮相積，歡與歡兮兩忘。", "風嫋嫋兮木紛紛，凋綠葉兮吹白雲。", "寸步千里兮不相聞，思公子兮日將曛。", "林已暮兮鳥羣飛，重門掩兮人徑稀。", "萬族皆有所托兮，蹇獨淹留而不歸。"]}