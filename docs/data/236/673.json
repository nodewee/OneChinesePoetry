{"author": "虞世南", "period": "唐", "type": "诗", "title": "奉和至壽春應令", "paragraphs": ["瑤山盛風樂，南巡務逸遊。", "如何事巡撫，民瘼諒斯求。", "文鶴揚輕蓋，蒼龍飾桂舟。", "泛沫縈沙嶼，寒澌擁急流。", "路指八仙館，途經百尺樓。", "眷言昔遊踐，廻駕且淹留。", "後車喧鳳吹，前旌暎綵旒。", "龍驂駐六馬，飛閣上三休。", "調諧金石奏，歡洽羽觴浮。", "天文徒可仰，何以廁琳球。"]}