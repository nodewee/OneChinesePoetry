{"author": "虞世南", "period": "唐", "type": "诗", "title": "門有車馬客", "paragraphs": ["陳遵重交結，田蚡擅豪華。", "曲臺臨上路，高軒抵狹斜。", "赭汗千金馬，繡軸五香車。", "白鶴隨飛蓋，朱鷺入鳴笳。", "夏蓮開劒水，春桃發綬花。", "高談辯飛兔，摛藻握靈蛇。", "逢恩出毛羽，失路委泥沙。", "曖曖風煙晚，路長歸騎遠。", "日斜青瑣第，塵飛金谷苑。", "危弦促柱奏巴渝，遺簪墮珥解羅襦。", "如何守直道，翻使谷名愚。"]}