{"author": "盧照鄰", "period": "唐", "type": "诗", "title": "懷仙引", "paragraphs": ["若有人兮山之曲，駕青虬兮乘白鹿。", "往從之遊願心足，披澗戶，訪巖軒。", "石瀨潺湲橫石徑，松蘿冪䍥掩松門。", "下空濛而無鳥，上巉巖而有猨。", "懷飛閣，度飛梁。", "休余馬於幽谷，挂余冠於夕陽。", "曲復曲兮煙莊邃，行復行兮天路長。", "修途杳其未半，飛雨忽以茫茫。", "山坱軋，磴連褰。", "攀石壁而無據，泝泥溪而不前。", "向無情之白日，竊有恨於皇天。", "回行遵故道，通川遍流潦。", "回首望羣峰，白雲正溶溶。", "珠爲闕兮玉爲樓，青雲蓋兮紫霜裘。", "天長地久時相憶，千齡萬代一來遊。"]}