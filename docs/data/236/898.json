{"author": "盧照鄰", "period": "唐", "type": "诗", "title": "羈臥山中", "paragraphs": ["臥壑迷時代，行歌任死生。", "紅顏意氣盡，白璧故交輕。", "澗戶無人跡，山窗聽鳥聲。", "春色緣巖上，寒光入溜平。", "雪盡松帷暗，雲開石路明。", "夜伴飢鼯宿，朝隨馴雉行。", "度溪猶憶處，尋洞不知名。", "紫書常日閱，丹藥幾年成。", "扣鐘鳴天鼓，燒香厭地精。", "倘遇浮丘鶴，飄颻凌太清。"]}