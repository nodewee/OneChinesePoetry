{"author": "陳子良", "period": "唐", "type": "诗", "title": "讚德上越國公楊素", "paragraphs": ["君侯稱上宰，命世挺才英。", "本超騏驥足，復蘊風雲情。", "攄藻掞錦綺，育德潤瑤瓊。", "已踵四知舉，非無三傑名。", "濟世同舟檝，匡政本阿衡。", "雍容入青鎖，肅穆侍丹楹。", "桂宮擅鳴珮，槐路獨飛纓。", "高門羅虎戟，綺閣麗彫甍。", "金罇酌湛湛，歌扇掩盈盈。", "匈奴軼燕薊，烽火照幽幷。", "天子名薄伐，受脤事專征。", "七德播雄略，十萬騁行兵。", "鴈行蔽虜甸，魚貫出長城。", "交河方飲馬，瀚海盛揚旌。", "拔劒倚天外，蒙犀輝日精。", "彎弧穿伏石，揮戈斬大鯨。", "鼓鼙朝作氣，刁斗夜偏鳴。", "六郡多壯士，三邊豈足平。", "嶺雲朝合陣，山月夜臨營。", "胡塵暗馬色，芳樹動笳聲。", "關雲未盡散，塞霧常自生。", "川長蔓草綠，峯逈雜花明。", "小人愧王氏，雕文慙馬卿。", "濫此叨書記，何以謝過榮。", "高山徒仰止，終是恨才輕。"]}