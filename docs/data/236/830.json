{"author": "盧照鄰", "period": "唐", "type": "诗", "title": "結客少年場行", "paragraphs": ["長安重遊俠，洛陽富財雄。", "玉劒浮雲騎，金鞭明月弓。", "鬬雞過渭北，走馬向關東。", "孫賓遙見待，郭解暗相通。", "不受千金爵，誰論萬里功。", "將軍下天上，虜騎入雲中。", "烽火夜似月，兵氣曉成虹。", "橫行徇知己，負羽遠從戎。", "龍旌昏朔霧，鳥陣捲胡風。", "追奔瀚海咽，戰罷陰山空。", "歸來謝天子，何如馬上翁。"]}