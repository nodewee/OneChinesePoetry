{"author": "上官儀", "period": "唐", "type": "诗", "title": "和太尉戲贈高陽公", "paragraphs": ["薰爐御史出神仙，雲鞍羽蓋下芝田。", "紅塵正起浮橋路，青樓遙敞御溝前。", "傾城比態芳菲節，絕世相嬌是六年。", "慣是洛濱要解珮，本是河間好數錢。", "翠釵照耀銜雲髮，玉步逶迤動羅袜。", "石榴絞帶輕花轉，桃枝綠扇微風發。", "無情拂袂欲留賓，詎恨深潭不可越。", "天津一別九秋長，豈若隨聞三日香。", "南國自然勝掌上，東家復是憶王昌。"]}