{"author": "褚亮", "period": "唐", "type": "诗", "title": "傷始平李少府正己", "paragraphs": ["勞息本相循，悲歡理自均。", "誰能免玄夜，惜爾正青春。", "邁德惟家寶，生才諒國珍。", "高文綴翡翠，茂學掩麒麟。", "述作紛無已，言談妙入神。", "斷腸雖累月，分手未盈旬。", "輔嗣俄長往，顏生即短辰。", "聲華滿昭代，形影委窮塵。", "禪草迴中使，生芻引弔賓。", "同遊祕府日，方駕直城闉。", "並拜黃圖右，分曹清渭濱。", "風期嵇呂好，存歿范張親。", "虛座憐王述，遺篇慟景純。", "精靈與毫翰，千祀壽何人。"]}