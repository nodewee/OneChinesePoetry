{"author": "盧照鄰", "period": "唐", "type": "诗", "title": "行路難", "paragraphs": ["君不見長安城北渭橋邊，枯木橫槎臥古田。", "昔日含紅復含紫，常時留霧亦留煙。", "春景春風花似雪，香車玉轝恆闐咽。", "若箇遊人不競攀，若箇娼家不來折。", "娼家寶袜蛟龍帔，公子銀鞍千萬騎。", "黃鶯一一向花嬌，青鳥雙雙將子戲。", "千尺長條百尺枝，月桂星榆相蔽虧。", "珊瑚葉上鴛鴦鳥，鳳皇巢裏雛鵷兒。", "巢傾枝折鳳歸去，條枯葉落任風吹。", "一朝零落無人問，萬古摧殘君詎知。", "人生貴賤無終始，倏忽須臾難久恃。", "誰家能駐西山日，誰家能堰東流水。", "漢家陵樹滿秦川，行來行去盡哀憐。", "自昔公卿二千石，咸擬榮華一萬年。", "不見朱脣將白貌，唯聞素棘與黃泉。", "金貂有時換美酒，玉麈但搖莫計錢。", "寄言坐客神仙署，一生一死交情處。", "蒼龍闕下君不來，白鶴山前我應去。", "雲間海上邈難期，赤心會合在何時。", "但願堯年一百萬，長作巢由也不辭。"]}