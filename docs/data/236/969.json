{"author": "任希古", "period": "唐", "type": "诗", "title": "和李公七夕", "paragraphs": ["落日照高牖，涼風起庭樹。", "悠悠天宇平，昭昭月華度。", "開軒卷綃幕，延首晞雲路。", "層漢有靈妃，仙居無與晤。", "履化悲流易，臨川怨遲暮。", "昔從九春徂，方此三秋遇。", "瑤駕越星河，羽蓋凝珠露。", "便妍耀井色，窈窕凌波步。", "始閱故人新，俄見新人故。", "掩淚收機石，銜啼襞紈素。", "惆悵何傷已，裴回勞永慕。", "無由西北歸，空自東南顧。"]}