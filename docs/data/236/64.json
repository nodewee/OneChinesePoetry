{"author": "查元方", "period": "宋", "type": "诗", "title": "查公山", "paragraphs": ["大道貴知止，昔賢稱二疏。", "今來我季方，退身茲有餘。", "瀟灑去桎梏，放蕩狎樵漁。", "疏泉離遠竇，鑿石構層廬。", "溪禽拂窗牖，山花滿庭除。", "寒藤繫舴艋，碧潭澄素舒。", "睹茲塵𡏖外，始見仁智居。", "痛哉方散適，溘然歸丘墟。", "恨不同老彭，其樂永只且。", "自古千祿輩，知進不知退。", "立事名雖揚，全身理何昧。", "茂先賦鷦鷯，體物知顯晦。", "一旦禍自速，臨刑無以對。", "李斯戀富貴，下包周身智。", "及憶東門犬，已棄咸陽市。", "平子著歸田，淵明捨彭澤。", "後來區區人，誰復挂書冊。", "我喜從今云，吾宗有逋客。", "山號查公山，嵽嵲雲漢間。", "山下查公塚，溪聲長潺潺。", "高臺好悵望，絕磴堪躋攀。", "他年謝簪紱，永此繼閑閑。"]}