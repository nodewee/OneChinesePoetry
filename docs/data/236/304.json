{"author": "吉中孚妻張氏", "period": "唐", "type": "诗", "title": "雜曲歌辭 拜新月", "paragraphs": ["拜新月，拜月出堂前。", "暗魄深籠桂，虛弓未引弦。", "拜新月，拜月妝樓上。", "鸞鏡未安臺，蛾眉已相向。", "拜新月，拜月不勝情，庭前風露清。", "月臨人自老，望月更長生。", "東家阿母亦拜月，一拜一悲聲斷絕。", "昔年拜月逞容儀，如今拜月雙淚垂。", "回看衆女拜新月，却憶紅閨年少時。"]}