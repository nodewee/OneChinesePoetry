{"author": "盧照鄰", "period": "唐", "type": "诗", "title": "詠史四首 三", "paragraphs": ["公業負奇志，交結盡才雄。", "良田四百頃，所食常不充。", "一爲侍御史，慷慨說何公。", "何公何爲敗，吾謀適不同。", "仲頴恣殘忍，廢興良在躬。", "死人如亂麻，天子如轉蓬。", "干戈及黃屋，荆棘生紫宮。", "鄭生運其謀，將以清國戎。", "時來命不遂，脫身歸山東。", "凜凜千載下，穆然懷春風。"]}