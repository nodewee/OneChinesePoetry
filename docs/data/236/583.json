{"author": "陸敬", "period": "唐", "type": "诗", "title": "遊隋故都", "paragraphs": ["洛城聊顧步，長想遂留連。", "水鬬宮初毀，風變鼎將遷。", "皐陶德不建，汾隅祀忽焉。", "宗祊曠無象，聲朔緬誰傳。", "枌榆何冷落，禾黍鬱芊緜。", "悲歌盡商頌，太息憫周篇。", "來蘇佇聖德，濡足乃乘乾。", "正始淳風被，人勞用息肩。", "舞象文思澤，偃伯武功宣。", "則百昌厥後，於萬永斯年。", "茲辰素商節，灰管變星躔。", "平原悴秋草，喬木斂寒煙。", "翻黃墜疎葉，凝翠積高天。", "參差海曲鴈，寂寞柳門蟬。", "興悼今如此，悲愁復在旃。", "彷徨不忍去，杖策屢迴邅。"]}