{"author": "盧照鄰", "period": "唐", "type": "诗", "title": "送幽州陳參軍赴任寄呈鄉曲父老", "paragraphs": ["薊北三千里，關西二十年。", "馮唐猶在漢，樂毅不歸燕。", "人同黃鶴遠，鄉共白雲連。", "郭隗池臺處，昭王尊酒前。", "故人當已老，舊壑幾成田。", "紅顏如昨日，衰鬢似秋天。", "西蜀橋應毀，東周石尚全。", "灞池水猶綠，榆關月早圓。", "塞雲初上雁，庭樹欲銷蟬。", "送君之舊國，揮淚獨澘然。"]}