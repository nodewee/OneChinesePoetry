{"author": "劉禕之", "period": "唐", "type": "诗", "title": "酬鄭沁州", "paragraphs": ["麒閣一代良，熊軒千里躅。", "緝圖昭國典，按部留宸矚。", "匪厭承明廬，佇兼司隸局。", "芸書暫輟載，竹使方臨俗。", "節變風緒高，秋深露華溽。", "寒山斂輕靄，霽野澄初旭。", "已切長年悲，誰堪岐路促。", "遙林征馬迅，別館嘶驂跼。", "雅贈響摐金，索居暌倚玉。", "悽斷離鴻引，勞歌思足曲。"]}