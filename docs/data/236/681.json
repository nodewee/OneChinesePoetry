{"author": "王績", "period": "唐", "type": "诗", "title": "古意六首 四", "paragraphs": ["松生北巖下，由來人徑絕。", "布葉捎雲煙，插根擁巖穴。", "自言生得地，獨負凌雲潔。", "何時畏斤斧，幾度經霜雪。", "風驚西北枝，雹隕東南節。", "不知歲月久，稍覺枝榦折。", "藤蘿上下碎，枝榦縱橫裂。", "行當糜爛盡，坐共灰塵滅。", "寧關匠石顧，豈爲王孫折。", "盛衰自有時，聖賢未嘗屑。", "寄言悠悠者，無爲嗟大耋。"]}