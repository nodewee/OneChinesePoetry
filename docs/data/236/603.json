{"author": "楊師道", "period": "唐", "type": "诗", "title": "奉和聖製春日望海", "paragraphs": ["春山臨渤海，征旅輟晨裝。", "回瞰盧龍塞，斜瞻肅慎鄉。", "洪波迴地軸，孤嶼映雲光。", "落日驚濤上，浮天駭浪長。", "仙臺隱螭駕，水府汎黿梁。", "碣石朝煙滅，之罘歸雁翔。", "北巡非漢后，東幸異秦皇。", "搴旗羽林客，跋距少年場。", "龍擊驅遼水，鵬飛出帶方。", "將舉青丘繳，安訪白霓裳。"]}