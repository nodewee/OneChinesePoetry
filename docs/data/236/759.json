{"author": "王宏", "period": "唐", "type": "诗", "title": "從軍行", "paragraphs": ["兒生三日掌上珠，燕頷猨肱穠李膚。", "十五學劒北擊胡，羌歌燕筑送城隅。", "城隅路接伊川驛，河陽渡頭邯鄲陌。", "可憐少年把手時，黃鳥雙飛梨花白。", "秦王築城三千里，西自臨洮東遼水。", "山邊疊疊黑雲飛，海畔莓莓青草死。", "從來戰鬬不求勳，殺身爲君君不聞。", "鳳皇樓上吹急管，落日裴回腸先斷。"]}