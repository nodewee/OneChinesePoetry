{"author": "虞世南", "period": "唐", "type": "诗", "title": "結客少年場行", "paragraphs": ["韓魏多奇節，倜儻遺聲利。", "共矜然諾心，各負縱橫志。", "結交一言重，相期千里至。", "綠沈明月弦，金絡浮雲轡。", "吹簫入吳市，擊筑遊燕肆。", "尋源博望侯，結客遠相求。", "少年懷一顧，長驅背隴頭。", "燄燄戈霜動，耿耿劒虹浮。", "天山冬夏雪，交河南北流。", "雲起龍沙暗，木落鴈門秋。", "輕生殉知己，非是爲身謀。"]}