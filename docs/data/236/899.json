{"author": "盧照鄰", "period": "唐", "type": "诗", "title": "酬張少府柬之", "paragraphs": ["昔余與夫子，相遇漢川陰。", "珠浦龍猶臥，檀溪馬正沈。", "價重瑤山曲，詞驚丹鳳林。", "十年暌賞慰，萬里隔招尋。", "毫翰風期阻，荆衡雲路深。", "鵬飛俱望昔，蠖屈共悲今。", "誰謂青衣道，還嘆白頭吟。", "地接神仙磵，江連雲雨岑。", "飛泉如散玉，落日似懸金。", "重以瑤華贈，空懷舞詠心。"]}