{"author": "許敬宗", "period": "唐", "type": "诗", "title": "奉和春日望海", "paragraphs": ["韓夷愆奉賮，憑險亂天常。", "乃神弘廟畧，橫海剪吞航。", "電野清玄菟，騰笳振白狼。", "連雲飛巨艦，編石架浮梁。", "周游臨大壑，降望極遐荒。", "桃門通山抃，蓬渚降霓裳。", "驚濤含蜃闕，駭浪掩晨光。", "青丘絢春組，丹谷耀華桑。", "長驅七萃卒，成功百戰場。", "俄且旋戎路，飲至肅巖廊。"]}