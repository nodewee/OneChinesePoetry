{"author": "王績", "period": "唐", "type": "诗", "title": "在京思故園見鄉人問", "paragraphs": ["旅泊多年歲，老去不知迴。", "忽逢門前客，道發故鄉來。", "斂眉俱握手，破涕共銜杯。", "殷勤訪朋舊，屈曲問童孩。", "衰宗多弟姪，若箇賞池臺。", "舊園今在否，新樹也應栽。", "柳行疎密布，茅齋寬窄裁。", "經移何處竹？別種幾株梅。", "渠當無絕水，石計總生苔。", "院果誰先熟，林花那後開。", "羇心祗欲問，爲報不須猜。", "行當驅下澤，去剪故園萊。"]}