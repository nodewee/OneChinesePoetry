{"author": "盧照鄰", "period": "唐", "type": "诗", "title": "過東山谷口", "paragraphs": ["不知名利險，辛苦滯皇州。", "始覺飛塵倦，歸來事綠疇。", "桃源迷處所，桂樹可淹留。", "跡異人間俗，禽同海上鷗。", "古苔依井被，新乳傍崖流。", "野老堪成鶴，山神或化鳩。", "泉鳴碧澗底，花落紫巖幽。", "日暮飡龜殼，天寒御鹿裘。", "不辨秦將漢，寧知春與秋。", "多謝青溪客，去去赤松遊。"]}