{"author": "盧照鄰", "period": "唐", "type": "诗", "title": "同崔錄事哭鄭員外", "paragraphs": ["文學秋天遠，郎官星位尊。", "伊人表時彥，飛譽滿司存。", "楚席光文雅，瑤山侍討論。", "鳳詞凌漢閣，龜辯罩周園。", "已陪東嶽駕，將逝北溟鯤。", "如何萬化盡，空嘆九飛魂。", "白馬西京驛，青松北海門。", "夜臺無曉箭，朝奠有虛尊。", "一代儒風沒，千年隴霧昏。", "梁山送夫子，湘水弔王孫。", "僕本多悲淚，沾裳不待猿。", "聞君絕弦曲，吞恨更無言。"]}