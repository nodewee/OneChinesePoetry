{"author": "李義府", "period": "唐", "type": "诗", "title": "在巂州遙敍封禪", "paragraphs": ["天齊標巨鎮，日觀啓崇朝。", "岧嶤臨渤澥，隱嶙控河沂。", "眺迥分吳乘，凌高屬漢祠。", "建岳誠爲長，升功諒在茲。", "帝猷符廣運，玄範暢文思。", "飛聲總地絡，騰化撫乾維。", "瑞策開珍鳳，禎圖薦寶龜。", "創封超昔夏，修禪掩前姬。", "東后方肆覲，西都導六師。", "肅駕移星苑，揚罕馭風司。", "沸鼓喧平陸，凝蹕靜通逵。", "汶陽馳月羽，蒙陰警電麾。", "巖花飄曙輦，峰葉蕩春旗。", "石閭環藻衛，金壇映黼帷。", "仙階溢祕秬，靈檢燿祥芝。", "張樂分韶濩，觀禮縱華夷。", "佳氣浮丹谷，榮光泛綠坻。", "三始貽遐貺，萬歲受重釐。", "菲質陶恩獎，趨迹奉軒墀。", "觸網淪幽裔，乘徼限明時。", "周南昔已歎，邛西今復悲。"]}