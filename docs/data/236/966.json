{"author": "任希古", "period": "唐", "type": "诗", "title": "和東觀羣賢七夕臨泛昆明池", "paragraphs": ["秋風始搖落，秋水正澄鮮。", "飛眺牽牛渚，激賞鏤鯨川。", "岸珠淪曉魄，池灰斂曙煙。", "泛查分寫漢，儀星別搆天。", "雲光波處動，日影浪中懸。", "驚鴻絓蒲弋，遊鯉入莊筌。", "萍葉疑江上，菱花似鏡前。", "長林代輕幄，細草即芳筵。", "文峰開翠瀲，筆海控清漣。", "不挹蘭樽聖，空仰桂舟仙。"]}