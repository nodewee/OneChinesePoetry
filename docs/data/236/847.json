{"author": "盧照鄰", "period": "唐", "type": "诗", "title": "贈益府羣官", "paragraphs": ["一鳥自北燕，飛來向西蜀。", "單棲劍門上，獨舞岷山足。", "昂藏多古貌，哀怨有新曲。", "羣鳳從之遊，問之何所欲？荅言寒鄉子，飄颻萬餘里。", "不息惡木枝，不飲盜泉水。", "常思稻粱遇，願棲梧桐樹。", "智者不我邀，愚夫余不顧。", "所以成獨立，耿耿歲云暮。", "日夕苦風霜，思歸赴洛陽。", "羽翮毛衣短，關山道路長。", "明月流客思，白雲迷故鄉。", "誰能借風便，一舉凌蒼蒼。"]}