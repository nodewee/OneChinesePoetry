{"author": "盧照鄰", "period": "唐", "type": "诗", "title": "哭明堂裴主簿", "paragraphs": ["締歡三十載，通家數百年。", "潘楊稱代穆，秦晉忝姻連。", "風雲洛陽道，花月茂陵田。", "相悲共相樂，交騎復交筵。", "始謂調金鼎，如何掩玉泉。", "黃公酒鑪處，青眼竹林前。", "故琴無復雪，新樹但生煙。", "遽痛蘭襟斷，徒令寶劍懸。", "客散同秋葉，人亡似夜川。", "送君一長慟，松臺路幾千。"]}