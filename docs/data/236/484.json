{"author": "袁朗", "period": "唐", "type": "诗", "title": "和洗掾登城南坂望京邑", "paragraphs": ["二華連陌塞，九隴統金方。", "奧區稱富貴，重險擅雄強。", "龍飛灞水上，鳳集岐山陽。", "神皐多瑞蹟，列代有興王。", "我后膺靈命，爰求宅茲土。", "宸居法太微，建國資天府。", "玄風叶黎庶，德澤浸區宇。", "醒醉各相扶，謳歌從聖主。", "南登少陵岸，還望帝城中。", "帝城何鬱鬱，佳氣乃蔥蔥。", "金鳳凌綺觀，璇題敞蘭宮。", "複道東西合，交衢南北通。", "萬國朝前殿，羣公議宣室。", "鳴珮含早風，華蟬曜朝日。", "栢梁宴初罷，千鍾歡未畢。", "端拱肅巖廊，思賢聽琴瑟。", "逶迤萬雉列，隱軫千閭布。", "飛甍夾御溝，曲臺臨上路。", "處處歌鐘鳴，喧闐車馬度。", "日落長楸間，含情兩相顧。", "是月冬之季，陰寒晝不開。", "驚風四面集，飛雪千里迴。", "狐白登廊廟，牛衣出草萊。", "詎知韓長孺，無復重然灰。"]}