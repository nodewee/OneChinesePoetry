{"author": "上官儀", "period": "唐", "type": "诗", "title": "八詠應制二首 一", "paragraphs": ["啓重帷，重帷照文杏。", "翡翠藻輕花，流蘇媚浮影。", "瑤笙燕始歸，金堂露初晞。", "風隨少女至，虹共美人歸。", "羅薦已擘鴛鴦被，綺衣復有蒲萄帶。", "殘紅豔粉映簾中，戲蝶流鶯聚窗外。", "洛濱春雪迴，巫峽暮雲來。", "雪花飄玉輦，雲光上璧臺。", "共待新妝出，清歌送落梅。"]}