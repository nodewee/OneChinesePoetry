{"author": "陳元光", "period": "唐", "type": "诗", "title": "太母魏氏半徑題石", "paragraphs": ["喬岳標仙蹟，玄扃妥壽姬。", "烏號非嶺海，鶴仰向京師。", "繫牒公侯裔，懸弧將相兒。", "清貞蜚簡籍，規範肅門楣。", "萬里提兵路，三年報母慈。", "劒埋龍守壤，石臥虎司碑。", "憂闋情猶結，祥回禫屆期。", "竹符忠介凜，桐杖孝思淒。", "許史峋嶙篆，曹侯感舊詩。", "鴻濛山暝啓，駿彩德昭垂。", "華表瑤池冥，清漳玉樹枝。", "昭題盟岳瀆，展墓慶重熙。"]}