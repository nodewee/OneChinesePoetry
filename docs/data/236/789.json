{"author": "閻立本", "period": "唐", "type": "诗", "title": "巫山高", "paragraphs": ["君不見巫山高高半天起，絕壁千尋盡相似。", "君不見巫山磕匝翠屏開，湘江碧水遶山來。", "綠樹春嬌明月峽，紅花朝覆白雲臺。", "臺上朝雲無定所，此中窕窈神仙女。", "仙女盈盈仙骨飛，清容出沒有光輝。", "欲暮高唐行雨送，今宵定入荆王夢。", "荆王夢里愛穠華，枕席初開紅帳遮。", "可憐欲曉啼猨處，說道巫山是妾家。"]}