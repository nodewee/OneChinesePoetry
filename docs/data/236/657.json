{"author": "虞世南", "period": "唐", "type": "诗", "title": "賦得慎罰", "paragraphs": ["帝圖光往冊，上德表鴻名。", "道冠二儀始，風高三代英。", "樂和知化洽，訟息表刑清。", "罰輕猶在念，忽喜尚留情。", "明慎全無枉，哀矜在好生。", "五疵過亦察，二辟理彌精。", "幪巾示廉恥，嘉石務詳平。", "每削繁苛性，常深惻隱誠。", "政寬思濟猛，疑罪必從輕。", "于張懲不濫，陳郭憲無傾。", "刑措諒斯在，歡然仰頌聲。"]}