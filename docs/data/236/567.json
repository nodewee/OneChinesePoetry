{"author": "杜正倫", "period": "唐", "type": "诗", "title": "玄武門侍宴", "paragraphs": ["大君端扆暇，睿賞狎林泉。", "開軒臨禁籞，藉野列芳筵。", "參差歌管颺，容裔羽旗懸。", "玉池流若醴，雲閣聚非煙。", "湛露晞堯日，熏風入舜弦。", "大德侔玄造，微物荷陶甄。", "謬陪瑤水宴，仍廁栢梁篇。", "闞名徒上月，鄒辯詎談天。", "既喜光華旦，還傷遲暮年。", "猶冀升中日，簪裾奉肅然。"]}