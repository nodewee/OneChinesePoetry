{"author": "李百藥", "period": "唐", "type": "诗", "title": "和許侍郎遊昆明池", "paragraphs": ["神池望不極，滄波接遠天。", "儀星似河漢，落景類虞泉。", "年深平館宇，道泰偃戈船。", "差池下鳧雁，掩映生雲煙。", "浪花開已合，風文直且連。", "稅馬金堤外，橫舟石岸前。", "羽觴傾綠蟻，飛日落紅鮮。", "積水浮深智，明珠曜雅篇。", "大鯨方遠擊，沈灰獨未然。", "知君嘯儔侶，短翮徒聯翩。"]}