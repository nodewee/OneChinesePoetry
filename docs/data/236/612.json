{"author": "許敬宗", "period": "唐", "type": "诗", "title": "奉和行經破薛舉戰地應制", "paragraphs": ["混元分大象，長策挫修鯨。", "於斯建宸極，由此創鴻名。", "一戎乾宇泰，千祀德流清。", "垂衣凝庶績，端拱鑄羣生。", "復整瑤池駕，還臨官渡營。", "周游尋曩跡，曠望動天情。", "帷宮面丹浦，帳殿矚宛城。", "虜場棲九穗，前歌被六英。", "戰地甘泉涌，陣處景雲生。", "普天霑凱澤，相攜欣頌平。"]}