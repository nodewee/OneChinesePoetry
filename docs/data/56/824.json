{"author": "盧仝", "period": "唐", "type": "诗", "title": "憶金鵝山沈山人二首 一", "paragraphs": ["君家山頭松樹風，適來入我竹林裏。", "一片新茶破鼻香，請君速來助我喜。", "莫合九轉大還丹，莫讀三十六部大洞經。", "閑來共我說真意，齒下領取真長生。", "不須服藥求神仙，神仙意智或偶然。", "自古聖賢放入土，淮南雞犬驅上天。", "白日上昇應不惡，藥成且輙一丸藥。", "暫時上天少問天，蛇頭蝎尾誰安著。"]}