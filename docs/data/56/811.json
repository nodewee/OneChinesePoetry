{"author": "盧仝", "period": "唐", "type": "诗", "title": "秋夢行", "paragraphs": ["客行一夜秋風起，客夢南遊渡湘水。", "湘水泠泠徹底清，二妃怨處無限情。", "娥皇不語啓嬌靨，女英目成轉心愜。", "長眉入鬢何連娟，肌膚白玉秀且鮮。", "裴回共詠東方日，沈吟再理南風弦。", "聲斷續，思綿綿，中含幽意兩不宣。", "殷勤纖手驚破夢，中宵寂寞心悽然。", "心悽然，腸亦絕。", "寐不寐兮玉枕寒，夜深夜兮霜似雪。", "鏡中不見雙翠眉，臺前空挂纖纖月。", "纖纖月，盈復缺，娟娟似眉意難訣。", "願此眉兮如此月，千里萬里光不滅。"]}