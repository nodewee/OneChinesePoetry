{"author": "張籍", "period": "唐", "type": "诗", "title": "樵客吟", "paragraphs": ["上山採樵選枯樹，深處樵多出辛苦。", "秋來野火燒櫟林，枝柯已枯堪採取。", "斧聲坎坎在幽谷，採得齊梢青葛束。", "日西待伴同下山，竹擔彎彎向身曲。", "共知路傍多虎窟，未出深林不敢歇。", "村西地暗狐兔行，稚子呌時相應聲。", "採樵客，莫採松與栢。", "松栢生枝直且堅，與君作屋成家宅。"]}