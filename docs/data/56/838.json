{"author": "盧仝", "period": "唐", "type": "诗", "title": "雜興", "paragraphs": ["意志未成百不解，見人富貴亦心愛。", "等閑對酒呼三達，屠羊殺牛皆自在。", "放心爲樂笙歌攢，壯氣激作風霜寒。", "廚中玉饌盈金盤，方丈厭見嫌不餐。", "飛鷹躍馬實快性，脣腐齒爛空巑岏。", "豈期福極翻成禍，禍成身誅家亦破。", "昨朝惆悵不如君，今日悲君不如我。", "否泰交加無定主，嬾學風雲戢翎羽。", "綠酒清琴好養生，出將入相無心取。", "三五圖書舊揣摩，五千道德新䂓矩。"]}