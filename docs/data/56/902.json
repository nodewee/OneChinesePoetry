{"author": "李賀", "period": "唐", "type": "诗", "title": "洛姝真珠", "paragraphs": ["真珠小娘下清廓，洛苑香風飛綽綽。", "寒鬢斜釵玉燕光，高樓唱月敲懸璫。", "蘭風桂露灑幽翠，紅弦褭雲咽深思。", "花袍白馬不歸來，濃蛾疊柳香脣醉。", "金鵞屏風蜀山夢，鸞裾鳳帶行煙重。", "八驄籠晃臉差移，日絲繁散曛羅洞。", "市南曲陌無秋涼，楚腰衛鬢四時芳。", "玉喉窱窱排空光，牽雲曳雪留陸郎。"]}