{"author": "盧仝", "period": "唐", "type": "诗", "title": "憶金鵝山沈山人二首 二", "paragraphs": ["君愛鍊藥藥欲成，我愛鍊骨骨已清。", "試自比校得仙者，也應合得天上行。", "天門九重高崔嵬，清空鑿出黃金堆。", "夜叉守門晝不啓，夜半醮祭夜半開。", "夜叉喜歡動關鎖，鎖聲㩧地生風雷。", "地上禽獸重血食，性命血化飛黃埃。", "太上道君蓮花臺，九門隔闊安在哉？嗚呼！沈君大藥成，兼須巧會鬼物情，無求長生喪厥生。"]}