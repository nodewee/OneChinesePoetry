{"author": "張籍", "period": "唐", "type": "诗", "title": "寄韓愈", "paragraphs": ["野館非我室，新居未能安。", "讀書避塵雜，方覺此地閑。", "過郭多園墟，桑果相接連。", "獨游竟寂寞，如寄空雲山。", "夏景常晝毒，密林無鳴蟬。", "臨溪一盥濯，清去肢體煩。", "出林望曾城，君子在其間。", "戎府草章記，阻我此遊盤。", "憶昔西潭時，並持釣魚竿。", "共忻得魴鯉，烹鱠于我前。", "幾朝還復來，歎息時獨言。"]}