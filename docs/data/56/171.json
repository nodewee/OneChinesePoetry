{"author": "孟郊", "period": "唐", "type": "诗", "title": "送陸暢歸湖州因憑題故人皎然塔陸羽墳", "paragraphs": ["淼淼霅寺前，白蘋多清風。", "昔游詩會滿，今游詩會空。", "孤吟玉淒惻，遠思景蒙籠。", "杼山塼塔禪，竟陵廣宵翁。", "饒彼草木聲，髣髴聞餘聰。", "因君寄數句，遍爲書其藂。", "追吟當時說，來者實不窮。", "江調難再得，京塵徒滿躬。", "送君溪鴛鴦，彩色雙飛東。", "東多高靜鄉，芳宅冬亦崇。", "手自擷甘旨，供養歡沖融。", "待我遂前心，收拾使有終。", "不然洛岸亭，歸死爲大同。"]}