{"author": "孟郊", "period": "唐", "type": "诗", "title": "江邑春霖奉贈陳侍御", "paragraphs": ["江上花木凍，雨中零落春。", "應由放忠直，在此成漂淪。", "嘉豔皆損汙，好音難殷勤。", "天涯多遠恨，雪涕盈芳辰。", "坐哭青草上，臥吟幽水濱。", "興言念風俗，得意唯波鱗。", "枕席病流濕，簷楹若飛津。", "始知吳楚水，不及京洛塵。", "風浦蕩歸棹，泥陂陷征輪。", "兩途日無遂，相贈唯沾巾。"]}