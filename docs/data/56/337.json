{"author": "張籍", "period": "唐", "type": "诗", "title": "賈客樂", "paragraphs": ["金陵向西賈客多，船中生長樂風波。", "欲發移船近江口，船頭祭神各澆酒。", "停杯共說遠行期，入蜀經蠻誰別離。", "金多衆中爲上客，夜夜算緡眠獨遲。", "秋江初月猩猩語，孤帆夜發瀟湘渚。", "水工持檝防暗灘，直過山邊及前侶。", "年年逐利西復東，姓名不在縣籍中。", "農夫稅多長辛苦，棄業長爲販寶翁。"]}