{"author": "李賀", "period": "唐", "type": "诗", "title": "感諷五首 一", "paragraphs": ["合浦無明珠，龍洲無木奴。", "足知造化力，不給使君須。", "越婦未織作，吳蠶始蠕蠕。", "縣官騎馬來，獰色虬紫鬚。", "懷中一方板，板上數行書。", "不因使君怒，焉得詣爾廬。", "越婦拜縣官，桑牙今尚小。", "會待春日晏，絲車方擲掉。", "越婦通言語，小姑具黃粱。", "縣官踏飡去，簿吏復登堂。"]}