{"author": "盧仝", "period": "唐", "type": "诗", "title": "走筆謝孟諫議寄新茶", "paragraphs": ["日高丈五睡正濃，軍將打門驚周公。", "口云諫議送書信，白絹斜封三道印。", "開緘宛見諫議面，手閱月團三百片。", "聞道新年入山裏，蟄蟲驚動春風起。", "天子須嘗陽羨茶，百草不敢先開花。", "仁風暗結珠琲瓃，先春抽出黃金芽。", "摘鮮焙芳旋封裹，至精至好且不奢。", "至尊之餘合王公，何事便到山人家。", "柴門反關無俗客，紗帽籠頭自煎喫。", "碧雲引風吹不斷，白花浮光凝椀面。", "一椀喉吻潤，兩椀破孤悶。", "三椀搜枯腸，唯有文字五千卷。", "四椀發輕汗，平生不平事。", "盡向毛孔散，五椀肌骨清。", "六椀通仙靈，七椀喫不得也。", "唯覺兩腋習習清風生，蓬萊山，在何處？玉川子，乘此清風欲歸去。", "山上羣仙司下土，地位清高隔風雨。", "安得知百萬億蒼生命，墮在巔崖受辛苦。", "便爲諫議問蒼生，到頭還得蘇息否。"]}