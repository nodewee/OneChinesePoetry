{"author": "張籍", "period": "唐", "type": "诗", "title": "贈別孟郊", "paragraphs": ["歷歷天上星，沉沉水中萍。", "幸當清秋夜，流影及微形。", "君生衰俗間，立身如禮經。", "純誠發新文，獨有金石聲。", "才名振京國，歸省東南行。", "停車楚城下，顧我不念程。", "寶鏡曾墜水，不磨豈自明。", "苦節居貧賤，所知賴友生。", "歡會方別離，戚戚憂慮幷。", "安得在一方，終老無送迎。"]}