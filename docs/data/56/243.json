{"author": "孟郊", "period": "唐", "type": "诗", "title": "忽不貧喜盧仝書船歸洛", "paragraphs": ["貧孟忽不貧，請問孟何如。", "盧仝歸洛船，崔嵬但載書。", "江潮清翻翻，淮潮碧徐徐。", "夜信爲朝信，朝信良卷舒。", "江淮君子水，相送仁有餘。", "我去官色衫，肩經入君廬。", "喃喃肩經郎，言語傾琪琚。", "琪琚鏗好詞，鳥鵲躍庭除。", "書船平安歸，喜報鄉里閭。", "我願拾遺柴，巢經於空虛。", "下免塵土侵，上爲雲霞居。", "日月更相鎖，道義分明儲。", "不願空岧嶢，但願實工夫。", "實空二理微，分別相起予。", "經書荒蕪多，爲君勉勉鋤。", "勉勉不敢專，傳之方在諸。"]}