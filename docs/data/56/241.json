{"author": "孟郊", "period": "唐", "type": "诗", "title": "讀經", "paragraphs": ["垂老抱佛脚，教妻讀黃經。", "經黃名小品，一紙千明星。", "曾讀大般若，細感肸蠁聽。", "當時把齋中，方寸抱萬靈。", "忽復入長安，蹴踏日月寧。", "老方却歸來，收拾可丁丁。", "拂拭塵几案，開函就孤亭。", "儒書難借索，僧籤饒芳馨。", "驛驛不開手，鏗鏗聞異鈴。", "得善如焚香，去惡如脫腥。", "安得顏子耳，曾未如此聽。", "聽之何有言，德教貴有形。", "何言中國外，有國如海萍。", "海萍國教異，天聲各泠泠。", "安排未定時，心火競熒熒。", "將如庶幾者，聲盡形元冥。"]}