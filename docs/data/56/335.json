{"author": "張籍", "period": "唐", "type": "诗", "title": "白頭吟", "paragraphs": ["請君漆上琴，彈我白頭吟。", "憶昔君前嬌笑語，兩情宛轉如縈素。", "宮中爲我起高樓，更開花池種芳樹。", "春天百草秋始衰，棄我不待白頭時。", "羅襦玉珥色未暗，今朝已道不相宜。", "揚州青銅作明鏡，暗中持照不見影。", "人心回互自無窮，眼前好惡那能定。", "君恩已去若再返，菖蒲花開月長滿。"]}