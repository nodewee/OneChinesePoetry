{"author": "孟郊", "period": "唐", "type": "诗", "title": "獻漢南樊尚書", "paragraphs": ["天下昔崩亂，大君識賢臣。", "衆木盡搖落，始見竹色真。", "兵勢走山嶽，陽光潛埃塵。", "心開玄女符，面縛清波人。", "異俗既從化，澆風亦歸淳。", "自公理斯郡，寒谷皆變春。", "旗影卷赤電，劒鋒匣青鱗。", "如何嵩高氣，作鎮楚水濱。", "雲鏡忽開霽，孤光射無垠。", "乃知尋常鑒，照影不照神。"]}