{"author": "盧仝", "period": "唐", "type": "诗", "title": "走筆追王內丘", "paragraphs": ["自識夫子面，便獲夫子心。", "夫子一啓顏，義重千黃金。", "平原孟嘗骨已土，始有夫子堪知音。", "忽然夫子不語，帶蓆帽，騎驢去。", "余對醁醽不能斟，君且來，余之瞻望心悠哉。", "零雨其濛愁不散，閑花寂寂斑堦苔。", "不如對此景，含笑傾金罍。", "莫問四肢暢，暫取眉頭開。", "弦琴待夫子，夫子來不來。"]}