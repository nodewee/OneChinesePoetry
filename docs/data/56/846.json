{"author": "盧仝", "period": "唐", "type": "诗", "title": "苦雪寄退之", "paragraphs": ["天王二月行時令，白銀作雪漫天涯。", "山人門前徧受賜，平地一尺白玉沙。", "雲頹月壞桂英下，鶴毛風剪亂參差。", "山人屋中[凍]欲死，千樹萬樹飛春花。", "菜頭出土膠入地，山莊取粟埋却車。", "冷絮刀生削峭骨，冷虀斧破慰老牙。", "病妻煙眼淚滴滴，飢嬰哭乳聲呶呶。", "市頭博米不用物，酒店買酒不肯賒。", "聞道西風弄劒戟，長堦殺人如亂麻。", "天眼高開欺草芽，我死未肯興歎嗟。", "但恨口中無酒氣，劉伶見我相揄揶。", "清風攪腸筋力絕，白灰壓屋梁柱斜。", "聖明有道□命漢，可得再見朝日耶。", "柴門沒脛晝不埽，黃昏遶樹棲寒鴉。", "唯有河南韓縣令，時時醉飽過貧家。"]}