{"author": "張籍", "period": "唐", "type": "诗", "title": "新城甲仗樓", "paragraphs": ["謝氏起新樓，西臨城角頭。", "圖功百尺麗，藏器五兵修。", "結締榱甍固，虛明戶檻幽。", "魚龍卷旗幟，霜雪積戈矛。", "暑雨熇烝隔，涼風宴位留。", "地高形出沒，山靜氣清優。", "睥睨斜光徹，闌干宿靄浮。", "芊芊秔稻色，脉脉苑谿流。", "郡化黃丞相，詩成沈隱侯。", "居茲良得景，殊勝峴山遊。"]}