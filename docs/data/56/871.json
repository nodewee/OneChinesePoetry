{"author": "李賀", "period": "唐", "type": "诗", "title": "送沈亞之歌", "paragraphs": ["吳興才人怨春風，桃花滿陌千里紅。", "紫絲竹斷騘馬小，家住錢塘東復東。", "白藤交穿織書笈，短策齊裁如梵夾。", "雄光寶礦獻春卿，煙底驀波乘一葉。", "春卿拾材白日下，擲置黃金解龍馬。", "攜笈歸江重入門，勞勞誰是憐君者。", "吾聞壯夫重心骨，古人三走無摧捽。", "請君待旦事長鞭，他日還轅及秋律。"]}