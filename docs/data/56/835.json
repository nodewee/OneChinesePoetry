{"author": "盧仝", "period": "唐", "type": "诗", "title": "感古四首 二", "paragraphs": ["人生何所貴，所貴有終始。", "昨日盈尺璧，今朝盡瑕棄。", "蒼蠅點垂棘，巧舌成錦綺。", "箕子爲之奴，比干諫而死。", "仲尼魯司寇，出走爲羣婢。", "假如屈原醒，其奈一國醉。", "一國醉號呶，一人行清高。", "便欲激頹波，此事真徒勞。", "上山逢猛虎，入海逢巨鼇。", "王者苟不死，腰下魚鱗刀。", "東海波連天，三度成桑田。", "高岸高於屋，斯須變溪谷。", "天地猶尚然，人情難久全。", "夜半白刃讐，旦來金石堅。", "蕭綬既解坼，陳印亦棄捐。", "竭節遇刀割，輸忠遭禍纏。", "不予衾之眠，信予衾之穿。", "鏡明不自照，膏潤徒自煎。", "抱劍長太息，淚墮秋風前。"]}