{"author": "孟郊", "period": "唐", "type": "诗", "title": "壽安西渡奉別鄭相公 二", "paragraphs": ["東都清風減，君子西歸朝。", "獨抱歲晏恨，泗吟不成謠。", "貴遊意多味，賤別情易消。", "迴鴈憶前叫，浪鳧念後漂。", "悠悠孤飛景，聳聳銜霜條。", "昧趣多滯澀，嬾朋寡新僚。", "病深理方悟，悔至心自燒。", "寂靜道何在，憂勤學空饒。", "乃知減聞見，始遂情逍遙。", "文字徒營織，聲華諒疑驕。", "顧慙耕稼士，朴略氣韻調。", "善士有餘食，佳畦冬生苗。", "養人在養身，此旨清如韶。", "願貢高古言，敢望錫類招。"]}