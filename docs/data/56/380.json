{"author": "張籍", "period": "唐", "type": "诗", "title": "別段生", "paragraphs": ["與子骨肉親，願言長相隨。", "況離父母傍，從我學書詩。", "同在道路間，講論亦未虧。", "爲文於我前，日夕生光儀。", "行役多疾疚，賴此相扶持。", "貧賤事難拘，今日有別離。", "我去秦城中，子留汴水湄。", "離情兩飄斷，不異風中絲。", "幼年獨爲客，舉動難得宜。", "努力自修勵，常如見我時。", "送我登山岡，再拜問還期。", "還期在新年，勿怨歡會遲。"]}