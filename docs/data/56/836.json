{"author": "盧仝", "period": "唐", "type": "诗", "title": "感古四首 三", "paragraphs": ["古來不患寡，所患患不均。", "單醪投長河，三軍盡沈淪。", "今人異古人，結託唯親賓。", "毀坼維鵲巢，不行鳲鳩仁。", "鄙恡不識分，有心占陽春。", "鸞鶴日已疎，燕雀日已親。", "小物無大志，安測棲松筠。", "恩眷多棄故，物情尚逐新。", "瓦礫暫拂拭，光掩連城珍。", "脣吻恣談鑠，黃金同灰塵。", "蘇秦北遊趙，張祿西入秦。", "既變嫂叔節，仍擯華陽君。", "萬世金石交，一餉如浮雲。", "骨肉且不顧，何況長羈貧。"]}