{"author": "李賀", "period": "唐", "type": "诗", "title": "惱公", "paragraphs": ["宋玉愁空斷，嬌饒粉自紅。", "歌聲春草露，門掩杏花叢。", "注口櫻桃小，添眉桂葉濃。", "曉奩妝秀靨，夜帳減香筒。", "鈿鏡飛孤鵲，江圖畫水葓。", "陂陀梳碧鳳，腰褭帶金蟲。", "杜若含清露，河蒲聚紫茸。", "月分蛾黛破，花合靨朱融。", "髮重疑盤霧，腰輕乍倚風。", "密書題荳蔲，隱語笑芙蓉。", "莫鎖茱萸匣，休開翡翠籠。", "弄珠驚漢燕，燒蜜引胡蜂。", "醉纈拋紅網，單羅挂綠蒙。", "數錢教姹女，買藥問巴賨。", "勻臉安斜雁，移燈想夢熊。", "腸攢非束竹，胘急是張弓。", "晚樹迷新蝶，殘蜺憶斷虹。", "古時填渤澥，今日鑿崆峒。", "繡沓褰長幔，羅裙結短封。", "心搖如舞鶴，骨出似飛龍。", "井檻淋清漆，門鋪綴白銅。", "隈花開兔徑，向壁印狐蹤。", "玳瑁釘簾薄，琉璃疊扇烘。", "象牀緣素柏，瑤席卷香葱。", "細管吟朝幌，芳醪落夜楓。", "宜男生楚巷，梔子發金墉。", "龜甲開屏澀，鵝毛滲墨濃。", "黃庭留衛瓘，綠樹養韓馮。", "雞唱星懸柳，鵶啼露滴桐。", "黃娥初出座，寵妹始相從。", "蠟淚垂蘭燼，秋蕪掃綺櫳。", "吹笙翻舊引，沽酒待新豐。", "短珮愁填粟，長弦怨削菘。", "曲池眠乳鴨，小閣睡娃僮。", "褥縫篸雙線，鉤縚辮五總。", "蜀煙飛重錦，峽雨濺輕容。", "拂鏡羞溫嶠，薰衣避賈充。", "魚生玉藕下，人在石蓮中。", "含水彎蛾翠，登樓選馬鬉。", "使君居曲陌，園令住臨邛。", "桂火流蘇暖，金爐細炷通。", "春遲王子態，鶯囀謝娘慵。", "玉漏三星曙，銅街五馬逢。", "犀株防膽怯，銀液鎮心忪。", "跳脫看年命，琵琶道吉凶。", "王時應七夕，夫位在三宮。", "無力塗雲母，多方帶藥翁。", "符因青鳥送，囊用絳紗縫。", "漢苑尋官柳，河橋閡禁鐘。", "月明中婦覺，應笑畫堂空。"]}