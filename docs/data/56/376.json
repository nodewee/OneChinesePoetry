{"author": "張籍", "period": "唐", "type": "诗", "title": "沈千運舊居", "paragraphs": ["汝北君子宅，我來見頹墉。", "亂離子孫盡，地屬鄰里翁。", "土木被丘墟，谿路不連通。", "舊井蔓草合，牛羊墜其中。", "君辭天下書，放意任體躬。", "一生不自力，家與逆旅同。", "高議切星辰，餘聲激瘖聾。", "方將旌舊閭，百世可封崇。", "嗟其未積年，已爲荒林叢。", "時豈無知音，不能崇此風。", "浩蕩竟無覩，我將安所從。"]}