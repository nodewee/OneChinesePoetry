{"author": "盧仝", "period": "唐", "type": "诗", "title": "寄男抱孫", "paragraphs": ["別來三得書，書道違離久。", "書處甚麤殺，且喜見汝手。", "殷十七又報，汝文頗新有。", "別來纔經年，囊盎未合斗。", "當是汝母賢，日夕加訓誘。", "尚書當畢功，禮記速須剖。", "嘍囉兒讀書，何異摧枯朽。", "尋義低作聲，便可養年壽。", "莫學村學生，麤氣強呌吼。", "下學偷功夫，新宅鋤䔧莠。", "乘涼勸奴婢，園裏耨葱韭。", "遠籬編榆棘，近眼栽桃柳。", "引水灌竹中，蒲池種蓮藕。", "撈漉蛙𢋙脚，莫遣生科斗。", "竹林吾最惜，新筍好看守。", "萬籜苞龍兒，攢迸溢林藪。", "吾眼恨不見，心腸痛如搊。", "宅錢都未還，債利日日厚。", "籜龍正稱冤，莫殺入汝口。", "丁寧囑託汝，汝活籜龍不。", "殷十七老儒，是汝父師友。", "傳讀有疑悞，輙告諮問取。", "兩手莫破拳，一吻莫飲酒。", "莫學捕鳩鴿，莫學打雞狗。", "小時無大傷，習性防已後。", "頑發苦惱人，汝母必不受。", "任汝惱弟妹，任汝惱姨舅。", "姨舅非吾親，弟妹多老醜。", "莫惱添丁郎，淚子作面垢。", "莫引添丁郎，赫赤日裏走。", "添丁郎小小，別吾來久久。", "脯脯不得喫，兄兄莫撚搜。", "他日吾歸來，家人若彈糺。", "一百放一下，打汝九十九。"]}