{"author": "孟郊", "period": "唐", "type": "诗", "title": "憶江南弟", "paragraphs": ["白首眼垂血，望爾唯夢中。", "筋力強起時，魂魄猶在東。", "眼光寄明星，起來東望空。", "望空不見人，江海波無窮。", "衰老無氣力，呼叫不成風。", "孑然憶憶言，落地何由通。", "常師共被教，竟作生離翁。", "生離不可訴，上天何曾聰。", "未忍對松栢，自鞭殘朽躬。", "自鞭亦何益，知教非所崇。", "努力拄杖來，餘活與爾同。", "不然死後恥，遺死亦有終。"]}