{"author": "孟郊", "period": "唐", "type": "诗", "title": "寄陝府鄧給事", "paragraphs": ["陝城臨大道，館宇屹幾鮮。", "候謁隨芳語，鏗詞芬蜀牋。", "從來鏡目下，見盡道心前。", "自謂古詩量，異將新學偏。", "戇人年六十，每月請三千。", "不敢等閑用，願爲長壽錢。", "非關亦潔爾，將以救羸然。", "孤省癡皎皎，默吟寫綿綿。", "病書憑晝日，驛信寄宵鞭。", "疾訴將何諭，肆鱗今倒懸。", "塵鯉見枯浪，土鬣思乾泉。", "感感無緒蕩，愁愁作□邊。", "貞元文祭酒，比謹學韋玄。", "滿坐風無雜，當朝雅獨全。", "見知囑徐孺，賞句類陶淵。", "一顧生鴻羽，再言將鶴翩。", "宣揚隘車馬，君子湊駢闐。", "曾是此同睠，至今應賜憐。", "磨墨零落淚，楷字貢仁賢。"]}