{"author": "盧仝", "period": "唐", "type": "诗", "title": "贈金鵝山人沈師魯", "paragraphs": ["金鵝山中客，來到揚州市。", "買藥牀頭一破顏，撇然便有上天意。", "日月高挂玄關深，金膏切淬肌骨異。", "人皆食穀與五味，獨食太和陰陽氣。", "浩浩流珠走百關，綿綿若存有深致。", "種玉不耕山外非內粹，鑿儒關決文泉彰。", "風雅因君不復墜，光不外照刃不磨。", "迴避人間惡富貴，三日四日五六日。", "盤礴化元搜萬類，晝飲興酣陶天和。", "夜話造微□精魅，示我插血不死方。", "賞我風格不肥膩，肉眼不識天上書。", "小儒安敢窺奧祕，崑崙路隔西北天。", "三山後浮不著地，君到頭來憶我時，金簡爲吾鐫一字。"]}