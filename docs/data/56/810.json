{"author": "盧仝", "period": "唐", "type": "诗", "title": "樓上女兒曲", "paragraphs": ["誰家女兒樓上頭，指揮婢子挂簾鉤。", "林花撩亂心之愁，卷却羅袖彈箜篌。", "箜篌歷亂五六弦，羅袖掩面啼向天。", "相思弦斷情不斷，落花紛紛心欲穿。", "心欲穿，憑欄干。", "相憶柳條綠，相思錦帳寒。", "直緣感君恩愛一迴顧，使我雙淚長珊珊。", "我有嬌靨待君笑，我有嬌蛾待君掃。", "鶯花爛熳君不來，及至君來花已老。", "心腸寸斷誰得知，玉堦冪歷生青草。"]}