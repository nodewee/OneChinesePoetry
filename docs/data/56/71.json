{"author": "孟郊", "period": "唐", "type": "诗", "title": "贈別崔純亮", "paragraphs": ["食薺腸亦苦，強歌聲無歡。", "出門即有礙，誰謂天地寬。", "有礙非遐方，長安大道傍。", "小人智慮險，平地生太行。", "鏡破不改光，蘭死不改香。", "始知君子心，交久道益彰。", "君心與我懷，離別俱迴遑。", "譬如浸蘖泉，流苦已日長。", "忍泣目易衰，忍憂形易傷。", "項籍豈不壯，賈生豈不良。", "當其失意時，涕泗各沾裳。", "古人勸加餐，此餐難自強。", "一飯九祝噎，一嗟十斷腸。", "況是兒女怨，怨氣凌彼蒼。", "彼蒼若有知，白日下清霜。", "今朝始驚歎，碧落空茫茫。"]}