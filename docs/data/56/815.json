{"author": "盧仝", "period": "唐", "type": "诗", "title": "冬行三首 二", "paragraphs": ["長年愛伊洛，決計卜長久。", "賒買里仁宅，水竹且小有。", "賣宅將還資，舊業苦不厚。", "債家徵利心，餓虎血染口。", "臘風刀刻肌，遂向東南走。", "賢哉韓員外，勸我莫強取。", "憑風謝長者，敢不愧心苟。", "賃載得估舟，估雜非吾偶。", "壯色排榻席，別座夸羊酒。", "落日無精光，啞暝被掣肘。", "漕石生齒牙，洗灘亂相掫。", "奔澌嚼篙杖，夾岸雪龍吼。", "可憐聖明朝，還爲喪家狗。", "通運隔南溟，債利拄北斗。", "揚州屋舍賤，還債堪了不。", "此宅貯書籍，地濕憂蠹朽。", "賈僎舊相識，十年與營守。", "貧交多變態，僎得君子不。", "利命子罕言，我誠孔門醜。", "且貴終焉圖，死免慙狐首。", "何當歸帝鄉，白雲永相友。"]}