{"author": "李賀", "period": "唐", "type": "诗", "title": "仁和里雜敘皇甫湜", "paragraphs": ["大人乞馬癯乃寒，宗人貸宅荒厥垣。", "橫庭鼠徑空土澀，出籬大棗垂朱殘。", "安定美人截黃綬，脫落纓裾瞑朝酒。", "還家白筆未上頭，使我清聲落人後。", "枉辱稱知犯君眼，排引纔陞強絙斷。", "洛風送馬入長關，闔扇未開逢猰犬。", "那知堅都相草草，客枕幽單看春老。", "歸來骨薄面無膏，疫氣衝頭鬢莖少。", "欲雕小說干天官，宗孫不調爲誰憐。", "明朝下元復西道，崆峒敘別長如天。"]}