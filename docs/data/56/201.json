{"author": "孟郊", "period": "唐", "type": "诗", "title": "和宣州錢判官使院廳前石楠樹", "paragraphs": ["大朴既一剖，衆材爭萬殊。", "懿茲南海華，來與北壤俱。", "生長如自惜，雪霜無凋渝。", "籠籠抱靈秀，簇簇抽芳膚。", "寒日吐丹豔，頳子流細珠。", "鴛鴦花數重，翡翠葉四鋪。", "雨洗新妝色，一枝如一姝。", "聳異敷庭際，傾妍來坐隅。", "散彩飾机案，餘輝盈盤盂。", "高意因造化，常情逐榮枯。", "主公方寸中，陶植在須臾。", "養此奉君子，賞覿日爲娛。", "始覺石楠詠，價傾賦兩都。", "棠頌庶可比，桂詞難以踰。", "因謝丘墟木，空采落泥塗。", "時來開佳姿，道去臥枯株。", "爭芳無由緣，受氣如鬱紆。", "抽肝在郢匠，歎息何踟躕。"]}