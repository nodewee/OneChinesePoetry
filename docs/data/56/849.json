{"author": "盧仝", "period": "唐", "type": "诗", "title": "蜻蜓歌", "paragraphs": ["黃河中流日影斜，水天一色無津涯。", "處處驚波噴流飛雪花，篙工檝師力且武。", "進寸退尺莫能度，吾甚懼。", "念汝小蟲子，造化借羽翼。", "隨風戲中流，翩然有餘力。", "吾不如汝無他，無羽翼。", "吾若有羽翼，則上叩天關。", "爲聖君請賢臣，布惠化于人間。", "然後東飛浴東溟，吸日精。", "撼若木之英，紛而零。", "使地上學仙之子，得而食之皆長生。", "不學汝無端小蟲子，葉葉水上無一事，忽遭風雨水中死。"]}