{"author": "盧仝", "period": "唐", "type": "诗", "title": "哭玉碑子", "paragraphs": ["山有洞左頰，拾得玉碑子。", "其長一周尺，其闊一藥匕。", "顏色九秋天，稜角四面起。", "輕敲吐寒流，清悲動神鬼。", "稽首置手中，只似一片水。", "至文反無文，上帝應有以。", "予疑仙石靈，願以仙人比。", "心期香湯洗，歸送籙堂裏。", "頗奈窮相驢，行動如跛鼈。", "十里五里行，百蹶復千蹶。", "顏子不少夭，玉碑中路折。", "橫文尋龜兆，直理任瓦裂。", "劈竹不可合，破環永離別。", "向人如有情，似痛滴無血。", "勘鬬平地上，罅坼多齧缺。", "百見百傷心，不堪再提挈。", "怪哉堅貞姿，忽脃不堅固。", "矧曰人間人，安能保常度。", "敢問生物成，敗爲有真素。", "爲稟靈異氣，不得受穢汚。", "驢罪真不厚，驢生亦錯誤。", "更將前前行，復恐山神怒。", "白雲蓊閉嶺，高松吟古墓。", "置此忍其傷，驅驢下山路。"]}