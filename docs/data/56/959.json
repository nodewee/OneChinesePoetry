{"author": "李賀", "period": "唐", "type": "诗", "title": "勉愛行二首送小季之廬山 二", "paragraphs": ["別柳當馬頭，官槐如兔目。", "欲將千里別，持我易斗粟。", "南雲北雲空脈斷，靈臺經絡懸春綫。", "青軒樹轉月滿牀，下國飢兒夢中見。", "維爾之昆二十餘，年來持鏡頗有鬚。", "辭家三載今如此，索米王門一事無。", "荒溝古水光如刀，庭南拱柳生蠐螬。", "江干幼客真可念，郊原晚吹悲號號。"]}