{"author": "盧仝", "period": "唐", "type": "诗", "title": "示添丁", "paragraphs": ["春風苦不仁，呼逐馬蹄行人家。", "慚愧瘴氣却憐我，入我憔悴骨中爲生涯。", "數日不食強強行，何忍索我抱看滿樹花。", "不知四體正困𢞎，泥人啼哭聲呀呀。", "忽來案上翻墨汁，塗抹詩書如老鵶。", "父憐母惜摑不得，却生癡笑令人嗟。", "宿舂連曉不成米，日高始進一椀茶。", "氣力龍鍾頭欲白，憑仗添丁莫惱爺。"]}