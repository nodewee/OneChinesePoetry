{"author": "張籍", "period": "唐", "type": "诗", "title": "將軍行", "paragraphs": ["彈箏峽東有胡塵，天子擇日拜將軍。", "蓬萊殿前賜六纛，還領禁兵爲部曲。", "當朝受詔不辭家，夜向咸陽原上宿。", "戰車彭彭旌旗動，三十六軍齊上隴。", "隴頭戰勝夜亦行，分兵處處收舊城。", "胡兒殺盡陰磧暮，擾擾唯有牛羊聲。", "邊人親戚曾戰沒，今逐官軍收舊骨。", "磧西行見萬里空，幕府獨奏將軍功。"]}