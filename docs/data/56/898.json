{"author": "李賀", "period": "唐", "type": "诗", "title": "浩歌", "paragraphs": ["南風吹山作平地，帝遣天吳移海水。", "王母桃花千遍紅，彭祖巫咸幾回死。", "青毛驄馬參差錢，嬌春楊柳含細煙。", "箏人勸我金屈巵，神血未凝身問誰。", "不須浪飲丁都護，世上英雄本無主。", "買絲繡作平原君，有酒惟澆趙州土。", "漏催水咽玉蟾蜍，衛娘髮薄不勝梳。", "看見秋眉換新綠，二十男兒那刺促。"]}