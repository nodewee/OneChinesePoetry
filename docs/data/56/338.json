{"author": "張籍", "period": "唐", "type": "诗", "title": "羈旅行", "paragraphs": ["遠客出門行路難，停車斂策在門端。", "荒城無人霜滿路，野火燒橋不得度。", "寒蟲入窟鳥歸巢，僮僕問我誰家去。", "行尋田頭暝未息，雙轂長轅礙荆棘。", "緣岡入澗投田家，主人舂米爲夜食。", "晨雞喔喔茅屋傍，行人起掃車上霜。", "舊山已別行已遠，身計未成難復返。", "長安陌上相識稀，遙望天山白日晚。", "誰能聽我辛苦行，爲向君前歌一聲。"]}