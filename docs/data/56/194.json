{"author": "孟郊", "period": "唐", "type": "诗", "title": "壽安西渡奉別鄭相公 一", "paragraphs": ["洛河向西道，石波橫磷磷。", "清風送君子，車遠無還塵。", "春別亦蕭索，況茲冰霜晨。", "零落景易入，鬱抑抱難申。", "百宵華燈宴，一旦星散人。", "歲去弦吐箭，憂來蠶抽綸。", "綿綿無窮事，各各馳遶身。", "徘徊黃縹緲，倏忽春霜賓。", "相爲物表物，永謝區中姻。", "日嗟來教士，仰望無由親。"]}