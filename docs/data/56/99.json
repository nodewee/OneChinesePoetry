{"author": "孟郊", "period": "唐", "type": "诗", "title": "戲贈無本 二", "paragraphs": ["燕僧聳聽詞，袈裟喜新翻。", "北岳厭利殺，玄功生微言。", "天高亦可飛，海廣亦可源。", "文章杳無底，劚掘誰能根。", "夢靈髣髴到，對我方與論。", "拾月鯨口邊，何人免爲吞。", "燕僧擺造化，萬有隨手犇。", "補綴雜霞衣，笑傲諸貴門。", "將明文在身，亦爾道所存。", "朔雪凝別句，朔風飄征魂。", "再期嵩少遊，一訪蓬蘿村。", "春草步步綠，春山日日暄。", "遙鶯相應吟，晚聽恐不繁。", "相思塞心胸，高逸難攀援。"]}