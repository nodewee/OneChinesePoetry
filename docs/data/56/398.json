{"author": "張籍", "period": "唐", "type": "诗", "title": "董公詩", "paragraphs": ["誰主東諸侯，元臣隴西公。", "旌節居汴水，四方皆承風。", "在朝四十年，天下誦其功。", "相我明天子，政成如太宗。", "東方有艱難，公乃出臨戎。", "單車入危城，慈惠安羣兇。", "公謂其黨言，汝材甚驍雄。", "爲我帳下士，出入衛我躬。", "汝息爲我子，汝親我爲翁。", "衆皆相顧泣，無不和且恭。", "其父教子義，其妻勉夫忠。", "不自以爲資，奉上但顒顒。", "公衣無文采，公食少肥濃。", "所憂在萬人，人實我寧空。", "輕刑寬其政，薄賦弛租庸。", "四郡三十城，不知歲饑凶。", "天子臨朝喜，元老留在東。", "今聞揚盛德，就安我大邦。", "百辟賀明主，皇風恩賜重。", "朝廷有大事，就決其所從。", "海內既無虞，君臣方肅雍。", "端居任僚屬，宴語常從容。", "翩翩者蒼烏，來巢於林叢。", "甘瓜生場圃，一蔕實連中。", "田有嘉穀隴，異畝穗亦同。", "賢人佐聖人，德與神明通。", "感應我淳化，生瑞我地中。", "昔者此州人，但矜馬與弓。", "今公施德禮，自然威武崇。", "公其共百年，受祿將無窮。"]}