{"author": "孟郊", "period": "唐", "type": "诗", "title": "品松", "paragraphs": ["追悲謝靈運，不得殊常封。", "縱然孔與顏，亦莫及此松。", "此松天格高，聳異千萬重。", "抓拏巨靈手，擘裂少室峰。", "擘裂風雨獰，抓拏指爪𦟛。", "道入難抱心，學生易墮蹤。", "時時數點仙，嫋嫋一線龍。", "霏微嵐浪際，遊戲顥興濃。", "品松徒高高，雌鳴詎噰噰。", "賞異尚可貴，賞潛誰能容。", "名華非典實，翦棄徒纖茸。", "刻削大雅文，所以不敢慵。"]}