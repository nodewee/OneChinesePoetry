{"author": "孟郊", "period": "唐", "type": "诗", "title": "春日同韋郎中使君送鄒儒立少府扶侍赴雲陽", "paragraphs": ["離思著百草，綿綿生無窮。", "側聞畿甸秀，三振詞策雄。", "太守不韻俗，諸生皆變風。", "郡齋敞西清，楚瑟驚南鴻。", "海畔帝城望，雲陽天色中。", "酒酣正芳景，詩綴新碧叢。", "服綵老萊並，侍車江革同。", "過隋柳顦顇，入洛花蒙籠。", "高步詎留足，前程在層空。", "獨慙病鶴羽，飛送力難崇。"]}