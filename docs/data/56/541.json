{"author": "張籍", "period": "唐", "type": "诗", "title": "贈殷山人", "paragraphs": ["鬱鬱山中客，知名四十年。", "恓惶身獨隱，寂寞性應便。", "世業公侯籍，生涯黍稷田。", "藤懸讀書帳，竹繫網魚船。", "已種千頭橘，新開數脉泉。", "閑遊攜酒遠，幽語向僧偏。", "入洞題松過，看花選石眠。", "避喧長汩沒，逢勝即留連。", "自古多高跡，如君少比肩。", "耕耘此辛苦，章句已流傳。", "昔日交遊盛，當時省閣賢。", "同袍還共弊，連轡每推先。", "講序居重席，羣儒願執鞭。", "滿堂虛左待，衆目望喬遷。", "才異時難用，情高道自全。", "畏人顏慘澹，疎物勢迍邅。", "賢者聞知命，吾生復禮玄。", "深藏報恩劒，久緝養生篇。", "憔悴衆夫笑，經過郡守憐。", "夕陽悲病鶴，霜氣動飢鸇。", "處士誰能薦，窮途世所捐。", "伯鸞甘寄食，元淑苦無錢。", "策蹇秋塵裏，吟詩黃葉前。", "故裘餘白領，廢瑟斷朱弦。", "志氣終猶在，逍遙任自然。", "家貧念婚嫁，身老戀雲煙。", "放逸栖巖鹿，清虛飲露蟬。", "鄭逃秦谷口，嚴愛越溪邊。", "霄漢予猶阻，榮枯子不牽。", "山城一相遇，感激意難宣。"]}