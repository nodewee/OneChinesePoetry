{"author": "張籍", "period": "唐", "type": "诗", "title": "楚宮行", "paragraphs": ["章華宮中九月時，桂花半落紅橘垂。", "江頭騎火照輦道，君王夜從雲夢歸。", "霓旌鳳蓋到雙闕，臺上重重歌吹發。", "千門萬戶開相當，燭籠左右列成行。", "下輦更衣入洞房，洞房侍女盡焚香。", "玉階羅幕微有霜，齊言此夕樂未央。", "玉酒湛湛盈華觴，絲竹次第鳴中堂。", "巴姬起舞向君王，迴身垂手結明璫。", "願君千年萬年壽，朝出射麋夜飲酒。"]}