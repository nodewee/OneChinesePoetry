{"author": "孟郊", "period": "唐", "type": "诗", "title": "贈黔府王中丞楚", "paragraphs": ["舊說天下山，半在黔中青。", "又聞天下泉，半落黔中鳴。", "山水千萬遶，中有君子行。", "儒風一以扇，汙俗心皆平。", "我願中國春，化從異方生。", "昔爲陰草毒，今爲陽華英。", "嘉實綴綠蔓，涼湍瀉清聲。", "逍遙物景勝，視聽空曠幷。", "困驥猶在轅，沉珠尚隱精。", "路遐莫及眄，泥汙日已盈。", "歲晏將何從，落葉甘自輕。"]}