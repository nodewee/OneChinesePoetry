{"author": "盧仝", "period": "唐", "type": "诗", "title": "小婦吟", "paragraphs": ["小婦欲入門，隈門勻紅妝。", "大婦出門迎，正頓羅衣裳。", "門邊兩相見，笑樂不可當。", "夫子於傍聊斷腸，小婦哆㖷上高堂。", "開玉匣，取琴張。", "陳金罍，酌滿觴。", "顧言兩相樂，永與同心事我郎。", "夫子於傍剩欲狂，珠簾風度百花香。", "翠帳雲屏白玉牀，啼鳥休啼花莫笑，女英新喜得娥皇。"]}