{"author": "孟郊", "period": "唐", "type": "诗", "title": "送李翺習之", "paragraphs": ["習之勢翩翩，東南去遙遙。", "贈君雙履足，一爲上臯橋。", "臯橋路逶迤，碧水清風飄。", "新秋折藕花，應對吳語嬌。", "千巷分淥波，四門生早潮。", "湖榜輕褭褭，酒旗高寥寥。", "小時屐齒痕，有處應未銷。", "舊憶如霧星，怳見於夢消。", "言之燒人心，事去不可招。", "獨孤宅前曲，箜篌醉中謠。", "壯年俱悠悠，逮茲各焦焦。", "執手復執手，唯道無枯凋。"]}