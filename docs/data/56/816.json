{"author": "盧仝", "period": "唐", "type": "诗", "title": "冬行三首 三", "paragraphs": ["不敢唾汴水，汴水入東海。", "汚泥龍王宮，恐獲不敬罪。", "不敢蹋汴堤，汴堤連秦宮。", "蹋盡天子土，饋餫無由通。", "此言雖太闊，且是臣心腸。", "野風結陰兵，千里鳴刀槍。", "海月護羇魄，到曉點孤光。", "上不事天子，下不識侯王。", "夜半睡獨覺，爽氣盈心堂。", "顏子甚年少，孔聖同行藏。", "我年過顏子，敢道不自強。", "船人雖奴兵，亦有意智長。", "問我何所得，樂色填清揚。", "我報果有爲，孔經在衣裳。"]}