{"author": "盧仝", "period": "唐", "type": "诗", "title": "聽蕭君姬人彈琴", "paragraphs": ["彈琴人似膝上琴，聽琴人似匣中弦。", "二物各一處，音韻何由傳。", "無風質氣兩相感，萬般悲意方纏綿。", "初時天山之外飛白雪，漸漸萬丈澗地生流泉。", "風梅花落輕揚揚，十指乾淨聲涓涓。", "昭君可惜嫁單于，沙場不遠只眼前。", "蔡琰薄命沒胡虜，烏梟啾唧啼胡天。", "關山險隔一萬里，顏色錯漠生風煙。", "形魄散逐五音盡，雙蛾結草空嬋娟。", "中腹苦恨杳不極，新心愁絕難復傳。", "金尊湛湛夜沈沈，餘音疊發清聯綿。", "主人醉盈有得色，座客向隅增內然。", "孔子怪責顏回瑟，野夫何事蕭君筵。", "拂衣屢命請中廢，月照書窗歸獨眠。"]}