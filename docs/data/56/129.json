{"author": "孟郊", "period": "唐", "type": "诗", "title": "奉報翰林張舍人見遺之詩", "paragraphs": ["百蟲笑秋律，清削月夜聞。", "曉稜視聽微，風剪葉已紛。", "君子鑒大雅，老人非俊羣。", "收拾古所棄，俛仰補空文。", "孤韻恥春俗，餘響逸零雰。", "自然蹈終南，滌暑凌寒氛。", "巖霰不知午，磵澌鎮含曛。", "曾是醒古醉，所以多隱淪。", "江調樂之遠，溪謠生徒新。", "衆蘊有餘采，寒泉空哀呻。", "南謝竟莫至，北宋當時珍。", "賾靈各自異，酌酒誰能均。", "昔詠多寫諷，今詞詎無因。", "品松何高翠，宮殿沒荒榛。", "苔趾識宏製，沙潨游崩津。", "忽吟陶淵明，此即羲皇人。", "心放出天地，形拘在風塵。", "前賢素行階，夙嗜青山勤。", "達士立明鏡，朗言爲近臣。", "將期律萬有，傾倒甄無垠。", "鸑鷟應蟋蟀，絲毫意皆申。", "況於三千章，哀叩不爲神。"]}