{"author": "盧仝", "period": "唐", "type": "诗", "title": "蕭宅二三子贈答詩二十首 石荅竹", "paragraphs": ["石報孤竹君，此客甚高調。", "共我相共癡，不怕主人天下笑。", "我非蛺蝶兒，我非桃李枝。", "不要兒女撲，不要春風吹。", "苔蘚印我面，雨露皴我皮。", "此故不嫌我，突兀蒙相知。", "此客即西歸，我心徒依依。", "我欲隨客去，累重不解飛。", "知弟虛心亦待客，此客何以共報之。"]}