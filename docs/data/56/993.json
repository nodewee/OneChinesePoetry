{"author": "李賀", "period": "唐", "type": "诗", "title": "潞州張大宅病酒遇江使寄上十四兄", "paragraphs": ["秋至昭關後，當知趙國寒。", "繫書隨短羽，寫恨破長箋。", "病客眠清曉，疎桐墜綠鮮。", "城鴉啼粉堞，軍吹壓蘆煙。", "岸幘褰沙幌，枯塘臥折蓮。", "木窗銀跡畫，石磴水痕錢。", "旅酒侵愁肺，離歌繞懦弦。", "詩封兩條淚，露折一枝蘭。", "莎老沙雞泣，松乾瓦獸殘。", "覺騎燕地馬，夢載楚溪船。", "椒桂傾長席，鱸魴斫玳筵。", "豈能忘舊路，江島滯佳年。"]}