{"author": "孟郊", "period": "唐", "type": "诗", "title": "上昭成閣不得於從姪僧悟空院歎嗟", "paragraphs": ["欲上千級閣，問天三四言。", "未盡數十登，心目風浪翻。", "手手把驚魄，脚脚踏墜魂。", "却流至舊手，傍掣猶欲奔。", "老病但自悲，古蠹木萬痕。", "老力安可誇，秋海萍一根。", "孤叟何所歸，晝眼如黃昏。", "常恐失好步，入彼市井門。", "結僧爲親情，策竹爲子孫。", "此誠徒切切，此意空存存。", "一寸地上語，高天何由聞。"]}