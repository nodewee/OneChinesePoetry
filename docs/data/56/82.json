{"author": "孟郊", "period": "唐", "type": "诗", "title": "贈轉運陸中丞", "paragraphs": ["掌運職既大，摧邪名更雄。", "鵬飛簸曲雲，鶚怒生直風。", "投彼霜雪令，翦除荆棘叢。", "楚倉傾向西，吳米發自東。", "帆影咽河口，車聲聾關中。", "堯知才策高，人喜道路通。", "皆經內史力，繼得酇侯功。", "萊子真爲少，相如未免窮。", "衣花野菡萏，書葉山梧桐。", "不是宗匠心，誰憐久棲蓬。"]}