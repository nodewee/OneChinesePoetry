{"author": "孟郊", "period": "唐", "type": "诗", "title": "送韓愈從軍", "paragraphs": ["志士感恩起，變衣非變性。", "親賓改舊觀，僮僕生新敬。", "坐作羣書吟，行爲孤劍詠。", "始知出處心，不失平生正。", "淒淒天地秋，凜凜軍馬令。", "驛塵時一飛，物色極四靜。", "王師既不戰，廟略在無競。", "王粲有所依，元瑜初應命。", "一章喻檄明，百萬心氣定。", "今朝旌鼓前，笑別丈夫盛。"]}