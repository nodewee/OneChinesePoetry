{"author": "張籍", "period": "唐", "type": "诗", "title": "三原李氏園宴集", "paragraphs": ["暮春天早熱，邑居苦囂煩。", "言從君子樂，樂彼李氏園。", "園中有草堂，池引涇水泉。", "開戶西北望，遠見嵯峨山。", "借問主人翁，北州佐戎軒。", "僕夫守舊宅，爲客侍華筵。", "高懷有餘興，竹樹芳且鮮。", "傾我所持觴，盡日共留連。", "疎拙不偶俗，常喜形體閑。", "況來幽棲地，能不重歎言。"]}