{"author": "李賀", "period": "唐", "type": "诗", "title": "送秦光祿北征", "paragraphs": ["北虜膠堪折，秋沙亂曉鼙。", "髯胡頻犯塞，驕氣似橫霓。", "灞水樓船渡，營門細柳開。", "將軍馳白馬，豪彥騁雄材。", "箭射欃槍落，旗懸日月低。", "榆稀山易見，甲重馬頻嘶。", "天遠星光沒，沙平草葉齊。", "風吹雲路火，雪汙玉關泥。", "屢斷呼韓頸，曾然董卓臍。", "太常猶舊寵，光祿是新隮。", "寶玦麒麟起，銀壺狒狖啼。", "桃花連馬發，綵絮撲鞍來。", "呵臂懸金斗，當脣注玉罍。", "清蘇和碎蟻，紫膩卷浮杯。", "虎鞹先蒙馬，魚腸且斷犀。", "䟃𧽼西旅狗，蹙額北方奚。", "守帳然香暮，看鷹永夜棲。", "黃龍就別鏡，青塚念陽臺。", "周處長橋役，侯調短弄哀。", "錢塘階鳳羽，正室擘鸞釵。", "內子攀琪樹，羌兒奏落梅。", "今朝擎劒去，何日刺蛟迴。"]}