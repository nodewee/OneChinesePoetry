{"author": "孟郊", "period": "唐", "type": "诗", "title": "寄張籍", "paragraphs": ["未見天子面，不如雙盲人。", "賈生對文帝，終日猶悲辛。", "夫子亦如盲，所以空泣麟。", "有時獨齋心，髣髴夢稱臣。", "夢中稱臣言，覺後真埃塵。", "東京有眼富不如，西京無眼貧西京。", "無眼猶有耳隔牆，時聞天子車轔轔。", "轔轔車聲輾冰玉，南郊壇上禮百神。", "西明寺後窮瞎張太祝，縱爾有眼誰爾珍。", "天子咫尺不得見，不如閉眼且養真。"]}