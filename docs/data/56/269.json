{"author": "孟郊", "period": "唐", "type": "诗", "title": "峽哀 一", "paragraphs": ["昔多相與笑，今誰相與哀。", "峽哀哭幽魂，噭噭風吹來。", "墮魄抱空月，出沒難自裁。", "齏粉一閃間，春濤百丈雷。", "峽水聲不平，碧沲牽清洄。", "沙稜箭箭急，波齒齗齗開。", "呀彼無底吮，待此不測災。", "谷號相噴激，石怒爭旋迴。", "古醉有復鄉，今縲多爲能。", "字孤徒髣髴，銜雪猶驚猜。", "薄俗少直腸，交結須橫財。", "黃金買相弔，幽泣無餘漼。", "我有古心意，爲君空摧頹。"]}