{"author": "孟郊", "period": "唐", "type": "诗", "title": "答盧仝", "paragraphs": ["楚屈入水死，詩孟踏雪僵。", "直氣苟有存，死亦何所妨。", "日劈高查牙，清稜含冰漿。", "前古後古冰，與山氣勢強。", "閃怪千石形，異狀安可量。", "有時春鏡破，百道聲飛揚。", "潛仙不足言，朗客無隱腸。", "爲君傾海宇，日夕多文章。", "天下豈無緣，此山雪昂藏。", "煩君前致詞，哀我老更狂。", "狂歌不及狂，歌聲緣鳳皇。", "鳳兮何當來，消我孤直瘡。", "君文真鳳聲，宣隘滿鏗鏘。", "洛友零落盡，逮茲悲重傷。", "獨自奮異骨，將騎白角翔。", "再三勸莫行，寒氣有刀槍。", "仰慙君子多，慎勿作芬芳。"]}