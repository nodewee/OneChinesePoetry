{"author": "盧仝", "period": "唐", "type": "诗", "title": "感古四首 一", "paragraphs": ["天生聖明君，必資忠賢臣。", "舜禹竭股肱，共佐堯爲君。", "四載成地理，七政齊天文。", "階下蓂莢生，琴上南風薰。", "輪轉夏殷周，時復猶一人。", "秦漢事讒巧，魏晉忘機鈞。", "猜忌相翦滅，爾來迷恩親。", "以愚保其身，不覺身沈淪。", "以智理其國，遂爲國之賊。", "苟圖容一身，萬事良可惻。", "可憐萬乘君，聰明受沈惑。", "忠良伏草莽，無因施羽翼。", "日月異又蝕，天地晦如墨。", "既亢而後求，異哉龍之德。"]}