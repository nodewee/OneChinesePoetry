{"author": "張籍", "period": "唐", "type": "诗", "title": "和令狐尚書平泉東莊近居李僕射有寄十韻", "paragraphs": ["平地有清泉，伊南古寺邊。", "漲池閑遶屋，出野徧澆田。", "舊隱離多日，新鄰得幾年。", "探幽皆一絕，選勝又雙全。", "門靜山光別，園深竹影連。", "斜分採藥徑，直過釣魚船。", "雞犬還應識，雲霞頓覺鮮。", "追思應不遠，賞愛諒難偏。", "此處堪長往，遊人早共傳。", "各當恩寄重，歸臥恐無緣。"]}