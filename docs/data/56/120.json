{"author": "孟郊", "period": "唐", "type": "诗", "title": "答韓愈李觀別因獻張徐州", "paragraphs": ["富別愁在顏，貧別愁銷骨。", "懶磨舊銅鏡，畏見新白髮。", "古樹春無花，子規啼有血。", "離弦不堪聽，一聽四五絕。", "世途非一險，俗慮有千結。", "有客步大方，驅車獨迷轍。", "故人韓與李，逸翰雙皎潔。", "哀我摧折歸，贈詞縱橫設。", "徐方國東樞，元戎天下傑。", "禰生投刺遊，王粲吟詩謁。", "高情無遺照，朗抱開曉月。", "有土不埋冤，有讎皆爲雪。", "願爲直草木，永向君地列。", "願爲古琴瑟，永向君聽發。", "欲識丈夫心，會將孤劍說。"]}