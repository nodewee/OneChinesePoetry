{"author": "盧仝", "period": "唐", "type": "诗", "title": "孟夫子生生亭賦", "paragraphs": ["玉川子沿孟冬之寒流兮，輟櫂上登生生亭。", "夫子何之兮，面逐雲沒兮南行。", "百川注海而心不寫兮，落日千里凝寒精。", "予日衰期人生之世斯已矣，爰爲今日猶猶岐路之心生。", "悲夫！南國風濤，魚龍畜伏。", "予小子戇朴，必不能濟夫子欲。", "嗟自慙承夫子而不失予兮，傳古道甚分明。", "予且廣孤目遐賷于天壤兮，庶得外盡萬物變化之幽情。", "然後慙愧而來歸兮，大息吾躬于夫子之亭。"]}