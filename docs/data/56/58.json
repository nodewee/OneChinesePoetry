{"author": "孟郊", "period": "唐", "type": "诗", "title": "旅次湘沅有懷靈均", "paragraphs": ["分拙多感激，久遊遵長途。", "經過湘水源，懷古方踟躕。", "舊稱楚靈均，此處殞忠軀。", "側聆故老言，遂得旌賢愚。", "名參君子場，行爲小人儒。", "騷文衒貞亮，體物情崎嶇。", "三黜有慍色，即非賢哲模。", "五十爵高秩，謬膺從大夫。", "胸襟積憂愁，容鬢復彫枯。", "死爲不弔鬼，生作猜謗徒。", "吟澤潔其身，忠節寧見輸。", "懷沙滅其性，孝行焉能俱。", "且聞善稱君，一何善自殊。", "且聞過稱己，一何過不渝。", "悠哉風土人，角黍投川隅。", "相傳歷千祀，哀悼延八區。", "如今聖明朝，養育無羈孤。", "君臣逸雍熙，德化盈紛敷。", "巾車徇前侶，白日猶昆吾。", "寄君臣子心，戒此真良圖。"]}