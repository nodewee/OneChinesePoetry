{"author": "張籍", "period": "唐", "type": "诗", "title": "學仙", "paragraphs": ["樓觀開朱門，樹木連房廊。", "中有學仙人，少年休穀糧。", "高冠如芙蓉，霞月披衣裳。", "六時朝上清，佩玉紛鏗鏘。", "自言天老書，祕覆雲錦囊。", "百年度一人，妄泄有災殃。", "每占有仙相，然後傳此方。", "先生坐中堂，弟子跪四廂。", "金刀截身髮，結誓焚靈香。", "弟子得其訣，清齋入空房。", "守神保元氣，動息隨天罡。", "爐燒丹砂盡，晝夜候火光。", "藥成既服食，計日乘鸞凰。", "虛空無靈應，終歲安所望。", "勤勞不能成，疑慮積心腸。", "虛羸生疾疹，壽命多夭傷。", "身歿懼人見，夜埋山谷傍。", "求道慕靈異，不如守尋常。", "先王知其非，戒之在國章。"]}