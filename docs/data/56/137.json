{"author": "孟郊", "period": "唐", "type": "诗", "title": "送任載齊古二秀才自洞庭遊宣城", "paragraphs": ["洞庭非人境，道路行虛空。", "二客月中下，一帆天外風。", "魚龍波五色，金碧樹千叢。", "閃怪如可懼，在誠無不通。", "扣奇知浩淼，采異訪穹崇。", "物表即高韻，人間訪仙公。", "宣城文雅地，謝守聲聞融。", "證玉易爲力，辨珉誰不同。", "從茲阮籍淚，且免泣途窮。"]}