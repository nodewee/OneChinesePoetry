{"author": "孟郊", "period": "唐", "type": "诗", "title": "哭李觀", "paragraphs": ["志士不得老，多爲直氣傷。", "阮公終日哭，壽命固難長。", "顏子既殂謝，孔門無輝光。", "文星落奇曜，寶劒摧修鋩。", "常作金應石，忽爲宮別商。", "爲爾弔琴瑟，斷弦難再張。", "偏轂不可轉，隻翼不可翔。", "清塵無吹噓，委地難飛揚。", "此義古所重，此風今則亡。", "自聞喪元賓，一日八九狂。", "沈痛此丈夫，驚呼彼穹蒼。", "我有出俗韻，勞君疾惡腸。", "知音既已矣，微言誰能彰。", "旅葬無高墳，栽松不成行。", "哀歌動寒日，贈淚沾晨霜。", "神理本窅窅，今來更茫茫。", "何以蕩悲懷，萬事付一觴。"]}