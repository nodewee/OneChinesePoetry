{"author": "孟郊", "period": "唐", "type": "诗", "title": "嚴河南", "paragraphs": ["赤令風骨峭，語言清霜寒。", "不必用雄威，見者毛髮攢。", "我有赤令心，未得赤令官。", "終朝衡門下，忍志將筑彈。", "君從西省郎，正有東洛觀。", "洛民蕭條久，威恩憫撫難。", "苦竹聲嘯雪，夜齋聞千竿。", "詩人偶寄耳，聽苦心多端。", "多端落杯酒，酒中方得歡。", "隱士多飲酒，此言信難刊。", "取次令坊沽，舉止務在寬。", "何必紅燭嬌，始言清宴闌。", "丈夫莫矜莊，矜莊不中看。"]}