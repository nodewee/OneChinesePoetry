{"author": "孟郊", "period": "唐", "type": "诗", "title": "擢第後東歸書懷獻座主呂侍御", "paragraphs": ["昔歲辭親淚，今爲戀主泣。", "去住情難竝，別離景易戢。", "夭矯大空鱗，曾爲小泉蟄。", "幽意獨沈時，震雷忽相及。", "神行既不宰，直致非所執。", "至運本遺功，輕生各自立。", "大君思此化，良佐自然集。", "寶鏡無私光，時文有新習。", "慈親誡志就，賤子歸情急。", "擢第謝靈臺，牽衣出皇邑。", "行襟海日曙，逸抱江風入。", "蒹葭得波浪，芙蓉紅岸濕。", "雲寺勢動搖，山鐘韻噓吸。", "舊遊期再踐，懸水得重挹。", "松蘿雖可居，青紫終當拾。"]}