{"author": "李賀", "period": "唐", "type": "诗", "title": "秦王飲酒", "paragraphs": ["秦王騎虎遊八極，劒光照空天自碧。", "羲和敲日玻璃聲，劫灰飛盡古今平。", "龍頭瀉酒邀酒星，金槽琵琶夜棖棖。", "洞庭雨脚來吹笙，酒酣喝月使倒行。", "銀雲櫛櫛瑤殿明，宮門掌事報一更。", "花樓玉鳳聲嬌獰，海綃紅文香淺清。", "黃鵞跌舞千年觥，仙人燭樹蠟煙輕，清琴醉眼淚泓泓。"]}