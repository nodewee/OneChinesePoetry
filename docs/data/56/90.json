{"author": "孟郊", "period": "唐", "type": "诗", "title": "獻襄陽于大夫", "paragraphs": ["襄陽青山郭，漢江白銅堤。", "謝公領茲郡，山水無塵泥。", "鐵馬萬霜雪，絳旗千虹霓。", "風漪參差泛，石板重疊躋。", "舊淚不復墮，新歡居然齊。", "還畊竟原野，歸老相扶攜。", "物色增曖曖，寒芳更萋萋。", "淵清有遐略，高躅無近蹊。", "即此富蒼翠，自然引翔棲。", "曩遊常抱憶，夙好今尚暌。", "願言從逸轡，暇日凌清溪。"]}