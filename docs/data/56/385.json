{"author": "張籍", "period": "唐", "type": "诗", "title": "離婦", "paragraphs": ["十載來夫家，閨門無瑕疵。", "薄命不生子，古制有分離。", "託身言同穴，今日事乖違。", "念君終棄捐，誰能強在茲。", "堂上謝姑嫜，長跪請離辭。", "姑嫜見我往，將決復沉疑。", "與我古時釧，留我嫁時衣。", "高堂拊我身，哭我於路陲。", "昔日初爲婦，當君貧賤時。", "晝夜常紡績，不得事蛾眉。", "辛勤積黃金，濟君寒與飢。", "洛陽買大宅，邯鄲買侍兒。", "夫壻乘龍馬，出入有光儀。", "將爲富家婦，永爲子孫資。", "誰謂出君門，一身上車歸。", "有子未必榮，無子坐生悲。", "爲人莫作女，作女實難爲。"]}