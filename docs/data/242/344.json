{"author": "劉敞", "period": "宋", "type": "诗", "title": "和喜雨", "paragraphs": ["望歲憂農事，爲霖屬柄臣。", "吁嗟動雲漢，精祲驗天人。", "霏霧凝空曲，雄風激水濱。", "驅除斷炎燠，灑埽浄埃塵。", "勢欲翻河海，聲疑過鬼神。", "山川共秀發，穹壤劃清新。", "庶物含生意，元和倚大鈞。", "穴蛟深奮角，轍鮒默翻鱗。", "雷電天威遠，耕桑帝力勻。", "依然四時正，好在萬家春。", "會府開清旦，高堂引慶賓。", "沃焦心有待，濯熱正無倫。", "蒸礎遺占信，隨軒舊史真。", "京師并福潤，爻象在經綸。", "舞罷看佋服，談餘識墊巾。", "新詩追大雅，輿誦洽烝民。", "單袷寒仍薄，清和氣已震。", "晴暉明旭日，霽色卷高旻。", "亹亹希前哲，淒淒幸及辰。", "陽秋書閔雨，一頌魯公仁。"]}