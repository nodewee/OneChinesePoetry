{"author": "王珪", "period": "宋", "type": "诗", "title": "郊祀慶成詩  其一", "paragraphs": ["國重天之報，神歆德所存。", "孝須三后配，禮莫一郊尊。", "翠羽來千仗，鳴鐃下九閽。", "服維周冕盛，樂自舜韶温。", "未酌羣靈降，先祠萬玉犇。", "黄流凝夕祼，紫焰亘霄燔。", "星拱低宸幄，雲回護帝轅。", "祥輝新日月，佳氣浹乾坤。", "紹古歸鴻鑠，含生濯至恩。", "欽惟齋格至，仰福在元元。"]}