{"author": "王珪", "period": "宋", "type": "诗", "title": "來燕堂聯句", "paragraphs": ["賢侯謝郡歸，從遊樂吾黨。", "林泉富餘地，卜築疏陳莽。", "是時春正中，來燕音下上。", "若賀大厦成，喜留衆賓賞。", "得名因笑談，揮墨粲題榜。", "所夸賢豪盛，豈止池榭廣。", "人心樂且閒，鳥意頡而頏。", "吟罇敞花軒，醉枕酣風幌。", "輕雲薄藻棟，初日麗珠網。", "紅袂生暗香，清絃泛餘響。", "林深隱飛蓋，岸曲遲去槳。", "波光欄檻明，竹氣衣巾爽。", "虛客涼樾入，影與文漣蕩。", "晨飈轉綠蕙，夕雨滋膏壤。", "嘉辰喜盍朋，命駕期屢往。", "觴詠陶淑真，世俗豈吾倣。", "得以爲勝遊，蕭然散煩想。", "公子固好士，世德復可像。", "今此大基構，不圖專奉養。", "美哉風流存，來葉足師仰。"]}