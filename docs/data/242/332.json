{"author": "劉敞", "period": "宋", "type": "诗", "title": "奉酬春卿資政給事見寄并貺法酒", "paragraphs": ["王甸雄三輔，侯邦重百城。", "公雖縱談笑，人自服神明。", "烹幹元和正，陶鎔庶物精。", "優游破餘地，灑落動高情。", "訟比甘棠息，居無吠犬驚。", "勤追頖宫學，繼出汝南評。", "風雅移方俗，弦歌溢頌聲。", "忘年及晚輩，與進絕諸生。", "預列登堂拜，陪參别乘行。", "襟懷向客盡，風彩照人清。", "弧矢親觀德，滄浪並濯纓。", "宴餘花爛漫，獵罷雪縱横。", "末節形骸外，良辰樂賞并。", "西曹寛吏讁，東閣借賓榮。", "密席眀金炬，佳人出玉笙。", "聽歌濃黛斂，看舞小腰輕。", "敢謂招攜訊，由來許與誠。", "會知私坎井，未可屈長鯨。", "鳳尾騰中詔，麟符寄别京。", "去思邈已遠，陳迹浩難平。", "叩叩煩書禮，悠悠想旆旌。", "何時命霖雨，舉世望阿衡。", "逸唱回春藻，深衷釋吝萌。", "自然心醉久，那在酒如餳。"]}