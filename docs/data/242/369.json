{"author": "劉敞", "period": "宋", "type": "诗", "title": "和王待制新作白鷺亭七言十韻", "paragraphs": ["六朝形勢會層軒，前俯蒼洲卻踐山。", "二水中分鑑澄澈，萬峰離立翠回環。", "古人遺賞興亡外，良守來居仁智間。", "聽訟遂同棠樹愛，放懷真與海漚閒。", "嘯餘風雨知何處，望及雲霞若可攀。", "喬木參天愴城郭，浮萍滿地笑人寰。", "楚謠清絕酣秋興，吳拂從容舞玉顔。", "象魏由來心自遠，湡浯聊復樂忘還。", "掖垣幸許追遐躅，天祿仍欣接近班。", "塵土揚州頭欲白，遠從君借慰疏孱。"]}