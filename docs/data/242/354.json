{"author": "劉敞", "period": "宋", "type": "诗", "title": "召赴崇政殿觀新樂", "paragraphs": ["聖人千歲合，禮樂百年興。", "律以聲身效，功兼述作稱。", "道將諧一變，天欲佑丕承。", "舊典周官在，遺音制氏增。", "獻書嘉魏叟，博物待延陵。", "金石完新制，工師變舊能。", "英華融治世，淳古邈逾繩。", "縱觀傾朝野，賡歌望股肱。", "和風動寥廓，協氣散凌兢。", "帝所真疑夢，天階自絕升。", "三雍漢未盛，九辯夏徒矜。", "珥筆欣攄頌，名山益望登。"]}