{"author": "劉敞", "period": "宋", "type": "诗", "title": "再和鄰幾", "paragraphs": ["冱寒凋暮節，大雪冒神州。", "氣象昏千里，光芒混六幽。", "度前蚊過目，隕曠葉驚秋。", "烟素長誰引，雲羅薄自浮。", "勢輕低更起，影亂去還留。", "玉石均朝采，珠璣共暗投。", "圍城眀組練，格野亂旗旒。", "模象羣形富，牢籠衆險周。", "履空諳曳縱，騁望快登樓。", "栖璧函珍带，裝簾耀寶鈎。", "潤應何澤比，甘豈井泉侔。", "萬物紛同態，繁陰慘共愁。", "波聲增渤澥，原色借來麰。", "邀醉時吹面，欺貧屢灑裘。", "驅除夏蠱盡，排迮楚氛收。", "人謝泥塗辱，家成汗漫遊。", "畫圖饒粉堊，比興極歌謳。", "積久風逾厲，消遲歲聿遒。", "短才非子敵，秘思爲君抽。", "高韻侵梁郢，煩言不可酬。"]}