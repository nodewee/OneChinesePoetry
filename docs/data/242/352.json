{"author": "劉敞", "period": "宋", "type": "诗", "title": "和府公二十韻", "paragraphs": ["百草迎年茂，羣花逼夏零。", "天工感寥落，春事出丁寧。", "皓月彫寒魄，鮮風結暖馨。", "彩霞融縹緲，甘露灑清泠。", "照坐千枝燭，搖空九子鈴。", "輕黄金綴縷，凝碧玉鐫缾。", "爛漫輔鮫錦，褵褷聚鶴翎。", "問名驚競秀，變態駭流形。", "鍾美應成媪，儲芳或景星。", "意真乘澹泊，氣淑倚娉娗。", "浄影臨彫檻，疏音隔後庭。", "瑤妃旦酣酒，玉女夜窺櫺。", "時世妝濃澹，朝雲夢窈冥。", "魂從攀處亂，醉任看餘酲。", "禁籞曾迂幸，天歌獨仰聽。", "一時矜絕出，衆卉謝晶熒。", "正爾生成巧，由來造化靈。", "屬詞勞比興，圖象費丹青。", "雨重碧油幕，燈昏雲母屏。", "謫仙才不世，激賞爲君聆。"]}