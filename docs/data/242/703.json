{"author": "劉敞", "period": "宋", "type": "诗", "title": "上書行", "paragraphs": ["仕不至二千石，賈不至五百萬。", "此事夸者憂，而非志士嘆。", "君不見下邳少年受書起，幄中運籌制千里。", "功成不受二萬戶，拂衣歸從赤松子。", "君不見計倪半策誅強吳，鴟夷扁舟遊五湖。", "三致千金不自擅，至今籍籍宗陶朱。", "大賢富貴不爲己，心事邈與常人殊。", "逢時致身如反手，雲蒸龍變無時無。", "君勿愛上書獻賦稱賢豪，刺繡倚市相矜高。", "丈夫昔曾笑徒勞，商賈旦旦爭錐刀。"]}