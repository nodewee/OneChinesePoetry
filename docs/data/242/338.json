{"author": "劉敞", "period": "宋", "type": "诗", "title": "上夏太尉", "paragraphs": ["四海傳烽急，長安亦響振。", "老儒稽變事，强敵暴生民。", "廷議衣冠客，書聞草野臣。", "諸公咸世傑，天子識平津。", "開府三司舊，提兵十萬新。", "丹青大信著，明白睿謀伸。", "賜馬飛龍亞，分衣寶带親。", "貔貅帳下士，鵷鵠幕中賓。", "虎節關河雪，天街畢昴塵。", "朔方須築郡，燕谷豫含春。", "策效曾無敵，師行輒有神。", "人心惟助順，天道亦親仁。", "執鉞來刑虢，勾芒下賜秦。", "成功符屈指，默化劇陶鈞。", "既已通西域，還應察珮珉。", "焉知充國頌，不足壯麒麟。"]}