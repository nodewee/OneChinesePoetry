{"author": "劉敞", "period": "宋", "type": "诗", "title": "奉同鄰幾詠雪", "paragraphs": ["侵旦滿城雪，從天萬里風。", "陰沈朝日變，慘澹宿雲同。", "徑渡湖沙遠，羣飛海上空。", "崩騰兼上下，眩晃失西東。", "帝所銀爲闕，河濱貝作宫。", "瑤林高不極，璧水闊無窮。", "巨麗神仙境，精微造化工。", "霏花争爛漫，噴霧極溟濛。", "埽灑埃塵豁，苞含物象充。", "牛衣愁病客，鶴髪思衰翁。", "侵冒貂餘黑，憑凌火似紅。", "厲威深刻轢，正色坦昭融。", "妒舞多珍鷺，迷羣有斷鴻。", "陽微怯頻復，陰老恣驕雄。", "蔀屋貧奢等，輝窗晝夜通。", "歲華驚朔易，故老識年豐。", "占賦慚賓右，聞歌慕郢中。", "閉門徒自喜，乘興力難崇。"]}