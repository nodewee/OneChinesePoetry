{"author": "劉敞", "period": "宋", "type": "诗", "title": "同貢甫賀錢子飛兄弟", "paragraphs": ["盛德淳熙耀，豐規振後昆。", "降心徠俊傑，前席問黎元。", "嘉會真千載，休聲聚一門。", "象賢俱秀出，濟美並鴻鶱。", "性復朱繩直，書曾玉露繁。", "十年森氣象，江海豁詞源。", "心伏驚諸老，名聞動至尊。", "深嚴親賜策，淵默静臨軒。", "明白朝廷制，丹青教化原。", "屢聞呼萬歲，争誦累千言。", "宜有非常遇，誰嫌不次恩。", "官儀推粉署，地望逼星垣。", "令聞人人得，風流善善存。", "春華照棠樹，高韻溢箎塤。", "義辱交游接，歡心抃笑煩。", "空慚一枝小，當謝北溟鯤。"]}