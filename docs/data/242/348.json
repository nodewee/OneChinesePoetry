{"author": "劉敞", "period": "宋", "type": "诗", "title": "送子高知潤州", "paragraphs": ["屈指朝廷士，誰能望素風。", "賢良方正舉，父子弟兄同。", "鄙諺黄金貴，愚儒白首窮。", "今看一戰霸，信有萬夫雄。", "官秩南宫峻，天文右掖通。", "塤篪諧大雅，鴻鵠起層空。", "帝予夸鄉樂，民懷濟物功。", "吳人真得虎，漢守去憑熊。", "山勢端臨北，江流正直東。", "遙知子牟意，故在九城中。"]}