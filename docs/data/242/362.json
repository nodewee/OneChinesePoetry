{"author": "劉敞", "period": "宋", "type": "诗", "title": "和永叔對雪次韻", "paragraphs": ["驚飈卷白日，朔氣逼寒門。", "已密何須急，雖多未覺繁。", "勢輕飛有態，光潔瑩無痕。", "磥砢封喬木，玲瓏綴夕軒。", "迹深看敝躧，歌苦相車轅。", "測厚矜膚寸，愁消怯晏温。", "崩騰雲將合，颯沓雨師屯。", "埽去蛟螭亂，堆成虎豹蹲。", "夜明休秉燭，詩興助開樽。", "公若憐萱桂，那辭訪小園。"]}