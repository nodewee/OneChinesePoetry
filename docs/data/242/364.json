{"author": "劉敞", "period": "宋", "type": "诗", "title": "和鄰幾聖俞持國雪十八韻依次用", "paragraphs": ["集霰羣陰結，飛霙萬寓低。", "乾坤豁開闢，方域露端倪。", "廣宇規茅藉，彫墻築粉泥。", "山容包紫翠，壤色變玄黎。", "筒葛來従越，冰紈製自齊。", "遊歡慰枚馬，獵興助良奚。", "飾貌沽珍粹，因方衒角圭。", "隙間巇可抵，行際道先迷。", "沾服驚遊霧，臨淵怪飲蜺。", "調元思暖津，跧伏憫靈蠵。", "幾誤烏成鵠，纔分鶴處雞。", "慘膚森若竪，墮指酷逾刲。", "澤國水還襲，焦原足易棲。", "貧儒欣夜誦，季女戚朝儕。", "舟楫膠藏壑，驊騮滑踠蹄。", "斵冰歌競若，擿埴杖頻攜。", "景幸人人得，詩從物物題。", "長吟歌真樂，安羨舞前溪。"]}