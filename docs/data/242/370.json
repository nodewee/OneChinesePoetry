{"author": "劉敞", "period": "宋", "type": "诗", "title": "和陳度支杜城園池長韻詩", "paragraphs": ["三輔衣冠多俊賢，邇來風物故依然。", "君家復在城南社，時望從知尺五天。", "韋氏訓經門益大，酇侯治第世相傳。", "雪殘太一虛無裏，塵漲重城蒼莽邊。", "修竹萬竿迷暗谷，清渠百道散鳴泉。", "欣欣樹色知春近，寂寂禽聲覺地偏。", "使節歸來同晝錦，扁舟浮去似登仙。", "禆諶適野非無興，更挹逍遙池上篇。"]}