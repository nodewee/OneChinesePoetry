{"author": "王珪", "period": "宋", "type": "诗", "title": "郊祀慶成詩  其二", "paragraphs": ["有宋乘炎運，于今邁百年。", "祖功雖不易，子聖自能傳。", "寶曆迎長至，神丘放大圜。", "靈宫千福降，清廟一誠專。", "翠仗鉤陳下，青城斗極邊。", "側班回衆弁，虛次待高煙。", "晦霧初宵斷，晴雲未曉鮮。", "天形何磊落，帝步亦周旋。", "麗澤沾魚鳥，休歌被筦絃。", "歡聲兼嶽動，和氣與春連。", "在昔開鴻業，斯民入化甄。", "監危常栗栗，受祉更乾乾。", "此日膺神筴，孤臣老禁筵。", "願將成命頌，獨奏邇英前。"]}