{"author": "劉敞", "period": "宋", "type": "诗", "title": "駕幸飛山教場閱武侍宴", "paragraphs": ["冬令三農畢，時巡萬乘行。", "川源分壁壘，貔虎望麾旌。", "王氣雲成殿，天光日繞營。", "風隨鼓桴急，塵絕馬蹄輕。", "發石機投短，抨弦火激眀。", "響振摧列缺，影墮落欃槍。", "令下凝霜肅，恩加挾纊平。", "搴旗輕俯仰，奪槊妙縱横。", "壯士前歌勇，儒生從觀榮。", "炙行熢燧舉，觴溢海濤傾。", "清道遙傳警，鳴鞭夕向城。", "欲知威略遠，區外讋天聲。"]}