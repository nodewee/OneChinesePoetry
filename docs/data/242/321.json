{"author": "劉敞", "period": "宋", "type": "诗", "title": "校獵同支使作", "paragraphs": ["長郊被山澤，積雪浄林臯。", "殺物天時武，從禽士氣豪。", "飈塵遂車騎，鷹隼亂旌旄。", "壯節排蒼極，歡聲激怒濤。", "興餘生鼻火，空闊散風毛。", "狡穴無遺噍，窮巢或暗嘷。", "中原遂除害，汗馬敢辭勞。", "勸賞車行炙，均恩士籍醩。", "歸塗喧鼓吹，餘勇屬鞬櫜。", "快意當如此，君看歲月淊。"]}