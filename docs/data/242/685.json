{"author": "劉敞", "period": "宋", "type": "诗", "title": "讀列子贈幾太博勝之殿丞君章監丞", "paragraphs": ["五嶽窮雲霓，滄海不可游。", "玉臺焜朝日，珠華媚飛虬。", "飄颻羣仙子，來往何其稠。", "咫尺視千里，俯仰移九秋。", "潮波有時起，勢若空中浮。", "禺彊受帝命，巨鰲舉其頭。", "邇來百萬祀，無復遷播憂。", "龍伯何爲者，修干曳長鈎。", "不知意誰憾，似與鰲爲仇。", "六鱗既潛舉，二山忽飄流。", "衆真失其常，蕩析不自謀。", "孰云飛升樂，奔迫良可愁。", "盈虛誠難必，藏壑有亡舟。", "至人縱大觀，夷險固悠悠。", "如聞帝憑怒，侵減龍伯儔。", "且欲招羣仙，復還故時丘。", "勉哉凌雲迹，永謝北極幽。"]}