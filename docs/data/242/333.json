{"author": "劉敞", "period": "宋", "type": "诗", "title": "次韻和宋職方北城", "paragraphs": ["菏澤元通濟，陶邱已近齊。", "身紆會稽綬，詔圻武都泥。", "求瘼初無術，端居愧擇棲。", "萬家嚴壁壘，五雉聳樓梯。", "版築人同欲，經營事不迷。", "峻防誰敢慢，隆棟可言低。", "兵衛森旂戟，軍聲疊鼓鼙。", "論詩譏自鄶，肄士取諸暌。", "物境晨昏異，賓朋步武躋。", "遠烟春漠漠，殘雪晝淒淒。", "華髮歡同籍，他年恨解攜。", "瓊瑰何足報，埽壁爲君題。"]}