{"author": "王珪", "period": "宋", "type": "诗", "title": "和聖俞莫登樓", "paragraphs": ["莫登樓，樓外華燈人競遊。", "翠枝威威六素虯，鳴梢一聲從天頭。", "金爐烟開雉尾收，正見月射雙瓊鈎。", "半峰飛泉落驚漚，嘘呵紫霧魚龍浮。", "絃清管高脆欲流，霜寒雛鳳丹山愁。", "臺上美人春風柔，舞腰回急寶釵投。", "禁街特勑香車留，簾疏的皪排星眸。", "畫省宵閒空翠幬，束如窮兔離新罘。", "況驚白髪心悠悠，安復繁華事輕裘。", "寄言俠少誰爲儔，爛醉玉樓歌始休。"]}