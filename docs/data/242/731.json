{"author": "王珪", "period": "宋", "type": "诗", "title": "和永叔思白兔戲答公儀憶鶴雜言", "paragraphs": ["兔自明月窟中出，鶴從羣玉峰頭下。", "人間俗眼未嘗窺，已爲兩家藏以詫。", "玉堂詞人本仙材，光芒偶落銀河罅。", "謫向埃塵五十春，所趣無一不瀟灑。", "爲愛霜蹄特皎潔，貯以雕籠綠櫺亞。", "有時驚躑歘若犇，丹眸眩轉雙珠射。", "靈昌太守新歸來，惜將清唳寄京舍。", "玉繩低闕春露寒，常恐陰林惡聲嚇。", "傳宣忽出右銀臺，詔急許馳天廐馬。", "卻辭丹陛鎖南宫，兔鶴欲攜俱不暇。", "是時雪後簾幕明，燈火冷落入清夜。", "兩翁相顧悅有思，便索粉牋揮筆寫。", "有客月底吟影動，猝繼新章亦奇雅。", "大都吟苦不無牽，遂約東家看婭姹。", "醉翁良憤詆高懷，却揮醉墨幾欲罵。", "我聞此語初未平，隨手欲和思殊寡。", "玉山滄海莫放翻然歸，纖腰綠鬢何妨爲君倒金斝。"]}