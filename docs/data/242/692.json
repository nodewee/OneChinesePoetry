{"author": "劉敞", "period": "宋", "type": "诗", "title": "和張景純初置館中", "paragraphs": ["張也湖海士，心與迹並真。", "語默或不常，時以爲狂人。", "蹉跎太倉史，奔走京華塵。", "頗如喪家狗，纍纍敝精神。", "雖游公卿間，望絕要路津。", "感激自上書，生當致青雲。", "天光回日月，聖澤熙陽春。", "禁林給筆札，中府紬典墳。", "羣玉連帝居，東壁臨北辰。", "飛騰怪清切，寓直懷珍羣。", "慷慨氣益遒，咏歌思逾新。", "昔賢稽古力，利祿不足云。", "登瀛以爲榮，襆被寧厭頻。", "君乃鸞鳳姿，方當極逢辰。", "豈若楊執戟，白頭專校文。"]}