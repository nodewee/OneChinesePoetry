{"author": "劉敞", "period": "宋", "type": "诗", "title": "題幽州圖", "paragraphs": ["代北屯兵盛，漁陽突騎精。", "棄捐看異域，感激問蒼生。", "尚識榆關路，仍存漢郡名。", "可憐成反拒，未見請横行。", "先帝曾親伐，斯人昔徯征。", "大功危一跌，遺恨似平城。", "往者干戈役，因之玉帛盟。", "權宜緩中國，苟且就升平。", "名號于今錯，恩威自此輕。", "奈何卑聖主，豈不負宗祊。", "事有違經合，功難與浴評。", "復讎宜百世，刷恥望諸卿。", "封畛唐虞舊，氛祲渤碣清。", "遺黎出塗炭，故老見簪纓。", "寒谷青陽及，幽都日月眀。", "此懷如萬一，高揖謝縱横。"]}