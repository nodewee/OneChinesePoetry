{"author": "王珪", "period": "宋", "type": "诗", "title": "大饗明堂慶成詩", "paragraphs": ["皇祐更秋律，明堂奉帝禋。", "粢盛雖薦德，霜露本懷親。", "於赫朝三后，無文秩百神。", "九筵交玉幣，重屋近星辰。", "邃幄留飈御，清壇墮月津。", "衣冠漢儀舊，金石舜韶新。", "受胙開宣室，鳴鐘降紫宸。", "羣陰先伏旦，協氣斗回春。", "靈貺叢千祝，豐恩滲四垠。", "慚非老辭筆，徒學頌堯人。"]}