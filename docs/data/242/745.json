{"author": "王珪", "period": "宋", "type": "诗", "title": "依韻和王宣徽奉安中太乙神像", "paragraphs": ["太乙真庭結寶壇，中涵元象本無言。", "三山波湧樓臺近，北極星環劍佩尊。", "歲入飛宫初在丑，神移列馭直從坤。", "妖氛自逐靈旂捲，瑞穀常登御廪蕃。", "曉日破紅浮鬭栱，夕雲凝紫護周垣。", "龍隨御筆棲碑首，鶴带仙書語洞門。", "天馬應歌來仗衞，嶽祗聫職聽朝昏。", "傳聞詞客新吟苦，玉案纔承上帝恩。"]}