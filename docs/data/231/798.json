{"author": "陸游", "period": "宋", "type": "诗", "title": "秋夜讀書有感", "paragraphs": ["久病畏長夏，枕簟如炮焚。", "扶持賴藥物，俛仰秋已分。", "清夜炷爐香，裊裊起孤雲。", "靈府豁蒙滯，舊學資鉏耘。", "言念總角初，操觚極艱勤。", "諸老頗賞識，謂可與斯文。", "沉痼幸鍼石，輪囷勞斧斤。", "可憐四十年，薄陋負所聞。", "白首猶著書，逝將獻吾君。", "太官薦玉食，野人徒美芹。"]}