{"author": "陸游", "period": "宋", "type": "诗", "title": "長安道", "paragraphs": ["千夫登登供版築，萬手丁丁供斵木。", "歌樓舞榭高入雲，複幕重簾晝燒燭。", "中使傳宣騎飛鞚，達官候見車擊轂。", "豈惟炎熱可炙手，五月瞿唐誰敢觸。", "人生易盡朝露晞，世事無常壞陂復。", "士師分鹿真是夢，塞翁失馬猶爲福。", "君不見野老八十無完衣，歲晚北風吹破屋。"]}