{"author": "陸游", "period": "宋", "type": "诗", "title": "春夜讀書感懷", "paragraphs": ["荒林梟獨嘯，野水鵝群鳴。", "我坐蓬窗下，答以讀書聲。", "悲哉白髮翁，世事已飽更。", "一身不自恤，憂國涕縱横。", "永懷天寶末，李郭出治兵。", "河北雖未下，要是復兩京。", "三千同德士，百萬羽林營。", "歲周一甲子，不見胡塵清。", "賊酋實孱王，賊將非人英。", "如何失此時，坐待奸雄生。", "我死骨即朽，靑史亦無名。", "此詩倘不作，丹心尚誰明。"]}