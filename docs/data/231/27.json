{"author": "楊萬里", "period": "宋", "type": "诗", "title": "得小兒壽俊家書", "paragraphs": ["父子初別雙淚垂，別我既久忘却思。", "忽得一書喜且悲，恰似向來初別時。", "汝翁在官緣索米，吾兒在家勉經史。", "舉頭二千四百里，亙山啼鳥偏入耳。", "詩成自哦只自知，便風不敢寄吾兒。", "汝望白雲穿却眼，若得此詩恐腸斷。", "徑須父子早歸田，粗茶淡飯終殘年。"]}