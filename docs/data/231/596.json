{"author": "陸游", "period": "宋", "type": "诗", "title": "書生嘆", "paragraphs": ["君不見城中小兒計不疏，賣漿賣餅活有餘。", "夜歸無事喚儔侶，醉倒往往眠街衢。", "又不見壟頭男子手把鉏，丁字不識稱農夫。", "筋力雖勞憂患少，春秋社飲常歡娱。", "可憐秀才最誤計，一生衣食囊中書。", "聲名纔出衆毁集，中道不復能他圖。", "抱書餓死在空谷，人雖可罪汝亦愚。", "嗚呼人雖可罪汝亦愚，曼倩豈即賢侏儒。"]}