{"author": "楊萬里", "period": "宋", "type": "诗", "title": "華鏜秀才著六經解以長句書其後", "paragraphs": ["河圖三畫已剩却，堯典萬言猶欠著。", "向來潜聖天何言，六經非渠一手作。", "杏花壇下撥不開，天公更遣麒麟催。", "乾坤造化登青竹，洙泗光芒付綠苔。", "堂上書生真苦相，蠹簡嚼穿渾不放。", "屋上架屋更屋上，後千萬年作何樣。", "華元夜登子反床，華鏜晨趨孔子堂。", "當時浪說析骸骨，今日覃思彫肺腸。", "華君將身博凍餒，毛穎可憐彼何罪。", "君不見老農驅牛耕壠頭，稻雲割盡牛亦休。", "毛穎爲君秃盡髮，問君何時放渠歇。", "短檠青燈明復滅。"]}