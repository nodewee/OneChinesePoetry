{"author": "陸游", "period": "宋", "type": "诗", "title": "過放生池追懷江公民表諫議池蓋公所創也", "paragraphs": ["釣臺先生諫大夫，建中初元起江湖。", "是是非非玉座側，身可死徙志不渝。", "烟汀月島二十載，白髮短䑧藏菰蒲。", "晚蒙湔洗得一障，上奏猶自稱粗疏。", "此公造處直奇特，竺乾先生分半席。", "九州看如掌中果，天不遣爲吁可惜。", "徑歸斂手築陂池，也活龜魚論萬億。", "骨冷桐山喚不聞，停車悵望春波碧。"]}