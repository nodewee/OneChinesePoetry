{"author": "陸游", "period": "宋", "type": "诗", "title": "冬夜醉解殘燈熒然起讀書至明賦詩十韵", "paragraphs": ["冬夜厭久坐，頗幸一醉眠。", "滿酌文舉尊，徑臥子敬氊。", "鼻雷未及作，眼電遽瞭然。", "孤燈如秋螢，喚我開陳編。", "初欲限一卷，隨手紛聨翩。", "歡然不知疲，忽已晨烏遷。", "嗟我行六十，衰病迫殘年。", "仕進今永塞，文章後誰傳。", "飽食而安寢，此計定自賢。", "勿學草玄翁，死爲人所憐。"]}