{"author": "陸游", "period": "宋", "type": "诗", "title": "自山中夜行還湖上", "paragraphs": ["火雲崢嶸水車鳴，行人畏熱不敢寧。", "蕭然一馬兩園丁，缺月照我影伶俜。", "荒鷄起早忽再唱，北斗低盡餘三星。", "扁舟菱歌正嫋嫋，叢冢鬼火何熒熒。", "迎人漸見鏡湖白，回首已失秦山青。", "道邊野店得小憩，一杯濁酒傾殘瓶。", "登盤絕愛畦韭美，轑釜未厭谿鱗腥。", "丈夫所要飽辛苦，文叔尚困蕪蔞亭。"]}