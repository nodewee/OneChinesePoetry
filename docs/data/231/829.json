{"author": "陸游", "period": "宋", "type": "诗", "title": "夜歸", "paragraphs": ["晡時捩柂離西興，錢清夜渡見月升。", "浮橋沽酒市嘈囋，江口過埭牛凌兢。", "寒韲煮餅坐茆店，小鮮供饌尋魚罾。", "偶逢估客問姓字，歡笑便足爲交朋。", "須臾一飽各散去，帆席健快如超騰。", "雲間戍樓鼓坎坎，山尾佛塔燈層層。", "夜分到家趨篝火，稺子驚起頭鬅鬙。", "道途辛苦未暇說，一尊且復驅嚴凝。"]}