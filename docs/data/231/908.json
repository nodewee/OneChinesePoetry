{"author": "陸游", "period": "宋", "type": "诗", "title": "水亭獨酌十二韵", "paragraphs": ["清風掃鬱蒸，爽氣生户牖。", "客中淡無事，翛然一杯酒。", "書生拙自料，事業期不朽。", "少年忝朝跡，蹭蹬今白首。", "歴觀千載事，和戎固嘗有。", "定襄伍原間，乃可畫地守。", "神州在何許，東巡已去久。", "煌煌一統業，謨訓其可負。", "荆楚多劍客，宣潤冨弩手。", "孰能用其長，坐使老農畞。", "講武幸長楊，勞軍臨細柳。", "中興望聖時，未死得見否。"]}