{"author": "陸游", "period": "宋", "type": "诗", "title": "寄仗錫平老借用其聽琴詩韵", "paragraphs": ["放翁久矣無此客，闖户兒童皆動色。", "寒泉不食人暍死，素綆銀瓶我心惻。", "千金易得一士難，晚途淹泊眼愈寒。", "豈知一旦乃見子，傑語豪筆無僧酸。", "門前清溪天作底，細細風吹縠紋起。", "倚欄一笑誰得知，愛子數詩如此水。", "江湖安得常相從，浩歌相踏臥短篷。", "功名渠自有人了，留我鏡中雙頰紅。"]}