{"author": "陸游", "period": "宋", "type": "诗", "title": "夜觀秦蜀地圖", "paragraphs": ["往者行省臨秦中，我亦急服叨從戎。", "散關摩雲俯賊壘，清渭如带陳軍容。", "高旌縹緲嚴玉帳，畫角悲壯傳霜風。", "咸陽不勞三日到，幽州正可一炬空。", "意氣已無雞鹿塞，單于合入蒲萄宮。", "燈前此圖忽到眼，白首流落悲塗窮。", "吾皇英武同世祖，諸將行策雲臺功。", "孤臣昧死欲自薦，君門萬里無由通。", "正令選壯不爲用，筆墨尚可輸微忠。", "何當勒銘紀北伐，更擬草奏祈東封。"]}