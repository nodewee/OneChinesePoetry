{"author": "陸游", "period": "宋", "type": "诗", "title": "鹹韲十韵", "paragraphs": ["九月十月屋瓦霜，家人共畏畦蔬黄。", "小甖大甕盛滌濯，青菘緑韭謹蓄藏。", "天氣初寒手訣妙，吳鹽正白山泉香。", "挾書旁觀稺子喜，洗刀竭作厨人忙。", "園丁無事臥曝日，棄葉狼籍堆空廊。", "泥爲緘封糠作火，守護不敢非時嘗。", "人生各自有貴賤，百花開時促高宴。", "劉伶病酲相如渴，長魚大肉何由薦。", "凍韲此際價千金，不數狐泉槐葉麫。", "摩挲便腹一欣然，作歌聊續冰壺傳。"]}