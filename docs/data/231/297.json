{"author": "陸游", "period": "宋", "type": "诗", "title": "食薺十韵", "paragraphs": ["舍東種早韭，生計似庾郎。", "舍西種小菓，戲學蠶叢鄉。", "惟薺天所賜，青青被陵岡。", "珍美屏鹽酪，耿介凌雪霜。", "采擷無闕日，烹餁有秘方。", "候火地爐暖，加糝沙鉢香。", "尚嫌雜筍蕨，而況汙膏粱。", "炊秔及鬻餅，得此生輝光。", "吾饞實易足，捫腹喜欲狂。", "一掃萬錢食，終老稽山旁。"]}