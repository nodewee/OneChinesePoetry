{"author": "楊萬里", "period": "宋", "type": "诗", "title": "多稼亭前兩株梅盛開", "paragraphs": ["翟園看梅不滿眼，載酒何曾傾一盞。", "空有千株半未花，欲剪一枝無可揀。", "歸來却登多稼亭，玉妃驟降千娉婷。", "素羅衣裳濯瑶水，珠宮樓閣開銀屏。", "國香萬斛量不盡，雪嶺諸峰互相映。", "身騎白鳳繞瓊林，肝膽透寒骨毛冷。", "看來只是兩株梅，如何遣儂心眼開。", "花頭密密紛無數，萼萼枝枝砌成樹。", "夕陽斜照光燭天，微風欲度遮無路。", "君不見侯門女兒真箇癡，獺髓熬酥滴北枝。", "又不見畫工兔穎矜好手，冰水和鉛描玉肌。", "先生不能奄有二子者，報答風光只有詩。", "今夕不醉仍無歸。"]}