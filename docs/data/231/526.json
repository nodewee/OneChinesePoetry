{"author": "陸游", "period": "宋", "type": "诗", "title": "秋雨嘆", "paragraphs": ["點點滴滴雨到明，悽悽惻惻夢不成。", "窗間殘燈暗欲滅，匣中孤劍鏗有聲。", "少年讀書忽頭白，一字不試空虚名。", "公車自薦心實恥，新豐獨飲人所驚。", "太行千仞插雲立，黄流萬里從天傾。", "遺民久憤世多故，孱冦何足煩長纓。", "霜風初高鷹隼擊，天河下洗烟塵清。", "投筆急裝須快士，令人絕憶獨孤生。"]}