{"author": "陸游", "period": "宋", "type": "诗", "title": "醉眠曲", "paragraphs": ["老夫暮年少嗜好，但願無事終日眠。", "斜風急雨勢方横，低窗小閣且幽妍。", "爐紅酒緑足閑暇，橙黄蟹紫窮芳鮮。", "一杯一杯意忽倦，徑撥紙帳投蠻氊。", "鼻間鼾聲欲撼屋，手中書冊正墮前。", "不知校事白中聖，那惜門生嘲腹便。", "讀書萬卷晚乃悟，妙哉此訣秘不傳。", "是醒是醉人莫測，非夢非覺中了然。", "駸駸百年露電速，鼎鼎一世膏火煎。", "金丹九轉顧未暇，且向人間稱睡僊。"]}