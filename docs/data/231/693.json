{"author": "陸游", "period": "宋", "type": "诗", "title": "聞虜酋遁歸漠北", "paragraphs": ["幽州遺民欵塞来，来者扶老携其孩。", "共言單于遠逃遁，一夕荆棘生燕臺。", "天威在上賊膽破，捧頭鼠竄吁可哀。", "妄期舊穴得孳育，不知天網方恢恢。", "老上龍庭豈不遠，漢兵一炬成飛灰。", "陛下中興天所命，築壇授鉞皆雄才。", "煌煌九霄掲日月，浩浩萬里行風雷。", "虢山多獸可遊獵，汝不請命何歸哉。"]}