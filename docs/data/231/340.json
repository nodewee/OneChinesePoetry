{"author": "陸游", "period": "宋", "type": "诗", "title": "對食", "paragraphs": ["人苦不知足，貪欲浩無窮。", "豹胎日饜飫，萍虀却時供。", "飲豚以人乳，萬乘亦改容。", "方其未遇時，鵝{炙火=肉}動英雄。", "哀哉王相國，計墮飯後鐘。", "所以賢達士，一視約與豐。", "我亦蹭蹬者，羈遊半生中。", "木槃飽藜莧，美與玉食同。", "口腹嗟幾何，曾是役我躬。", "放箸一笑粲，賦詩曉愚公。"]}