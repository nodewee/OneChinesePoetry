{"author": "陸游", "period": "宋", "type": "诗", "title": "夜坐觀小兒作擬毛詩欣然有賦", "paragraphs": ["北風城頭鼓紞紞，徂歲崢嶸正多感。", "老夫假寐角巾低，稺子高吟兩髦髧。", "衰遲笑我藏袖手，狂率憐渠滿軀膽。", "旋炊粉饐裹青箬，新煠餳枝綴紅糝。", "未言問事漸瀾翻，且賞揮毫能果敢。", "嗟予疇昔如汝年，萬卷縱横恣窺覽。", "即今見汝尚懽欣，此癖真同嗜昌歜。", "夜闌我困兒亦歸，獨與貍奴分坐毯。"]}