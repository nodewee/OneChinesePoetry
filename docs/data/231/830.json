{"author": "陸游", "period": "宋", "type": "诗", "title": "江北莊取米到作飯香甚有感", "paragraphs": ["我昔從戎清渭側，散關嵯峨下臨賊。", "鐵衣上馬蹴堅冰，有時三日不火食。", "山蕎畬粟雜沙磣，黑黍黄粱如土色。", "飛霜掠面寒壓指，一寸赤心惟報國。", "即今歸臥稽山下，眼昏臂弱衰境逼。", "新秔炊飯香出甑，風飱澗飲何曾識。", "我豈農家志飽暖，閉户惟思事耕織。", "征遼詔下倘可期，盾鼻猶堪試殘墨。"]}