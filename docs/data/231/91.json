{"author": "陸游", "period": "宋", "type": "诗", "title": "小憩前平院戲書觸目", "paragraphs": ["道邊小寺名前平，殘僧二三屋半傾。", "旁分千畦畫楸局，正對一山横翠屏。", "修纖弱蔓上幽援，堅瘦穉柏當前榮。", "稻秧正青白鷺下，桑椹爛紫黄鸝鳴。", "村虚賣茶已成市，林薄打麥惟聞聲。", "泥行扶犁吒新犢，野饁燒笋炊香秔。", "十年此樂發夢想，忽然到眼難爲情。", "上車欲去復回首，那將暮境供浮名。"]}