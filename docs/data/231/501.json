{"author": "陸游", "period": "宋", "type": "诗", "title": "明河篇", "paragraphs": ["明河八月轉分明，炯如素練西南傾。", "年年歲歲見河漢，坊坊曲曲聞碪聲。", "良人萬里事征行，碪聲中有玉關情。", "遥知鐵衣冷如水，指點明河白髮生。", "磧中草死駱駝鳴，萬里却望長安城。", "兒生總角爺未見，歸心頓覺封侯輕。", "漢家自古有夷狄，付與窮荒何足惜。", "只願天狼無光太白低，還家爲婦說安西。"]}