{"author": "楊萬里", "period": "宋", "type": "诗", "title": "己亥正月二日送李伯和提幹歸豫章", "paragraphs": ["伯和來自西山西，西山爽氣在睫眉。", "胸中八索貯奇古，筆下九河走風雨。", "君不見李家人物它家無，老蚌一産俱明珠。", "郎罷致身已碧落，衆雛爭先見頭角。", "伯珍魁名北斗傍，仲簡插脚鴛鷺行。", "如何伯也袖兩手，却去外臺作賓友。", "荆溪病守鬢星星，一見鄉人雙眼明。", "白雲飛處忽心動，不堪折柳還相送。", "我自爲客仍送君，梅邊雪裏正新春。", "還家燈火更青簡，給札蘭臺未渠晚。"]}