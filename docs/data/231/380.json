{"author": "陸游", "period": "宋", "type": "诗", "title": "攜癭尊醉梅花下", "paragraphs": ["楠癭作尊容斗許，擁腫輪囷元媚嫵。", "肻從放翁来住山，誰云置身不得所。", "山房寂寞久不飲，作意欲就梅花語。", "我病鮮歡花更甚，日暮凄涼泣殘雨。", "人生萬事雲茫茫，一醉常恐俗物妨。", "正須仙人冰雪膚，来伴老子鐵石腸。", "花前起舞花底臥，花影漸東山月墮。", "癭尊未竭狂未休，笑起題詩識吾過。"]}