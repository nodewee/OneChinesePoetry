{"author": "楊萬里", "period": "宋", "type": "诗", "title": "歲之二日欲游翟園以寒風而止", "paragraphs": ["歲前問訊翟園梅，不知作麽不肯開。", "歲後遣人訪消息，春風一夜花都拆。", "老夫聞此喜欲癲，小兒終夕不成眠。", "南烹北果手自飣，漆櫑銀瓶色相映。", "千騎朝來填㦸門，雙旌已復指梅園。", "東風無端動地起，橫作清寒止游子。", "老夫孤悶搔白頭，小兒勸翁翁勿愁。", "人言好事莫作意，雨妬風憎鬼神忌。", "欲游不必言，阻游不必計。", "從今只揀天色佳，走就梅花求一醉。"]}