{"author": "楊萬里", "period": "宋", "type": "诗", "title": "戲題所見", "paragraphs": ["田家不遣兒牧豬，老烏替作牧豬奴。", "不羞卑冗頗得志，草根更與豬爲戲。", "一烏驅豬作觳觫，一烏騎豬作騏驥。", "騎之不穩驅不前，坐看頑鈍手無鞭。", "人與馬牛雖各樣，一生同住烏衣巷。", "叱聲啞啞喙欲乾，豬竟不曉烏之言。", "騎者不從驅者鬭，爭牛訟馬傍無救。", "豬亦自食仍自行，一任兩烏雙鬭爭。", "不緣一童逐烏起，兩烏頃刻鬭至死。"]}