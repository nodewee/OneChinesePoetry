{"author": "陸游", "period": "宋", "type": "诗", "title": "雨後極涼料簡篋中舊書有感", "paragraphs": ["日昳小雨不至晡，雨雖未足涼有餘。", "細泉泠泠咽幽竇，清吹策策驚高梧。", "笠澤老翁病蘇醒，欣然起理西齋書。", "十年燈前手自校，行間顛倒黄與朱。", "區區樸學老自信，要與萬卷歸林廬。", "爾来世俗喜變古，鑿空飾詐無根株。", "愀然撫几三太息，力薄抱恨何由袪。", "蘭臺漆書非己責，且爲籖幐除蠧魚。"]}