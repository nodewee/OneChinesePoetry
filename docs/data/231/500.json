{"author": "陸游", "period": "宋", "type": "诗", "title": "秋夕大風松聲甚壯戲作短歌", "paragraphs": ["人生不自憐，坐受外物械。", "榮華難把玩，俄頃皆變壞。", "山棲亦何有，耳目差曠快。", "秋郊多烈風，夜壑起松籟。", "初聞尚蕭瑟，髣髴聽嚴瀨。", "忽如倒巨浸，便欲翻大塊。", "又疑楚漢戰，澒洞更勝敗。", "不然六月雨，雷電奔百怪。", "三更勢稍斂，鐵馬歸入塞。", "孰能從吾遊，洗汝胸次隘。"]}