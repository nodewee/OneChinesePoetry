{"author": "陸游", "period": "宋", "type": "诗", "title": "十月四日夜記夢", "paragraphs": ["四客聨轡来，我醉久不知。", "倒衣出迎客，愧謝前致辭。", "客意極疏豁，大笑軒鬚眉。", "禮豈爲我設，度外以相期。", "衮衮吐雄辯，泠泠誦新詩。", "共言攜酒壺，掃地臨前墀。", "意氣相顧喜，忽如少年時。", "老雞不解事，喚覺空嗟咨。", "涉世四十年，賢雋常追隨。", "爾来風俗壞，動脚墮險巇。", "森然義府刀，誰爲叔度陂。", "起作四客篇，捕影吾其癡。"]}