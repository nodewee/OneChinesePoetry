{"author": "陸游", "period": "宋", "type": "诗", "title": "夜泛西湖示桑甥世昌", "paragraphs": ["嗟我客上都，忽已見暮春。", "騎馬出闇門，眯眼吹紅塵。", "西湖商賈區，山僧多市人。", "誰令污泉石，只合加冠巾。", "黄冠更可憎，狀與屠沽鄰。", "齁齁酒肉氣，吾輩何由親。", "少須一鬨散，境寂鷗自馴。", "舉手邀素月，移舟采青蘋。", "鍾從南山来，殷殷浮烟津。", "鶴髮隱者歟，長樂收釣緍。", "畏冷不竟夕，恨此老病身。", "明發復擾擾，吾詩其絕麟。"]}