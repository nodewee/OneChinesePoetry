{"author": "楊萬里", "period": "宋", "type": "诗", "title": "初三日游翟園", "paragraphs": ["羽衣曉謁玄元殿，霜封萬屋明飛霰。", "扶桑跳出丹砂丸，光射半天縈紫電。", "歸塗微暖春衫知，小風不動旗脚垂。", "老夫掉頭心獨喜，翟園梅花招我嬉。", "呼兒媻姍且勃窣，纔出譙門寒刮骨。", "東風十里卷黄塵，眼花頭眩吹倒人。", "劣到翟園風便止，猿鶴前導花迎門。", "玉林亭子絕幽絕，江梅千樹吹香雪。", "茂松軒裏清更清，松風一鼎煎茶聲。", "春光催柳未肯青，池水借日無留冰。", "殷勤犯寒我不枉，分付勝遊天豈輕。", "主人看客眼不白，鸚鵡傳呼餉肴核。", "桃花碎片點鱸鮓，紫茸堆盤擘鶉腊。", "霜餘橘顆金彈香，雪底笋芽玉版色。", "老夫欲醉金叵羅，穉子先唱驪駒歌。", "不羞冷面對風物，奈爾玉笋金柑何。"]}