{"author": "陸游", "period": "宋", "type": "诗", "title": "或以予辭酒爲過復作長句", "paragraphs": ["陸生酒戸如蠡迮，痛酒豈能堪大白。", "正緣一快敗萬事，往往吐茵仍墮幘。", "爾来人情甚不美，似欲殺我以麯蘖。", "滿傾不許計性命，傍睨更復騰頰舌。", "醉時狂呼不復覺，醒後追思空自責。", "即今願與交舊約，三爵甫過當亟徹。", "解衣摩腹午窗明，茶磑無聲看霏雪。"]}