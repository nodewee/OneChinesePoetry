{"author": "楊萬里", "period": "宋", "type": "诗", "title": "壕上感春", "paragraphs": ["長壕無事不耐靜，若非織綃便磨鏡。", "竹君不作五斗謀，風前折腰也如磬。", "先生節裏城上嬉，朝游暮游不肯歸。", "晴空大聲斗作惡，萬鴉退飛一鴉落。", "乃是黑風江北來，更將黑雲頭上堆。", "翻手爲晴覆手雨，自晴自雨何須怒。", "先生不妨且覓句，挽之不來推不去。", "坐看梅花一萬枝，化成粉蝶作團飛。", "紛紛掠面收不得，稍稍積砌吹還稀。", "落盡梅花天不管，晚來許寒朝許暖。", "一年待春春不回，一年探梅梅不開。", "春回今纔幾許日，梅開如何頓蕭瑟。", "少壯幾時奈老何，落花未抵春愁多。"]}