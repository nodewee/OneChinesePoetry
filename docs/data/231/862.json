{"author": "陸游", "period": "宋", "type": "诗", "title": "雨晴遊香山", "paragraphs": ["雨打酴醿夜未拆，一晴柳岸先飄雪。", "我揺畫檝鏡湖中，碧水青天兩奇絕。", "長歌縹緲雲不動，横笛清悲竹將裂。", "悠然起舞影零亂，卓爾四顧心激烈。", "好山可隱輕捨去，故人已貴長乖隔。", "肺渴生塵防酒興，眼暈成花作書厄。", "平生所期無一遂，獨有曠快相除折。", "夜歸燈火閙湖邊，淡淡西南一鈎月。"]}