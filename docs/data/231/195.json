{"author": "陸游", "period": "宋", "type": "诗", "title": "白干鋪别傅用之主簿", "paragraphs": ["我行忽百里，送客亦已空。", "傅子獨眷眷，旦暮隨此翁。", "謝之不肯去，瘦馬衝北風。", "泥濺及馬臆，霜飛逼裘茸。", "茅店得小語，慨然念年凶。", "不作兒女悲，道義相磨礲。", "我歸亦何爲，魚鳥愁池籠。", "君乃臺閣人，鸞鳳儀笙鏞。", "若耶遶青山，天祿摩蒼穹。", "此别各努力，出處何必同。"]}