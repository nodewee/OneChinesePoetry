{"author": "楊萬里", "period": "宋", "type": "诗", "title": "謝陳希顔惠兔羓", "paragraphs": ["東郭阿㕙駝褐裳，清腹不著煙火香。", "姮娥喚入廣寒殿，詔許搗藥不許嘗。", "金丹煉成紫皇喜，玉臼自携銀漢洗。", "偷將缺吻吸瓊漿，蛻盡骨毛作仙子。", "鬢絲吹落桂枝風，人間封作管城公。", "先生何許得尸解，貌如枯蟾带玄疥。", "麒麟擘脯未必如，耶律曬羓差不大。", "先生錦心冰雪腸，銀鈎珠唾千萬章。", "管城奔命困書囿，阿㕙漆身嬉醉鄉。", "老夫去年左車脫，匙抄爛飯猶戛戛。", "太息再拜謝阿㕙，尚堪挂壁縈蛛塵，一飯瞻仰齒生津。"]}