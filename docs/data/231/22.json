{"author": "楊萬里", "period": "宋", "type": "诗", "title": "雨後曉起問訊梅花", "paragraphs": ["前日看梅風吹倒，昨日看梅雨霑帽。", "近梅一日或再來，遠梅隔年纔一到。", "夜來爲梅愁雨聲，挑燈起坐至天明。", "不知消息平安否，早來問訊還疾走。", "橫枝雨後轉清妍，玉容洗粧晨更鮮。", "絕似孤山半峰雪，不羨玉井十丈蓮。", "十事八九不如意，人生巧墮天公計。", "簿書海底白人頭，孤負江南風月秋。", "憶昔少年命同社，月裏傳觴梅影下。", "一片花飛落酒中，十分便罰瑠璃鍾。", "如今老病不飲酒，梅花也合憐衰翁。"]}