{"author": "陸游", "period": "宋", "type": "诗", "title": "狂歌", "paragraphs": ["少年雖狂猶有限，遇酒時能傲憂患。", "即今狂處不待酒，混混長歌老巖澗。", "拂衣即與世俗辭，掉頭不受朋友諫。", "挂帆直欲截烟海，策馬猶堪度雲棧。", "枵然癡腹肻貯愁，天遣作盎盛藜莧。", "髮垂不櫛性所便，衣垢忘濯心已慣。", "眼前故人死欲無，此生行矣風雨散。", "羞爲塵土伏轅駒，寧作江湖斷行雁。"]}