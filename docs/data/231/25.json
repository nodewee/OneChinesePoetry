{"author": "楊萬里", "period": "宋", "type": "诗", "title": "謝親戚寄黄雀", "paragraphs": ["萬金家書寄中庭，牘背仍題雙掩并。", "不知千里寄底物，白泥紅印三十瓶。", "瓷瓶淺染茱萸紫，心知親賓寄鄉味。", "印泥未開出饞水，印泥一開香撲鼻。", "江西山間黄羽衣，純綿被體白如脂。", "偶然一念隨世網，身插兩翼那能飛。", "誤蒙諸公相俎豆，月裏花邊一杯酒。", "先生與渠元不疎，兩年眼底不見渠。", "端能訪我荆溪曲，願借前籌酌酃淥。"]}