{"author": "陸游", "period": "宋", "type": "诗", "title": "雨晴步至山亭欲遂遊東村不果", "paragraphs": ["村陋垣屋頽，歲晚風雨横。", "泥塗絕還往，飱粥養衰病。", "藥囊雜書卷，白髮滿清鏡。", "一榻臥兼旬，不踐牆下徑。", "烏鵲忽報晴，霜重節候正。", "厭供凍硯愁，頗動蠟屐興。", "山楹快遠眺，松吹愜幽聽。", "地瘦藥苖稀，葉脫木枝勁。", "東村未爲遠，脚力不濟勝。", "三嘆入荆扉，跏趺學僧定。"]}