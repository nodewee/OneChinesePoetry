{"author": "陸游", "period": "宋", "type": "诗", "title": "冬夜讀書甚樂偶作短歌", "paragraphs": ["衰病作書祟，常恨無新功。", "兔甌供茗粥，睡思一洗空。", "郊居近城闉，漏鼓傳鼕鼕。", "緗帙開爛漫，牙籖紛疉重。", "朱黄參筆墨，照映燈花紅。", "魯壁汲冡秘，天遣慰困窮。", "衮衣窺藻火，宗廟聽笙鏞。", "端居得至樂，生世豈不逢。", "藜羮冷未啜，短褐忘嚴冬。", "拜手謝造物，不須黑頭公。"]}