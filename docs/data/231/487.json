{"author": "陸游", "period": "宋", "type": "诗", "title": "秋風曲", "paragraphs": ["秋風吹雨鳴窗紙，壯士不眠推枕起。", "床頭金盡酒尊空，櫪馬相看涙如洗。", "鴻門覇上百萬師，安西北庭九千里。", "帳前畫角聲入雲，隴上鐵衣光照水。", "横飛渡遼健如鶻，談笑不勞投馬箠。", "堂堂羽檄從天下，夜半斫營孱可鄙。", "拾螢讀書定何益，投筆取封當努力。", "百斤長刀兩石弓，飽將兩耳聽秋風。"]}