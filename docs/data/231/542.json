{"author": "陸游", "period": "宋", "type": "诗", "title": "燈籠", "paragraphs": ["我年十六遊名場，靈芝借榻棲僧廊。", "鐘聲纔定履聲集，弟子堂上分兩廂。", "燈籠一様薄臘紙，瑩如雲母含清光。", "還家欲學竟未暇，歲月已似奔車忙。", "書生白首故習在，顛倒簡牘紛朱黄。", "短檠雖復作老伴，目力眩晃不可常。", "平生所好忽入手，摩挲把挈喜欲狂。", "蘭膏瀲灔支達旦，秋雨蕭瑟輸新涼。", "討論廢忘正塗乙，遂欲盡發萬卷藏。", "所嗟衰病終難勉，非復當年下五行。"]}