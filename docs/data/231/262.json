{"author": "陸游", "period": "宋", "type": "诗", "title": "酬莊器之賢良見贈", "paragraphs": ["先朝六科親策士，事業功名何壯偉。", "元祐復科財數年，所得四三俄復止。", "中興思賢形夢想，屢詔自是朝廷美。", "紈袴小兒壞人事，賜帛西歸困嘲詆。", "諸公相視嘆才難，一士臥雲誰挽起。", "跨驢過我時共語，晁董千年元不死。", "高談亹亹有脉絡，横得虛名吾可恥。", "烏巾白紵塞路衢，砥柱頹波望吾子。"]}