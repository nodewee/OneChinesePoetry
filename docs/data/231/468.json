{"author": "陸游", "period": "宋", "type": "诗", "title": "夏夜舟中聞水鳥聲甚哀若曰姑惡感而作詩", "paragraphs": ["女生藏深閨，未省窺牆藩。", "上車移所天，父母爲它門。", "妾身雖甚愚，亦知君姑尊。", "下床頭雞鳴，梳髻著襦裙。", "堂上奉灑掃，厨中具盤飱。", "青青摘葵莧，恨不美熊蹯。", "姑色少不怡，衣袂濕泪痕。", "所冀妾生男，庶幾姑弄孫。", "此志竟蹉跎，薄命来讒言。", "放棄不敢怨，所悲孤大恩。", "古路傍陂澤，微雨鬼火昏。", "君聽姑惡聲，無乃譴婦魂。"]}