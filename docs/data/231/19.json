{"author": "楊萬里", "period": "宋", "type": "诗", "title": "郡治燕堂庭中梅花", "paragraphs": ["林中梅花如隠士，只多野氣無塵氣。", "庭中梅花如貴人，也無野氣也無塵。", "不疎不密隨宜了，旋落旋開無不好。", "珠簾遣風細爲吹，畫簷護霜寒更微。", "詩翁繞階未得句，先送詩材與翁語。", "有酒如澠誰伴翁，玉雪對飲惟渠儂。", "翁欲還家即明發，更爲梅兄留一月。"]}