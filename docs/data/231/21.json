{"author": "楊萬里", "period": "宋", "type": "诗", "title": "水精膾", "paragraphs": ["上饒靈山無它靈，空山滿腹著水精。", "炯然非石亦非玉，乃是陰崖絕壑千秋萬歲之堅冰。", "只知靈山有爽氣，誰知水精有奇味。", "詩人新試餐玉方，解遣堅凝作鬆脆。", "銀刀細下雪縷飛，金盤飣出瓊瑶堆。", "齒牙著處霜霰響，殽鯖厭後胸襟開。", "尊前歡伯來督戰，坐上嘉賓欲驚散。", "胸中自有水精宮，不怕醉鄉無畔岸。"]}