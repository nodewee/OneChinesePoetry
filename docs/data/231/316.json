{"author": "陸游", "period": "宋", "type": "诗", "title": "日出入行", "paragraphs": ["吾聞開闔来，白日行長空。", "扶桑誰曾到，崦嵫不可窮。", "但見旦旦升天東，但見暮暮入地中。", "使我倐忽成老翁，鏡裏衰鬢成霜蓬。", "我願一日一百二十刻，我願一生一千二百歲。", "四海諸公常在座，緑酒金尊終日醉。", "高樓錦繡中天開，樂作畫鼓如春雷。", "歡爾白日無西頽，常行九十萬里胡爲哉。"]}