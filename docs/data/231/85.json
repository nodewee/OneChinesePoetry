{"author": "陸游", "period": "宋", "type": "诗", "title": "遊疏山", "paragraphs": ["我願匹馬飛騰遍九州，如今苦無騕褭與驊騮。", "葛陂之龍又難致，兀兀安得忘吾愁。", "幸餘一事差可喜，雲山萬里芒鞵底。", "曵杖行穿嶓冢雲，試茶手挹香溪水。", "江西山水增怪奇，疏山之名舊所知。", "惜哉不見侏儒師，尚想薪水俱空時。", "寺門欲近山若拆，老樹蒼崖含古色。", "挂包便住吾豈能，一来要是疏山客。"]}