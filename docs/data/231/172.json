{"author": "陸游", "period": "宋", "type": "诗", "title": "村舍小酌", "paragraphs": ["野性安衡茅，傑屋愁躭躭。", "上不補縣官，下有肉食慚。", "雖非策雲驥，實鄙作繭蠶。", "失計不容悔，漁蓑換朱藍。", "少壯尚可力，老大真難堪。", "今朝意頗豁，村舍寄半酣。", "玉版烹雪筍，金苞擘霜柑。", "豈惟寫我憂，亦以稅我驂。", "弄筆作一笑，何用與客談。", "逡巡上車去，濕翠浮烟嵐。"]}