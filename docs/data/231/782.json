{"author": "陸游", "period": "宋", "type": "诗", "title": "久雨喜晴十韵", "paragraphs": ["一雨二十日，頽牆屋茆爛。", "扶杖出門行，四顧水瀰漫。", "村迥鳩爭巢，村昏雞失旦。", "荒庭蛙黽豪，空廡螢火亂。", "蠧魚敗書編，萍草黏户半。", "清風忽東来，一剪雨脚斷。", "天青日杲杲，河白星燦燦。", "車轍尋舊途，船步出新岸。", "稍喜泥潦乾，破竈得炊爨。", "賤貧固多憂，長歌寄吾嘆。"]}