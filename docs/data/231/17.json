{"author": "楊萬里", "period": "宋", "type": "诗", "title": "梅花下遇小雨", "paragraphs": ["偶來花下聊散策，落英滿地珠爲席。", "繞花百匝不忍歸，生怕幽芳怨孤寂。", "仰頭欲折一枝斜，自插白鬢明烏紗。", "傍人勸我不用許，道我滿頭都是花。", "初來也覺香破鼻，頃之無香亦無味。", "虛疑黄昏花欲睡，不知被花薰得醉。", "忽然細雨濕我頭，雨落未落花先愁。", "三點兩點也不惡，未要打空花片休。"]}