{"author": "陸游", "period": "宋", "type": "诗", "title": "病告中遇風雪作長歌排悶", "paragraphs": ["風雪横街不能出，閉戸垂帷養衰疾。", "黄昏臥聽打窗聲，聊挽清寒入詩律。", "公孫布被久有味，子敬青氊暖無匹。", "石鼎閑烹似爪茶，霜皺旋破如拳栗。", "蹲鴟足火微點鹽，罌粟熬湯旋添蜜。", "龍蛇𧥄𧥄寒筍束，子母累累丹柿實。", "玉狸試說涎已墮，石芥纔嘗酒如失。", "天公付汝亦已厚，飽食長謠抱雙膝。", "丈夫豈爲口腹計，壯志常恐無時畢。", "伐胡疏奏端許前，腰領敢辭膏斧鑕。"]}