{"author": "方回", "period": "宋", "type": "诗", "title": "寄題朱信州自閑堂", "paragraphs": ["吾師魏華父，庵以自爲名。", "自庵有類稿，其文世盛行。", "吾友陳壽夫，堂以自爲號。", "謂予可言詩，玉成有大造。", "上饒朱使君，燕居題自閑。", "此自指何處，專指方寸間。", "閑眠與閑防，暇字匪二義。", "自防乃自暇，只是一箇自。", "子思慎其獨，使君資之深。", "自身閑不難，先當閑自心。"]}