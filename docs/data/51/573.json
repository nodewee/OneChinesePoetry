{"author": "王義山", "period": "宋", "type": "诗", "title": "跋楊中齋詩詞集", "paragraphs": ["江西派已遠，後來無聞人。", "許大能詩聲，來自浙之濱。", "奚奴背錦囊，馬蹄踏青春。", "來派江西詩，風月浩無垠。", "翩翩佳公子，皆綺紈其身。", "惟君獨不然，每恨無書貧。", "胸中國子監，所積皆輪囷。", "把酒讀君詩，一字一精神。", "句裏带梅香，不涴半點塵。", "家本住孤山，和靖與卜鄰。", "吾聞詩之天，不在巧與新。", "纖穠寄淡泊，清峭寓簡淳。", "古律尤崛奇，可與子建親。", "此詩實兼之，體具衆美純。", "載哦長短篇，音節中韶鈞。", "少游詞如詩，二者皆逼真。", "再拜卷錦還，願言寶所珍。"]}