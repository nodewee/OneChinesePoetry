{"author": "王義山", "period": "宋", "type": "诗", "title": "五無歌送張參政", "paragraphs": ["一錢劉太守，也被一錢污。", "今日公歸去，一文錢也無。", "臨去受百紙，清哉杜大夫。", "今日公歸去，半張紙也無。", "清獻出蜀日，琴鶴與之俱。", "今日公歸去，琴和鶴也無。", "東山船載月，皎潔如冰壺。", "今日公歸去，船中月也無。", "問公何所有，所有與人殊。", "只有一廉字，斯人百世無。"]}