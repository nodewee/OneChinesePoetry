{"author": "王義山", "period": "宋", "type": "诗", "title": "天問", "paragraphs": ["鴻冥未判初，動靜根已互。", "陰陽無停機，一闔一闢戶。", "太虛本塊氣，無形何八柱。", "四時自爾行，列星自爾布。", "吾聞女媧氏，曾把五色補。", "補處絕無痕，亦有未補處。", "日無息不運，何處獨陰霧。", "有龍銜燭照，終日燒不住。", "玉川子有言，日月作眼行。", "應不外幽獨，同此雙眼睛。", "彼何地而暗，乃假燭以明。", "亦有無燭地，暗塞幽冥冥。", "吾不解其故，蒼蒼徒具形。", "試喚盧仝鬼，爲我叩太清。"]}