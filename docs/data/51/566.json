{"author": "王義山", "period": "宋", "type": "诗", "title": "題武岡向敏衡無加莊", "paragraphs": ["恭惟陳簡齋，與鶴山魏公。", "堂堂二先生，後學之所宗。", "遺跡所到處，百世猶高風。", "武岡有向氏，乃祖家詩禮。", "簡齋曾來訪，鶴山亦踵至。", "二先生來時，草木亦光賁。", "主人跼蹐迎，出門見大賓。", "大带束深衣，整容而肅襟。", "揖客坐上坐，樽酒與細論。", "向氏家本儒，苦無黄金籯。", "惟有無加莊，留以遺子孫。", "此莊不在田，非謂三百囷。", "莊者敬之謂，爲學之入門。", "乃祖燕後人，有書便不貧。", "能令二先生，肯來共斯文。", "向來吾南昌，隠者蘇雲卿。", "魏公令地主，而來訪一民。", "匹夫道義重，王侯失其尊。", "古人不傲士，此風今猶存。"]}