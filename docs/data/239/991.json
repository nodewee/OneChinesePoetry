{"author": "皎然", "period": "唐", "type": "诗", "title": "荅蘇州韋應物郎中", "paragraphs": ["詩教殆淪缺，庸音互相傾。", "忽觀風騷韻，會我夙昔情。", "蕩漾學海資，鬱爲詩人英。", "格將寒松高，氣與秋江清。", "何必鄴中作，可爲千載程。", "受辭分虎竹，萬里臨江城。", "到日掃煩政，況今休黷兵。", "應憐禪家子，林下寂無營。", "跡隳世上華，心得道中精。", "脫畧文字累，免爲外物攖。", "書衣流埃積，硯石駮蘚生。", "恨未識君子，空傳手中瓊。", "安可誘我性，始願愆素誠。", "爲無鸑鷟音，繼公雲和笙。", "吟之向禪藪，反媿幽松聲。"]}