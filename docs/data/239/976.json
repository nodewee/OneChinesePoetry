{"author": "無可", "period": "唐", "type": "诗", "title": "書事寄萬年厲員外", "paragraphs": ["帝城皆劇縣，令尹美居東。", "遂拜趙張下，暫離星象中。", "擁歸從北闕，送上動南宮。", "舉起盆中日，驅行草上風。", "不驚盧犬吠，漸見夏臺空。", "紫禁黃山遶，滄溟素滻通。", "封疆親日月，邑里出王公。", "逐盜千門啓，興祥五稼豐。", "胥徒迎曉集，賦稅共秋終。", "條教關天道，歌謠入聖聰。", "土膏寒麥覆，人海晝塵蒙。", "廨宇松連翠，朝街日散紅。", "文塲新桂茂，粉署舊蘭崇。", "留客把盈爵，抽毫詠早鴻。", "前騶潘岳貴，故里邵平窮。", "勸隱蓮峰久，期耕樹谷同。", "鳧飛將去葉，劒氣尚埋豐。", "何必華陰土，方垂拂拭功。"]}