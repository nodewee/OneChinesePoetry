{"author": "皎然", "period": "唐", "type": "诗", "title": "妙喜寺達公禪齋寄李司直公孫房都曹德裕從事方舟顏武康士騁四十二韻", "paragraphs": ["我祖傳六經，精義思朝徹。", "方舟頗周覽，逸書亦備閱。", "墨家傷刻薄，儒氏知優劣。", "弱植庶可彫，苦心未嘗輟。", "中年慕仙術，永願傳其訣。", "歲駐若木景，日餐瓊禾屑。", "嬋娟羨門子，斯語豈徒設。", "天上生白榆，葳蕤信好折。", "實可反柔顏，花堪養玄髮。", "求之性分外，業棄金亦竭。", "藥化成白雲，形彫辭素穴。", "一聞西天旨，初禪已無熱。", "涓子非我宗，然公有真訣。", "却尋丘壑趣，始與纓紱別。", "野飯敵膏粱，山楹代藻梲。", "與君北巖侶，遊寓日常昳。", "靜對春谷泉，晴披陽林雪。", "境清覺神王，道勝知機滅。", "詣寂長杳冥，忘歸暫采擷。", "物生豈有心，麗容俟予別。", "桂子何蓂苓，琪葩亦皎潔。", "此木生意高，亦與衆芳列。", "賞墨識屢換，省躬悟彌切。", "微尚若不虧，足以全吾節。", "北風吹蕙帶，蕭寥聞蜻蛚。", "宿昔廬峰期，流芳已再歇。", "不有清屏鑒，使我商弦絕。", "願寄千里心，月高不可掇。", "優游邦之直，遠矣踵前烈。", "立俗忘毀譽，遇物遺巧拙。", "真氣獨翛然，軒裳詎能紲。", "都曹風韻整，綱紀信明決。", "於交必傾寫，立行豈矜伐。", "政與清渭同，分流自澄澈。", "裴侯資亮直，中誠豈徒說。", "古人比明義，清士願交結。", "溫溫躬珪彩，終始聲不缺。", "顏生炯介士，有志不可越。", "仗義冒險難，持操去淄湼。", "世論高二賢，賢賢繼前哲。", "四子遭明盛，裒然皆秀傑。", "理名雖殊跡，悟道寧異轍。", "愛爾竹柏姿，爲予寒不折。"]}