{"author": "靈澈", "period": "唐", "type": "诗", "title": "聽鶯歌", "paragraphs": ["新鶯傍簷曉更悲，孤音清泠囀素枝。", "口邊血出語未盡，豈是怨恨人不知。", "不食枯桑葚，不銜苦李花。", "偶然弄樞機，婉轉凌煙霞。", "衆雛飛鳴何跼促，自覘游蜂啄枯木。", "玄猨何事朝夜啼，白鷺長在汀洲宿。", "黑鵰黃鶴豈不高，金籠玉鉤傷羽毛。", "三江七澤去不得，風煙日暮生波濤。", "飛去來，莫上高城頭，莫下空園裏。", "城頭鴟鳥拾羶腥，空園燕雀爭泥滓。", "願當結舌含白雲，五月六月一聲不可聞。"]}