{"author": "寒山", "period": "唐", "type": "诗", "title": "詩三百三首 二四三", "paragraphs": ["我有六兄弟，就中一箇惡。", "打伊又不得，駡伊又不著。", "處處無奈何，耽財好淫殺。", "見好埋頭愛，貪心過羅剎。", "阿爺惡見伊，阿孃嫌不悅。", "昨被我捉得，惡駡恣情掣。", "趂向無人處，一一向伊說。", "汝今須改行，覆車須改轍。", "若也不信受，共汝惡合殺。", "汝受我調伏，我共汝覓活。", "從此盡和同，如今過菩薩。", "學業攻鑪冶，鍊盡三山鐵。", "至今靜恬恬，衆人皆讚說。"]}