{"author": "無可", "period": "唐", "type": "诗", "title": "寄題廬山二林寺", "paragraphs": ["廬岳東南秀，香花惠遠蹤。", "名齊松嶺峻，氣比沃州濃。", "積岫連何處，幽崖越幾重。", "雙流湓隱隱，九派棹憧憧。", "山限東西寺，林交旦暮鐘。", "半天傾瀑溜，數郡見鑪峰。", "巖竝金繩道，潭分玉像容。", "江微匡俗路，日杲晉朝松。", "椶逕新苞拆，梅籬故葉壅。", "嵐光生疊砌，霞焰發高墉。", "窗籟虛聞狖，庭煙黑過龍。", "定僧仙嶠起，逋客虎溪逢。", "濩落垂楊戶，荒涼種杏封。", "塔留紅舍利，池吐白芙蓉。", "畫壁披雲見，禪衣對鶴縫。", "喧經泉滴瀝，沒履草丰茸。", "翠竇欹攀乳，苔橋側杖筇。", "探奇盈夢想，搜峭滌心胸。", "冥奧終難盡，登臨惜未從。", "上方薇蕨滿，歸去養乖慵。"]}