{"author": "呂本中", "period": "宋", "type": "诗", "title": "勸張李二君酒", "paragraphs": ["張侯好詩如好色，不敢爲主而爲客。", "李侯好酒如好詩，心雖甚壯無人知。", "兩侯風味俱不惡，如芙蓉與木芍藥。", "午窗留客看筆快，曉枕無人猶睡着。", "廣袖漸變天寶粧，大字不作元和脚。", "世人譏笑乃其分，政是仍叔之子弱。", "病夫坐隱無所求，荒簷斷雨鳴春鳩。", "爐烟未盡消百憂，恨不緩带從公游。", "何時清江横小舟，與公一醉荻花秋，却来密庵参牧牛。"]}