{"author": "皎然", "period": "唐", "type": "诗", "title": "奉酬于中丞使君郡齋臥病見示一首", "paragraphs": ["宿昔祖師教，了空無不可。", "枯槁未死身，理心寄行坐。", "仁公施春令，和風來澤我。", "生成一草木，大道無負荷。", "論入空王室，明月開心胸。", "性起妙不染，心行寂無蹤。", "若非禪中侶，君爲雷次宗。", "比聞朝端名，今貽郡齋作。", "真思凝瑤瑟，高情屬雲鶴。", "抉得驪龍珠，光彩曜掌握。", "若作詩中友，君爲謝康樂。", "盤薄西山氣，貯在君子衿。", "澄澹秋水影，用爲字人心。", "羣物如鳧鷖，遊翺愛清深。", "格居第一品，高步凌前躅。", "精義究天人，四坐聽不足。", "伊昔柳太守，曾賞汀洲蘋。", "如何五百年，重見江南春。", "公每省往事，詠歌懷昔辰。", "以茲得高臥，任物化自淳。", "還因訪禪隱，知有雪山人。"]}