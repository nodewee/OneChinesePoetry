{"author": "無可", "period": "唐", "type": "诗", "title": "小雪", "paragraphs": ["片片互玲瓏，飛揚玉漏終。", "乍微全滿地，漸密更無風。", "集物圓方別，連雲遠近同。", "作膏凝瘠土，呈瑞下深宮。", "氣射重衣透，花窺小隙通。", "飄秦增舊嶺，發漢攬長空。", "迥冒巢松鶴，孤鳴穴島蟲。", "過三知臘盡，盈尺賀年豐。", "委積休聞竹，稀疎漸見鴻。", "蓋沙資澶漫，灑海助沖融。", "草木潛加潤，山河更益雄。", "因知天地力，覆育有全功。"]}