{"author": "皎然", "period": "唐", "type": "诗", "title": "杼山禪居寄贈東溪吳處士馮一首", "paragraphs": ["青雲何潤澤，下有賢人隱。", "路入菱湖深，跡與黃鶴近。", "野風吹白芷，山月搖清軫。", "詩祖吳叔庠，致君名不盡。", "身當青山秀，文體多郢聲。", "澄澈湘水碧，泬寥楚山青。", "時人格不同，至今罕知名。", "昔賢敦師友，此道君獨行。", "既得廬霍趣，乃高雷遠情。", "別時春風多，掃盡雪山雪。", "爲君中夜起，孤坐石上月。", "悠然遺塵想，邈矣達性說。", "故人不在茲，幽桂惜未結。"]}