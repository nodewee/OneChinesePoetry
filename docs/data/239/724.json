{"author": "慧宣", "period": "唐", "type": "诗", "title": "秋日遊東山寺尋殊曇二法師", "paragraphs": ["木落樹蕭槮，水清流㵳寂。", "屬此悲哉氣，復茲羈旅慼。", "奚用寫煩憂，山泉恣遊歷。", "萬丈窺深澗，千尋仰絕壁。", "傍嶺竹參差，緣崖藤冪{罓/歷}。", "行行極幽邃，去去逾空寂。", "果值息心侶，喬枝方挂錫。", "圍遶悉栴檀，純良豈沙礫。", "妙法誠無比，深經解怨敵。", "心歡即頂禮，道存仍目擊。", "慧刀幸已逢，疑網於焉析。", "豈直却煩惱，方期拯沈溺。"]}