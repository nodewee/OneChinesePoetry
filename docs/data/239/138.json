{"author": "光\t威\t裒", "period": "唐", "type": "诗", "title": "聯句", "paragraphs": ["朱樓影直日當午，玉樹陰低月已三。", "膩粉暗銷銀鏤合，錯刀閑翦泥金衫。", "繡牀怕引烏龍吠，錦字愁教青鳥銜。", "百味鍊來憐益母，千花開處鬬宜男。", "鴛鴦有伴誰能羨，鸚鵡無言我自慚。", "浪喜游蜂飛撲撲，佯驚孤燕語喃喃。", "偏憐愛數螆蛦掌，每憶光抽玳瑁簪。", "煙洞幾年悲尚在，星橋一夕帳空含。", "窗前時節羞虛擲，世上風流笑苦諳。", "獨結香綃偷餉送，暗垂檀袖學通參。", "須知化石心難定，却是爲雲分易甘。", "看見風光零落盡，弦聲猶逐望江南。"]}