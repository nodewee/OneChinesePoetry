{"author": "寒山", "period": "唐", "type": "诗", "title": "詩三百三首 二七五", "paragraphs": ["語你出家輩，何名爲出家。", "奢華求養活，繼綴族姓家。", "美舌甜脣觜，諂曲心鉤加。", "終日禮道場，持經置功課。", "鑪燒神佛香，打鐘高聲和。", "六時學客舂，晝夜不得臥。", "只爲愛錢財，心中不脫灑。", "見他高道人，却嫌誹謗駡。", "驢屎比麝香，苦哉佛陀耶。", "又見出家兒，有力及無力。", "上上高節者，鬼神欽道德。", "君王分輦坐，諸侯拜迎逆。", "堪爲世福田，世人須保惜。", "下下低愚者，詐現多求覓。", "濁濫即可知，愚癡愛財色。", "著却福田衣，種田討衣食。", "作債稅牛犂，爲事不忠直。", "朝朝行弊惡，往往痛臀脊。", "不解善思量，地獄苦無極。", "一朝著病纏，三年臥牀席。", "亦有真佛性，翻作無明賊。", "南無佛陀耶，遠遠求彌勒。"]}