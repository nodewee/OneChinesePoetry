{"author": "皎然", "period": "唐", "type": "诗", "title": "荅豆盧次方", "paragraphs": ["吾愛道交論，爲高貴世名。", "昔稱柴桑令，今聞豆盧生。", "彼生清淮氣，獨鍾文中彩。", "近作公讌詩，如逢何柳在。", "吾用古人耳，採君四坐珍。", "賢士勝朝暉，溫溫無冬春。", "朝暉爍我肌，賢士清我神。", "微爾與雲鵠，幽懷何由申。", "別來秋風至，獨坐楚山碧。", "高月當清冥，禪心正寂歷。", "增波徒相駭，人遠情不隔。", "有書遺瓊什，以代貂襜褕。", "風教凌越絕，聲名掩吳趨。", "懸璧安可酬，徙倚還踟躕。"]}