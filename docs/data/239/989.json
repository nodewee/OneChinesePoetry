{"author": "皎然", "period": "唐", "type": "诗", "title": "荅黎士曹黎生前適越後之楚", "paragraphs": ["楚木紛如麻，高松自孤直。", "願得苦寒枝，與君比顏色。", "故鄉眇天末，羇旅滄江隅。", "委質在忠信，苦心無變渝。", "何繇表名義，贈君金轆轤。", "何以美知才，投我懸黎珠。", "遽爲千里別，南風思越絕。", "愛君隨海鷗，倚櫂宿沙月。", "不栖惡木上，肯蹈巴蛇穴。", "一上蕭然峰，擬蹤幽人轍。", "晨興獨西望，郢水期泝沿。", "夜到洞庭月，秋經雲夢天。", "黎生知吾道，此地不潸然。", "欲寄楚人住，學拏漁子船。", "奈何北風至，攪我窗中弦。", "遊子動歸思，江蘺亦綿綿。", "篋中封禪書，欲獻無由緣。", "豈乏晨風翼，翻飛到日邊。"]}