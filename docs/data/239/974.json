{"author": "無可", "period": "唐", "type": "诗", "title": "贈王將軍", "paragraphs": ["勳高絕少年，分衛玉階前。", "雄勇明王重，溫恭執友賢。", "功書唐史滿，名到虜庭偏。", "劒彩浮龍影，衣香襲御煙。", "搜書秋霽閣，走馬夕陽田。", "急兔投深草，瞋鷹下半天。", "野人盈邸第，朝客醉盤筵。", "位在將軍列，官隨憲府遷。", "刻心思報國，吁氣欲開邊。", "選帥如公議，須知少比肩。"]}