{"author": "寒山", "period": "唐", "type": "诗", "title": "詩三百三首 二四七", "paragraphs": ["昨到雲霞觀，忽見仙尊士。", "星冠月帔橫，盡云居山水。", "餘問神仙術，云道若爲比。", "謂言靈無上，妙藥心神祕。", "守死待鶴來，皆道乘魚去。", "余乃返窮之，推尋勿道理。", "但看箭射空，須臾還墜地。", "饒你得仙人，恰似守屍鬼。", "心月自精明，萬象何能比。", "欲知仙丹術，身內元神是。", "莫學黃巾公，握愚自守擬。"]}