{"author": "呂本中", "period": "宋", "type": "诗", "title": "新冬", "paragraphs": ["西風吹禾黍，落日在陋巷。", "杖藜訪新冬，霜樹眇空曠。", "人煙村舎西，行旅古原上。", "晚山晴更好，秀色常在望。", "居閑得真趣，日欲就疏放。", "豈惟憎俗徒，庶自免嘲謗。", "東鄰酒初熟，清香亂盆盎。", "徑須騎牆頭，挈榼獻窮狀。", "吾生足羈旅，久病非少壯。", "銀杯多羽化，布帆且無恙。", "雖非陶潛隱，不負徐邈暢。"]}