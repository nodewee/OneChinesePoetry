{"author": "呂本中", "period": "宋", "type": "诗", "title": "小園即事", "paragraphs": ["千花老無蹤，衆草来可喜。", "欣然得幽尋，我亦病良已。", "飛飛兩蝴蝶，不悟塵士裏。", "禽聲甚可人，亦似相汝爾。", "人生貴愜志，不必須甚羙。", "三年白沙詩，已費千幅紙。", "問君何所樂，赤手費磨洗。", "短屏看遠山，心作千萬里。", "此豈畫者功，實自一念起。", "君當如是觀，在此不在彼。"]}