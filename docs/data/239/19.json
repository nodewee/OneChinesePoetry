{"author": "呂本中", "period": "宋", "type": "诗", "title": "贈信民", "paragraphs": ["五年客符離，端坐受貧病。", "從来疏出門，今乃懶成性。", "官多豪富郎，分明與時競。", "取醉不論錢，定無塵生甑。", "豈但相娱樂，頗復自賢聖。", "汪侯雖官居，笑語怯豪橫。", "折腰衆人後，瓊林自輝映。", "背後足官府，眼前謬恭敬。", "偷閑過草堂，遣興眯眼浄。", "雖非醉紅裙，清談却差勝。", "秋高數能來，勿厭阻泥濘。"]}