{"author": "皎然", "period": "唐", "type": "诗", "title": "荅鄭方回", "paragraphs": ["獨禪外念入，中夜不成定。", "顧我顦顇容，澤君陽春詠。", "詞貞思且逸，瓊彩何暉映。", "如聆雲和音，況覩聲名盛。", "琴語掩爲聞，山心聲宜聽。", "是時寒光澈，萬境澄以淨。", "高秋日月清，中氣天地正。", "遠情偶茲夕，道用增寥敻。", "思君處虛空，一操不可更。", "時美城北徐，家承谷口鄭。", "軒車未有轍，蒿蘭且同徑。", "莊生誡近名，夫子罕言命。", "是以耕楚田，曠然殊獨行。", "萎蕤鸞鳳彩，特達珪璋性。", "通隱嘉黃綺，高儒重荀孟。", "世汚我未起，道蹇吾猶病。", "逸翮思冥冥，潛鱗樂游泳。", "宗師許學外，恨不逢孔聖。", "說詩迷頹靡，偶俗傷趨競。", "此道誰共詮，因君情欲罄。"]}