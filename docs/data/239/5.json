{"author": "呂本中", "period": "宋", "type": "诗", "title": "知止歗傲軒", "paragraphs": ["貪夫九鼎猶不足，淵明一軒長有餘。", "人生趨向等天壤，鴟嚇腐鼠猜鵷雛。", "中郎妙處世不識，風期自與常人殊。", "開軒便有千載韻，友葛天氏無懷徒。", "坐看松菊換時節，兔葵桃樹紛榮枯。", "五年却走各南北，千里懷想空煩紆。", "雙魚沈浮久不至，三径寂寞今何如。", "文章潦倒付丘壑，疾病蹭蹬思江湖。", "何時共坐北風裏，煩君小摘園中蔬。"]}