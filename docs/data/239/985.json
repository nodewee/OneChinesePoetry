{"author": "皎然", "period": "唐", "type": "诗", "title": "贈李中丞洪一首", "paragraphs": ["深沈閫外畧，奕世當榮寄。", "地裂大將封，家傳介珪瑞。", "至今漳河俗，猶受仁人賜。", "公初鎮惟邢，決勝無精兵。", "重圍逼大敵，六月守孤城。", "政用仁恕立，恩由賞罰明。", "遂令麾下士，感德不顧生。", "於時聞王師，諸將兵頗黷。", "天子狩南漢，煙塵滿函谷。", "純臣獨耿介，下士多反覆。", "明公仗忠節，一言感萬夫。", "物性如蒺蔾，化作春蘭敷。", "見說金被爍，終期玉有瑜。", "移官萬里道，君子情何如。", "伊昔避事心，乃是方袍客。", "頓了空王旨，仍高致君策。", "安知七十年，一朝值宗伯。", "言如及清風，醒然開我懷。", "宴息與遊樂，不將衣褐乖。", "海底取明月，鯨波不可度。", "上有巨蟒吞，下有毒龍護。", "一與吾師言，乃於中心悟。", "咄哉冥冥子，胡爲自塵汚。"]}