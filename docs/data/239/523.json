{"author": "寒山", "period": "唐", "type": "诗", "title": "詩三百三首 一六九", "paragraphs": ["儂家暫下山，入到城隍裏。", "逢見一羣女，端正容貌美。", "頭帶蜀樣花，燕脂塗粉膩。", "金釧鏤銀朵，羅衣緋紅紫。", "朱顏類神仙，香帶氛氳氣。", "時人皆顧盼，癡愛染心意。", "謂言世無雙，魂影隨他去。", "狗齩枯骨頭，虛自舐脣齒。", "不解返思量，與畜何曾異。", "今成白髮婆，老陋若精魅。", "無始由狗心，不超解脫地。"]}