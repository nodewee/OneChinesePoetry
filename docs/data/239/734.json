{"author": "慧淨", "period": "唐", "type": "诗", "title": "雜言", "paragraphs": ["觀化祇山頂，流睇古王城。", "萬載池猶潔，千年苑尚清。", "髣髴影堅路，摧殘廣脇楹。", "七寶仙臺亡舊迹，四彩天花絕雨聲。", "聲華日以遠，自恨生何晚。", "既傷火宅眩中門，還嗟寶渚迷長坂。", "步陟平郊望，心遊七海上。", "擾擾三界溺邪津，渾渾萬品忘真匠。", "唯有能仁獨圓悟，廓塵靜浪開玄路。", "創逢肌命棄身城，更爲求人崩意樹。", "持囊畢契戒珠淨，被甲要心忍衣固。", "三祇不倦陵二車，一足忘勞超九數。", "定瀲江清沐久結，智劍霜凝斬新霧。", "無邊大劫無不修，六時愍生遵六度。", "度有流光功德收，金河示滅歸常住。", "鶴林權唱演功周，聖德佳音傳餘響。", "龍宮秘典海中探，石室真言山處仰。", "流教在茲辰，傳芳代有人。", "沙河雪嶺迷朝徑，巨海鴻崖亂夜津。", "入萬死，求一生。", "投針偶穴非同喻，束馬懸車豈等程。", "不徇今身樂，無祈後代榮。", "誓舍危軀追勝義，咸希畢契傳燈情。", "勞歌勿復陳，延眺且周巡。", "東睇女巒留二迹，西施鹿苑去三輪。", "北睨舍城池尚在，南睎尊嶺穴猶存。", "五峰秀，百池分。", "粲粲鮮花明四曜，輝輝道樹鏡三春。", "揚錫指山阿，攜步上祇陀。", "既覩如來疊衣石，復觀天授迸餘峨。", "佇靈鎮梵嶽，凝思遍生河。", "金花逸掌儀前奉，芳蓋陵虛殿後過。", "旋遶經行砌，目想如神契。", "迴斯少福澗生津，共會龍華捨塵翳。"]}