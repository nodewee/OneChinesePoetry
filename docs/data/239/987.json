{"author": "皎然", "period": "唐", "type": "诗", "title": "妙喜寺高房期靈澈上人不至重招之一首", "paragraphs": ["晨起峰頂心，懷人望空碧。", "掃雪開寺門，灑水淨僧席。", "言笑形外阻，風儀想中覿。", "馳心驚葉動，傾耳聞泉滴。", "豈慮咆虎逢，乍疑崩湍隔。", "前期或不顧，知爾隳常格。", "如今誰山下，秋霖步淅瀝。", "吾亦聊自得，行禪荷輕策。", "松聲暢幽情，山意導遐跡。", "舉目無世人，題詩足奇石。", "貧山何所有，特此邀來客。"]}