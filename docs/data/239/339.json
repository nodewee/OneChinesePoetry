{"author": "李冶", "period": "唐", "type": "诗", "title": "從蕭叔子聽彈琴賦得三峽流泉歌", "paragraphs": ["妾家本住巫山雲，巫山流泉常自聞。", "玉琴彈出轉寥敻，直是當時夢裏聽。", "三峽迢迢幾千里，一時流入幽閨裏。", "巨石崩崖指下生，飛泉走浪弦中起。", "初疑憤怒含雷風，又似嗚咽流不通。", "迴湍曲瀨勢將盡，時復滴瀝平沙中。", "憶昔阮公爲此曲，能令仲容聽不足。", "一彈既罷復一彈，願作流泉鎮相續。"]}