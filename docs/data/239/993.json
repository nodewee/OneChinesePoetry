{"author": "皎然", "period": "唐", "type": "诗", "title": "答俞校書冬夜", "paragraphs": ["夜閑禪用精，空界亦清迥。", "子真仙曹吏，好我如宗炳。", "一宿覿幽勝，形清煩慮屏。", "新聲殊激楚，麗句同歌郢。", "遺此感予懷，沈吟忘夕永。", "月彩散瑤碧，示君禪中境。", "真思在杳冥，浮念寄形影。", "遙得四明心，何須蹈岑嶺。", "詩情聊作用，空性惟寂靜。", "若許林下期，看君辭簿領。"]}