{"author": "豐干", "period": "唐", "type": "诗", "title": "壁上詩二首 一", "paragraphs": ["余自來天台，凡經幾萬迴。", "一身如雲水，悠悠任去來。", "逍遙絕無鬧，忘機隆佛道。", "世途岐路心，衆生多煩惱。", "兀兀沈浪海，漂漂輪三界。", "可惜一靈物，無始被境埋。", "電光瞥然起，生死紛塵埃。", "寒山特相訪，拾得常往來。", "論心話明月，太虛廓無礙。", "法界即無邊，一法普徧該。"]}