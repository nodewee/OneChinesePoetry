{"author": "魚玄機", "period": "唐", "type": "诗", "title": "光威裒姊妹三人少孤而始妍乃有是作精粹難儔雖謝家聯雪何以加之有客自京師來者示予因次其韻", "paragraphs": ["昔聞南國容華少，今日東鄰姊妹三。", "妝閣相看鸚鵡賦，碧窗應繡鳳凰衫。", "紅芳滿院參差折，綠醑盈杯次第銜。", "恐向瑤池曾作女，謫來塵世未爲男。", "文姬有貌終堪比，西子無言我更慚。", "一曲豔歌琴杳杳，四弦輕撥語喃喃。", "當臺競鬬青絲髮，對月爭誇白玉簪。", "小有洞中松露滴，大羅天上柳煙含。", "但能爲雨心長在，不怕吹簫事未諳。", "阿母幾嗔花下語，潘郎曾向夢中參。", "暫持清句魂猶斷，若覩紅顏死亦甘。", "悵望佳人何處在，行雲歸北又歸南。"]}