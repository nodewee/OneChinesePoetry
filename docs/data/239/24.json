{"author": "呂本中", "period": "宋", "type": "诗", "title": "答無逸惠書", "paragraphs": ["三年讀書少餘味，燈火可親病爲祟。", "謝侯好事憐我窮，時遣雙魚問憔悴。", "交情乃似親骨肉，學行坐越諸公輩。", "胸中萬卷書屈蟠，少日力戰登詩壇。", "下帷卻掃謝俗子，凍吟不管兒號寒。", "只今食粥已數月，千慮百憂煩筆端。", "高才本是棟梁器，苦語終無儒生酸。", "樂章短句又清絕，陶寫萬象嘲江山。", "江南草木不得閑，問君何爲愁肺肝。", "十年行坐想風采，千里魂夢勞追攀。", "我無良田歸不得，忍窮氣味君應識。", "囊貯未了歲寒計，學道空愧琳與璧。", "交親零落半鬼錄，白日輕去真可惜。", "終朝撥火煮蘆菔，南山之南待君喫。"]}