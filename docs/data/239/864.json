{"author": "清江", "period": "唐", "type": "诗", "title": "春遊司直城西鸕鶿谿別業", "paragraphs": ["別墅軍城下，閑諠未可齊。", "春深花蝶夢，曉隔柳煙鞞。", "韶景浮寒水，疎楊映綠堤。", "沿洄看竹色，來往聽鶯啼。", "久慢持生術，多親種藥畦。", "家貧知素行，心苦見清溪。", "越客初投分，南枝得寄棲。", "禪機空寂寞，雅趣賴招攜。", "本寺重江外，遊方二室西。", "裴回戀知己，日夕草萋萋。"]}