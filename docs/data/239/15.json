{"author": "呂本中", "period": "宋", "type": "诗", "title": "贈汪莘叔野", "paragraphs": ["汪子宦不達，四海漫聲名。", "有弟極磊落，氣宇和而清。", "三冬文史足，十年書劍成。", "出言見瓌穎，府庫森五兵。", "於身則已拙，泛如池中萍。", "輕肥置度外，辛苦抱遺經。", "乃知佳子弟，必由賢父兄。", "念子初来時，我方疾病攖。", "相從四寒暑，所歷不可聽。", "昏昏醉夢裏，得君時一醒。", "擁爐共殘火，軟語當盃鐺。", "君亦不我厭，爲我雙眼青。", "勿云軀幹小，氣吞横海鯨。", "懸榻念文舉，開逕憶淵明。", "二子風流遠，感君兄弟情。", "窮通有時節，此士爾勿輕。"]}