{"author": "呂本中", "period": "宋", "type": "诗", "title": "寄李怤去言", "paragraphs": ["東南之望廬山英，李郎落落奇後生。", "鳳凰麒麟在郊藪，芝蘭玉樹生階庭。", "文章初如濫觴水，行見萬里通滄溟。", "汪侯愛君筆不停，謂君詩似秋風清。", "世間兒子甘縮手，蘇過趙柟俱抗行。", "少年才氣乃如此，後来定是賢公卿。", "伊昔先朝文物盛，君家諸父當朝廷。", "外兄復是不世才，奇祥異瑞相輝映。", "翻雲覆雨十年後，昏昏醉夢須君醒。", "我生未壯日向衰，疾病侵凌心已灰。", "眼中之人不易見，千變百技常追隨。", "詩書深藏半鼠矢，筆墨高卧封蛛絲。", "功名已矣付公等，田園肯放吾先歸。"]}