{"author": "寒山", "period": "唐", "type": "诗", "title": "詩三百三首 一五九", "paragraphs": ["我見世間人，堂堂好儀相。", "不報父母恩，方寸底模樣。", "欠負他人錢，蹄穿始惆悵。", "箇箇惜妻兒，爺孃不供養。", "兄弟似冤家，心中長悵怏。", "憶昔少年時，求神願成長。", "今爲不孝子，世間多此樣。", "買肉自家噇，抹觜道我暢。", "自逞說嘍囉，聰明無益當。", "牛頭努目瞋，出去始時曏。", "擇佛燒好香，揀僧歸供養。", "羅漢門前乞，趂却閑和尚。", "不悟無爲人，從來無相狀。", "封疏請名僧，䞋錢兩三樣。", "雲光好法師，安角在頭上。", "汝無平等心，聖賢俱不降。", "凡聖皆混然，勸君休取相。", "我法妙難思，天龍盡迴向。", "我今稽首禮，無上法中王。", "慈悲大喜捨，名稱滿十方。", "衆生作依怙，智慧身金剛。", "頂禮無所著，我師大法王。"]}