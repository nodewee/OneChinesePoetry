{"author": "蔡襄", "period": "宋", "type": "诗", "title": "聖泉寺松徑", "paragraphs": ["青松苒苒門前道，根氐堅牢顔色好。", "鳴籟蕭森風雨生，紫鱗開動龍蛇老。", "天若有意別留種，百年其下無纖草。", "雷霆遶遶雪霜重，勁節支扶不顛倒。", "野姿峭拔已背時，肯要藤花彊纏抱。", "南方赤夏苦蒸濕，萬木無聲就僵槁。", "忽經密蔭少休息，肌骨便驚秋氣早。", "寄言匠者忽復顧，留作清涼除熱惱。"]}