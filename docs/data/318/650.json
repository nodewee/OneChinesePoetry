{"author": "蔡襄", "period": "宋", "type": "诗", "title": "觀宋中道家藏書畫", "paragraphs": ["宣獻業文學，嘗作調羹鹽。", "藏書百千帙，傳世惟清廉。", "東堂得春和，花卉晨露霑。", "之君延賓從，當晝褰珠簾。", "朱函青錦囊，寶軸紅牙籤。", "大令至歐褚，屈玉聯鉤鈐。", "草行戰騎合，楷正中軍嚴。", "水墨固昏淡，骨氣猶深潛。", "江田亦名手，農野興鉏鐮。", "桑麻婦女喜，饁餉兒童覘。", "列女自幽閒，明眸咽頸纖。", "昔人何遥遥，意會相披瞻。", "南曹古貌醒，博士新詩炎。", "持杯屢屬我，謂我毫錐銛。", "煤嫗浮醉鈿，研流泣秋蟾。", "放灑雲雷起，取餘風良恬。", "鄙藝豈足多，詫語誰能兼。", "因思左宣獻，載檄陪車幨。", "辱公知遇厚，表裏曾無嫌。", "間復請筆法，指病如投砭。", "今朝觀故物，惜已悲慚兼。", "層丘恩德重，素髮年華添。", "不能枉尺尋，況乃事飛箝。", "壯心久已衰，奇尚顧未厭。", "幸公有令子，辭源橫江灊。", "劇飲以自慰，後慶其人占。"]}