{"author": "蔡襄", "period": "宋", "type": "诗", "title": "姑胥行", "paragraphs": ["香涇無故流，胥臺有餘基。", "太伯以德啟，後王結心師。", "夫差昔好戰，戈矛臨越陲。", "天蟹須食稻，未拯吳人饑。", "于今十一貢，貧甚吳王時。", "全吳古都會，腴田溉湖陂。", "雨晹適小變，數米不足炊。", "吾知事本末，本末何由知。", "家戶徼福利，坐輸黄衣兒。", "平糴連拖漕，入朶天兵頤。", "囷窌不夕儲，勢若偷生爲。", "長慮且後顧，荀卿有良規。"]}