{"author": "蔡襄", "period": "宋", "type": "诗", "title": "至和雜書五首 八月一日", "paragraphs": ["淮天過盡入吳渠，蘭亭晚日光疎疎。", "金桃傅粉好顔色，綠醽泛灧深車渠。", "觥巡屢卷明星出，花翹零落隨衣裾。", "幺絃不動凝古意，春容淺破長眉舒。", "庭院簾帷一齊下，紅蠟陰沈霜滿瓦。", "雞頭軟熟七月終，舉手分傳玉盈把。", "席前碧甕覆瑶槳，一秋愁淚風前灑。", "雲中寶暈萬重高，付與輕綃藏冰麝。", "孤城寒柝夜迢遥，誰道劉郎有天馬。", "歸來却問東海桑，海浪漫漫彩虹挂。", "紅絲縈膾曉刀鳴，雙龍笑斷夢中驚。", "莫將團扇掩塵匣，曾障清歌十數聲。"]}