{"author": "張伯玉", "period": "宋", "type": "诗", "title": "鑑湖晚歸", "paragraphs": ["會稽太守無事時，緩带長作漁樵嬉。", "大航平榻引賓從，談笑晚從湖上歸。", "湖邊居人望簇簇，湖岸花木情依依。", "環峰晻靄天四垂，淥水蕩漾雙紅旗。", "城頭疊角已平西，船上樽酒含餘輝。", "冷風徐引江鵠飛，白雲迴首清猿啼。", "漁謳菱棹煙火微，使人却厭千騎隨。", "歸來樓閣上燈後，時覺天風清滿衣。"]}