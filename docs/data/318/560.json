{"author": "張伯玉", "period": "宋", "type": "诗", "title": "蓬萊閣閒望寫懷", "paragraphs": ["越絕開華國，姚虞啟後昆。", "昔聞句允霸，今作帝王藩。", "地得東南重，山侔岳瀆尊。", "平湖來萬壑，翠袖列千門。", "市井魚鹽合，居人組繡繁。", "牙旗開物表，州宅倚雲根。", "六郡趨麟節，三峰出雉垣。", "秦游前事廢，禹畫舊書存。", "雁鶩來還去，鯨波吐復吞。", "菱歌秋溆遠，江信暮潮渾。", "石古寒松偃，樓危晝靄昏。", "冷光濃可截，秀色淨無痕。", "露嫋還堤柳，風飛列寺旛。", "深林藏杞梓，芳徑雜蘭蓀。", "巧笑花爭艷，嬉遊玉鬭溫。", "畫船鵰鷁迅，絳袖綺霞翻。", "有意皆行樂，無憂可蒔萱。", "鄉惟知俎豆，土亦賁丘樊。", "巨舶聯艘至，交衢百貸蕃。", "敲冰呈巧手，織素競交鴛。", "麗圃紅柑亞，通畦紫芋蹲。", "茶先春入焙，筍带雪黏盆。", "異萼隨時坼，清香觸處歕。", "吳趨慙種蠡，楚些陋湘沅。", "往事圖難盡，前修孰可援。", "風流王與謝，唱和白兼元。", "顧我棲儒竇，胡爲屬使鞬。", "迂疎非吏法，蹇淺是辭源。", "謬覽先生策，誰調伯氏塤。", "翦裁迷幅尺，追琢昧璵璠。", "學術何曾取，名場輒屢奔。", "技甘同鼫鼠，化敢望溟鯤。", "將幕閑留滯，烏臺誤選掄。", "埋輪慙避俗，折檻畏當軒。", "坎壈人奚顧，覊孤舌但捫。", "愛書疑有癖，怕事欲無言。", "薪米支離叟，蹄盂炙轂髠。", "一爲華省吏，三駕使君轓。", "蹭蹬慵成性，龍鍾病愈惛。", "因懷邸中紱，來訪道山園。", "稅鞅紅塵外，班條碧海垠。", "披襟澄沆瀣，緩带滌潺湲。", "樂歲歡康洽，高黌禮讓敦。", "南宮羅俊彥，東箭藹瑶琨。", "退食求凋弊，吹毛析滯寃。", "庖刀怯餘刃，櫑劍喜平反。", "重祿容虛受，期民肯憚煩。", "問賢思水薤，教俗養雞豚。", "䆉䅉西成稻，逍遥北海樽。", "吏符多鶴立，僚友盡鴻騫。", "詎聽棠陰頌，聊袪缿訟諠。", "行歌齊繫壤，坐嘯比啼猨。", "洞邃宜招隠，時清恥叫閽。", "囁嚅揮醉筆，傴僂曝晴暾。", "躡險齎長屐，尋幽叱短轅。", "窮通方自適，語默且休論。", "厭把詩筒發，欣逢酒帟掀。", "桔槹肥果茹，竹馬戲兒孫。", "以此爲官業，何由報主恩。", "冰霜徒勵操，淵谷可驚魂。", "蕙帳羞逋客，庭貆鄙素餐。", "行當解簪紱，歸老白雲邨。"]}