{"author": "蔡襄", "period": "宋", "type": "诗", "title": "送許寺丞知古田縣", "paragraphs": ["大雪擁都門，子行亦良苦。", "予貧乏觴豆，子車誰爲祖。", "少止聽我言，於子不無補。", "于今方用兵，連年戍羌虜。", "戰死動萬計，募人填卒伍。", "賜衣靡國帑，走粟填邊庾。", "平時賦稅外，弓刀甲楯弩。", "干名應急須，筋皮角毛羽。", "前年科鞏革，農牛半斤斧。", "殺之先冒禁，不殺即鞭楚。", "江南供鵰翎，是物不棲渚。", "十倍買所無，贏利資商買。", "編紙作戰䤴，紉聯驅婦女。", "輸來不適用，空屋窠蟲鼠。", "此類如蝟毛，更僕難悉數。", "大凡歛貸財，百姓若外府。", "苟可入軍須，豈敢怨官取。", "蓋患在不均，又索非其土。", "有司失預計，臨事纔披簿。", "嚴程弗渝日，落符灑飛雨。", "使者但依違，州家不敢主。", "況復爲邑令，喑吟莫伸吐。", "其間或得才，吏手無容舞。", "子今佩縣章，所領十萬戶。", "志慮固精明，利病前可覩。", "姑能務均一，瘵瘼庶蘇瘉。"]}