{"author": "蔡襄", "period": "宋", "type": "诗", "title": "酇陽行", "paragraphs": ["春秋書大水，災患古所評。", "去年積行潦，田畝魚蛙生。", "今歲穀翔貴，鼎餁無以烹。", "繼亦掇原野，草萊不得萌。", "剝伐及桑棗，折發連簷甍。", "誰家有倉囷，指此爲兼并。", "頭會復箕斂，勸率以爲名。", "壯强先轉徙，羸瘠何經營。", "天子憂元元，四郊揚使旌。", "朝暮給饘粥，軍廩闕豐盈。", "殍亡與疫死，顛倒投官坑。", "坑滿棄道傍，腐肉犬豕爭。", "往往互食噉，欲語心驚魂。", "荒村但寂寥，晚日多哭聲。", "哭哀聲不續，饑病焉能哭。", "止哭復吞聲，清血暗雙目。", "隴上麥欲黄，寄命在一熟。", "麥熟有幾何，人稀麥應足。", "縱得新麥嘗，悲哉舊親屬。", "我歌酇陽行，詩成寧忍讀。"]}