{"author": "蔡襄", "period": "宋", "type": "诗", "title": "至和雜書五首 八月九日", "paragraphs": ["曉虹跨江一千尺，平浪東西入天碧。", "遊人初覺秋氣涼，衣不禁風薄羅窄。", "漁家小艇方醉眠，艇裏長魚三尺白。", "彩欄北倚數流螢，似與流螢舊相識。", "香脂揩盡暗成雲，銀甲試絃初未直。", "橋前流水聲潺潺，年華一去何時還。", "重來若問桃花路，記取松亭月影間。"]}