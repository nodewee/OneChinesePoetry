{"author": "蔡襄", "period": "宋", "type": "诗", "title": "寄題滁州豐樂亭", "paragraphs": ["君爲滁上守，乘間務幽尋。", "羣從留山阿，美望窮前林。", "良醼追佳賞，高亭曠遐臨。", "煙雲無定姿，水石唯清音。", "靜見魚鳥適，遥聞雞犬深。", "時節屢豐有，民里無欺侵。", "豈獨延衆物，因茲託沖襟。", "大筆每絕唱，芳樽寧孤斟。", "別日念已長，來期詎能今。", "安得凌風翰，相從殫歲陰。"]}