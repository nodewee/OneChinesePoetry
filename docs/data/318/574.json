{"author": "張伯玉", "period": "宋", "type": "诗", "title": "遊大禹寺迴馬上口占", "paragraphs": ["永日躋雲峰，向晚下秋讞。", "却望碧城中，樓臺翠煙滿。", "前旌擁歸騎，緩轡徐馭隠。", "曠望寫予心，平波海天遠。", "顧予疇昔志，本以鋤犁挽。", "敢望麋鹿資，遘此雲龍旦。", "金門容竊步，玉殿叨靈睠。", "復此千騎來，日逐紛華戰。", "平生知退意，長畏歲月晚。", "行當引初服，還把芰荷翦。"]}