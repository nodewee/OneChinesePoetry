{"author": "蔡襄", "period": "宋", "type": "诗", "title": "羣玉殿賜宴", "paragraphs": ["治道承炎曆，皇基亙萬年。", "深仁涵海嶽，至德著坤乾。", "文物歸元首，臣鄰必巨賢。", "蓼蕭思及下，奕葉力追先。", "昕色方羣進，臚音忽四傳。", "衣冠紛雜遝，臺殿鬰蟺蜎。", "寶字崇三聖，瑶圖祕九天。", "榮河祥氣徹，昭漢曉光旋。", "磊砢珠璣在，崢嶸歲月遷。", "家聲終卓越，上意益恭虔。", "書觀開舖首，宸毫落彩牋。", "煙雲初不定，鸞鳳互相鮮。", "拜賜兼金重，珍藏尺璧全。", "人人皆自得，事事獨超先。", "睿藻敦風教，冥搜出化權。", "來從玉山府，遠過柏梁篇。", "迴馭臨高館，推恩錫廣筵。", "迷魂遊帝所，休應動星躔。", "申命嚴樽俎，新章被管絃。", "千齡叨際會，曠古絕寅緣。", "大施難論報，精誠第祝延。", "唯應歌盛美，樂石可磨鎸。"]}