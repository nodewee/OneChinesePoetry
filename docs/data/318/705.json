{"author": "蔡襄", "period": "宋", "type": "诗", "title": "序賓亭", "paragraphs": ["師律先憂寄，朝家此得人。", "門庭環劍佩，胸膽貫星辰。", "今已閒戎略，疇能卜宴申。", "樓高休暇日，臺逈厭登春。", "珍館瑶甍舉，璇題寶篆新。", "鴨欄迴鬭頸，龍壁活盤鱗。", "夾幕寒波顫，前峰古黛皴。", "始知仙有路，盡恐世無塵。", "武馭來金虎，儒簪下石麟。", "機分榮辱主，觶序去留賓。", "揖讓盈三魄，雌雄競一神。", "氣橫飛客箭，歌協大夫蘋。", "萬古浮雲片，勞生斷梗身。", "即時懽未已，往事夢非真。", "席久疑枯海，琴幺似隔鄰。", "釭花明雨暮，甕酎壓霜晨。", "鴉動殘絲柳，鱸肥滑線蓴。", "晴霞上丹葉，熟粉護青筠。", "賦景呵吟筆，揮談密醉茵。", "流年祇容易，嘉會可因循。"]}