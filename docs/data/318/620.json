{"author": "蔡襄", "period": "宋", "type": "诗", "title": "和黄介夫憶竹", "paragraphs": ["君家有美竹，繞廬千百個。", "種時意慮深，別後年華過。", "顔色日益新，根本久已播。", "石間鳴溜去，烟外哀禽和。", "子特何依因，茲焉辜嘯卧。", "慈親齒髮暮，學宦非敢惰。", "風雲乖會遇，羽翼頓摧挫。", "遺經極精究，收功若計課。", "懷策遊鉅公，鯁語幾喙唾。", "忍腹大窮歸，離魂費招些。", "予嘗欲論薦，身微蟻在磨。", "藉令或指擿，聲名屢自墮。", "吾師天下賢，黠羌久未破。", "屈禮致豪英，雋材多將佐。", "古來死恩士，乃是翳桑餓。", "況子挾所能，何門不驚坐。", "丈夫感氣義，豈肯類市貨。", "行矣勿棲遲，曷日祖車軑。", "憶竹夙有尚，直節無染涴。", "勉哉困益堅，持之以爲賀。"]}