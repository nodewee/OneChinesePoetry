{"author": "蔡襄", "period": "宋", "type": "诗", "title": "送任山歸河東", "paragraphs": ["風俗憂思深，在昔言汾絳。", "之人隠其間，白首甘陋巷。", "畢力事詩書，豈特專記誦。", "編年作通記，起周迄炎宋。", "甲子二十五，迴環補遺空。", "予聞春秋法，尊土正一統。", "維持生民綱，樹立大邦棟。", "上賢若游夏，鳥獸於麟鳳。", "三傳自名家，講解或失中。", "區區休預徒，奔馳困羈控。", "排闢侵異端，寖久成蠹蟲。", "仲淹著元經，劉蕡比奴從。", "去聖日彌遠，期言誰折衷。", "猶勝兒女曹，煙雲費嘲弄。", "君於春秋學，勤勞務包綜。", "向時恥飛箝，畫策尚禽縱。", "羌戎負恩德，王師壓秦雍。", "邊圉重瘡痍，堪爲買生慟。", "廟堂誅賊謀，謂與天下共。", "詔書入巖穴，丐告嘉謀貢。", "使者出河東，輒以姓名送。", "朅來遊京邑，天門如可羾。", "岧嶢雙浮雲，下有千人䢇。", "扳緣逐聲利，激射苟祿俸。", "蹭蹬不敢前，撫心愈疑恐。", "短翮無吹噓，微芳少培擁。", "客舍逼隆冬，蕭條殘雪凍。", "悠悠晉溪上，水石挂清夢。", "長謠復西最，孤懷不偶衆。", "身窮見節義，物曲何時用。", "美田隨意耕，寒魚倣經種。", "夜堂素琴橫，晚案青蔬供。", "决然顧予別，蕪音强吟諷。", "持歸傳里閈，亦足侑罍甕。"]}