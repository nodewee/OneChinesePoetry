{"author": "蔡襄", "period": "宋", "type": "诗", "title": "親祀南郊詩", "paragraphs": ["天畀元統，赤運開祉。", "聖祖神宗，海域平砥。", "思皇真考，嶽封汾祀。", "餌係戎胡，包束戈矢。", "丕顯靈德，光被萬里。", "民壽而康，恩及蕭葦。", "恭惟皇帝，繼文之始。", "兢兢日慎，夙夜勤只。", "哀憐困窮，有如在己。", "惟刑是卹，弗繇怒喜。", "躬服儉約，黜棄浮侈。", "罔有逸欲，日惟三紀。", "大中則經，興亡則史。", "陰陽時序，日緯躔軌。", "樂律本原，禮法根柢。", "兵韜術數，萬微精旨。", "該通變貫，咸燭厥理。", "歲舍壬午，盜發南鄙。", "帝日汝青，治辨行李。", "毋大誅割，定患則已。", "獵獵靈旗，啟道徑指。", "兇渠踣仆，俘徒授耳。", "嶺服既平，勳賞周被。", "封歿錄孥，門戶曄暐。", "粵茲明年，農家豐美。", "廛廬積腐，庾漕儲峙。", "帝咨相臣，匪台德爾。", "穹吳眷賚，祖考佑俾。", "何施不報，將祀郊畤。", "號令四下，若建瓴水。", "荒服述職，奔走輸委。", "仲冬丙寅，齋寢以俟。", "先時霾晦，飈籟號起。", "真意益莊，降鑒伊邇。", "夜漏適中，星露雲靡。", "大輅既馭，清陽出晷。", "休光無垠，令容有偉。", "爰翊殊庭，奠享仙機。", "高靈委蛇，元氣旭卉。", "陰施自遠，大功續似。", "擁格純禧，益厚丕址。", "入宿廟下，月魄初朏。", "龍章采藻，瓚爵擎跪。", "拜于禰宮，慈顔僅咫。", "至誠馨香，甘薦滌瀡。", "哀念劬勞，譬瞻岵屺。", "濯淚霑珪，將逡復止。", "京都之南，崇丘迤邐。", "飛螭躡塵，法乘徐柅。", "地環帟幄，霄揭隅雉。", "警角飄蕭，彀騎連累。", "言降言陟，實惟告已。", "燭錯宵明，壇圪空紫。", "交佩陸離，庶旄颯纚。", "樂變神格，列周甲癸。", "三后咸在，上蒼臨視。", "皇皇富媼，從執籩簋。", "七精閃忽，五鎮瑰瑋。", "星官下翔，濤祗騰跱。", "等級卑高，食飲噓哆。", "欣歆告言，奏福來底。", "更御步輦，夾途軍壘。", "鉦鼓驚轟，跳呼牛鬼。", "異域窮陬，黄髮稚齒。", "動蕩成波，讙喧成市。", "端闈停午，玉色尚扆。", "赦澤春行，幽加蟄蟻。", "廢滯振拔，垢瑕刷洗。", "寬貸賦取，削減逋詭。", "皇帝慈孝，下民胥擬。", "皇帝恩仁，四國傾倚。", "皇帝日咨，羣公卿士。", "舜隆聯夔，商圮朋嚭。", "孰忠予是，孰讒予匪。", "入官多門，孰予窒弭。", "蓄兵過制，孰予究揣。", "百姓窘窮，其患孰弛。", "外夷狃驕，其强孰箠。", "驅人以法，曾莫如恥。", "化民成俗，曾莫如禮。", "百官敕業，相予表裏。", "登任俊良，剗斥姦宄。", "天錫帝年，萬有億秭。", "天錫聖嗣，詵詵衆子。", "乾剛不息，章明度揆。", "無疆惟民，惟帝其侍。", "臣襄詠歌，直道是履。"]}