{"author": "蔡襄", "period": "宋", "type": "诗", "title": "和答孫推官久病新起見過", "paragraphs": ["去年大暑過京口，唯子見過牛馬走。", "氣溫貌古風骨粹，如入魏國逢軻叟。", "前趨王事難少留，兀若洪鐘未遑扣。", "窮秋忽聞感疾恙，鬭蟻入牀揚左肘。", "天生賢者固有待，豈得數奇而不偶。", "勿藥之喜既和平，大肉快噉飲幾斗。", "神明復還方寸靜，萬卷舊書仍次部。", "新年於已無職事，雖欲耕田不盈畝。", "輕舟將覽吳中春，獨信檣烏沿霞藪。", "知子玉趾遠臨訪，倒屣出迎唯恐後。", "山堂永日接言詞，楚萍色味兩俱剖。", "自云君命入巖幽，顧此一身縈組綬。", "病軀未堪事刀筆，野性如何屈杞柳。", "寧甘貧薄且晦處，終歲窮經徒皓首。", "陶家埏埴以爲器，其大如甕小如缶。", "昔人知命斯上通，動靜以時隨所有。", "我聞子論心惻惻，儻或祭天必薪槱。", "大篇短韻時見投，開霽清暘穿戶牖。", "强抽鄙意答長歌，脂澤陋滋容益醜。", "錢塘風物湖山好，與子相從頻載酒。", "一水汪灣暮日浴，千巖轉側朝雲嘔。", "放懷方外聊自適，舉杯相屬起爲壽。", "美哉此樂世難得，勿話歸期論子丑。"]}