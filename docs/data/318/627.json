{"author": "蔡襄", "period": "宋", "type": "诗", "title": "州學餞送解發進士", "paragraphs": ["朝家歲取天下士，官守小大悉分治。", "育材論薦苟失宜，德業英豪苦難致。", "予嘗備員內供奉，作書參議科場事。", "鄉舉察廉未易復，責其節行在長吏。", "策之當世之大務，適時可以觀周智。", "問之六經之歸趣，知言可以見精意。", "衆賢一劃天子可，開設學校朔南被。", "世儒苟欲便有司，詔令初傳尋已置。", "今年郡國選多士，糊名仍舊搜瑕纇。", "常憂璣貝隨手遺，往往中夜起不寐。", "拆封辨號指姓名，十九冥合州人議。", "耽耽黌舍秋景長，芳殽旨酒邀賓醉。", "惜哉今樂與古異，遣士禮數不能備。", "霜天寥寥萬象清，健風開送羣飛翅。", "大明帝居一氣傍，春日照耀桐槐翠。", "勉思奇策當天心，厚祿榮名時所貴。", "時之所貴亦外物，君子存誠思遠至。"]}