{"author": "邵雍", "period": "宋", "type": "诗", "title": "詩史吟", "paragraphs": ["史筆善記事，長于炫其文。", "文勝則實喪，徒憎口云云。", "詩史善記事，長于造其真。", "真勝則華去，非如目紛紛。", "天下非一事，天下非一人。", "天下非一物，天下非一身。", "皇王帝伯時，其人長如存。", "百千萬億年，其事長如新。", "可以辨庶政，可以齊黎民。", "可以述祖考，可以訓子孫。", "可以尊萬乘，可以嚴三軍。", "可以進諷諫，可以揚功勳。", "可以移風俗，可以厚人倫。", "可以美教化，可以和踈親。", "可以正夫婦，可以明君臣。", "可以贊天地，可以感鬼神。", "規人何切切，誨人何諄諄。", "送人何戀戀，贈人何懃懃。", "無歲無嘉節，無月無嘉辰。", "無時無嘉景，無日無嘉賓。", "樽中有美祿，坐上無妖氛。", "胸中有美物，心上無埃塵。", "忍不用大筆，書字如車輪。", "三千有餘首，布爲天下春。"]}