{"author": "蔡襄", "period": "宋", "type": "诗", "title": "和王勝之遊普明院", "paragraphs": ["昔賢履道第，平時洛都選。", "門外多風塵，林端出臺殿。", "名園迤邐清，小徑縈紆轉。", "脩竹環數畝，可愛清不變。", "冰生流水靜，葉盡危巢見。", "晴日破雲來，遊鱼過池面。", "君意高如鴻，孤超遺健羨。", "茲遊恐難屢，歷覽豈云倦。", "放懷窮幽趣，回首抱歸戀。", "裁詩賦景物，芬葩有餘絢。", "呼童秣予馬，追閒性所便。"]}