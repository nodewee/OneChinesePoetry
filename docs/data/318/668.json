{"author": "蔡襄", "period": "宋", "type": "诗", "title": "答葛公綽求猿", "paragraphs": ["子求穉猿書至閩，我說猿意持贈君。", "吾州四面列巖巘，鉅木轇葛凌氛氳。", "結窠栽檻走疾置，十日可置澄江濆。", "嗟憐庶品各有性，拘憂適喜無間分。", "彼猿之類宅丘壑，愛戀深厚編前文。", "戲禽雖傳古仙者，射臂未許今將軍。", "朝棲喬木之蒼莽，夕飲幽澗之潺沄。", "山空月明一長嘯，商船海上迎風聞。", "君家東園豈不美，檜竹翠密蘭茞薰。", "斯猿儻憶故時侶，舉首斷隔千重雲。", "縱之不遣乃得所，推夫此理惠澤雰。", "令吾郡邑決籠柙，蹄者奔逸羽者翂。", "因觀微物通萬化，譬諸獻鵠良有云。"]}