{"author": "邵雍", "period": "宋", "type": "诗", "title": "詩畫吟  其二", "paragraphs": ["多識于草木，豈止枝與莖。", "不有風雅頌，何由知功名。", "不有賦比興，何由知廢興。", "觀朝廷盛事，壯社稷威靈。", "有湯武締構，無幽厲欹傾。", "知得之艱難，肯失之驕矜。", "去巨蠹奸邪，進不世賢能。", "擇陰陽粹美，索天地精英。", "籍江山清潤，揭日月光榮。", "收之爲民極，著之爲國經。", "播之于金石，奏之于大庭。", "感之以人心，告之以神明。", "人神之胥悅，此所謂和羹。", "既有虞舜歌，豈無臯陶賡。", "既有仲尼刪，豈無季札聽。", "必欲樂天下，捨詩安足憑。", "得吾之緒餘，自可致昇平。"]}