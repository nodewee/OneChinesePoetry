{"author": "蔡襄", "period": "宋", "type": "诗", "title": "四賢一不肖詩 高若訥", "paragraphs": ["人稟天地中和生，氣之正者爲誠明。", "誠明所鍾比賢傑，從容中道無欹傾。", "嘉謀讜論范京兆，激姦糾繆揚王庭。", "積羽沈舟毀銷骨，正人無徒姦者朋。", "主知膠固未遐棄，兩轓五馬猶專城。", "歐陽祕閣官職卑，欲雪忠良無路岐。", "累幅長書快幽憤，一責司諫心無疑。", "人謂高君如撻市，出見縉紳無面皮。", "高君携書奏天子，遊言容色仍怡怡。", "反謂范文謀疎闊，投彼南方誠爲宜。", "永叔忤意竄西蜀，不免一中讒人機。", "汲黯嘗糾公孫詐，弘於上前多謝之。", "上待公孫禮益厚，當時史官猶刺譏。", "司諫不能自引咎，復將已過揚當時。", "四公稱賢爾不肖，讒言易入天難欺。", "朝家若有觀風使，此語請與風人詩。"]}