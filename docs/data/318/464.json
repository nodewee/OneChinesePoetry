{"author": "張俞", "period": "宋", "type": "诗", "title": "謁白帝廟", "paragraphs": ["孤山扞江口，上有白帝祠。", "橫視天下險，萬流皆俯窺。", "古殿鎖神物，悲風出陰帷。", "天昏瓦棟折，狐鼠亦生威。", "優巫日鼓舞，鬼怪生奔馳。", "雷霆卷蛟窟，雹火燒松枝。", "入戶精魄動，有如陰兵隨。", "吁哉漢盜亂，海內遂崩離。", "赤龍始潛躍，逐鹿過秦時。", "公孫奮神劍，定蜀圖安危。", "隴坻開北戶，荆門啟東陲。", "長驅百萬衆，日鬭天下師。", "羣豪插羽翼，與漢爭雄雌。", "兩帝不並立，興亡良可悲。", "天運雖有在，聖賢豈無爲。", "昭皇攬英傑，襲軌奄重基。", "風雲共浩蕩，千古餘寒碑。", "威神竟不沒，萬里震南夷。"]}