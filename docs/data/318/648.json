{"author": "蔡襄", "period": "宋", "type": "诗", "title": "送勤上人歸吳中", "paragraphs": ["吳江水好吳岫靈，吳人晳白神氣清。", "當須比屋皆佳器，奈何儻有名公卿。", "究觀是事見藏伏，例學浮圖超死生。", "遂令才智蓄利澤，若日不下霑四瀛。", "勤師內外久著力，文字骨節初老成。", "十年棲遲輦轂下，淵然澹薄無經營。", "惜哉明了足見解，獨擘迅翮翻青冥。", "殘秋忽別東南去，塵土擺落衣裾輕。", "西湖勝處拂談席，綠波畫舫吾其行。"]}