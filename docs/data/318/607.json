{"author": "蔡襄", "period": "宋", "type": "诗", "title": "永叔示及聖俞酬答因奉和寄聖俞", "paragraphs": ["吾友多稱君，思見寒附火。", "氣溫玉開籍，才敏鏃加笴。", "嘗於師魯書，言詞屢及我。", "乖疎久益新，慕合迎已可。", "奈何縻組綬，無路動車輠。", "近乃得百篇，能詩今信果。", "清寒水石春，怪險蛟螭鎖。", "遠念煙鴻去，呈妍露葩娜。", "古人雖已矣，風流未應墮。", "東來勿後期，山桃綴紅顆。"]}