{"author": "蔡襄", "period": "宋", "type": "诗", "title": "贈勤師", "paragraphs": ["勤爲浮屠人，形類心不偶。", "獨負山林棲，遠犯風塵走。", "如聞大衆居，乃是賢豪藪。", "專意學文章，韓編不離手。", "退之所尚者，豈以言深厚。", "徑馳周孔域，不爲雜說誘。", "大凡民之生，蟲豸均一醜。", "聖人酌中道，君臣與夫婦。", "飲食若衣冠，事行而易守。", "不喜釋老言，詆斥遭誣負。", "子今讀其書，無乃相紛糾。", "學本勿學末，何爲恤衆口。"]}