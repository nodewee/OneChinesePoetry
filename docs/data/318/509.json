{"author": "張伯玉", "period": "宋", "type": "诗", "title": "登烏龍山寺閣", "paragraphs": ["桐川本無塵，況此幽閣逈。", "萬木含秋聲，一軒與天浄。", "前峯翠分滴，後谷語相應。", "檻下江雲歸，檐前古雪凝。", "巖僧對游客，湛若寒冰瑩。", "百慮緣心空，獨飯隨疏磬。", "嗟余本林壑，謬與世紛競。", "一作市朝人，幾傷麋鹿性。", "舊山別來久，蘿蔓鎖幽徑。", "長恐客沈深，未得歸期定。", "息中來此境，時覺襟韻勝。", "猶媿招隠心，聯爲小山詠。"]}