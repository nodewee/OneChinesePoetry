{"author": "蔡襄", "period": "宋", "type": "诗", "title": "泊吳江寄胡武平", "paragraphs": ["遥夜吳江瀕，露坐鬚成葆。", "天空不带雲，野逈正收潦。", "徘徊波上月，灧漾浮光好。", "清風送炎歊，翻覺秋氣早。", "乃問苕溪路，舟虞爲予道。", "水行至州下，樓臺壓煙島。", "凈居譬如仙，嘉産極富媼。", "念君鎮雅俗，適以資恬浩。", "豈不欲一往，驩誠寄鳬藻。", "縱遊窮佳賞，劇論寫幽抱。", "嗟予遠庭闈，六年見春草。", "終日諷陔蘭，無路羞羊棗。", "胡爲久去家，一慮心如擣。", "今而賜告歸，計課免讎討。", "前之奉慈顔，敢憚勤輿皁。", "北來尚何時，汀洲白蘋老。", "儻得杯酒同，爲君一醉倒。"]}