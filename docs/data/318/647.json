{"author": "蔡襄", "period": "宋", "type": "诗", "title": "題延平閣", "paragraphs": ["雙溪會一流，新搆橫鮮赭。", "浮居紫霄端，卧影澄川下。", "峽深風力豪，石峭湍聲瀉。", "古劍成蟄龍，商帆來陣馬。", "晴光轉羣山，翠色著萬瓦。", "汀洲生芳香，草樹自閒冶。", "主郡王士安，高文勇枚賈。", "顧我久疎悴，霜髭漸盈把。", "臨津張廣筵，窮晝傳清斝。", "舞鼉驚浪翻，歌扇嬌雲惹。", "歡餘適晚霽，望外迷空野。", "曾是倦遊人，意慮亦瀟灑。"]}