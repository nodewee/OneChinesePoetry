{"author": "蔡襄", "period": "宋", "type": "诗", "title": "送石昌言知宿州", "paragraphs": ["符離封城古云望，扼控東南地形壯。", "飛流金粟走舟車，鎮壓奸雄宿兵仗。", "昌言才思才臺閣，聲名遠出風騷將。", "倦直承明得守符，詔書遣臨士民上。", "萬家裁製須得宜，譬若楩楠迎大匠。", "京師從遊日月久，送君酒酣益惆悵。", "人生豈效雞鶩羣，意在糠粱取甘養。", "邊隅多故方急材，往往稠人拔公相。", "吾儕有策空自奇，皎皎丹衷亦誰亮。", "欲隨戎馬僅勝衣，强作文章還覆醤。", "大都用置繫於時，丈夫未死固難量。", "觥巡卷到君勿辭，行看岸下船頭放。", "我今聯束若愁鷹，注目青雲思遠颺。", "一麾當復泛隋渠，願君加數爲公釀。"]}