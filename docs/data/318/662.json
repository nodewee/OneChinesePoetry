{"author": "蔡襄", "period": "宋", "type": "诗", "title": "讀樂天閒居篇", "paragraphs": ["予年四十四，髮白成衰翁。", "非有高蓋車，曷與賢者同。", "嗟予出寒遠，家世嘗力農。", "十九登科第，聖彀參英雄。", "十年出吏選，校書蓬陼中。", "天子投採拔，謂有諫諍風。", "既叨言責地，蹇蹇思匪躬。", "竊不自度量，語剡奸邪胸。", "一毫抗千鈞，擯落無流蹤。", "同時皆驤首，金紫班著崇。", "唯予守長樂，幸就祿養豐。", "八年江海外，再上螭階東。", "四十入西閣，宿仇司化工。", "蒙錦投機穽，唯頼天聽聰。", "代言遊禁密，侍從多從容。", "尋行京兆事，繫斷露銛鋒。", "是職非所好，輒以死竭忠。", "願闢大幽都，爲君囚四凶。", "願拂四省堂，爲君延夔龍。", "願舒泰山雲，甘澤成歲功。", "願回太清日，晴景破陰蒙。", "願躋萬人壽，夭扎終不逢。", "願令編戶富，食衣無困窮。", "羣臣走率職，陛下居法宮。", "文彩成禮樂，籌略覊夷戎。", "意言亦良苦，精神庶潜通。", "短步趨遠道，心健力不充。", "早衰鬢已華，憂傷乃自攻。", "我知古人心，生德貫上穹。", "何爲論貴賤，貴畏非大公。", "南歸雖云樂，此念殊忡忡。"]}