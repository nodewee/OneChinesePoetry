{"author": "蔡襄", "period": "宋", "type": "诗", "title": "四賢一不肖詩 歐陽永叔", "paragraphs": ["先民至論推天常，補衮扶世爲儒方。", "圜冠博带不知本，樗櫟安可施青黄。", "帝圖日盛人世出，今吾永叔誠有望。", "處心學士貴適用，異端莫得窺其牆。", "子年五月范京兆，服天子命臨鄱陽。", "二賢拜疏贖其罪，勢若止沸反揚湯。", "敕令百執無越位，諫垣何以敢封囊。", "哀來激憤抑復奮，强食不得下喉吭。", "位卑無路自聞達，目視雲闕高蒼茫。", "裁書數幅責司諫，落筆騄驥騰康莊。", "刃迎縷析解統要，其間大意可得詳。", "書日希文有本末，學通古今氣果剛。", "始自理官來祕閣，不五六歲爲天章。", "上心倚若左右手，日備顧問鄰清光。", "苟爾希文實邪佞，曷不開口論否臧。", "陰觀被譴始醜詆，摧枯拉腐奚爲彊。", "儻日希文實賢士，因言被責庸何傷。", "漢殺王章與長倩，當時豈曰誅賢良。", "惟時諫官亦結舌，不曰可諫曰罪當。", "遂今百世覽前史，往往心憤涕泗滂。", "斯言感切固已至，讀者不得令激昂。", "豈圖反我爲怨府，袖書乞憐天之傍。", "謫官一邑固分耳，恨不剖腹呈琳琅。", "我嗟時輩識君淺，但推藻翰高文場。", "斯人滿腹有儒術，使之得地能施張。", "皇家太平幾百載，正當鑑古修紀綱。", "賢才進用忠言錄，祖述聖德垂無疆。"]}