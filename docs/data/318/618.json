{"author": "蔡襄", "period": "宋", "type": "诗", "title": "送楊渥赴西安主簿", "paragraphs": ["余思去夏還甌閩，溫風赤日爭陶蒸。", "舟行夜寄浙江稜，江濤洶湧來相仍。", "雷電翕虩蛟螭騰，方牀竹簟寒生冰。", "上隴西去景色澄，青山兩向水一絙。", "猿鳥啼叫交酬應，晚樵出霧魚投罾。", "脫離滓濁躋陵兢，造託微波訊嚴陵。", "清遐可使貪者懲，山窮水盡乃攀登。", "爛柯巖岫孤崚嶒，幽邃闚矚崖險憑。", "少留觀愛喜莫勝，子官其間良足稱。", "子材又美神粹凝，萬象態度遭披凌。", "吟咏設寫踰畫繒，當有味者論淄澠。", "今予癡仕如秋蠅，飛塵滿耳汗浹膺。", "聞子大艑行可乘，骨目森竦神慮興。", "子姑去嗟予未能，送子一念魂九升。"]}