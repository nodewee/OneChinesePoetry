{"author": "蔡襄", "period": "宋", "type": "诗", "title": "四賢一不肖詩 尹師魯", "paragraphs": ["君子道合久以成，小人利合久以傾。", "世道下衰交以利，遂使周雅稱嚶鳴。", "煌煌大都足軒冕，綽有風采爲名卿。", "高名重位蓋當世，退朝歸舍賓已盈。", "脅肩諂笑不知病，指天報遇如要盟。", "一朝勢奪德未改，萬鈞已與毫釐輕。", "畏威諛上亦隨毀，矧復鼓舌加其評。", "透迤陰拱質氣厚，兩豆塞耳心無營。", "鳴呼古人不可見，今人可見誰與明。", "章章節義尹師魯，飭躬佩道爲華榮。", "希文被罪激人怒，君獨欣慕如平生。", "抗書轂下自論劾，惟善與惡宜彙征。", "削官竄逐雖適楚，一語不挂離騷經。", "當年亦有大臣逐，朋邪隠縮無主名。", "希文果若事姦險，何此吉士同其聲。", "高譚本欲悟人主，豈獨區區交友情。"]}