{"author": "釋元淨", "period": "宋", "type": "诗", "title": "龍井新亭", "paragraphs": ["暇政去旌斾，杖策訪林邱。", "人惟尚求舊，況悲蒲柳秋。", "雲谷一臨照，聲光半載留。", "軒眉獅子峯，洗眼蒼龍湫。", "路穿亂石脚，亭蔽重岡頭。", "湖山一日盡，萬象掌中浮。", "煮茗欵道論，奠爵致龍優。", "過溪雖犯戒，茲意亦風流。", "自惟日老病，當期安養游。", "願公歸廟堂，用慰天下憂。"]}