{"author": "蔡襄", "period": "宋", "type": "诗", "title": "四賢一不肖詩 余安道", "paragraphs": ["南方之强君子居，卓然安道襟韻孤。", "詞科判等屢得雋，呀然鼓焰天地罏。", "三年待詔處京邑，斗粟不足榮妻孥。", "耳聞心慮朝家事，螭頭比奏帝日都。", "校書計課當序進，麗賦集仙來顯塗。", "誥墨未乾尋已奪，不奪不爲君子儒。", "前日希文坐言事，手提敕教東南趨。", "希文鯁亮素少與，失勢誰復能相扶。", "嶄然安道生頭角，氣虹萬丈橫天衢。", "臣靖胸中有屈語，舉嗌不避蕭斧誅。", "使臣仲淹在庭列，日獻陛下之嘉謨。", "刺史榮官雖重寄，奈何一郡卷不舒。", "言非由位固當罪，隨漕扁舟盡室俱。", "炎陬此去數千里，橐中狼籍惟蠹書。", "高冠長佩叢闕下，千百其羣訶爾愚。", "吾知萬世更萬世，凜凜英風激懦夫。"]}