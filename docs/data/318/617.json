{"author": "蔡襄", "period": "宋", "type": "诗", "title": "龜山夜泊書事", "paragraphs": ["十月淮水平，瑩凈鋪寒簟。", "浴日弄凈光，涵山碎青點。", "開帆直千里，快去曾非漸。", "盲風斗作勢，怒浪立呈險。", "枯林助呼嘷，巨蜃工騰閃。", "偎崖少休息，繫纜猶欹颭。", "忠信古云伏，奸邪神所貶。", "扣心良自安，潛祈亦羞諂。", "夜分羣籟息，天明惡雲歛。", "霜威寒更清，霽色鮮可染。", "懷安固俗喜，乘危豈予歉。", "賜告雖慶幸，被恩實慚忝。", "慈親慰衰髮，嬌兒別啼臉。", "人情足愛戀，將思輒閉掩。", "世事忽憂來，驚起類癡魘。", "金絮北餌胡，弓刀西壓陝。", "天子欲求理，羣材務搜檢。", "大明破昏醫，久弊刮痕玷。", "有如廣厦時，拙者亦磨剡。", "行路勿遲遲，流年空苒苒。"]}