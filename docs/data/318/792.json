{"author": "蔡襄", "period": "宋", "type": "诗", "title": "題何山人大隠閣", "paragraphs": ["萬井連交道，中天敞靜軒。", "由來隠鄽市，全勝賁丘園。", "目極無留賞，心閒不避喧。", "沼光摇屋動，花艷出欄繁。", "雨霽山容靜，潮生海氣昏。", "幽人披彩檻，永日對芳樽。", "素業名家久，通醫與義存。", "丹圖環八卦，仙訣遁三元。", "造化今爲友，懽憂本聚門。", "應須超世累，宴坐此忘言。"]}