{"author": "蔡襄", "period": "宋", "type": "诗", "title": "自漁梁驛至衢州大雪有懷", "paragraphs": ["大雪迷空野，征人尚遠行。", "乾坤初一色，晝夜忽通明。", "有物皆遷白，無塵頓覺清。", "只看流水在，却喜亂山平。", "逐絮飄飄起，投花點點輕。", "玉樓天上出，銀闕海中生。", "舞極摇溶態，聞餘淅瀝聲。", "客爐何暇暖，官酤未能醒。", "薄吹消春凍，新暘破曉晴。", "更登分界嶺，南望不勝情。"]}