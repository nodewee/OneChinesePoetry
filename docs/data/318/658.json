{"author": "蔡襄", "period": "宋", "type": "诗", "title": "至和雜書五首 八月二日", "paragraphs": ["濃雲瞥過雙鳳飛，清顔照射朝日輝。", "畫船南畔烟成陣，鮮荷掩護仙銖衣。", "凝魂杳眇不知處，酒醺香破驚新知。", "一聲入耳醉人骨，天容牢落星點稀。", "海山萬里風濤外，扶桑未老成春絲。", "春絲不斷縈成結，玉環宛轉無窮時。", "曉簾半上香飄穗，笑指冰壺凝遠淚。", "秦樓後夜鏁孤鸞，秋風不動烏龍睡。", "願將瓊樹隔花看，一一花房暗相值。", "濁水芙蕖天際雲，長時倚望清江濱。", "迎來未語送歸速，暮山紫翠空含嚬。", "勸君美酒千萬壽，情如芳草年年新。"]}