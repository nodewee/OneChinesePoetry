{"author": "蔡襄", "period": "宋", "type": "诗", "title": "四賢一不肖詩 范希文", "paragraphs": ["中朝鸞鶴何儀儀，慷慨大體能者誰。", "之人起家用儒業，馳騁古今無所遺。", "當年得從諫官列，天庭一露胸中奇。", "矢身受責甘如薺，沃然華實相葳蕤。", "漢文不見買生久，詔書曉落東南涯。", "歸來俯首文石陛，尹以京兆天子毘。", "名都翼翼郡國首，里區百萬多占辭。", "豪宗貴倖矜意氣，半言主者承其頤。", "昂昂孤立中不倚，傳經決訟無牽羈。", "老姦黠吏束其手，衆口和附歌且怡。", "日朝黄幄邇天問，帝前大畫當今宜。", "文陳疏舉時密啟，此語多祕世莫知。", "傳者籍籍十得一，一者已足爲良醫。", "一麾出地番君國，惜此智慮無所施。", "吾君睿明廣視聽，四招邦俊隆邦基。", "廷臣諫列復鉗口，安得長喙號丹墀。", "晝歌夕寢心如疚，咄哉汝憂非汝爲。"]}