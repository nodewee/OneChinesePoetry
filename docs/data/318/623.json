{"author": "蔡襄", "period": "宋", "type": "诗", "title": "遊鼓山靈源洞", "paragraphs": ["郡樓瞻東方，嵐光瑩人目。", "乘舟逐早潮，十里登南麓。", "雲深翳前路，樹暗迷幽谷。", "朝雞亂木魚，晏日明金屋。", "靈泉注石竇，清吹出篁竹。", "飛毫劃峭壁，勢力勿驚觸。", "捫蘿躋上峰，大空延眺矚。", "孤青浮海山，長白掛天瀑。", "況逢肥遯人，性尚自幽獨。", "西景復向城，淹留未云足。"]}