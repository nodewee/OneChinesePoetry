{"author": "蔡襄", "period": "宋", "type": "诗", "title": "陪諸君會史館園", "paragraphs": ["名園霽宿雨，春日正和柔。", "花香泛草際，竹影摇清流。", "鳴禽自往還，遊鱼時沈浮。", "出門市朝喧，愛此林亭幽。", "况陪君子讌，飛斝更相酬。", "亦有佳人携，豔歌青眉愁。", "佳人足娛適，遠思何夷猶。", "故鄉去千里，野堂臨溪頭。", "夢寐別四載，南望無時休。", "王粲昔從軍，登樓以銷憂。", "今予豈不然，每到終遲留。"]}