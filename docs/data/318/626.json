{"author": "蔡襄", "period": "宋", "type": "诗", "title": "送柯祕書三子歸泉應詔", "paragraphs": ["祕書昔共官臨漳，時呼三子侍側傍。", "修瞳闊顙善應對，舉措不類羣兒行。", "遥知成就在他日，爾時迄今十載强。", "閩州太守無伎術，乞持符竹還故鄉。", "近觀詔書下郡國，選訪行實登俊良。", "嶷然三子復過我，衣裾飄灑凝秋霜。", "各携編軸幾百幅，互以理要充詞章。", "久之潛思叩幽眇，角牙騰觸聲礌硠。", "言歸溫陵入場屋，爭奮筆舌論短長。", "海鷹上雲出瓜翼，天馬歷地無羈韁。", "祕書多才晚未遇，有如此子傳義方。", "吾徒沉昇不須議，且看少者騰聲光。"]}