{"author": "張伯玉", "period": "宋", "type": "诗", "title": "至睦州泊新安江口", "paragraphs": ["前歲過此州，手持七閩節。", "雖遠更憚勞，攬轡遲明發。", "回瞻七里灘，何日榜舟歇。", "幸得滿三年，解符下甌粵。", "却到新安江，依然舊澄澈。", "斂巾照江水，無白可添髮。", "州人多故吏，羅立皆磬折。", "問我此去心，復有何施設。", "興言顧諸老，謝爾相慰說。", "此度歸來心，可共嚴陵說。"]}