{"author": "蔡襄", "period": "宋", "type": "诗", "title": "題周著作萃賢亭", "paragraphs": ["君家作虛亭，獨得江山清。", "四向各有適，萬趣各自呈。", "夜深蟲鳥息，漸聞泉石鳴。", "日高烟靄去，始見峯巒生。", "之人務佳尚，意與賢豪傾。", "中盤淪薇蕨，傍砌顛瓶罌。", "毫端潜造物，局上暗投兵。", "樂遊時景邁，薄宦身事縈。", "種花行老色，馴猿無故情。", "蕭散復後期，外塵殊可輕。"]}