{"author": "蔡襄", "period": "宋", "type": "诗", "title": "楊叔武北堂夜話", "paragraphs": ["歲晏物景薄，屋陰向晚饒。", "輕雲隠微月，殘雪棲枯條。", "夫君有高適，顧我慰寂寥。", "瀟灑開北堂，拂榻延良宵。", "前几陳古書，坐見千載遥。", "間亦發新句，幽思含九韶。", "神明靜外照，念慮醉中消。", "揚雄戒丹轂，顔子安一瓢。", "良玉不火變，翠柏寧霜彫。", "此心固獨往，聲利詎得招。", "罏灰寒更劃，燈灺落仍挑。", "相看數漏板，後會誡重要。"]}