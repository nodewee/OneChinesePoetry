{"author": "蔡襄", "period": "宋", "type": "诗", "title": "題福州釋迦院幽幽亭", "paragraphs": ["路盡得佳賞，川原何凈明。", "周圍地形壯，灑落世塵清。", "背郭千峰起，涵空一水橫。", "風帆人共遠，潮嶼歲重耕。", "曉市炊烟合，孤庵汲道縈。", "俯窺巖鳥過，微認野雲生。", "香氣林端出，秋容物外呈。", "表閒幡弄影，覺靜磬傳聲。", "官舍今稀訟，轓車此駐行。", "唱篇知寡和，君世負詩名。"]}