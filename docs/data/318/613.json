{"author": "蔡襄", "period": "宋", "type": "诗", "title": "遷陽道中奉寄楊正臣同年", "paragraphs": ["名第同一籍，家園連七閩。", "何爲別眉宇，於今十四春。", "昔子補一尉，扶病走風塵。", "歸來解組紱，宴處頤精神。", "架書括遺逸，甕酎涵清醇。", "東阡與北陌，候問通慇懃。", "或言疾良瘉，呼盧氣益振。", "或傳近詩句，平淡與古鄰。", "語之天下事，塞耳不復聞。", "寧當決引去，道固有屈伸。", "嗟予仰尺祿，對讎中祕文。", "天子誤采拔，指名填諍臣。", "力微責任重，百慮加一身。", "列章乞便郡，賜告迎慈親。", "窮冬過梨嶺，山蹊出幽榛。", "俯深下坎井，斗起攀蒼旻。", "水石齧晚沙，霜風變朝皴。", "粲粲澗中花，孤芳能自珍。", "班班雲上鳥，朝鳴亦求羣。", "歲晏時節動，天遥客愁新。", "去子無跬步，笑語絕燕秦。", "作此欲招隠，翻愧林泉人。"]}