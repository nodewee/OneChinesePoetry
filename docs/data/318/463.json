{"author": "張俞", "period": "宋", "type": "诗", "title": "陪孫之翰太傅登成都樓", "paragraphs": ["齪齪古之人，傷心廣陵廢。", "遂弦蕪城歌，半夜一揮涕。", "蕙紈隨草衰，藻黼歸塵翳。", "魂石斂邱封，歌堂從水逝。", "薰光杳沈滅，吞恨徒千歲。", "我懷吳蜀國，禍亂若符契。", "目覽臺城墟，心感君王世。", "干戈日馳逐，狼虎爭吞噬。", "山河實天塹，城闕巍地肺。", "霸力不久炎，倏忽如焚薙。", "空餘萬雉城，岌倚寒雲際。", "麋鹿玩苹陰，狐狸栖棘衛。", "江漢含嗚咽，岷峨抱迢遞。", "荒村煙花遥，落日寒風厲。", "因知市朝人，自古悲興替。"]}