{"author": "蔡襄", "period": "宋", "type": "诗", "title": "道中寄福州王祠部", "paragraphs": ["臨津館下日銜西，風卷寒潮上碧溪。", "畫船急槳隨潮去，山川滿眼烟凄迷。", "醉起開船看潮落，林深日落哀猿啼。", "離魂復與潮東下，兀然愁坐心酸悽。", "今年賜告歸鄉里，翩翩飛鳥投故棲。", "雙親素髮喜我至，鞠撫歡笑如嬰兒。", "東阡北陌來慶問，嫗翁罍醆交持携。", "雖欲晨昏在環堵，奈何職守通金閨。", "春暮辭家就行役，幽蘭在手空萋萋。", "閩州太守意慷慨，一見歡甚無町畦。", "欲令邦人滿瞻聽，灑酒高會撾鼓鼙。", "我知君侯落落者，胸中氣象盤虹霓。", "問之當今至急務，無若羌虜方突梯。", "君言區處果得術，勢類秋隼持寒雞。", "養兵精悍不在衆，黠賊頭顱可立提。", "海隅僻郡誰與語，强欲論列懲吹齏。", "又言人生尚忠孝，二者輕重均銖圭。", "以諫名官宜盡節，健行勿縶驊騮蹄。", "別來破熱走山驛，神疲骨瘦顔容黧。", "作詩遥寄復感激，豈不戚戚論乖暌。"]}