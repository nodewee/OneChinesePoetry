{"author": "蔡襄", "period": "宋", "type": "诗", "title": "南都思杜祁公", "paragraphs": ["祁公清德老，在昔相先帝。", "青雲吐論高，白璧持身銳。", "待俗無町畦，取人兼揭厲。", "甘貧安車後，直道洪鈞際。", "每聞天下士，行業若材藝。", "未見比調饑，況乃挹襟袂。", "早嘗登公門，顧睞叨末契。", "謂有金石姿，良工心劘礪。", "仰瞻通德衢，獨立耆英第。", "評書草聖優，煮荈雲腴細。", "遺墨秘巾篋，感激君子惠。", "悲風吹白楊，佳城茲久閉。", "聲名與濉渙，東流無已歲。"]}