{"author": "蔡襄", "period": "宋", "type": "诗", "title": "寒食梨花小飲", "paragraphs": ["江南寒薄春嘗早，花卉入春先自老。", "嗟予衰病不及時，出見池園半青草。", "縱有餘葩在葉間，行看落片隨風掃。", "尋春已過索莫歸，重憶歡娛耿懷抱。", "雖然妖艷難再得，但只逢花須醉倒。", "二月中央寒食朝，牆隈忽見梨花飄。", "開門四顧粲然白，傳催翠帟賓朋招。", "長吟環遶不知數，漸值明月臨清霄。", "誰翦輕雲成碎蕊，天留密雪封枯條。", "重重盡挂珠纓絡，簌簌初呈簂步摇。", "傍花行酒發新唱，滿座例舉黄金瓢。", "西都姚黄高一尺，揚州寶髻分雙翹。", "幽香絕艷信尤物，設欲置之千里遥。", "壁門寫生亦名畫，未免五彩塗鮫綃。", "莫如此君慰人意，相對一笑開無憀。", "古來英豪多感激，坐使綠鬢朱顔雕。", "勸君且作梨花飲，慎勿稱量別流品。"]}