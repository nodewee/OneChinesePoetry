{"author": "蔡襄", "period": "宋", "type": "诗", "title": "憶弟", "paragraphs": ["清溪曲曲抱山斜，遶溪十里薔薇花。", "春風吹香襲人骨，乾紅淡白相交加。", "眼睛眩晃不能視，爛如赤日凌朝霞。", "時有扁舟向中下，共疑來處從仙家。", "于時邀我臨流飲，下踞大石盤犬牙。", "平生意氣一快論，屈指世務還驚嗟。", "酒酣襞紙探强韻，胡塗醉字成亂鴉。", "侵更把火入官舍，下馬猶吟詩各誇。", "何言花落悲人世，只見溪流度歲華。", "今年初夏我復至，深叢晚艷餘孤葩。", "山川故物依然在，惟子別路幽明賒。", "想象音容杳何許，桂旗獵獵隨雲車。", "悲來獨坐蔭芳樹，涕淚揮灑霑黄沙。", "行人怪我愛溪水，那知此恨無邊涯。"]}