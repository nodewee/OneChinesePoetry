{"author": "蔡襄", "period": "宋", "type": "诗", "title": "御筆賜字詩", "paragraphs": ["皇華使者臨清晨，手開寶軸香煤新。", "沿名與字發深旨，宸毫灑落奎鉤文。", "精神高遠照日月，勢力雄健生風雲。", "混然氣質不可寫，乃知學到非天真。", "緘藏自語價希代，誰顧四壁嗟空貧。", "臣聞帝舜優聖域，臯陶大禹爲其鄰。", "吁俞敕戒成典要，垂覆後世如穹旻。", "陛下仁明如舜禹，豪英進用司鴻鈞。", "臣襄材智最駑下，豈有志業通經綸。", "獨是丹誠抱忠樸，常欲贊奏上古珍。", "又聞孔子春秋法，片言褒貶賢愚分。", "考經內省不自稱，但思至理書諸紳。", "乾坤大施入洪化，將圖報效無緣因。", "誓心願竭謨謀義，庶裨萬一唐虞君。"]}