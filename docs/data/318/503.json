{"author": "張伯玉", "period": "宋", "type": "诗", "title": "送交代倅車晏十一魯望", "paragraphs": ["魯望江南客，風騷獵將壇。", "高吟得意處，清韻逼人寒。", "場屋聲華舊，襟靈渤澥寬。", "閨門盡羔鴈，庭野列芝蘭。", "僶勉來新定，淹留就小官。", "酒論浩劫飲，山欲上天看。", "待月高峯寺，聽猿七里灘。", "入雲移翠簜，鑿石引鳴湍。", "一日交符去，芳風善繼難。", "紅塵久離闊，白首此相歡。", "留方醫鶴膝，貺別遺漁竿。", "虎杏甯知用，松筠幸未殘。", "路長分驥騄，火烈辨琅玕。", "沙際多平仲，鴒原有謝安。", "卷舒知自得，不用苦彈冠。"]}