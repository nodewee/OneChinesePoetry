{"author": "蔡襄", "period": "宋", "type": "诗", "title": "泗州登馬子山觀漕亭", "paragraphs": ["廟社奠東都，恃德非恃險。", "聚兵三十萬，待哺無容歉。", "西有砥柱峻，菽麥不踰陝。", "齊魯糧食囏，灞水不瀲灧。", "唯餘汴渠利，直貫長淮隒。", "歲輸六百萬，江湖極收斂。", "挽送入太倉，因陳失蓋弇。", "將漕苟不登，汝職茲爲忝。", "或謂取太多，六路有豐儉。", "其間一不熟，饑殍誰能掩。", "一旦俾之粟，是人意常慊。", "區處失其宜，斯言反爲玷。", "嘗欲請增減，革孚亦須漸。", "連營今飯稻，香美若菱芡。", "因循未易論，官曹畏書檢。", "虛亭一臨眺，比比危檣颭。", "來從數千里，歲時空苒苒。", "雨餘山氣凈，黛色淺深染。", "夜昏漁火出，倏忽電光閃。", "須臾月色空，水面鋪寒簟。", "相逢喜道舊，城柝屢移點。", "因語發長謠，誰能刊琬琰。"]}