{"author": "蔡襄", "period": "宋", "type": "诗", "title": "送安思正之蜀", "paragraphs": ["賤者易屈志，少年多直情。", "子獨修節行，愛護如目精。", "辛勤走銓省，歷歲纔點名。", "舍居在窮巷，門戶面西城。", "妻孥愁屢空，獨爾心無營。", "驅騾從僮僕，間或造予庭。", "是時楊叔武，相值極驩誠。", "妙言發潛稸，遠意倍幽萌。", "羞諛刺俗子，指急條邊兵。", "過從豈云厭，時節忽崢嶸。", "叔武守岳陽，別去方行行。", "子今復之蜀，蜀道天險并。", "橐中無一錢，劍外幾百程。", "春風卷地來，凡草猶奮榮。", "如何使之人，憔悴氣與形。", "內富在乎我，外窮繫於生。", "此事久已判，努力敦誠明。", "吾友黄君度，實乃浮其聲。", "子往從之遊，切磨固相成。"]}