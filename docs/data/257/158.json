{"author": "張耒", "period": "宋", "type": "诗", "title": "歲暮即事寄子由先生", "paragraphs": ["歲暮淮陽客，貧閒兩有餘。", "朝昏面壁坐，風雪閉門居。", "老去深依佛，年衰更嗜書。", "未能忘素業，聊用慰窮途。", "下里皆平屋，開門即古墟。", "雞豚來近舍，舂汲頼鄰夫。", "雪壓移來竹，霜萎自種蔬。", "烏皮蒙燕几，褐帽裹僧顱。", "肉似聞韶客，齋如持律徒。", "女寒愁粉黛，男窘補衣裾。", "已病藥三暴，辭貧飯一盂。", "長瓶卧牆角，短褐倒天吳。", "宵寐衾鋪鐵，晨炊米數珠。", "木鑱隨杜脛，葛製暖韓軀。", "時命今如此，功名已矣乎。", "談愁風射馬，拙待兔逢株。", "久慕香城樂，深諳夢境虛。", "誰憐九頓首，正有一長吁。", "瞻望身空老，蒼茫歲欲除。", "何當聞妙誨，黥刖待完膚。"]}