{"author": "張耒", "period": "宋", "type": "诗", "title": "和柳郎中山谷寺翠光亭長韵", "paragraphs": ["山深疑路斷，古寺忽開門。", "喬木風霜急，荒崖雲雨痕。", "朝霞明翠靄，秋雨濯嵐昏。", "幽鳥不避客，閒雲時入軒。", "重蘿深更綠，碧澗淺無渾。", "寶地黄金布，飛泉白玉噴。", "庭閒卧馴鹿，果熟引王孫。", "禪靜石爲室，客迷桃滿園。", "每悲塵世幻，方信梵王尊。", "野實饑堪薦，陽崖冬自溫。", "便當安寂寞，何事走歊煩。", "清梵晨齋啟，高松夜枕喧。", "逢人休問道，得意已忘言。", "直指曹溪路，勞將貝葉翻。", "功名歎不偶，歲月去如奔。", "久分疏軒冕，寧辭友玃猿。", "從容巖客話，粗糲野僧飧。", "即是平生樂，心期何日論。"]}