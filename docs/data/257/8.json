{"author": "魏峴", "period": "宋", "type": "诗", "title": "迴沙閘成用可齋陳公韵", "paragraphs": ["一堰限溪江，七鄉利耕稼。", "滷汐回東溟，多水流仲夏。", "仁哉王長官，一勞貽永暇。", "長輸不盡澤，絕勝晴雨乍。", "旱魃縱肆威，恃此不足怕。", "滴水一滴金，欲買真無價。", "年來沙作祟，耄倪憂日夜。", "役夫鍤方舉，賢帥車已下。", "豐貲發公儲，嚴祀闡神舍。", "臨流肅旌騎，問瘼窮隙罅。", "買地開一吭，納水通百汊。", "山判不可移，石級誰敢跨。", "董正有贊府，相視皆別駕。", "仍憂竭尾閭，置柵抵立壩。", "即此是商霖，何必驕陽化。", "它山不可磨，錢秦特其亞。"]}