{"author": "張耒", "period": "宋", "type": "诗", "title": "用歐陽文忠韵雪詩", "paragraphs": ["密雪當殘臘，衝風到蓽門。", "洒窗驚紙濕，入竹覺聲繁。", "天闊飄無界，城高積有痕。", "氣和歸麥隴，水味到茶軒。", "廣陌無遊騎，空郵有滯轅。", "炎爐聊自暖，濁酒僅能溫。", "野迥征鞍設，邊寒塞甲屯。", "振奇歌歷歷，迴袖舞蹲蹲。", "客至須駝褐，相逢頼酒樽。", "晴明占草木，春意到閒園。"]}