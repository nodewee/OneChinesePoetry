{"author": "張耒", "period": "宋", "type": "诗", "title": "上文潞公生日", "paragraphs": ["盛德元勳絕等倫，麟符虎節冠宗臣。", "靈椿上古身千載，一柱明堂力萬鈞。", "伐叛豹韜威尚凜，刊名金鼎鑄來新。", "風謠四海占賢相，笑咏山川是主人。", "萬里山河供氣概，九秋鵰鶚入精神。", "光華稷契無窮譽，强健喬松不老身。", "坐鎖熊羆瞻繡衮，燕居松鶴伴綸巾。", "只應便是神仙事，方丈蓬萊却未真。"]}