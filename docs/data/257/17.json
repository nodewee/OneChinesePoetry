{"author": "謝璡", "period": "宋", "type": "诗", "title": "識時梅歌", "paragraphs": ["寇至人遠避，寇退人復歸。", "歸來尋舊址，草蕪迷荒基。", "哀哉住傍梅，清夢常相依。", "可憐歲寒心，能識存亡機。", "不欲染塵垢，先枯避時虞。", "方今向太平，枯幹生新枝。", "主人修廢墜，古梅仍春輝。", "俗態分榮瘁，梅心無改移。", "如我耐寒友，頭白不相違。", "梅花自奇絕，世事與古別。", "花下獨徘徊，似聽梅花說。", "不願傍官驛，驛外塵飛多馬跡。", "幾番驛使自南來，南枝折盡花狼藉。", "不願在深宮，蛾眉人去壽陽空。", "繽紛簷下花飛片，不上宮粧入草叢。", "不願在西湖，舊時逋仙迹已蕪。", "可惜暗香疎影處，邇來都是給樵蘇。", "不願近東閣，無人更管花開落。", "黄昏風雨鎖朱門，和羹人伴歸沙漠。", "但願開向千巖窟，饕虐馮陵任風雪。", "花香只繞處士廬，花飛不點征人骨。", "吟翁索笑癡更癡，誰似梅花能識時。", "始終不渝含酸味，去就長存調鼎資。", "廣平鐵石筆何在，生死與我深相知。"]}