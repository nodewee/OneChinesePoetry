{"author": "張耒", "period": "宋", "type": "诗", "title": "至日有感", "paragraphs": ["前年至日在何處，寒事蕭蕭客許昌。", "乞火夜溫行客酒，披裘曉冒五更霜。", "暮投陽翟荒凉驛，正見人家燈火光。", "饑馬卧嘶毛瑟縮，羸童曉對色蒼茫。", "二年旅宦孤村僻，東望歸心洛水長。", "佳節幾逢長索寞，我生何事苦凄凉。", "更無賓客青山滿，只有風霜老樹蒼。", "昭代寧須厭留滯，馮公白首任爲郎。"]}