{"author": "張耒", "period": "宋", "type": "诗", "title": "歲暮獨酌書事奉懷晁永寧", "paragraphs": ["天涯催晚歲，殘律去如奔。", "入夜北風惡，多陰寒日昏。", "野吹餘燒燼，溪落舊沙痕。", "霜重饑鷹疾，田空宿雁喧。", "山明千筍直，雲積萬營屯。", "足雨耕犂早，豐年柿栗繁。", "地平秦接席，土斷洛開門。", "白首三年客，黄桑數畝村。", "懶梳悲髮短，不寐守爐溫。", "折骨披殘枿，蒼龍卧老根。", "晚篁猶竚思，幽蕊助消魂。", "慷慨雙龍劍，飄零一酒樽。", "琳琅思秀色，環佩想清言。", "獨語看明燭，空庭月出軒。"]}