{"author": "張耒", "period": "宋", "type": "诗", "title": "題譙東魏武帝廟", "paragraphs": ["草昧羣龍鬭，英雄接上游。", "吳卑青蓋伏，蜀陋葆車留。", "挾漢臨諸夏，中原半九州。", "人驚呂布縛，誰信本初憂。", "天作西南限，時方割據秋。", "力終回赤壁，功止霸諸侯。", "歷數知歸禹，乾坤正造周。", "事商完夙志，傳子豈人謀。", "銅雀佳人恨，西陵拱木秋。", "千年故鄉廟，歌舞薦牢羞。"]}