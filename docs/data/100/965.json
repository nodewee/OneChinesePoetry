{"author": "余靖", "period": "宋", "type": "诗", "title": "和王子元中秋會飲", "paragraphs": ["混元鼓橐四氣平，西商之氣爽且輕。", "望舒按轡出東海，孤輪斲冰碾太清。", "碧落坦夷輪不停，銀河浩蕩波無聲。", "千家萬家調管絃，唯恐遊氛翳至明。", "秋深夜永景澄霽，老兔不死穴青冥。", "世間榮謝易反掌，得意難與良辰并。", "我謫閑官歸故里，君承新渥來江城。", "相逢並座敘離闊，把酒共見圓蟾生。", "嫦娥耐閒不肯嫁，破鑑再合光熒熒。", "白露乍零羣動息，浮雲一開萬目傾。", "但知吟處罇前樂，勿問區區時世情。", "高人洗耳讓天下，下士紾臂爭杯羹。", "賢愚相遠九牛毛，寵辱去就何足驚。", "醉鄉無關好遊處，勞生萬慮徒營營。"]}