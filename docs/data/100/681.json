{"author": "宋祁", "period": "宋", "type": "诗", "title": "皇帝邇英閣講畢五經", "paragraphs": ["太極洪樞暇，西清祕閣開。", "文從壁府降，輦自殿中來。", "捧帙諸儒進，繙經寶思該。", "書留孔子宅，禮識漢家臺。", "詁傳風兼頌，陽秋富竝裁。", "觀圖龍夭矯，啟柙鳳毰毸。", "遂使民胥效，咸知上育材。", "星鉤參婉曲，天漢助昭回。", "章甫慚無狀，華光信濫陪。", "願因稽古日，拜手頌明哉。"]}