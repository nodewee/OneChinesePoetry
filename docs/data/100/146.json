{"author": "宋祁", "period": "宋", "type": "诗", "title": "和石學士直舍晨興", "paragraphs": ["高閣休殘暝，層梁逼早暾。", "芳風萬年樹，殘月九重閽。", "枕歇淵魚夢，裘貪睡貉溫。", "星杓壓城角，天漢落河源。", "肅唱千廬寂，傳聞萬戶喧。", "烟浮紫藜觀，春著翠梧園。", "有客方岑寂，紬書滯討論。", "新年居右席，此地到西崑。", "硯瀉含毫滴，刀餘削柿痕。", "談高白馬度，頌罷碧雞翻。", "幸接雌黄几，同歡清白樽。", "不因窺麗句，誰刮翳瞳昏。"]}