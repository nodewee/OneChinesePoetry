{"author": "顔太初", "period": "宋", "type": "诗", "title": "許希", "paragraphs": ["京城名利塗，車馬相奔馳。", "其間取富貴，往往輸巫醫。", "前後十數輩，身沒名已隳。", "獨有許希者，藴蓄何瑰奇。", "始自下蔡來，所處尤喧卑。", "西市三十年，汩汩無人知。", "一朝仗至藝，驟登文石墀。", "三鍼愈上疾，神速不移時。", "酬以六尚官，著籍通端闈。", "旌以三品服，佩紫垂金龜。", "于時稱謝畢，西向復陳儀。", "當宁驚且問，歷歷宣其辭。", "臣傳扁鵲術，遇主今得施。", "特此一展謝，臣心不自私。", "主上惜其意，擊賞爲噓唏。", "仍給水衡錢，國西命立祠。", "復加靈應號，金額照華榱。", "自此輦轂下，求禱何祁祁。", "我過慶成坊，見之心且悲。", "秦醫術雖妙，五腑及四肢。", "所習得其人，千齡祀不虧。", "魯聖術至大，帝道與民彝。", "所習非其人，一朝反相持。", "小吏師荀況，竊爲辨說資。", "作相勸焚書，詐云愚蚩蚩。", "後之爲儒者，其心皆李斯。", "昔在布衣日，動守先王規。", "朝談十二經，夕誦三百詩。", "依憑稽古力，榮進無他歧。", "及居廟堂上，長劍冠峨巍。", "自謂天所賦，焉知有宣尼。", "宣尼斷襲封，十經寒暑移。", "他姓爲邑官，鄉老皆驚疑。", "上章寢不報，九重遭面欺。", "諫官不舉失，御史不言非。", "盡爲許希笑，得路忘先師。"]}