{"author": "宋祁", "period": "宋", "type": "诗", "title": "泌陽王介夫", "paragraphs": ["上笏蘭臺彥，能文江漢靈。", "貪持御史劾，不顧大夫醒。", "詆毀真銷骨，嫌疑畏殺青。", "投冠集烏署，解紱墮鳶溟。", "毛脫荷囊筆，塵昏寶带釘。", "書空寧咄咄，避弋更冥冥。", "校尉貪厨釀，臨川集貝經。", "光華覆盆日，哆侈譖人星。", "生計依江芷，年芳老砌蓂。", "無人舉幡救，揮涕望明庭。"]}