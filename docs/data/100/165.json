{"author": "宋祁", "period": "宋", "type": "诗", "title": "送范希文", "paragraphs": ["日夕朋簪遠，空成咄咄嗟。", "危言猶在口，飛語已磨牙。", "室救鴟鴞毀，庭喧獬豸邪。", "青蒲空頓首，白簡遂爲瑕。", "身歷千金險，頭經一夕華。", "便應過楚澤，何異向長沙。", "簣土障河拙，園葵望日賒。", "盡焚溫室草，尚得使君車。", "勝壤堪懷古，扁舟復載家。", "此時能痛飲，努力詠餘霞。"]}