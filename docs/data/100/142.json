{"author": "宋祁", "period": "宋", "type": "诗", "title": "九日侍宴太清樓", "paragraphs": ["薦九標佳節，中天駐翠輿。", "晨光清複道，秋色徧儲胥。", "畦稻霜成後，宮橙露飽初。", "省收行步玉，拜賜儼華裾。", "曼衍來長樂，鴟夷下屬車。", "帝韶儀瑞鶠，王藻躍恩魚。", "霽霧供披拂，凉風助掃除。", "高楊穿葉外，仙菊泛花餘。", "寒入弓聲厲，歡留酒算徐。", "神池原不浪，溫樹未曾疏。", "帝眷憑秋稼，臣心仰夏渠。", "承平將樂事，併入史臣書。"]}