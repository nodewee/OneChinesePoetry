{"author": "宋祁", "period": "宋", "type": "诗", "title": "將東歸留別楊宗禮十韵", "paragraphs": ["清白舊家聲，論交得寧馨。", "摛華吐鳳賦，聞禮墮鱣庭。", "潘夏叨連璧，荀陳更聚星。", "膠投思固漆，渭濁許過涇。", "合坐懷妍唱，分詩寫素屏。", "情深方柏悅，性懶自榆暝。", "短羽偏驚月，羈游劇泛萍。", "北梁催稅鞅，南郡阻繙經。", "曉色三竿日，離歌十里亭。", "期君促西上，相遇在神坰。"]}