{"author": "宋祁", "period": "宋", "type": "诗", "title": "內閣孫侍郎生辰紀德", "paragraphs": ["鳳琯凝姑律，奎鉤誕佐臣。", "祥標六蓬矢，家盛十朱輪。", "變道齊成魯，端朝甫及申。", "禁中朝夕誨，帝右老成人。", "徧讀蘭圖字，多陪豹尾塵。", "桓榮師自許，石建謹無倫。", "振鷺飛逾潔，緇衣久更新。", "鑄賢今是冶，播物晚爲鈞。", "胡廣潭留菊，蒙莊樹有椿。", "奉公爲壽禱，山立輔昌辰。"]}