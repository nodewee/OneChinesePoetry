{"author": "余靖", "period": "宋", "type": "诗", "title": "讀車千秋傳", "paragraphs": ["漢武好迂誕，江充專險賊。", "引對大臺宮，君臣自相得。", "世亂讒人勝，姦謀多造飾。", "元良天下本，掘蠱遭熒惑。", "春坊一動摇，前星冷無色。", "恐爲扶蘇誅，掘節儲君側。", "屈氂亡廟謀，轉戰同昏蝕。", "臣心無以明，野死不容息。", "千秋初奏疏，翩翩舉其直。", "一言能悟主，破怒成悽惻。", "歸來及望思，層臺起東域。", "徒步取卿相，分茅非舊德。", "因思壺關老，先此陳奇策。", "嘉言若時用，生歸當有益。", "徙薪不蒙賞，焦頭爲上客。", "漢道用人輕，取笑羞夷狄。"]}