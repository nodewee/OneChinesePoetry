{"author": "宋祁", "period": "宋", "type": "诗", "title": "孟冬駕狩近郊", "paragraphs": ["講事當農隙，于畋法健行。", "百神奔漢蹕，萬騎扈軒營。", "彍弩先驅肅，彫戈後隊明。", "雲羅垂列岳，虎落壓裨瀛。", "掠野毛羣萃，搜林羽族并。", "熊羆兆中見，鵝鸛陣前程。", "疊中星弧妙，連飛月箭輕。", "雁窮書併墜，兔盡窟兼平。", "俊鶻交拳擊，寒鷹厲吻鳴。", "舞驂均耳耳，鋂犬鬭令令。", "示祝仍開網，招虞不用旌。", "纔聞大緌下，已見護車盈。", "行在移鑾仗，中塗集幔城。", "壽觴稱帝酒，恩膳徧君羹。", "霧日曈曨暖，霜原澶漫清。", "長楊卷衰葉，敦葦拉枯莖。", "羽獵何煩諷，車攻遂合賡。", "寧專乾豆薦，要閱建章兵。", "風入旂常影，天含鼓吹聲。", "九街猶未晚，堯屋已還衡。"]}