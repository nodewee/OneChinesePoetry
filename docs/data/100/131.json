{"author": "宋祁", "period": "宋", "type": "诗", "title": "進幸南園觀刈宿麥詩", "paragraphs": ["農扈方迎夏，宮田首告秋。", "嘉生擁瑶縣，蕃穗徧天麰。", "肅雨津莖浹，薰風獵穎浮。", "登成告田畯，省斂徯王游。", "紫宙凝神暇，丹書訪道休。", "天行九五健，歲取十千求。", "洪洞開金狄，連蜷按玉虬。", "塵清屬車豹，槍密羽林騶。", "芝覆依丹旭，旌門倚綠疇。", "先驅護綿野，後騎隘長楸。", "滌圃初開地，腰鐮競勸收。", "田趨農帝耒，塍錯夏王溝。", "褒栗攢周甸，茨梁屬舜眸。", "籞長包圈虎，箱重載星牛。", "九扈開靈圃，三辰駐綵斿。", "勞農差有賜，置酒酌言酬。", "鳴爵知年稔，爲魚告夢優。", "雲雷一日澤，鐘鼓萬人謳。", "帝醉鈞天闋，仙歸紫氣留。", "明馨資寢廟，足食煥緹油。"]}