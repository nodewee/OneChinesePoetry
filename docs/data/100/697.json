{"author": "宋祁", "period": "宋", "type": "诗", "title": "憶舊言懷寄江寧道卿龍圖", "paragraphs": ["下蔡行差近，金陵路更東。", "忉忉成念遠，咄咄但書空。", "恩厚容藏疾，時亨遂諱窮。", "祿慚千石守，老謝一錢翁。", "憶昨趨陪日，仍緣班序同。", "我生真寡合，君量自旁通。", "散袠疑皆瑩，忘疲宴屢終。", "聯驂屬車後，數會未央中。", "禁樹排頭碧，衙旗曳尾紅。", "籠街接騶士，賜管鏤宮工。", "慈豆分堯箑，歌雲識沛風。", "斯文誠有屬，吾道豈常隆。", "泰市俄驚虎，鈞天亟駭熊。", "塵埃忽蒙自，桃李併來蟲。", "箕次橫長舌，飈輪走轉蓬。", "歇芳間鷤鴂，禦溼問芎藭。", "可笑矜疏節，私憐抱朴忠。", "望霄嗟墜雨，歛翼避虛弓。", "尚忝銀符密，貪誇隼旆雄。", "玉魚供晝啜，珠米報秋豐。", "病久衰還早，身閒意愈沖。", "虧全從月蚌，喜怒任狙公。", "急景沉歡緒，長波隔訊筒。", "南飛俱似鵻，北嚮未如鴻。", "二閣懷趨走，重閽限鬰蔥。", "惟應心報國，丹赤鬭江楓。"]}