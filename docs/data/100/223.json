{"author": "宋祁", "period": "宋", "type": "诗", "title": "羸疾益間呈聶長孺學士", "paragraphs": ["病緒蹇騷騷，彌旬曠坐曹。", "緣憂初得損，非巧亦成勞。", "計月銷雙臂，驚年變二毛。", "隙塵間日滿，鐺藥晬時熬。", "顧此逢熙盛，紛吾異俊髦。", "濫趨華雉省，清舐翠螭毫。", "數米仍能飽，搶榆不顧高。", "聊尋秘方枕，更繕養生刀。", "夕穗含風月，秋禽企露臯。", "比來差勝晤，有意伴持螯。"]}