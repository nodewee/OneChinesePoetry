{"author": "余靖", "period": "宋", "type": "诗", "title": "遊山五題 遊大峒山", "paragraphs": ["十里松檜風，萬仞斗峭壁。", "陽崖雷自奔，陰壑雪猶積。", "勢爭衡霍雄，地控楚越扼。", "胡爲千載間，名未光圖籍。", "物乃因人彰，聞人於在昔。", "不逢巢許高，箕山亦頑碧。", "我今共遊覽，逍遥非俗格。", "劇論窮古今，玄談叩虛寂。", "攀蘿躡孤峰，和雲坐幽石。", "濯纓清泠泉，留爲不朽迹。"]}