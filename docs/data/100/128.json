{"author": "宋祁", "period": "宋", "type": "诗", "title": "享廟禋郊詩 禋郊十韵", "paragraphs": ["大駕峨千乘，長塗過百廛。", "塵清屬車地，雪盡幔城天。", "步輦黎明降，華燈艾夜燃。", "升琮奠黄粹，薦璧捧蒼圓。", "牲俎羣靈匝，霞觴二祖聯。", "上垓皆徹藉，小次但虛褰。", "不見纖蘿動，惟聞雜佩旋。", "回雲終樂奏，熏月上柴煙。", "日至方流慶，崧呼節獻年。", "欲知釐事畢，雞赦出樓前。"]}