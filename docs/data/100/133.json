{"author": "宋祁", "period": "宋", "type": "诗", "title": "大酺紀事十四韵", "paragraphs": ["太極登徽冊，鴻恩潤慶圖。", "三秋少皡月，五日漢家酺。", "碩惠東西暨，高年左右趨。", "雲雷方霈澤，酒食更成需。", "慈宴周綿宇，宸嬉極上都。", "風飛迎沛筑，尊滿列堯衢。", "鼉伐漁陽鼓，龍吟北里竽。", "激波呈曼衍，跳索戲都盧。", "虎瑟修旃映，鴟夷後乘俱。", "瑞烟浮玉戟，靈旭射金鋪。", "篚帛侔王鎬，童冠盛舞雩。", "歌忘齊國味，辱免絳人塗。", "紫宙纖羅廓，層穹協氣敷。", "萬靈酣飫賜，朝野正多娛。"]}