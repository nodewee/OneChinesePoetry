{"author": "余靖", "period": "宋", "type": "诗", "title": "夏日江行", "paragraphs": ["解組趨宸闕，扁舟泛江練。", "健艣鴈齊鳴，輕帆雲一片。", "水闊煙難收，雨昏風易轉。", "曲浦逗留多，修程夢魂倦。", "舟子怯風波，終朝股交戰。", "預憂雷電驚，先喜虹蜺斷。", "安知農夫望，只顧行人便。", "愚儒有所思，自愧心如面。", "追惟亡異才，承恩得爲縣。", "盤錯非所長，耕桑當勉勸。", "十日愆一雨，災恐延農畔。", "靡愛幣與牲，羣望走之徧。", "山川未應誠，兼晨不敢飯。", "霈然得嘉澍，荷天如免譴。", "何以迅流間，遽逐庸夫變。", "江淮民荐饑，糟糠未充膳。", "粢盛苟無害，豈將風雨怨。", "玉燭長均調，寸進真君願。"]}