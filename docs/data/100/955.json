{"author": "余靖", "period": "宋", "type": "诗", "title": "松門守風", "paragraphs": ["彭蠡古來險，湯湯貫侯衛。", "源長雲共浮，望極天無際。", "傳聞五月交，茲時一陰至。", "颶風生海隅，餘力千里曀。", "萬竅爭怒號，驚濤得狂勢。", "涌恐楚山拔，聲疑夏鼎沸。", "妖蜃吐濃烟，層臺誇壯麗。", "奔雷鳴大車，連鼓聲粗厲。", "豈誠陰陽爭，長憂天地閉。", "孤舟一葉輕，飄如斿在綴。", "所以泝沿人，未嘗貪既濟。", "逆猶上坂丸，順比飛鴻翅。", "直待浮雲收，乾坤廓然霽。", "湖光百里平，波色連天翠。", "然後榜蘭橈，以避蛟龍害。", "進退甘遲留，克保無祇悔。", "我願修身者，體此操舟態。", "動靜惟時幾，畏慎存纖芥。", "跬足雖平易，盡心防曖昧。", "長如履險時，終身不危殆。"]}