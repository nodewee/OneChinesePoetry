{"author": "宋祁", "period": "宋", "type": "诗", "title": "感事寄子明中丞", "paragraphs": ["久玷三雲從，仍叨千石榮。", "羸軀付多病，怯計會無成。", "出守非嚴助，何年召郤萌。", "風摧向陽藿，霜變度江橙。", "畫閣勤聽訟，春疇力勸耕。", "遂慚循吏術，姑促縣官征。", "害馬直宜去，勞魚實恐赬。", "人心久忘戰，朝議近論兵。", "戍鎖關南數，邊烽隴右明。", "將機猶嚄唶，賊膽尚縱橫。", "說士爭操牘，謀臣屈請纓。", "已聞疲轉粟，安得但嬰城。", "且許和戎利，重尋撓酒盟。", "安危繫公等，指授盡時英。", "幸有千金募，須容八陣精。", "待衰曹劌鼓，長揖亞夫營。", "刷憤宜修德，時巡況作京。", "矢方射嶓冢，力欲斬長鯨。", "憲紙言常屢，王塗日以清。", "悉心前席重，直指佞人驚。", "仗下霜餘凜，班回佩倚鳴。", "早調黄鉉鼎，催獻惡梟羹。", "顧我罹飛語，于茲類倒行。", "鬼神慚賈誼，唇舌避君卿。", "直道今寥落，狂辭先猥并。", "椎如莫邪鈍，倀若小冠盲。", "秦俗矜車甲，周詩賦旆旌。", "會當濡橐筆，企詠二邊平。"]}