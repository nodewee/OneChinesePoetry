{"author": "宋祁", "period": "宋", "type": "诗", "title": "昭文王相公出鎮青社", "paragraphs": ["西漢無雙彥，中興第一流。", "二篇應商夢，七聖首軒游。", "昔會光華旦，時當物色求。", "從容賜官筆，都穆潤緹油。", "芝押兼泥熟，鼇峰駕浪浮。", "捫天陪累䃭，敲鼎識掊鉤。", "帝欲中階正，公參九廟謀。", "危言天下事，坐勝幄中籌。", "斤斤宣嘉績，巖巖樹壯猷。", "異時思大冶，此日詠崇邱。", "承弼圖勳盛，蕃宣席寵優。", "均勞九州伯，重序富民侯。", "真廟方憑几，祗宮奉委裘。", "扶天八柱正，披日五雲收。", "堯后除凶代，周王訪落秋。", "盡歸千里馬，無復少陽牛。", "熙縡官咸事，端朝茹不柔。", "兜烽閒塞警，財餌撫夷酋。", "再侍欽柴祭，仍賡築瓠謳。", "奉承湯恤祀，力贊禹勤溝。", "國頼蕭公畫，言無趙孟偷。", "深恩及行葦，和氣藹鳴球。", "幾欲辭名遂，何嘗爲智憂。", "屢居移病苦，連賜上尊醅。", "敦免深慈扆，猗違動邃旒。", "坐槐聊罷府，剖竹更爲州。", "晝錦貪過里，晨裝趣戒騶。", "邳垠訪祠石，稷下按行楸。", "列第今容駟，橫川本是舟。", "娛賓羅鼎食，坐閣便巾㡚。", "故事南宮在，渢歌北海流。", "人祈衛武歲，三入對王休。"]}