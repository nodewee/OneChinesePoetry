{"author": "章望之", "period": "宋", "type": "诗", "title": "夏晝", "paragraphs": ["一日常百刻，轉若車輪忙。", "千日十萬刻，百年能幾長。", "達人齊古今，一生甚微茫。", "夏日豈爲永，而足以較量。", "人世不足惜，行善乃自彰。", "無及閑暇時，般樂爲淫荒。", "夷齊餓人者，顔閔非公王。", "其人品孰亞，周氏與虞唐。", "亦用仁義積，豈今身未亡。", "富貴無可恃，莫與公道强。", "夜思晝以力，四序皆流光。", "示君夏晝誦，惕惕其自傷。"]}