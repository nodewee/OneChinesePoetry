{"author": "余靖", "period": "宋", "type": "诗", "title": "和伯恭殿丞遊西蓉山寺", "paragraphs": ["休澣約過從，寧論隘與恭。", "溪光染醽淥，山色秀芙蓉。", "乍霽千絲雨，齊張萬蓋松。", "岫孤如欲遁，逕曲似相逢。", "共怏雲霞志，更尋麋鹿蹤。", "氅披吳國紵，杖拄蜀郊筇。", "奕布東西剎，鱗差遠近峰。", "禽喧五色聚，鐘迥六時樁。", "興廢雖留目，榮枯莫蕩胸。", "忽驚雷出地，未省雪經冬。", "陰谷鳴歸鶴，靈湫起應龍。", "跳梁窺果狖，縹緲入花蜂。", "磴滑并蘿躡，巖幽半蘚葑。", "竹間泉繚繞，煙外草蒙茸。", "民樂謳謠洽，春和氣象濃。", "吟多資雅興，望極動離悰。", "有語嫌雙燕，無虞羨大槦。", "歸來却回睇，暮霧已重重。"]}