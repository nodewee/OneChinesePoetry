{"author": "宋祁", "period": "宋", "type": "诗", "title": "哭中山公三十韵", "paragraphs": ["天欲鳴文鐸，公先露上珍。", "談鋒貫千載，文緯補三辰。", "海浪扶鵬徙，雝朝簉鷺振。", "盪邪初奏雅，闢路近還淳。", "汗竹刊譌徧，仙蔾遞宿勤。", "漢家方授記，趙世本多神。", "稍上窔遼禪，親逢堀吻巡。", "每篇稱陸賈，四頌識崔駰。", "接晝來詞禁，軒霞切睿宸。", "金聲兼振玉，絲緒遂成綸。", "預讀蘭圖字，時參豹尾塵。", "批成五色詔，乞守兩朱輪。", "虎幄思賢數，鼇山召節新。", "請聞裨帝采，有意靖宮鄰。", "畀虎潜興譖，猶龍詎肯馴。", "符魚貪六六，國猘避狺狺。", "東震重光啟，南箕哆焰淪。", "觸邪觀豸久，斂手避驄頻。", "勇退寧無謂，斜飛故有因。", "終承紫芝召，還返碧桃春。", "丁直何嘗屈，蘭幽止自紉。", "歌成接輿鳳，書止太初麟。", "竟遂東平樂，非憂宣子貧。", "蒙莊祥止止，尼父誨循循。", "久負騎星望，非圖徹瑟晨。", "夜歌忽稀薤，仙壽頓摧椿。", "奠乏芻如玉，碑須臼受辛。", "成蹊三榜士，墜淚四州民。", "自此亡遺直，誰將贖百身。", "他年虎賁飲，無復老成人。"]}