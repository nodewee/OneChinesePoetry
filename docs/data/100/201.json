{"author": "宋祁", "period": "宋", "type": "诗", "title": "立春前二日獲雪", "paragraphs": ["佳雪春前降，層陰臘外留。", "日昏霏霰集，風定舞花稠。", "浩氣皚皚徧，繁光衮衮流。", "灑林初亂塢，拂瓦暗平溝。", "洞矗三雲仗，山迎萬玉侯。", "客車羊作駕，仙氅鶴供裘。", "只有歌堪和，都無色可侔。", "險堆憐傍砌，斜濕愛侵幬。", "面旋成遲落，繽紛不頓休。", "粉塘連北渚，縞頃接西疇。", "興往惟思戴，賓來但憶鄒。", "絮痕侵柳動，鹽影著波浮。", "宿莽攢瑶草，長隄卧素虯。", "正緣先畢雨，併欲潤天麰。", "應禱驅民癠，呈祥溢里謳。", "長人蒙帝力，歡酌任言醻。"]}