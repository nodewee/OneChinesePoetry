{"author": "宋祁", "period": "宋", "type": "诗", "title": "得故人楊備書", "paragraphs": ["款款南雲信，相存安穩不。", "比年常屬疾，茲地幸爲州。", "浩蕩親知隔，奔騰日月遒。", "暴公初有刺，孫叔竟無謀。", "黑白蠅間變，嫌疑李下求。", "側身忘夙夜，回首得沈浮。", "士節何嘗屈，君恩叵計酬。", "洴封共龜手，知罪一春秋。", "言命由來罕，逢辭敢辯廋。", "紛吾常用拙，焉往不離憂。", "重詛勞三物，揚芬避十蕕。", "虛弦落驚雁，真月喘疲牛。", "谷口輸誰隠，周南愧自留。", "尪殘千騎長，形勝二山流。", "寡術驅秦盜，彌旬錄楚囚。", "巫風那肯化，祠鼓詎曾休。", "安敢龔黄最，真堪趙魏優。", "闊然宣布曲，直爾伴牢愁。", "今子身東望，思同智北游。", "攄懷弄杯杓，對帙理墳丘。", "眷眷餘青眼，蕭蕭共白頭。", "姑縈裘與葛，隨度臘和膢。", "樠櫟人寧顧，遺簪上或收。", "狂言非所恧，君乃惠施儔。"]}