{"author": "宋祁", "period": "宋", "type": "诗", "title": "車駕出獵和丁學士", "paragraphs": ["九扈聊清野，三驅比出畋。", "紫雲華蓋上，玉斗帝車前。", "藻衛羅長薄，星槍落晚廛。", "旗開龍對舞，驂合雁相聯。", "魚貫圍中隊，風毛仗裏天。", "寒熊批怒掌，饑鶻下蒼拳。", "困獸開仁網，良禽獻廟鮮。", "賜庖飛騎促，勞飲釂烽傳。", "歷覽黄圖迥，裴回翠帽旋。", "邇臣將盛美，吉日繼王篇。"]}