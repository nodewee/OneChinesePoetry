{"author": "余靖", "period": "宋", "type": "诗", "title": "遊韶石", "paragraphs": ["世務常喧囂，物外有真賞。", "結友探勝槩，放情諧素想。", "韶山南國鎮，靈蹤傳自曩。", "雙闕倚天秀，一徑尋雲上。", "長江遠縈带，衆巒疑負襁。", "千里眇平視，萬形羅怪象。", "日影避崑崙，鼇頭冠方丈。", "青螺佛髻高，羣玉仙都敞。", "霞城晴煜爚，桃溪春浩蕩。", "仰攀霄漢近，俯瞰神魂怳。", "澗深溜如織，巖虛動成響。", "造化與真質，妙畫胡能倣。", "賤子生海隅，逢辰辱朝奬。", "靡成彝鼎勳，甘從丘壑往。", "驚禽戀故林，困驥畏羈鞅。", "茲遊得幽深，同懷樂清曠。", "世言帝有虞，朔南聲教廣。", "丹冥卜巡幸，翠華臨蒼莽。", "簫韶曾此奏，鐘石無遺像。", "但覺薰風存，翛然天籟爽。", "姬公著治典，歷代所遵仗。", "九野奠山川，萬靈通肸蠁。", "醫閭與吳嶽，半列戎夷壤。", "四時迎氣祠，猶煩禮官掌。", "況乃祝融區，羣物資含養。", "來儀威鳳居，樂育菁莪長。", "膚寸起成霖，崇高一方仰。", "躋之佐衡霍，無慙公侯享。"]}