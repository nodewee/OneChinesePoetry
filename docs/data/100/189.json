{"author": "宋祁", "period": "宋", "type": "诗", "title": "季春八日喜雨答李都官", "paragraphs": ["夜魄離星舍，春膏浹大田。", "乍迷榆塞樹，徐暗柳營天。", "沼滴銀波蕩，階鳴玉綆聯。", "餘萌催沃土，殘魃趣沈淵。", "迥濕來鶑外，斜寒去雁邊。", "莓莓滋野秀，纂纂濯花妍。", "戴響饒農笠，眠聲羨釣船。", "罅雲時露日，迷岫旋埋烟。", "酌酒聊相勞，斯倉竚有年。", "勞君歌閔雨，予志謝先賢。"]}