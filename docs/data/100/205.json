{"author": "宋祁", "period": "宋", "type": "诗", "title": "送馬軍范太尉", "paragraphs": ["平狄方開府，鎸羌舊著名。", "新提建章騎，入領羽林兵。", "賜橐千金重，留車兩印榮。", "已封頭尚黑，休戰髀還生。", "大旆前驅影，鳴鐃後隊聲。", "軷壇勝算爵，客飯飫侯鯖。", "山背迷榆塞，雲披認薊城。", "介圭朝漢幄，釦仗侍軒營。", "悵別疏華恨，勤歸杕杜情。", "君看畫像處，麟閣近西清。"]}