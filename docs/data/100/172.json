{"author": "宋祁", "period": "宋", "type": "诗", "title": "還都有感", "paragraphs": ["去國已十載，召還今見收。", "初無潁川最，真忝茂陵求。", "物色多新識，寒溫減舊游。", "宮毫與塵晦，省樹向人秋。", "奏乏三千敏，恩難萬一酬。", "重尋紫荷橐，却侍翠雲裘。", "建禮文書少，湯官餠餌優。", "屏營趨虎殿，子細認奎鉤。", "晚節誠知止，吾生況若浮。", "身來雖魏闕，病免合滄洲。", "淺醉貽樽恥，衰容作鑑羞。", "歸年非雁後，破月是刀頭。", "依聖讒方弭，逃陰景自休。", "乞骸從此近，終計返林丘。"]}