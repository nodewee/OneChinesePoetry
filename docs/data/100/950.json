{"author": "余靖", "period": "宋", "type": "诗", "title": "送陳京廷評", "paragraphs": ["曲江居嶺阨，楚越封疆間。", "異時置冶官，歲入不盈萬。", "將漕擇材能，招徠委成算。", "扇橐大野烘，鑿礦重崖斷。", "閩吳荆廣人，奔走通昏旦。", "千夫即山鑄，畢給未酬半。", "三監居江湄，僦輦日充羨。", "地官奏計最，遂爲天下冠。", "嘗聞卜大夫，名聲傳史漢。", "素履騁修程，逸足何由絆。"]}