{"author": "宋祁", "period": "宋", "type": "诗", "title": "開元寺塔偶成題十韵", "paragraphs": ["集福仁祠舊，雄成寶塔新。", "經營一甲子，高下幾由旬。", "屹立通無礙，支持固有神。", "雲妨垂處翼，月礙過時輪。", "頂日珠先現，絛風鐸自振。", "沙分千界遠，花散四天春。", "億載如如地，三休上上人。", "堆螺俯常碣，繚带視河津。", "陶甓勤爭運，園金施未貧。", "誰紆簡棲筆，爲我誌琳珉。"]}