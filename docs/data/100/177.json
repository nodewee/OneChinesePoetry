{"author": "宋祁", "period": "宋", "type": "诗", "title": "上春晦日到西湖呈轉運叔文學士", "paragraphs": ["春徧西湖上，湖漪綠勝醅。", "驚魚迎瀨躍，鬭鴨擁波來。", "柳已緣烟重，花仍赴暖開。", "側汀烟媚篠，卧石水銜苔。", "岸轉橫杠度，川窮飲舫回。", "暗浮蟲聿役，閒立鷺毰毸。", "野畔平如界，林蹊潤不埃。", "光浮好雲日，影倒靜樓臺。", "山色乘晴露，霞容著暝催。", "溪行凡幾曲，恨乏昔人才。"]}