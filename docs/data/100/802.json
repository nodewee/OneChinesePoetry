{"author": "張仲尹", "period": "宋", "type": "诗", "title": "玉兔凈居詩", "paragraphs": ["何事回真館，標名作凈坊。", "金園存廢趾，玉兔效殊祥。", "躍漢勞罝網，環山瑩雪霜。", "來疑崑岫出，去訝月輪藏。", "隠顯經千載，薰修蔭一方。", "寶壇隳道祖，華榜耀空王。", "奧域居全晉，靈祠接慶唐。", "煙霞生四面，樓殿起中央。", "暎日杉陰合，飄空磬韵長。", "伊余聞勝槩，寧惜寄篇章。"]}