{"author": "顔太初", "period": "宋", "type": "诗", "title": "東州逸黨", "paragraphs": ["天之有常度，躔次絕乖離。", "地之有常理，沈潜無變虧。", "人之有常道，高下遵軌儀。", "三才各定位，萬古永不移。", "二儀設有變，修德可以祈。", "人道或反常，其亂何由支。", "昔在典午朝，國祚向陵夷。", "日向中夜出，赫赫來東陲。", "地向太極裂，中有蒼鵝飛。", "高厚災且異，人妖亦繁滋。", "始有竹林民，怪誕名不羈。", "次有夷甫輩，高談慕無爲。", "沈湎多越禮，阮籍兼輔之。", "虛名能飾詐，光逸與王尼。", "何曾有先見，不能救其衰。", "張華徒竭力，無以扶其危。", "至今西晉書，讀之堪涕洟。", "爾來歷千年，炎宋運重熙。", "東州有逸黨，尊大自相推。", "號曰方外交，蕩然絕四維。", "六籍被詆訶，三皇遭毀訾。", "坑儒愚黔首，快哉秦李斯。", "與世立憲度，迂哉魯先師。", "流宕終忘反，惡聞有民彝。", "或爲童牧飲，垂髽以相嬉。", "或作概量歌，無非市井辭。", "或作薤露唱，發聲令人悲。", "或稱重氣義，金帛不爲貲。", "或曰外形骸，頂踵了無絲。", "麀聚復優雜，何者爲尊卑。", "遥聞風波民，未見如調饑。", "偶逢紳带士，相對如拘縻。", "不知二紀來，此風肇自誰。", "都緣極顯地，多用寧馨兒。", "斯人之一唱，翕然天下隨。", "斯人之一趨，靡然天下馳。", "鄉老爲品狀，不以逸爲嗤。", "宗伯主計偕，不以逸爲非。", "私庭訓子弟，多以逸爲宜。", "公朝論人物，翻以逸爲奇。", "家國盡爲逸，禮法從何施。", "我常病其事，中夜起思惟。", "平地三尺限，空車登無歧。", "重載歷百仞，所來因陵遲。", "萬一染成俗，雖悔何由追。", "衆人皆若夢，焉能分其糜。", "衆人皆若醉，不知啜其醨。", "天下皆病痿，俾誰就魯醫。", "天下皆病狂，何暇灸其眉。", "幸有名教黨，可與决雄雌。", "所嗟九品賤，不得立文墀。", "賈誼惟慟哭，梁鴻空五噫。", "終削南山竹，冒死指其疵。", "願乘九廟靈，感悟宸心知。", "赫爾奮獨斷，去邪在勿疑。", "分捕復大索，憸人無孑遺。", "大者肆朝市，其徒竄海湄。", "殺一以戒萬，是曰政之基。", "千奴共一膽，膽破衆自隳。", "無使永嘉風，敗亂昇平時。"]}