{"author": "宋祁", "period": "宋", "type": "诗", "title": "初除直講獻內閣馮學士孫侍郎", "paragraphs": ["圓海崇遺教，中陵育茂材。", "霧從仙市合，風向舞雩來。", "寶篆侔東壁，儒篇訪曲臺。", "泮芹參上俎，燕篲擁輕埃。", "鼓篋華冠聚，丘山縹帙開。", "蟲形浮墨沼，鼠耳綻經槐。", "有客緣承乏，無庸愧濫陪。", "難重漢家席，易眩魯門杯。", "學困青箱廣，書愁皓首催。", "空塵博士議，不稱洛陽才。", "高閣連雲景，層城枕斗魁。", "惟應仲尼冶，未惜鑄顔回。"]}