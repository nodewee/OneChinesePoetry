{"author": "余靖", "period": "宋", "type": "诗", "title": "酬黄都官舟次近垌見寄次韵", "paragraphs": ["南州苦炎酷，薄宦淹翹雋。", "怡然賢者心，五稔若一瞬。", "歸程江海遥，永日風波進。", "屢經溪壑險，且樂帆檣順。", "忽傳郵驛音，雅什渾金振。", "披襟許見過，握蘭欣入覲。", "衡門久索居，黄陂渴餘潤。", "覯止君子容，玉光窺千仞。", "高談盡今古，不獨期廉藺。", "相逢勿惜醉，別去生蒙吝。"]}