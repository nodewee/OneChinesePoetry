{"author": "宋祁", "period": "宋", "type": "诗", "title": "答朱彭州喜雪", "paragraphs": ["雪集先何所，天彭關內州。", "雲澌結河漢，風礫灑林丘。", "眩晃三霄接，繽紛一氣浮。", "光逢晨晛薄，花得冥寒稠。", "拂樹瓊爭動，縈牆粉暫留。", "縮毛驚莋馬，埋目憚吳牛。", "客至蘭矜曲，仙歸鶴擁裘。", "鹽邊混熬素，玉處亂方流。", "併響鳴巖竹，分滋浹壟麰。", "印沙鴻雁喜，蔽葉鷓鴣愁。", "蒙福沾餘潤，稱觴隔並游。", "錦官才涷雨，賡和負妍謳。"]}