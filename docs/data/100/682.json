{"author": "宋祁", "period": "宋", "type": "诗", "title": "金陵相公赴鎮二首  其一", "paragraphs": ["代邸橫庚佐，商巖夢弼才。", "蕭公左右手，軒老上中台。", "利見攀龍後，重明捧日來。", "聊持樞柄族，旋運一陶坯。", "師石兼爲礪，形鹽本和梅。", "樹容他語答，車問少陽回。", "丕績推時乃，宸歌續喜哉。", "陳平安注意，鄧禹退無猜。", "燾社南邦重，輕裘太府開。", "舍裝寧晚計，行復坐公槐。"]}