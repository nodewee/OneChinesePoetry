{"author": "宋祁", "period": "宋", "type": "诗", "title": "覽中丞尚書譙陳二郡新詩", "paragraphs": ["自頃辭台路，陪京擁使珂。", "遺音追正始，新韵徧中和。", "贈答劉公數，登臨叔子多。", "腸迴初有感，耳熱遂成歌。", "驚夢春塘草，歡顔雪席酏。", "拍殘吳子夜，唱殺楚陽阿。", "勝氣籠雲沆，清懷貯月波。", "無妨爍顔謝，莫獨與羊何。", "譙里鳴騶入，陳郊露冕過。", "二邦留雅咏，棠樹共婆娑。"]}