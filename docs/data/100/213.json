{"author": "宋祁", "period": "宋", "type": "诗", "title": "和龐丞相", "paragraphs": ["顧我支離甚，惟公念不才。", "朱顔爲列郡，白髮入中臺。", "閣道通天祿，宮門拂斗魁。", "論班元後鄭，作賦或延枚。", "病肘垂楊老，危心一櫓摧。", "根愁江北變，葉喜洛陽來。", "自昔邊州重，當年蜀馭催。", "燒烽看朔漠，捫井歷崔嵬。", "粗可繙前史，何能調禁財。", "流光成浩蕩，孤宦易嫌猜。", "曲外悲絃剩，機頭謗錦開。", "無功慚遠志，有吏笑然灰。", "左轄真虛忝，仙曹復濫陪。", "門鶋愁眩轉，軒鶴老毰毸。", "傾否知攸往，成章恧所裁。", "賈生空問卜，楚客但勞媒。", "特召依明主，生還揖上台。", "緹油觀冊府，巾履記翹材。", "長跪懷人句，徐傳道舊杯。", "今茲宣父冶，終得鑄顔回。"]}