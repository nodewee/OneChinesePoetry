{"author": "宋祁", "period": "宋", "type": "诗", "title": "紀聖詩", "paragraphs": ["沙麓披祥牒，金刀襲裔昆。", "嬪虞冠媯汭，生子首姜嫄。", "自昔儀椒壺，乘時正翟軒。", "褘褕躬象服，黄老好名言。", "慈蔭天同廣，柔風律並暄。", "露光流月姊，祕緯應星黿。", "嗣統開橫兆，遵遺奉壽原。", "愛親周道始，加太漢儀尊。", "參務絲言慎，臨朝玉色溫。", "從容携日月，指顧靖乾坤。", "盡散脂田邑，親繰繭舍盆。", "紀功彤管史，貽訓濯龍門。", "寶稼興東戶，佳兵戢左鞬。", "萬靈翔氣辨，五始匝春元。", "夜隕西方雨，神清積石源。", "良時標歷鳳，延祝動廷鴛。", "繅玉虹光射，絲囊露采翻。", "齋科蕊珠館，供會佛家園。", "薦壽超千劫，同寅望九閽。", "南風來助曲，北斗下臨罇。", "瑞鑑紅摇旭，香罌碧裊昏。", "欽承子道至，奉養母儀敦。", "雉翣橫霏霧，仙盤灧瑞暾。", "紫雲回幄影，銀蒜動鈎痕。", "我有吹笙宴，朝均湛露恩。", "伻圖邁明辟，雜霸掩曾孫。", "束帛霑羣后，張旜答樹惇。", "思賢君子荇，循法大夫繁。", "賮貝南浮海，邦圖北際鯤。", "此時歸寶算，仙石奉綿存。"]}