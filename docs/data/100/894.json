{"author": "葉清臣", "period": "宋", "type": "诗", "title": "遊攝山棲霞寺", "paragraphs": ["仙峰多靈草，近在東北維。", "僧紹昔捨宅，總持嘗作碑。", "高風一緬邈，廢宇亦陵遲。", "清泉潄白石，霏霧蒙紫芝。", "松蘿日蕭寂，猿鳥自追隨。", "遊人尠或詣，隠者誰與期。", "支郎篤清尚，千里孤雲飛。", "覽古玩青簡，尋幽窮翠微。", "顧予荷戟守，出宿簡書違。", "憑師訪陳迹，賸作攝山詩。"]}