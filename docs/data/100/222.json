{"author": "宋祁", "period": "宋", "type": "诗", "title": "送胡學士赴益州漕", "paragraphs": ["帝念西南重，頻年輟俊翹。", "還臨二星野，催駕一封軺。", "地出褒中險，梯連劍外遥。", "蹲鴟蔽川沃，流馬餉軍饒。", "檄去方移蜀，書成遂薦譙。", "客橙薰露夕，官錦濯霞朝。", "卓市醪華美，渝僮舞勢趫。", "省蘭聊罷幄，亭柳重攀條。", "煩使資游刃，歸懷極本朝。", "前知宣布曲，即日徧歡謠。"]}