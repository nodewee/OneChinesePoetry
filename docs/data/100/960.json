{"author": "余靖", "period": "宋", "type": "诗", "title": "送希昱上人永嘉覲親", "paragraphs": ["閶闔西風高，振錫吳門去。", "三江碧浸天，惟持一杯渡。", "敗葉梧桐秋，雲中永嘉樹。", "借問何言歸，親齒桑榆暮。", "再懷生育仁，聊爲馨潔具。", "聆師金石詞，鄭重加欽慕。", "陸梁原上獸，羣居先識母。", "嗷嗷林中烏，歛翼受子哺。", "云何蚩蚩輩，勝衣復能語。", "口腹徒自豐，骨肉如行路。", "師本談空人，浮雲無去住。", "未出輪回身，歸心應有悟。", "臨岐索贈言，愧乏雕章句。", "願達採詩官，當令不孝懼。"]}