{"author": "宋祁", "period": "宋", "type": "诗", "title": "和道卿舍人承祀出郊過西苑馬上有作", "paragraphs": ["西郊一超忽，祠節暫踟躕。", "天迥欹臨野，河長側貫都。", "飛廉披苑路，南斗抱城隅。", "填塹時休獵，棲糧戶免租。", "虎歸仍習圈，鳳下稍依梧。", "池岸斜聯籞，宮楹上集胡。", "慎齋雖有屬，勝踐未云孤。", "霧裏過仙市，輪邊認佛圖。", "檉楊閒對偃，鶬鴰靜相呼。", "牧罷林將暝，樵歸徑自紆。", "有懷摛鏤管，何苦促驪駒。", "壯思飄然發，知君顔謝徒。"]}