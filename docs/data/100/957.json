{"author": "余靖", "period": "宋", "type": "诗", "title": "過大孤山", "paragraphs": ["有形天地分，設險山河壯。", "孤山鎮南服，峨峨楚之望。", "中立亡所倚，屹然怪其狀。", "石嵾入春空，翠柱搘秋浪。", "片時起雪痕，萬頃排霜杖。", "噫氣專呼吸，橫流以溟漲。", "行人多躁進，那解明得喪。", "不顧風濤險，半就江魚葬。", "挂席經其旁，往往乞靈貺。", "遂因孤獨名，塑立輕盈像。", "綽約姑射姿，夢魂巫峽想。", "如何方面祠，終古承其妄。", "五嶽視三公，降殺不過兩。", "不然爲子男，何以通祀享。", "四氣均分風，條融各有掌。", "避其狂怒勢，亦可利攸往。", "亭育天地心，憑險恣蕩漾。", "正直鬼神德，非名奚獨饗。", "不使悔吝侵，庶幾忠信仗。", "在人不在神，勿爲虛稽顙。"]}