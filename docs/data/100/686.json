{"author": "宋祁", "period": "宋", "type": "诗", "title": "僧園牡丹", "paragraphs": ["朽壤真非託，奇葩惜見捐。", "根深惟自庇，香酷索誰憐。", "晚蘤仍晞日，斜柯但倚煙。", "有人同寂寞，無地與回旋。", "不預甘棠愛，羞將惡木連。", "數奇飛將恨，形槁屈生賢。", "已失南梅早，仍憂北枳遷。", "蔭雲今讓棘，生淤此饒蓮。", "鈿轂排朝露，雕欄悵夜天。", "馱金會見斸，無事苦憔妍。"]}