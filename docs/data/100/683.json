{"author": "宋祁", "period": "宋", "type": "诗", "title": "金陵相公赴鎮二首  其二", "paragraphs": ["慈宸念方國，上宰輟謨明。", "即拜三公府，還爲萬里城。", "松姿終自直，鼎意未嘗輕。", "戀結雲簾對，恩頒玉節榮。", "一經傳令子，雙璧聘材卿。", "鷁汎江南棹，犀羅帳下兵。", "台轓凝畫繞，仙袂赤松迎。", "粟脫賓筵飯，羊均宴豆羹。", "吳農觀耨水，蕪壤嘆糊赬。", "此日東山詠，惟公繼頌聲。"]}