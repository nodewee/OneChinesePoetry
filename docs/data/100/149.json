{"author": "宋祁", "period": "宋", "type": "诗", "title": "玉堂北欄叢竹", "paragraphs": ["玉署凝嚴處，朱欄封殖恩。", "其誰賞高節，祗自保孤根。", "密幹青杠矗，危梢翠纛翻。", "故林茲地隔，新實幾時繁。", "細籟供風枕，斜陰疊月軒。", "雀驚衝葉墮，蟬靜抱枝喧。", "戴氏當年譜，梁王自古園。", "對容金馬客，深在玉堂門。", "本以蕭蕭擢，還由冉冉存。", "烟能留暝色，粉解記春痕。", "拾籜題吟墨，披叢爽醉魂。", "愛君同省樹，不敢爲人言。"]}