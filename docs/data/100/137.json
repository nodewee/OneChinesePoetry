{"author": "宋祁", "period": "宋", "type": "诗", "title": "慈聖閣秋橙結實上召宗室同觀", "paragraphs": ["昔預穰侯貢，今移漢掖旁。", "帝憐秋實茂，天許本根强。", "媚葉童童密，幽花裛裛香。", "苞垂列星緯，味變九霞漿。", "薰軫分風近，仙盤餉露凉。", "和羹並梅䕩，連葉讓芝房。", "舜日晨烘霧，堯雲夕護霜。", "不隨江北化，思助廟中嘗。", "盧橘非同種，安榴肯羣芳。", "榮觀聳麟族，賦筆助荷囊。"]}