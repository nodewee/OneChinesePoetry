{"author": "獨孤及", "period": "唐", "type": "诗", "title": "東平蓬萊驛夜宴平盧楊判官醉後贈別姚太守置酒留宴", "paragraphs": ["驛樓漲海壖，秋月寒城邊。", "相見自不足，況逢主人賢。", "夜清酒濃人如玉，一斗何啻直十千。", "木蘭爲樽金爲杯，江南急管盧女弦。", "齊童如花解郢曲，起舞激楚歌採蓮。", "固知別多相逢少，樂極哀至心嬋娟。", "少留莫辭醉，前路方悠然。", "明日分飛儻相憶，祗應遙望西南天。"]}