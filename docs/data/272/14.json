{"author": "獨孤及", "period": "唐", "type": "诗", "title": "賈員外處見中書賈舍人巴陵詩集覧之懷舊代書寄贈", "paragraphs": ["海岸望青瑣，雲長天漫漫。", "十年不一展，知有關山難。", "適逢阮始平，立馬問長安。", "取公詠懷詩，示我江海瀾。", "暫若窺武庫，森然矛戟寒。", "眼明遺頭風，心悅忘朝餐。", "大駕今返正，熊羆扈鳴鑾。", "公遊鳳凰沼，獻可在筆端。", "繫越有長纓，封關祗一丸。", "冏然翔寥廓，仰望慚羽翰。", "嘉會不我與，相思歲雲殫。", "唯當袖佳句，持比青琅玕。"]}