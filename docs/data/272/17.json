{"author": "獨孤及", "period": "唐", "type": "诗", "title": "詶梁二十宋中所贈兼留別梁少府", "paragraphs": ["少讀黃帝書，肯不笑機事。", "意猶負深衷，未免名跡累。", "厭貧學干祿，欲徇賓王利。", "甘爲風波人，豈復江海意。", "擔簦平臺下，是日飲羇思。", "逢君道寸心，暫喜一交臂。", "緒言未及竟，離念已復至。", "甯[陵]望南丘，雲雨成兩地。", "途殊跡方間，河廣流且駛。", "暮帆望不及，覽贈心欲醉。", "愛君如金錫，昆弟皆茂異。", "奕赫連絲衣，榮養能錫類。", "君子道未長，深藏青雲器。", "巨鱗有縱時，今日不足議。", "唯當加餐飯，好我袖中字。", "別離動經年，莫道分首易。"]}