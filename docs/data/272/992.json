{"author": "陳曄", "period": "宋", "type": "诗", "title": "服椒法歌", "paragraphs": ["青城山老人，服椒得妙訣。", "年過九十餘，貌不類期耋。", "再拜而請之，忻然爲我說。", "蜀椒貳斤凈，解鹽六兩潔。", "糝鹽慢火煮，煮透滾菊末。", "初服十五圓，早晚不可輟。", "每月漸漸增，累之至二百。", "鹽酒或鹽湯，任君意所歠。", "服及半年間，胸膈微覺塞。", "每日退十圓，還至十五粒。", "俟其無礙時，數復如前日。", "常令氣熏蒸，否則前功失。", "飲食蔬果等，並無所忌節。", "一年效即見，容顔頓悅澤。", "目明而耳聰，鬚烏而髮黑。", "補腎輕腰身，固氣益精血。", "椒溫鹽亦溫，菊性去煩熱。", "四旬方可服，服之幸毋忽。", "逮至數十年，功與造化埒。", "耐老更延年，不知幾歲月。", "嗜慾若能忘，其效尤卓絕。", "我欲世人安，作歌故怛切。"]}