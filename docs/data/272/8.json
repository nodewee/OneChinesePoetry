{"author": "獨孤及", "period": "唐", "type": "诗", "title": "海上寄蕭立", "paragraphs": ["朔風剪塞草，寒露日夜結。", "行行到瀛壖，歸思生暮節。", "驛樓見萬里，延首望遼碣。", "遠海入大荒，平蕪際窮髮。", "舊國在夢想，故人胡且越。", "契闊阻風期，荏苒成雨別。", "海西望京口，兩地各天末。", "索居動經秋，再笑知曷月。", "日南望中盡，唯見飛鳥滅。", "音塵未易得，何由慰飢渴。"]}