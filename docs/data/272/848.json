{"author": "陳耆卿", "period": "宋", "type": "诗", "title": "種麥", "paragraphs": ["新穀未升陳穀罄，宵人托麥以爲命。", "今年種麥如去年，去年滿屋今空田。", "吁嗟皇天毋乃戾，去年浙右當死歲。", "湘中死寇淮死兵，留得東州僅旒綴。", "只今艱食遽如斯，豈是造化有乘除。", "我無一語活四海，對之泣下徒霑裾。", "催租官吏如束濕，里正打門急復急。", "眼中安得豳風圖，繪出麥田蓑與笠。"]}