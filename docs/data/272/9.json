{"author": "獨孤及", "period": "唐", "type": "诗", "title": "三月三日自京到華陰於水亭獨酌寄裴六薛八", "paragraphs": ["祗役匪遑息，經時客三秦。", "還家問節候，知到上巳辰。", "山縣何所有，高城閉青春。", "和風不吾欺，桃杏滿四鄰。", "舊友適遠別，誰當接歡欣。", "呼兒命長瓢，獨酌湘吳醇。", "一酌一朗詠，既酣意亦申。", "言筌暫兩忘，霞月祗相新。", "裴子塵表物，薛侯席上珍。", "寄書二傲吏，何日同車茵。", "詎肯使空名，終然羈此身。", "他年解桎梏，長作海上人。"]}