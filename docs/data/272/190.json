{"author": "戴栩", "period": "宋", "type": "诗", "title": "賞梅游中塘分韻得影字呈水心", "paragraphs": ["神僊宅空碧，下亦愛人境。", "中塘豈所私，羣物賁華景。", "始憇羅浮舟，水迅山石礦。", "三岡肇茲源，清曠可百井。", "踈起樵屋煙，密竚玉娥影。", "隴獅鼓雪鬃，石烏延帨頸。", "未竟前後村，忽迤東西嶺。", "潔諧竹買隣，醜愧櫟生癭。", "歲晏澤澍枯，日燥霜力猛。", "翩其千萬芳，阻此一半騁。", "窮哦弔羈艷，熾炬藥酷冷。", "誰料風騷家，敢奪造化秉。", "兒童駭新觀，父老發舊省。", "初斸莎根移，肅布花陣整。", "春筐望雨肥，月橋任枝㾪。", "胡爲浪鈎引，衆喧侵獨靜。", "滋味已足冠，色香難自屏。", "徘徊重徘徊，天北大星耿。"]}