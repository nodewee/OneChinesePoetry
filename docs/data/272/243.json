{"author": "戴栩", "period": "宋", "type": "诗", "title": "捕蝗回奉化泊剡源有感", "paragraphs": ["十月五日江信風，小舟摇兀蘆葦叢。", "雲端初月吐復翳，時有鸛鶴鳴寒空。", "梓莢離離掛石髮，松蘿矯矯垂羽幢。", "徒步長歌者誰子，乍抑乍揚驚遠厖。", "令人慘淡百感集，呼酒不飲心未降。", "自從作吏涴泥滓，故書蛛網塵滿窗。", "海田無雨種十一，是處奔走祈淵龍。", "龍慵不報蝗四起，茹草啖葉無留蹤。", "早擊暮遮夜秉火，遺子已復同蜩蛩。", "吏無功德可銷變，勉力與爾爭長雄。", "矮屋三間自寒暑，居無十日甘憧憧。", "却憶萊堂應夢我，白雲正隔西南峰。", "人生富貴亦何用，長年菽水勝萬鍾。", "一丘一壑自不惡，我欲從之邴曼容。"]}