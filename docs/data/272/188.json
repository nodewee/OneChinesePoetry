{"author": "戴栩", "period": "宋", "type": "诗", "title": "和葉水心會昌觀小集", "paragraphs": ["深居抱窮空，弱質資凍暴。", "躡齊邇高堂，凌陰得重燠。", "敗素諒難遷，窘逼尚可復。", "再拜窺著書，甘以謝華轂。", "涉海浩無津，眩汗頸爲縮。", "萬葩拾一二，淺心自蘭菊。", "喟焉懷世情，否泰幾翻覆。", "經綸委道周，伊誰穫已熟。", "哲人信委蛇，愛士比金玉。", "盖摩集雲門，艇湊思遠瀆。", "一觴爲我陶，千載期爾朂。", "歲晏霜雪交，故林有喬木。"]}