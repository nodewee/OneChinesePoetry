{"author": "吳泳", "period": "宋", "type": "诗", "title": "城上烏", "paragraphs": ["爾何不向別處棲，東飛日白足，南飛有樹枝。", "翺翔空中不欲墮，逋尾又向城頭歸。", "城雖高，人亦好，三匝重來屋邊遶。", "不緣啄雁稗，不爲唼鳬藻。", "鴉鴉唾駡閭里常，睠睠忠言主人告。", "所生八九子，頼有三雛成。", "兩雛連檣去，一雛聞絃驚。", "往來城頭蹔棲止，旭日又恐東方明。"]}