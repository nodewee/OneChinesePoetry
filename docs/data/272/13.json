{"author": "獨孤及", "period": "唐", "type": "诗", "title": "癸卯歲赴南豐道中聞京師失守寄權士繇韓幼深", "paragraphs": ["種田不遇歲，策名不遭時。", "胡塵晦落日，西望泣路岐。", "猛虎嘯北風，麕麚皆載馳。", "深泥駕疲牛，踸踔余何之。", "詰屈白道轉，繚繞清溪隨。", "荒谷嘯山鬼，深林啼子規。", "長歎指故山，三奏歸來詞。", "不逢眼中人，調苦車逶遲。", "士繇松筠操，幼深瓊樹姿。", "別來平安否，何階一申眉。", "白雲失帝鄉，遠水恨天涯。", "昂藏雙威鳳，曷月還西枝。", "努力愛華髮，盛年振羽儀。", "但令迍難康，不負滄洲期。", "莫作新亭泣，徒使夷吾嗤。"]}