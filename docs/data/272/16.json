{"author": "獨孤及", "period": "唐", "type": "诗", "title": "夏中詶于逖畢燿問病見贈", "paragraphs": ["救物智所昧，學仙願未從。", "行藏兩乖角，蹭蹬風波中。", "薄宦耻降志，臥痾非養蒙。", "閉關涉兩旬，羇思浩無窮。", "鸑鷟何處來，雙舞下碧空。", "離別隔雲雨，惠然此相逢。", "把手賀疾間，舉杯欣酒濃。", "新詩見久要，清論激深衷。", "高館舒夜簟，開門延微風。", "火雲赫嵯峨，日暮千萬峯。", "遙指故山笑，相看撫號鐘。", "聲和由心清，事感知氣同。", "出處未易料，且歌緩愁容。", "願君崇明德，歲暮如青松。"]}