{"author": "獨孤及", "period": "唐", "type": "诗", "title": "丙戌歲正月出洛陽書懷", "paragraphs": ["往歲衣褐見，受服金馬門。", "擬將忠與貞，來酬主人恩。", "天地暫雷雨，洪波生平原。", "窮鱗遂蹭蹬，夙昔事罕存。", "幸逢帝出震，授鉞清東藩。", "白日忽再中，萬方咸駿奔。", "王風從西來，春光滿乾坤。", "蟄蟲競飛動，余亦辭籠樊。", "遭遇思自強，寵辱安足言。", "唯將四方志，廻首謝故園。"]}