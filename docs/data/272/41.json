{"author": "獨孤及", "period": "唐", "type": "诗", "title": "和李尚書畫射虎圖歌", "paragraphs": ["飢虎呀呀立當路，萬夫震恐百獸怒。", "彤弓金鏃當者誰，鳴鞭飛控流星馳。", "居然畫中見真態，若務除惡不顧私。", "時和年豐五兵已，白額未誅壯士耻。", "分銖遠邇懸彀中，不中不發思全功。", "捨矢如破石可裂，應弦盡敵山爲空。", "殺氣滿堂觀者駭，颯若崖谷生長風。", "精微入神在毫末，作繢造物可同功。", "方叔秉鉞受命新，丹青起予氣益振。", "底綏靜難巧可擬，嗟歎不足聲成文。", "他時代天育萬物，亦以此道安斯民。"]}