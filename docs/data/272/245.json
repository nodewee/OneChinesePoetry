{"author": "戴栩", "period": "宋", "type": "诗", "title": "程郎中生日", "paragraphs": ["明光殿前雙侍史，瑞氛曉逐爐烟起。", "玉壺一段冰作澌，風流漢署參差是。", "邇來郵館持節歸，御花金带紅氍毹。", "何假通侯聯八座，此真漢相驚單于。", "遐哉東海一萬里，浴日涵星渺無沚。", "只有潮聲似政聲，日夜流傳喧兩耳。", "男耕女織桴鼓閒，四民不動安如山。", "願公端委穆天縡，歌謠處處同東海。"]}