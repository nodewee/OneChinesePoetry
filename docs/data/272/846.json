{"author": "陳耆卿", "period": "宋", "type": "诗", "title": "和芥庵韻", "paragraphs": ["孟軻談一本，孔子號無我。", "聖賢超警趣，不作流俗墮。", "故能貫堪輿，中立而不頗。", "黄冠宗無爲，衲子只打坐。", "言若高峭甚，又與聖賢左。", "須於真實處，大海穩扶柁。", "須於疑似間，曲戶牢著鎖。", "世道震遂泥，人心履俱跛。", "競作夔憐蚿，徒勞螟祝臝。", "芥庵之心鏡，淵珠光徹顆。", "常時足歡娛，此日類坎軻。", "乃能貞其頤，不爲名利朶。", "敲棋聲落枰，哦詩氣摧垜。", "此外澹一視，泰山如草蓏。", "未妨師孔孟，匪涉佛老惰。", "汩余抱孤戇，匪惟縶庸瑣。", "涉世雖云闊，詣理猶未妥。", "正性水下月，邪焰風中火。", "因子當自强，朝聞夕死可。"]}