{"author": "戴栩", "period": "宋", "type": "诗", "title": "春風行爲判府韓郎中壽", "paragraphs": ["鴻濛何物轉膠轕，春風萬里來閶闔。", "佳哉可愛不可名，協氣穰穰如響答。", "去年浙水皆春波，今年鄞江春最多。", "桃源洞口一披拂，花胎柳骨含天和。", "散作油雲三日雨，田家喜氣充環堵。", "藜腸得米停春雷，共向清流浸秔稌。", "秔稌可種麥可耘，今年上瑞應十分。", "不知化工費多少，化工不自書其勳。", "歸來閶闔門四敞，更展經綸九天上。", "坐令八極一春臺，物物大鈞融溥暢。", "君不見古往今來春復春，春風歲歲長如新。"]}