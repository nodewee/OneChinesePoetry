{"author": "黄垺", "period": "宋", "type": "诗", "title": "壽徐倉使", "paragraphs": ["四明山水遠且清，秀氣鍾作千人英。", "南州高士真濟美，天地正粹涵中襟。", "學問淵源派伊洛，文章典麗鏗䪫韺。", "射策丹墀壓群彥，聲名一日蜚玉京。", "粵從膴仕久揚歷，政事所至皆有稱。", "讎較芸編上群玉，蕃宣苕水騰頌聲。", "凝旒簡眷異儔正，追班文石煥郎星。", "清規屹立朝譽振，儒術既行邦計贏。", "論思獻納衆所矚，其奈宵旰懷遠氓。", "咨諏出攬澄清轡，肅持庾節賙列城。", "視時斂散民食足，觀風按察吏膽驚。", "側聽賜環馹騎速，行看荷橐天衢亨。", "節過清明纔六日，欣逢吉夢叶長庚。", "和氣却隨春氣足，福星還並壽星明。", "己聞好語日邊至，莫辭爛熳傾罍觥。", "自慚小草依松柏，臭味相投意甚真。", "矢詩不但爲公壽，八荒壽域更躋民。"]}