{"author": "獨孤及", "period": "唐", "type": "诗", "title": "代書寄上裴六冀劉二潁", "paragraphs": ["昔余馬首東，君在海北汭。", "盡屏簿領書，相與議巖穴。", "載來詣佳境，每山有車轍。", "長嘯林木動，高歌唾壺缺。", "此辭月未周，虜馬嘶絳闕。", "猛虎踞大道，九州當中裂。", "聞君棄孤城，猶自握漢節。", "恥栖惡木影，忍與故山別。", "脫舄挂嶺雲，冏然若鳥逝。", "唯留潺湲水，分付練溪月。", "爾來大谷梨，白花再成雪。", "關梁限天險，歡樂竟兩絕。", "大盜近削平，三川今底寧。", "句芒布春令，屏翳收雷霆。", "伊洛日夜漲，鳴臯蘭杜青。", "騫騫兩黃鵠，何處遊青冥。", "疇昔切玉刃，應如新發硎。", "及時當樹勳，高懸景鐘銘。", "莫抱白雲意，徑往丹丘庭。", "功成儻長揖，然後謀滄溟。"]}