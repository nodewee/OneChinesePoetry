{"author": "戴栩", "period": "宋", "type": "诗", "title": "上丞相壽", "paragraphs": ["人統開璿曆，台符煥紫躔。", "數如環復始，天與壽無邊。", "麟閣精神異，龍輿寵數專。", "先朝稱舊弼，潞國最長年。", "遼幣猶增遣，河流未肯旋。", "爭如今日盛，獨致太平全。", "青社歸傳檄，陰山息控弦。", "堤成江勢却，疆闢稻畦連。", "燮理功何鉅，勤勞意自便。", "寒分編戶粟，雪賜羽林錢。", "吉日登符寶，中天敞棟梴。", "九重申駿命，一德共蟬聯。", "吾道今隆矣，人文益粲然。", "來歸褒衍聖，訪後續伊川。", "美績隨時現，神謀應物圓。", "基扶周鼎晏，色補舜衣妍。", "獨立觀昭曠，中持斡化權。", "通融文共武，銷壓黨兼偏。", "位乃昭文右，功惟尚父先。", "福流寰海遍，謙守此心堅。", "卦象黄裳繇，詩家綠竹篇。", "流傳皆琬琰，賡頌幾歌絃。", "峻極千齡際，中和二日前。", "沙堤春駘蕩，鳳沼曉澄鮮。", "綺席紛才俊，瑶臺映列仙。", "一經韋繼漢，百兩姞歸燕。", "賤子叨卑鑰，清晨染賀牋。", "所慙恩似海，安得筆如椽。", "舉目看霖潤，褆身擬化甄。", "願同松與石，潔操在平泉。"]}