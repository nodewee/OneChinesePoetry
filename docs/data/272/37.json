{"author": "獨孤及", "period": "唐", "type": "诗", "title": "自東都還濠州奉詶王八諫議見贈", "paragraphs": ["關西仕時俱稚容，彪彪之鬢始相逢。", "天地變化縣城改，獨有故人交態在。", "不言會合跡未幷，猶以歲寒心相待。", "洛陽居守寄酇侯，君著貂冠參運籌。", "高閣連雲騎省夜，新文會友涼風秋。", "青袍白面昔攜手，冉冉府趨君記否。", "雲分雨散十五年，始得一笑樽酒前。", "未遑少留驟遠別，況值旅鴈鳴秋天。", "二華舊遊如夢想，他時再會何由緣。", "賴君贈我郢中曲，別後相思被管弦。"]}