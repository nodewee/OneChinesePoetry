{"author": "獨孤及", "period": "唐", "type": "诗", "title": "題思禪寺上方", "paragraphs": ["溪口聞法鼓，停橈登翠屏。", "攀雲到金界，合掌開禪扃。", "鬱律衆山抱，空濛花雨零。", "老僧指香樓，云是不死庭。", "眇眇于越路，茫茫春草青。", "遠山噴百谷，繚繞馳東溟。", "目極道何在，境照心亦冥。", "騞然諸根空，破結如破瓶。", "下視三界狹，但聞五濁腥。", "山中有良藥，吾欲隳天形。"]}