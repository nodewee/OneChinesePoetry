{"author": "呂殊", "period": "宋", "type": "诗", "title": "別荆州諸友", "paragraphs": ["荆州三度別，此別猶酸冷。", "蒹葭逐岸靡，烟雨隔林迥。", "去棹行且留，離觴醉還醒。", "緬懷荆州士，鵠立霜毛整。", "爽信何由人，班班紛脫穎。", "况是清俊流，魁然挈裘領。", "相逢名教樂，殊忘舊機境。", "草木臭味同，何庸絕畦町。", "虎豹識避就，寧忍覆陷阱。", "人情不盡遠，頗諒心耿耿。", "眼底絕荆榛，夙生獨何幸。", "時恨多曠違，赧容多面頸。", "分袂復自茲，深淵惜斷綆。", "斷綆無續期，分袂有時并。", "但願各自珍，時當動深省。", "一簣會成山，九仞猶棄井。", "要令百煉金，清瑩無留礦。", "大哉乾坤內，吾道相與命。"]}