{"author": "曾有光", "period": "宋", "type": "诗", "title": "贈畫山水陳兄", "paragraphs": ["眼前畫士蠶樣密，有如陳君萬纔一。", "少年識高畫愈精，胸蟠物象妙通神。", "描盡江山歸指點，寒林古嶂煙雲歛。", "若懸瀑布飛潺湲，樵人向晚歸山巔。", "幻出樓臺景一簇，松釵墮落鴻金屋。", "苔封石徑綠茸茸，深藏古寺無聲鐘。", "花落啼鳥四時好，綠陽繫馬迷芳草。", "溪上桃花三月春，漁翁垂釣理絲綸。", "夏日池亭避炎暑，荷花落岸香風度。", "秋聲颯颯蘆葦寒，驚飛白鷺起前灘。", "野梅冬杪香飄路，忽驚四面仝雲布。", "展開一軸指顧間，始知妙畫歸毫端。", "誰云不復見摩詰，陳君自得如神筆。", "石臺一去不復來，陳君繼芳誠奇哉。", "形容聊述歌一首，行看聲亞諸人右。"]}