{"author": "獨孤及", "period": "唐", "type": "诗", "title": "送陳兼應辟兼寄高適賈至", "paragraphs": ["結綠處燕石，卞和不必知。", "所以王佐才，未能忘茅茨。", "罷官梁山外，穫稻楚水湄。", "適會傅巖人，虛舟濟川時。", "天網忽搖頓，公才難棄遺。", "鳳凰翔千仞，今始一鳴岐。", "上馬指國門，舉鞭射書帷。", "預知大人賦，掩却歸來詞。", "天子方在宥，朝廷張四維。", "料君能獻可，努力副疇咨。", "舊友滿皇州，高冠飛翠蕤。", "相逢絳闕下，應道軒車遲。", "高侯秉戎翰，策馬觀西夷。", "方從幕中事，參謀王者師。", "賈生去洛陽，焜耀琳瑯姿。", "芳名動北步，逸韻陵南皮。", "肅肅舉鴻毛，冷然順風吹。", "波流有同異，由是限別離。", "漢塞隔隴底，秦川連鎬池。", "白雲日夜滿，道里安可思。", "夢想浩盈積，物華愁變衰。", "因君附錯刀，送遠益淒其。", "四海各橫絕，九霄應易期。", "不知故巢燕，決起棲何枝。"]}