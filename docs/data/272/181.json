{"author": "鄭斯立", "period": "宋", "type": "诗", "title": "贈陳宗之  其一", "paragraphs": ["昔人躭隠約，屠酤身亦安。", "矧伊叢古書，枕藉於其間。", "讀書博詩趣，鬻書奉親歡。", "君能有此樂，冷淡世所難。", "我本抱孤尚，爲貧試彈冠。", "欲和南薰琴，秋風欻戒寒。", "恬無分外想，賸有日晷閒。", "閲書於市廛，得君羈思寬。", "誦其所爲詩，刻苦雕肺肝。", "陶韋淡不俗，郊島深以艱。", "君勇欲兼之，日夜吟辛酸。", "京華聲利窟，車馬如浪翻。", "淡妝誰爲容，古曲誰爲彈。", "桐陰覆月色，靜夜獨往還。", "人皆掉臂過，我自刮眼看。", "百年適志耳，豈必身是官。", "不見林和靖，清名載孤山。"]}