{"author": "戴栩", "period": "宋", "type": "诗", "title": "賀丞相家廟詩", "paragraphs": ["有永恢皇祚，中興挺世臣。", "王封一品貴，廟錫五筵新。", "日月臨華表，璇璣近彩晨。", "秀當吳嶠色，流自鄮江津。", "給吹儀褒燧，銘功鼎賜栒。", "神游來燕日，吉朔契龜辰。", "騶騎傳呼鬨，儀鸞供帳陳。", "九街收雨凈，午漏带鐘勻。", "從以簪纓貴，來羞俎豆珍。", "思隨時共肅，懽與律回春。", "感激思親淚，舂容致主身。", "羣工瞻禮樂，百兩溢車輪。", "粵若今爲盛，應無古與倫。", "王珪漸寂寞，諸葛抱酸辛。", "父子千齡並，明良一德純。", "秉心同此學，錫福遍生民。", "日者邦維固，天令敵運屯。", "版圖重入漢，玉璽已收秦。", "遵養謀先定，規恢氣遂振。", "相仍鳴鸑鷟，雙玉上麒麟。", "帝謂先朝舊，卿勳不數人。", "何官崇寵渥，無地匪經綸。", "禮始昭陵建，恩參潞國均。", "有嚴京邑宇，還望越祠鄰。", "犧象時觴潔，貂蟬月拜頻。", "煙芬沾杳靄，雲氣護輪囷。", "龜泗提封衍，韋平系緒詵。", "祝宗辭不媿，善慶澤無垠。", "永輔乾坤晏，同濡雨露仁。", "小儒松桷頌，留筆紀蒼珉。"]}