{"author": "戴栩", "period": "宋", "type": "诗", "title": "同水心弔薛子舒墓", "paragraphs": ["自劚青雲去，長途墜玉鑣。", "有名天所吝，無病藥爲妖。", "月斧千家寂，霓梭五色銷。", "夢靈虛吐鳳，數短實如鴞。", "筦庫嗟常調，弓旌欠特招。", "貴兒嫌苦淡，盛葉不蕭條。", "往憶京華旅，相隨柳外橋。", "行藏今止此，歲月忽同飄。", "留札寬親抱，緘文付穉髫。", "敬亭花自發，族隴木仍喬。", "稍待刊銘志，從知慰泬寥。", "友朋如昨日，來往未辭遥。", "酹散窗生霧，吟寒斗掛杓。", "百年齊一盡，終譽在山椒。"]}