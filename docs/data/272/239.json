{"author": "戴栩", "period": "宋", "type": "诗", "title": "楊子京益壯樓", "paragraphs": ["征蠻老將何矍鑠，馬如飛龍鎧如石。", "不記腥雲毒雨時，苦憶阿游乘下澤。", "纍纍薏苡化明珠，讒夫萋菲何代無。", "說死嗜生非烈士，欲行輒止真賈胡。", "江東領軍今獨步，快劍雄筆風雨過。", "壯骨無身宰樹高，壯懷有弟樓名大。", "樓前萬象供指呼，遠蒼近綠開畫圖。", "榮謝隨時各稚耋，宇宙不改同朝晡。", "請君清坐自探索，此本無虧何所益。"]}