{"author": "獨孤及", "period": "唐", "type": "诗", "title": "季冬自嵩山赴洛道中作", "paragraphs": ["皇運偶中變，長蛇食中土。", "天蓋西北傾，衆星隕如雨。", "胡塵動地起，千里聞戰鼓。", "死人成爲阜，流血塗草莽。", "策馬何紛紛，捐軀抗豺虎。", "甘心赴國難，誰謂荼葉苦。", "天子初受命，省方造區宇。", "斬鯨安溟波，截鼇作天柱。", "三微復正統，五玉歸文祖。", "不圖漢官儀，今日忽再覩。", "升高望京邑，佳氣連海浦。", "寶鼎歊景雲，明堂舞干羽。", "虎臣囗激昂，囗囗囗禦侮。", "腐儒著縫掖，何處議鄒魯。", "西上轘轅山，丘陵橫今古。", "和氣蒸萬物，臘月春靄吐。", "得爲太平人，窮達不足數。", "他日遇封禪，著書繼三五。"]}