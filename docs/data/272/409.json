{"author": "葉紹翁", "period": "宋", "type": "诗", "title": "登謝屐亭贈謝行之", "paragraphs": ["君家靈運有山癖，平生費却幾緉屐。", "從人喚渠作山賊，內史風流定誰識。", "西窗小憩足力疲，夢賦池塘春草詩。", "只今屐朽詩不朽，五字句法誰人追。", "天台覽遍興未已，天竺山前聽流水。", "秦人稱帝魯連耻，寧向蒼苔留屐齒。", "乙庵是渠幾世孫，登山認得屐齒痕。", "摩挲苔石坐良久，便欲老此巖之根。", "吾儂勸渠且歸去，請君更學遥遥祖。", "遥遥之祖定阿誰，曾出東山作霖雨。", "乙庵未省却問儂，莫是當年折屐翁。"]}