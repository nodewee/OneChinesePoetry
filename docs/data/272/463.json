{"author": "劉倓", "period": "宋", "type": "诗", "title": "次韻胡少瀹題梁王山蟠松詩", "paragraphs": ["長松上捎日月宮，昂霄聳壑材甚雄。", "不肯甘心卧雲巘，有時見夢十八公。", "汗顔血指，那知大匠自有體。", "斬伐丁丁，朝夕聒人幽耳聾。", "豈如吾鄉華頂一峰八萬四千丈，下蟠夭夭矯矯奇奇怪怪之蒼松。", "樛枝半壓魯隠九年之大雪，雅韻曾和虞氏五絃之薰風。", "八千靈椿三千桃實幾番見，何況籬下黄菊江頭赤葉楓。", "蕭梁劫火燒不死，坐閲五季鹿走天下人亡弓。", "世人欲識吾家所擾真龍種，請看春雷發蟄霧滃霱雲從。", "礧砢蹙縮輪囷擁腫可挫不可辱，堅剛正獨盤薄偃蹇受命不受封。", "無用之用不器之器振古成自晚，天台道人何苦汲汲圖象寄涪翁。", "搜腸鏤腎狀出怪松贊，反言挺而茂者肥瘠貴得中。", "吁嗟九原相如不可作，飄飄詞賦誰摩穹。", "閬風逸民自愧才力薄，北斗以南惟有四朝之老農。"]}