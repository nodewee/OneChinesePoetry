{"author": "獨孤及", "period": "唐", "type": "诗", "title": "客舍月下對酒醉後寄畢四燿", "paragraphs": ["鄉路風雪深，生事憂患迫。", "天長波瀾廣，高舉無六翮。", "獨立寒夜移，幽境思彌積。", "霜月照膽淨，銀河入簷白。", "沽酒聊自勞，開樽坐簷隙。", "主人奏絲桐，能使高興劇。", "清機暫無累，獻酢更絡繹。", "慷慨葛天歌，愔愔廣陵陌。", "既醉萬事遺，耳熱心亦適。", "視身兀如泥，瞪目傲今昔。", "故人間城闕，音信兩脉脉。", "別時前盟在，寸景莫自擲。", "心與白日鬬，十無一滿百。", "寓形薪火內，甘作天地客。", "與物無親疎，斗酒勝竹帛。", "何必用自苦，將貽古賢責。"]}