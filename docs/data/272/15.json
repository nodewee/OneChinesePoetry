{"author": "獨孤及", "period": "唐", "type": "诗", "title": "代書寄上李廣州", "paragraphs": ["皖水望番禺，迢迢青天末。", "鴻鴈飛不到，音塵何由達。", "獨有輿人歌，隔雲聲諠聒。", "皆稱府君仁，百越賴全活。", "推誠魚鱉信，持正魑魅怛。", "疲民保中和，性足無夭閼。", "天子咨四岳，佇公濟方割。", "幾時復旋歸，入踐青瑣闥。", "賤子託明德，繚若松上葛。", "別離鄙恡生，結念思所豁。", "門欄關山阻，岐路天地闊。", "唯憑萬里書，持用慰飢渴。"]}