{"author": "獨孤及", "period": "唐", "type": "诗", "title": "詶皇甫侍御望天灊山見示之作", "paragraphs": ["早歲慕五嶽，嘗爲塵機礙。", "孰知天柱峯，今與郡齋對。", "隱嶙抱元氣，氤氳含青靄。", "雲崖媚遠空，石壁寒古塞。", "漢皇南遊日，望秩此昭配。", "法駕到谷口，禮容振荒外。", "焚柴百神趨，執玉萬方會。", "天旋物順動，德布澤霶霈。", "講武威已耀，學仙功未艾。", "黃金竟何成，洪業遽淪昧。", "度世若一瞬，昨朝已千載。", "如今封禪壇，唯見雲雨晦。", "長望哀往古，勞生慚大塊。", "清暉幸相娛，幽獨知所賴。", "寒城春方正，初日明可愛。", "萬殊喜陽和，余亦荷時泰。", "山色日夜綠，下有清淺瀨。", "愧作拳僂人，沈迷簿書內。", "登臨歎拘限，出處悲老大。", "況聽郢中曲，復識湘南態。", "思免物累牽，敢令道機退。", "瞞然誦佳句，持此秋蘭佩。"]}