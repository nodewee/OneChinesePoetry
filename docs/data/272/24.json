{"author": "獨孤及", "period": "唐", "type": "诗", "title": "初晴抱琴登馬退山對酒望遠醉後作", "paragraphs": ["年長心易感，況爲憂患纏。", "壯圖迫世故，行止兩茫然。", "王旅方伐叛，虎臣皆被堅。", "魯人著儒服，甘就南山田。", "挈榼上高磴，超遙望平川。", "滄江大如綖，隱映入遠天。", "荒服何所有，山花雪中然。", "寒泉得日景，吐霤鳴湔湔。", "舉酒勸白雲，唱歌慰頹年。", "微風度竹來，韻我號鍾弦。", "一彈一引滿，耳熱知心宣。", "曲終余亦酣，起舞山水前。", "人生幾何時，太半百憂煎。", "今日羇愁破，始知濁酒賢。"]}