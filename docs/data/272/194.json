{"author": "戴栩", "period": "宋", "type": "诗", "title": "定海餞王郎中", "paragraphs": ["曈曈明月佩，奕奕朝霞裳。", "握蘭侍帝所，搴蘭思衡湘。", "衡湘渺何許，玉節耿有光。", "耄倪九城民，喜色紛迎將。", "曰予逢聖代，有君冠虞唐。", "臯禹翊元化，萬宇如一堂。", "欲銷庾籍蠹，乃借芸籤香。", "我聞生人初，此屋有盖藏。", "官漁吏爲罟，頳此百尾魴。", "湖南素清絕，帛賤米不翔。", "攬轡亦何事，談笑還循良。", "歸來倡九牧，論思助時康。", "此別非久隔，此懷詎暫忘。", "湖風開縐碧，柳雨滋柔黄。", "朋簪各有贈，再拜獻一觴。", "短章不成琢，愧彼金玉相。"]}