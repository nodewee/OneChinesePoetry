{"author": "戴栩", "period": "宋", "type": "诗", "title": "送翁靈舒赴越帥分韻得欲字", "paragraphs": ["越峰羅四圍，越水鏡相燭。", "我昔扁舟來，十日看不足。", "天垂禹祠旁，海入秦望曲。", "荒寒暝色歸，牛背下鴝鵒。", "興亡百粵鄉，俛仰千載俗。", "恨我劣風騷，眼到筆不屬。", "君今挾此遊，萬象困搜斸。", "有類古趫將，敵勍乃所欲。", "市驅羲獻軍，降豎元賀纛。", "策勳六義右，正始渺絲粟。", "秋風吹蟲聲，桂菊漸結束。", "京華萬種身，聚散棋着局。", "吾徒日夕偕，文字當杯醁。", "奈何奪此翁，爲我謝州督。"]}