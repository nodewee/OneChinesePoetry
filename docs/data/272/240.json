{"author": "戴栩", "period": "宋", "type": "诗", "title": "次韻盧直院題秀邸所贈春龍出蟄圖", "paragraphs": ["中興斷鰲四極立，黄河不動銀河濕。", "羣龍作御翊天飛，豈有泥蟠初破蟄。", "畫家畫甜難盡神，詩家詩苦空絕塵。", "上聖調合二能事，從此角鬐成活身。", "王門沉沉風鐸語，妙舞停彎歌罷句。", "夜半祥光挾電生，知從所賜春龍處。", "明朝黄麻出漢宮，草麻因贈玉堂翁。", "見者傳觀互矜詫，我爲指點開鴻濛。", "九州未畫一豐草，龍豢於官猶在島。", "後來盛理稱太平，麟鳳不厭郊原小。", "我願萬物常安舒，澤焦潤槁旱已拘。", "百靈有職不相襲，崑崙日月自出入。"]}