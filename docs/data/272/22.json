{"author": "獨孤及", "period": "唐", "type": "诗", "title": "送相里郎中赴江西", "paragraphs": ["君把一尺詔，南遊濟滄浪。", "受恩忘險艱，不道歧路長。", "戎狄方搆患，休牛殊未遑。", "三秦千倉空，戰卒如餓狼。", "委輸資外府，諏謀寄賢良。", "有才當陳力，安得遂翱翔。", "豈不慎井賦，賦均人亦康。", "遙知軒車到，萬室安耕桑。", "火伏金氣騰，昊天欲蒼茫。", "寒蟬慘巴鄧，秋色愁沅湘。", "昨日攜手西，於今芸再黃。", "歡娛詎幾許，復向天一方。", "蹢躅話世故，惆悵舉離觴。", "共求數刻歡，戲謔君此堂。", "今日把手笑，少時各他鄉。", "身名同風波，聚散未易量。", "曷月還朝天，及時開智囊。", "前期儻猶闊，加飯勉自強。"]}