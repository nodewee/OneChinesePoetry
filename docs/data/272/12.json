{"author": "獨孤及", "period": "唐", "type": "诗", "title": "下弋陽江舟中代書寄裴侍御", "paragraphs": ["故鄉隔西日，水去連長天。", "前路知幾許，但指天南邊。", "愴恨極浦外，隱映青山連。", "東風滿帆來，五兩如弓弦。", "遙羨繡衣客，冏然馬首先。", "得餐武昌魚，不顧潯陽田。", "屈指數別日，忽乎成兩年。", "百花已滿眼，春草漸碧鮮。", "豈是離居時，奈何于役牽。", "洞庭有深涉，曷日期歸旋。", "且作異鄉料，詎知攜手緣。", "離憂未易銷，莫道樽酒賢。"]}