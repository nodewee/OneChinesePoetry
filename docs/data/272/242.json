{"author": "戴栩", "period": "宋", "type": "诗", "title": "走筆代書答西士", "paragraphs": ["帝城百司官事少，故府庭閑長春草。", "獨餘人事十倍多，一月束書逾束稿。", "我于其間厭見之，語可摹印百不移。", "深處難論淺處俗，今我下筆如黏黐。", "自得君書手不置，報章颯颯生新意。", "漫將長句替寒溫，臨流勝寄相思字。", "久不哦詩詩律疎，字字偃蹇煩麾呼。", "羨君作邑康廬下，柔强伏梗妥以愉。", "廼知萬事共一法，神熟意便功轉捷。", "聽訟固應哲士能，理賦未省通儒怯。", "往時蔡子尹黄巖，欲試自疑龜屢占。", "祗今登用頗衮衮，似此縣債償亦廉。", "期君規模卓魯上，隨世功名真漫浪。", "幸勿棄我頻琢磨，中年師友半凋喪。", "西湖柳色遞晴陰，蒲江遠矣誰共尋。", "近聞鄉里一奇事，宿覺庵邊祠水心。"]}