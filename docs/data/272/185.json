{"author": "戴栩", "period": "宋", "type": "诗", "title": "書懷", "paragraphs": ["隨牒滄海隅，兩見初月吐。", "緬懷故山友，飄散等風雨。", "低頭繙簿書，仄足隨步武。", "荒哉舊時學，千石壓一縷。", "涇渭誰濁清，荼薺互甘苦。", "癡兒了官事，朝飯或過午。", "聊爲五斗淹，未受三命俯。", "有得那免失，無闕孰爲補。", "門前流水車，六轡去如組。", "忽逢阮生途，微徑何由取。", "夸者類死權，所死固已粗。", "人生天地間，誰客復誰主。", "蛙鳴儻適意，賢於兩部鼓。", "蝸角起相攘，戰劇赤白羽。", "息機自搰搰，獨趣甘踽踽。", "喧寂不相謀，笑人從鄧禹。", "行藏正有時，倚樓追杜甫。", "固知抱書癖，未肯學錢虜。", "長纓覊單于，尺紙招贊普。", "古來磊落人，過眼蚊蚋聚。", "且復對青山，天外修眉嫵。", "悠然成獨酌，醉語免童羖。", "是時秋冬交，寒事欲墐戶。", "蛩螿夜唧唧，草木霜莽莽。", "新詩從何來，令我隘寰宇。", "颯然出世姿，一蛻塵與土。", "海風入書幃，吟和鷗鴉樐。", "夜光驚照室，恍若珠還浦。", "拂研染松煤，自汲寒井甒。", "惡語未用刪，意澹聲節古。", "起看參斗橫，的歷掛枌栩。"]}