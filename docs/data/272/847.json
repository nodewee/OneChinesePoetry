{"author": "陳耆卿", "period": "宋", "type": "诗", "title": "夷齊咏", "paragraphs": ["商道昔波蕩，周王網九圍。", "二子如冥鴻，翩然獨高飛。", "周粟固可耻，薇亦周之薇。", "云胡挾孤憤，了不悟衆誹。", "天地有正氣，日月無斜暉。", "惜哉權一字，謬誤無已時。", "武德紂之虐，賢者誠知之。", "爲欲扶此教，之死不願違。", "吁嗟臣道薄，千載常凄其。", "欲上西山望，草際露未晞。"]}