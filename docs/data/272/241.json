{"author": "戴栩", "period": "宋", "type": "诗", "title": "題吳明輔文集後", "paragraphs": ["冰蠶續絲犀琢軫，欲奏南薰終不近。", "水心歸宴白玉樓，一代詞華爲渠盡。", "有客觸熱來相過，手挈朗月披煙蘿。", "筆陣森森萬馬肅，夜雪未攪千羣鵝。", "游鞭戲鏑偶獨出，見者驚降什六七。", "掊摘世故窮高深，鈎揣物情懸得失。", "子雲老去方草玄，雕蟲往往羞少年。", "水心不學駢儷語，評麻品制空現前。", "子今古文自星斗，笑殺時流牛馬走。", "人間百短見一長，留此一短無何鄉。"]}