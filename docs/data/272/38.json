{"author": "獨孤及", "period": "唐", "type": "诗", "title": "官渡柳歌送李員外承恩往揚州覲省", "paragraphs": ["君不見官渡河兩岸，三月楊柳枝。", "千條萬條色，一一勝綠絲。", "花作鉛粉絮，葉成翠羽帳。", "此時送遠人，悵望春水上。", "遠客折楊柳，依依兩含情。", "夾郎木蘭舟，送郎千里行。", "郎把紫泥書，東征覲庭闈。", "脫却貂襜褕，新著五綵衣。", "雙鳳幷兩翅，將雛東南飛。", "五兩得便風，幾日到揚州。", "莫貪揚州好，客行剩淹留。", "郎到官渡頭，春闌已應久。", "殷勤道遠別，爲謝大堤柳。", "攀條儻相憶，五里一回首。", "明年柳枝黃，問郎還家否。"]}