{"author": "戴栩", "period": "宋", "type": "诗", "title": "送袁著作守徽州", "paragraphs": ["明月峩進賢，飛霞粲朝服。", "歸着萊氏斑，堂前問凉燠。", "肘旁一印懸，字刻新安牧。", "清時寶靜恬，頹俗迷返復。", "而君膝上傳，賸此名節馥。", "頳鯉躍天池，羣鯫蕩相逐。", "中廼有一鱗，不洄亦不洑。", "驪龍雷電威，閃光注兩目。", "未知豢者誰，欲使同豭鶩。", "君家此二圖，厥理探已熟。", "翩然九門去，飫爾萬家福。", "風移戶賦稠，雨足山苗彧。", "一將蘭芸香，盡洗筩缿牘。", "手別阻齊房，心期屬帆軸。", "昔聞孔敬康，埋采彼深谷。", "遲君膏覲車，後乘載幽獨。"]}