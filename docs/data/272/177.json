{"author": "呂殊", "period": "宋", "type": "诗", "title": "題清谿神女祠", "paragraphs": ["生居萬山中，二年依澤國。", "偶於坐曹暇，聊欲訪禪默。", "再拜神女祠，劈山定何術。", "上有琳宮巖，作論期破惑。", "只今澄潭中，異影眩莫執。", "泉源入幽窈，蛾眉如可及。", "吾聞大地下，出沒水中日。", "胡爲二魶魚，欲歸猶未得。", "變化乘雲雷，那能繫不食。", "山深風竅號，天寒日車急。", "寄語龍宮君，安穩藏故穴。", "近來託怪多，勿遣容易測。"]}