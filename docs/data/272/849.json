{"author": "陳耆卿", "period": "宋", "type": "诗", "title": "題湯正仲墨梅", "paragraphs": ["閒庵筆底回三春，平生愛爲梅寫真。", "只今龍鍾已八十，雙瞳挾電摇青旻。", "芒鞋轍跡半天下，學語兒曹讀君畫。", "孤根踞鐵幾經年，轉作平梢月倒掛。", "我家破屋同蝸牛，素壁懸來春復秋。", "試携纖練覓天巧，門外觀者何其稠。", "真花著雪苔枝醜，君爲描摸應添瘦。", "朝開暮落春不留，豈若墨本堪不朽。", "臨風靜玩意趣長，何當爛熳揮滿床。", "孤山老人醉中見，便欲信手賦暗香。"]}