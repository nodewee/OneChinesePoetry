{"author": "孫應時", "period": "宋", "type": "诗", "title": "送友人楊仲能東下以一蹴自造青雲分韵得一字", "paragraphs": ["君王急搜羅，九土規混一。", "蜀山甚疎遠，去者今稍密。", "夫君偉才具，文字尤炳蔚。", "陸沈簿領中，塵霧昏玉質。", "正應著臺省，邂逅破回遹。", "輕舟下三峽，春浪平如席。", "攬觀山川奇，感嘆日月疾。", "便好作諫書，胸憤吐堙鬰。", "薰風御爐香，天陛踏文石。", "此時恨見晚，端不負疇昔。", "或求西南州，爲國撫貧瘠。", "因以壽老親，繡幰圍畫戟。", "日邊豈無心，遲子付異日。", "離樽聊共持，愁思黯難釋。", "勇去仍趣歸，修途護眠食。"]}