{"author": "蕭頴士", "period": "唐", "type": "诗", "title": "遊馬耳山", "paragraphs": ["茲山表東服，遠近瞻其名。", "合沓盡溟漲，渾渾連太清。", "我來疑初伏，幽路無炎精。", "流水出溪盡，覆蘿搖風輕。", "高深變氣候，俯仰暮天晴。", "入谷煙雨潤，登崖雲日明。", "乾坤正含養，種植總滋榮。", "草樹皆秀色，雛麋亂新聲。", "攀巖挹桂髓，洞穴拾瑤英。", "此地隱微逕，何人得長生。", "宿心尚葛許，彌願棲蓬瀛。", "太息宦名路，遲迴忠孝情。", "還丹昧遠術，養素慚幽貞。", "安得從此去，悠然昇玉京。"]}