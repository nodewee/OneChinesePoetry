{"author": "張碧", "period": "唐", "type": "诗", "title": "廬山瀑布", "paragraphs": ["誰將織女機頭練，貼出青山碧雲面。", "造化工夫不等閑，剪破澄江凝一片。", "怪來洞口流嗚咽，怕見三冬晝飛雪。", "石鏡無光相對愁，漫漫頂上沈秋月。", "爭得陽烏照山北，放出青天豁胸臆。", "黛花新染插天風，驀吐中心爛銀色。", "五月六月暑雲飛，閣門遠看澄心機。", "參差碎碧落巖畔，梅花亂擺當風散。"]}