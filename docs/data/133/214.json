{"author": "劉景復", "period": "唐", "type": "诗", "title": "夢爲吳泰伯作勝兒歌", "paragraphs": ["繁弦已停雜吹歇，勝兒調弄邏娑撥。", "四弦攏撚三五聲，喚起邊風駐明月。", "大聲嘈嘈奔淈淈，浪蹙波翻倒溟渤。", "小弦切切怨颸颸，鬼哭神悲秋窸窣。", "倒腕斜挑摯流電，春雷直戛騰秋鶻。", "漢妃徒得端正名，秦女虛誇有仙骨。", "我聞天寶十年前，涼州未作西戎窟。", "麻衣右衽皆漢民，不省胡塵暫蓬勃。", "太平之末狂胡亂，犬豕崩騰恣唐突。", "玄宗未到萬里橋，東洛西京一時沒。", "漢土民皆沒爲虜，飲恨吞聲空嗢咽。", "時看漢月望漢天，怨氣衝星成彗孛。", "國門之西八九鎮，高城深壘閉閑卒。", "河湟咫尺不能收，輓粟推車徒兀兀。", "今朝聞奏涼州曲，使我心神暗超忽。", "勝兒若向邊塞彈，征人淚血應闌干。"]}