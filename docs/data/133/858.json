{"author": "顧況", "period": "唐", "type": "诗", "title": "曲龍山歌 一", "paragraphs": ["曲龍丈人冠藕花，其顏色映光明砂。", "玉繩金枝有通籍，五嶽三山如一家。", "遙指叢霄呇靈島，島中曄曄無凡草。", "九仙傲倪折五芝，翠鳳白麟回異道。", "石臺石鏡月長明，石洞石橋連上清。", "人間妻子見不識，拍雲揮手升天行。", "摩天截漢何瀟灑，四石五雲更上下。", "下方小兆更拜焉，願得騎雲作車馬。"]}