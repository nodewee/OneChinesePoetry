{"author": "李涉", "period": "唐", "type": "诗", "title": "濉陽行", "paragraphs": ["黃昏日暮驅羸馬，夜宿濉陽烽火下。", "此地新經殺戮來，墟落無煙空碎瓦。", "層冰塞斷隋朝水，一道銀河貫千里。", "愁心翻覆夢難成，病僕呻吟呼不起。", "泗水三千招義軍，本是征戰邀殊勳。", "十年麾下蓄壯氣，一朝此地爲愁人。", "昨日太陽回照燭，轉見天心重含育。", "早晚東風的發生，古堤春草年年綠。"]}