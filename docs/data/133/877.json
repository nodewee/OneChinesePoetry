{"author": "張碧", "period": "唐", "type": "诗", "title": "林書記薔薇", "paragraphs": ["東風折盡諸花卉，是箇亭臺冷如水。", "黃鸝舌滑跳柳陰，教看薔薇吐金蘂。", "雙成湧出琉璃宮，天香闊罩紅熏籠。", "西施曉下吳王殿，亂拋嬌臉新勻濃。", "瑤姬學繡流蘇幔，綠夾殷紅垂錦段。", "炎洲吹落滿汀雲，阮瑀庭前裝一半。", "醉且書懷還復吟，蜀箋影裏霞光侵。", "秦娥晚憑欄干立，柔枝墜落青羅襟。", "殷勤無波綠池水，爲君作鏡開妝蘂。"]}