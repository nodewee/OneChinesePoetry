{"author": "李涉", "period": "唐", "type": "诗", "title": "却歸巴陵途中走筆寄唐知言", "paragraphs": ["去年臘月來夏口，黑風白浪打頭吼。", "櫓聲軋軋搖不前，看他撩亂張帆走。", "逾月始到鸚鵡洲，嗚嗚暮角喧城頭。", "逡巡未得見官長，夢寢但覺生愁憂。", "軍中賢倅李監察，人馬曉來兼手札。", "教令參謁禮數全，頭頭要處相稱掣。", "唐氏一門今五龍，聲華殷殷皆如鍾。", "就中十一最年少，別有俊氣橫心胸。", "巧綴五言才刮骨，却怕柱天身硉矹。", "後輩無勞續出頭，坳塘不合窺溟渤。", "君家三兄舊山侶，方寸久來常許與。", "不覺淹留兩月餘，風光漫爛生洲渚。", "宇文文學儒家子，竹繞書齋花映水。", "醉舞狂歌此地多，有時酩酊扶還起。", "猥蒙方伯憐飢貧，假名許得陪諸賓。", "酒家債負有填日，恣意頗敢排青緡。", "余瞿二家同愛客，園蔬任遣奴人摘。", "野狐泉頭銀葉方，一別十年今再覿。", "更有風流歙奴子，能將盤帕來欺爾。", "白馬青袍豁眼明，許他真是查郎髓。", "良會芳時難再來，隟光電影長相催。", "扁舟惆悵人南去，目斷江天凡幾回。"]}