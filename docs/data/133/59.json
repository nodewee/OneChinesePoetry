{"author": "孫應時", "period": "宋", "type": "诗", "title": "讀晦翁遺文悽愴有作", "paragraphs": ["先生千載人，浩氣隘穹壤。", "早薄聲利交，超然傲塵鞅。", "飲酒讀離騷，追游必豪爽。", "風月飽高吟，雲泉擅奇賞。", "切骨痛國讎，嚼齒憤奸黨。", "縱談天下事，一一如指掌。", "歛意師聖賢，精心玩圖象。", "全體極渾涵，靈根妙充養。", "昭昭陳軌轍，坦坦闢榛莽。", "陶鎔就醇粹，鞭策收勉强。", "瞿聃息遁辭，關雒大遺響。", "師道屹尊嚴，人材興倜儻。", "宸綸歎廉靖，朝蹟惎忠讜。", "康廬委符竹，越絕畀英簜。", "芻牧活饑惸，天日快幽枉。", "命義信行藏，風標何骯髒。", "晚來侍細旃，時益異疇曩。", "孤蹤反山林，百怪幻夔魍。", "先生一澹然，幾微寧怏怏。", "冬曦暖袍屨，秋風颯几杖。", "尚可淑後來，何言遂長往。", "暌離思遠道，殷勤媿殊奬。", "常懷訂羣疑，忍獨拜遺像。", "感舊日蕭瑟，出門增惝怳。", "一致無古今，萬世均俯仰。", "微言在遺墨，沒齒抱遐想。", "末路誠刺促，中扃故弘敞。", "惟善不可誣，惟惡不可長。", "百年非所知，常如侍函丈。", "題詩自激昂，山川悲莽蒼。"]}