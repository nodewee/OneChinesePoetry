{"author": "顧況", "period": "唐", "type": "诗", "title": "曲龍山歌 二", "paragraphs": ["子欲居九夷，乘桴浮於海，聖人之意有所在。", "曲龍何在在海中，石室玉堂窅玲瓏。", "其下琛怪之所產，其上靈棲復無限。", "無風浪頂高屋脊，有風天晴翻海眼。", "願逐剛風騎吏旋，起居按摩參寥天。", "鳳皇頰骨流珠佩，孔雀尾毛張翠蓋。", "下看人界等蟲沙，夜宿層城阿母家。"]}