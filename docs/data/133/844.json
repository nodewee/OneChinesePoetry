{"author": "蕭頴士", "period": "唐", "type": "诗", "title": "□□□趙載同遊焦湖夜歸作", "paragraphs": ["□□將澤國，淜騰迎淮甸。", "東江輸大江，別流從此縣。", "仙尉俯勝境，輕橈恣遊衍。", "自公暇有餘，微尚得所願。", "拈引間翰墨，風流盡歡宴。", "稍移井邑閑，始悅登眺便。", "遙岫逢應接，連塘乍迴轉。", "劃然氣象分，萬頃行可見。", "波中峰一點，雲際帆千片。", "浩歎無端涯，孰知蘊虛變。", "往遊信不厭，畢景方未還。", "蘭□煙靄裏，延緣蒲稗間。", "勢隨風潮遠，心與□□閑。", "迴見出浦月，雄光射東關。", "悠然蓬壺事，□□□衰顏。", "安得傲吏隱，彌年寓茲山。"]}