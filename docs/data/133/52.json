{"author": "孫應時", "period": "宋", "type": "诗", "title": "四明山記遊八十韵", "paragraphs": ["平生抱遐尚，撫劍遠行遊。", "迹謝聲利牽，心與巖壑謀。", "東征泛滄海，南騖踰丹丘。", "西登岷峨嘯，北望關隴愁。", "匡廬挽歸轡，巫峽紆行舟。", "劍閣最險壯，龍門更奇幽。", "歷覽雖未飽，勝槩略以收。", "爾來卧燭湖，清夢長夷猶。", "家山維四明，名字橫九州。", "出門宛在眼，欲往輒不酬。", "人事真好乖，山靈豈吾仇。", "忽近益可笑，投老空自尤。", "茲辰正芳春，會心得良儔。", "贏糧幸易足，决策遂所求。", "中宵雨聲斷，逗曉霽色浮。", "天容極瑩凈，風氣正和柔。", "瘦筇挾籃輿，野服兼輕裘。", "遥遥指林麓，欣欣聽溪流。", "試屐請賢嶺，弭蓋白水湫。", "飛湍響淙潺，怪松韵蕭颼。", "艱然小羊額，喘若料虎頭。", "甓石訪歲期，負樵歌道周。", "百折快一眺，千里森雙眸。", "峰巒何綿聯，脈絡相纏繆。", "化鈞妙融結，神工巧雕鎪。", "長風動溟渤，洪濤簸瀛洲。", "巨鼇出贔屭，游龍繞蚴蟉。", "鯨鵬恣摩盪，蟲魚紛疊稠。", "萬怪各起伏，千帆遞行留。", "或坦若几席，或峩若冠旒。", "或排若劍戟，或剡若戈矛。", "或舞若鸞鳳，或驟若驊騮。", "或若戲狻猊，或若鬭貔貅。", "儼然開明堂，玉帛朝諸侯。", "赫然會岐陽，長圍方大蒐。", "鏖戰臨長平，堅壁持鴻溝。", "廣野列車騎，中軍嚴旆斿。", "開闢洪茫茫，變化久悠悠。", "愕眙不得語，形容那可侔。", "仙樹四十圍，蟠根幾千秋。", "老幹枯不死，新榮翠相樛。", "飈馭定來止，桑田行驗不。", "遺跡信所聞，輕舉當何由。", "東南徑崇岡，左右羅平疇。", "人家散鷄犬，村塢來羊牛。", "官征畢薪炭，春事動耝耰。", "土膩少沙石，氣寒無麥麰。", "荒蹊夾桃李，密蔭間梧楸。", "是中可避世，何勞更乘桴。", "駢巖下蒼峭，別岫爭崪崷。", "熟知二剎勝，逝肯中道休。", "杖錫既巉絕，雪竇仍阻脩。", "停雲朝漠漠，剛風晝飂飂。", "盤磴度方橋，廣宇連飛樓。", "珠璣錯藻繡，金碧照彫髹。", "撞鐘食千指，鳴板燈百篝。", "真成天上居，不涉人間憂。", "周遭富佳致，徜徉得窮搜。", "妙峰遠色湊，錦鏡波光瀏。", "兩溪來活活，千丈落瀌瀌。", "深瀑摽隨鳬，空潭隠靈虬。", "倒窺凜欲眩，俯掬清敢漱。", "澗草高下積，巖花零亂抽。", "掛壁見猱捷，食芩聞鹿呦。", "日長轉睍睆，霧暗啼鈎輈。", "修竹奏琴瑟，細溜鏘琳璆。", "占晴喜哢鵲，畏雨愁呼鳩。", "何妨共齋鉢，且復薦茶甌。", "老僧頗好事，幅畫肯見投。", "隨意宿山房，無眠聽更籌。", "念昔身萬里，及此天一陬。", "登臨世界闊，俛仰歲月遒。", "榮辱兩蝸角，聚散一海漚。", "塵鞅自束縛，名場相敵讎。", "不念猿鶴怨，坐令泉石羞。", "心期晚乃愜，俗駕我尚優。", "勝具學支許，奇蹤非阮劉。", "時哉山梁雉，樂矣濠上鯈。", "聊追興公賦，不歎柳子囚。", "招招知音子，爲我商聲謳。"]}