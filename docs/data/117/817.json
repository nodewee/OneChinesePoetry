{"author": "皮日休", "period": "唐", "type": "诗", "title": "魯望昨以五百言見貽過有褒美內揣庸陋彌增媿悚因成一千言上述吾唐文物之盛次敘相得之歡亦迭和之微旨也", "paragraphs": ["三辰至精氣，生自蒼頡前。", "粵從有文字，精氣銖於緜。", "所以楊墨後，文詞縱橫顛。", "元狩富材術，建安儼英賢。", "厥祀四百餘，作者如排穿。", "五馬渡江日，羣魚食蒲年。", "大風蕩天地，萬陣黃鬚羶。", "縱有命世才，不如一空弮。", "後至陳隋世，得之拘且緛。", "太浮如瀲灩，太細如蚳蝝。", "太亂如靡靡，太輕如芊芊。", "流之爲䣱醟，變之爲游畋。", "百足雖云衆，不救殺馬蚿。", "君臣作降虜，北走如㺦猭。", "所以文字妖，致其國朝遷。", "吾唐革其弊，取士將科縣。", "文星下爲人，洪秀密於緶。", "大開紫宸扉，來者皆詳延。", "日晏朝不罷，龍姿歡𨌈𨌈。", "於焉周道反，由是秦法悛。", "射洪陳子昂，其聲亦喧闐。", "惜哉不得時，將奮猶拘攣。", "玉壘李太白，銅堤孟浩然。", "李寬包堪輿，孟澹擬漪漣。", "埋骨采石壙，留神鹿門埏。", "俾其羇旅死，實覺天地孱。", "猗與子美思，不盡如轉輇。", "縱爲三十車，一字不可捐。", "既作風雅主，遂司歌詠權。", "誰知耒陽土，埋却真神仙。", "當於李杜際，名輩或泝沿。", "良御非異馬，由弓非他弦。", "其物無同異，其人有媸妍。", "自開元至今，宗社紛如煙。", "爽若沆瀣英，高如崑崙巔。", "百家囂浮說，諸子率寓篇。", "築之爲京觀，解之爲牲牷。", "各持天地維，率意東西牽。", "競抵元化首，爭扼真宰咽。", "或作制誥藪，或爲宮體淵。", "或堪被金石，或可投花鈿。", "或爲輿隸唱，或被兒童憐。", "烏壘虜亦寫，雞林夷爭傳。", "披揭覆載樞，捭闔神異鍵。", "力拋尾閭立，思軋大塊旋。", "降氣或若虹，耀影或如{艹/冖/殘}。", "萬象瘡復痏，百靈瘠且{疒}。", "謂乎數十公，筆若明堂椽。", "其中有擬者，不絕當如綖。", "齊驅不讓策，竝駕或爭駢。", "所以吾唐風，直將三代甄。", "被此文物盛，由乎聲詩宣。", "采彼風人謠，輶軒輕似鸇。", "麗者固不捨，鄙者亦爲銓。", "其中有鑾戒，一一堪雕鐫。", "乙夜以觀之，吾君無釋焉。", "遂命大司樂，度之如星躔。", "播於樂府中，俾爲萬代蠲。", "吹彼圓丘竹，誦茲清廟弦。", "不惟娛列祖，兼可格上玄。", "粵予何爲者，生自江海壖。", "騃騃自總角，不甘耕一壥。", "諸昆指倉庫，謂我死道邊。", "何爲不力農，稽古真可嘕。", "遂與襏襫著，兼之籉笠全。", "風吹蔓草花，颯颯盈荒田。", "老牛瞪不行，力弱誰能鞭。", "乃將耒與耜，竝換槧與鉛。", "閱彼圖籍肆，致之千百編。", "攜將入蘇嶺，不就無出緣。", "堆書塞低屋，添硯涸小泉。", "對燈任髻爇，馮案從肘研。", "苟無切玉刀，難除指上胼。", "爾來五寒暑，試藝稱精專。", "昌黎道未著，文教如欲騫。", "其中有聲病，於我如𦧝𦧴。", "是敢驅頹波，歸之於大川。", "其文如可用，不敢佞與便。", "明水在稾秸，太羹臨豆籩。", "將來示時人，䝟貐垂饞涎。", "亦或尚華縟，亦曾爲便嬛。", "亦能制灝灝，亦解攻翩翩。", "唯思逢陣敵，與彼爭後先。", "避兵入句吳，窮悴祗自跧。", "平原陸夫子，投刺來翩躚。", "開卷讀數行，爲之加敬虔。", "忽窮一兩首，反顧唯曲拳。", "始來遺巾幗，乃敢排戈鋋。", "或爲拔幟走，或遭劘壘還。", "不能收亂轍，豈暇重爲篿。", "雖然未三北，亦可輸千鐉。", "向來說文字，爾汝名可聯。", "聖人病歿世，不患窮而蹎。", "我未九品位，君無一囊錢。", "相逢得何事，兩籠酬戲牋。", "無顏解媮合，底事居冗員。", "方知萬鍾祿，不博五湖船。", "夷[險]但明月，死生應白蓮。", "吟餘凭几飲，釣罷偎蓑眠。", "終拋峴山業，相共此留連。"]}