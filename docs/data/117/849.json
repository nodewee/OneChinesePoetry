{"author": "皮日休", "period": "唐", "type": "诗", "title": "太湖詩 太湖石", "paragraphs": ["茲山有石岸，抵浪如受屠。", "雪陣千萬戰，蘚巖高下刳。", "乃是天詭怪，信非人功夫。", "白丁一云取，難甚網珊瑚。", "厥狀復若何，鬼工不可圖。", "或拳若虺蜴，或蹲如虎貙。", "連絡若鉤鏁，重疊如萼跗。", "或若巨人骼，或如太帝符。", "胮肛篔簹筍，格磔琅玕株。", "斷處露海眼，移來和沙鬚。", "求之煩耄倪，載之勞舳艫。", "通侯一以眄，貴却驪龍珠。", "厚賜以賝賮，遠去窮京都。", "五侯土山下，要爾添嵒齬。", "賞玩若稱意，爵祿行斯須。", "苟有王佐士，崛起於太湖。", "試問欲西笑，得如茲石無。"]}