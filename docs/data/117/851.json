{"author": "皮日休", "period": "唐", "type": "诗", "title": "太湖詩 石板", "paragraphs": ["翠石數百步，如板漂不流。", "空疑水妃意，浮出青玉洲。", "中若瑩龍劒，外唯疊蛇矛。", "狂波忽然死，浩氣清且浮。", "似將翠黛色，抹破太湖秋。", "安得三五夕，攜酒櫂扁舟。", "召取月夫人，嘯歌於上頭。", "又恐霄景闊，虛皇拜仙侯。", "欲建九錫碑，當立十二樓。", "瓊文忽然下，石板誰能留。", "此事少知者，唯應波上鷗。"]}