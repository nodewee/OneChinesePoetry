{"author": "皮日休", "period": "唐", "type": "诗", "title": "憶洞庭觀步十韻", "paragraphs": ["前時登觀步，暑雨正錚摐。", "上戍看綿蕝，登村度石矼。", "崦花時有蔟，溪鳥不成雙。", "遠樹點黑矟，遙峰露碧幢。", "巖根瘦似殼，杉破腹如腔。", "䘨𧘈漁人服，筕篖野店窗。", "多攜白木鍤，愛買紫泉缸。", "仙犬聲音古，遺民意緒厖。", "何文堪緯地，底策可經邦。", "自此將妻子，歸山不姓龐。"]}