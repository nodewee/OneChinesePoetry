{"author": "皮日休", "period": "唐", "type": "诗", "title": "七愛詩 元魯山", "paragraphs": ["吾愛元紫芝，清介如伯夷。", "輦母遠之官，宰邑無玷疵。", "三年魯山民，豐稔不暫饑。", "三年魯山吏，清慎各自持。", "只飲魯山泉，只采魯山薇。", "一室冰檗苦，四遠聲光飛。", "退歸舊隱來，斗酒入茅茨。", "雞黍匪家畜，琴尊常自怡。", "盡日一菜食，窮年一布衣。", "清似匣中鏡，直如琴上絲。", "世無用賢人，青山生白髭。", "既臥黔婁衾，空立陳寔碑。", "吾無魯山道，空有魯山辭。", "所恨不相識，援毫空涕垂。"]}