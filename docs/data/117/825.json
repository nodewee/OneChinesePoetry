{"author": "皮日休", "period": "唐", "type": "诗", "title": "奉和魯望讀陰符經見寄", "paragraphs": ["三百八十言，出自伊[祁]氏。", "上以生神仙，次云立仁義。", "玄機一以發，五賊紛然起。", "結爲日月精，融作天地髓。", "不測似陰陽，難名若鬼神。", "得之升高天，失之沈厚地。", "具茨雲木老，大塊煙霞委。", "自顓頊以降，賊爲聖人軌。", "堯乃一庶人，得之賊帝摯。", "摯見其德尊，脫身授其位。", "舜唯一鰥民，冗冗作什器。", "得之賊帝堯，白丁作天子。", "禹本刑人後，以功繼其嗣。", "得之賊帝舜，用以平洚水。", "自禹及文武，天機𢟉然弛。", "姬公樹其綱，賊之爲聖智。", "聲詩川競大，禮樂山爭峙。", "爰從幽厲餘，宸極若孩穉。", "九伯真犬彘，諸侯實虎兕。", "五星合其耀，白日下闕里。", "由是聖人生，於焉當亂紀。", "黃帝之五賊，拾之若青紫。", "高揮春秋筆，不可刊一字。", "賊子虐甚斨，姦臣痛於箠。", "至今千餘年，蚩蚩受其賜。", "時代更復改，刑政崩且陊。", "予將賊其道，所動多訾毀。", "叔孫與臧倉，賢聖多如此。", "如何黃帝機，吾得多坎躓。", "縱失生前祿，亦多身後利。", "我欲賊其名，垂之千萬祀。"]}