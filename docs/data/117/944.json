{"author": "皮日休", "period": "唐", "type": "诗", "title": "奉和魯望秋日遣懷次韻", "paragraphs": ["高蹈爲時背，幽懷是事兼。", "神仙君可致，江海我能淹。", "共守庚申夜，同看乙巳占。", "藥囊除紫蠹，丹竈拂紅鹽。", "與物深無競，於生亦太廉。", "鴻災因足警，魚禍爲稀潛。", "筆硯秋光洗，衣巾夏蘚霑。", "酒甔香竹院，魚籠挂茅簷。", "琴忘因拋譜，詩存爲致籤。", "茶旗經雨展，石笋帶雲尖。", "鶴共心情慢，烏同面色黔。", "向陽裁白帢，終歲憶貂襜。", "取嶺爲山障，將泉作水簾。", "溪晴多晚鷺，池廢足秋蟾。", "破衲雖云補，閑齋未辦苫。", "共君還有役，竟夕得厭厭。"]}