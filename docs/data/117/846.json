{"author": "皮日休", "period": "唐", "type": "诗", "title": "太湖詩 銷夏灣", "paragraphs": ["太湖有曲處，其門爲兩崖。", "當中數十頃，別如一天池。", "號爲銷夏灣，此名無所私。", "赤日莫斜照，清風多遙吹。", "沙嶼埽粉墨，松竹調塤篪。", "山果紅靺鞨，水苔青髬髵。", "木陰厚若瓦，嚴磴滑如飴。", "我來此遊息，夏景方赫曦。", "一坐盤石上，肅肅寒生肌。", "小艖或可汎，短策或可支。", "行驚翠羽起，坐見白蓮披。", "斂袖弄輕浪，解巾敵涼颸。", "但有水雲見，更餘沙禽知。", "京洛往來客，暍死緣奔馳。", "此中便可老，焉用名利爲。"]}