{"author": "皮日休", "period": "唐", "type": "诗", "title": "吳中苦雨因書一百韻寄魯望", "paragraphs": ["全吳臨巨溟，百里到滬瀆。", "海物競駢羅，水怪爭滲漉。", "狂蜃吐其氣，千尋勃然蹙。", "一刷半天墨，架爲欹危屋。", "怒鯨瞪相向，吹浪山轂轂。", "倏忽腥杳冥，須臾坼崖谷。", "帝命有嚴程，慈物有潛伏。", "噓之爲玄雲，彌亙千萬幅。", "直拔倚天劒，又建橫海纛。", "化之爲暴雨，潨潨射平陸。", "如將月窟寫，似把天河撲。", "著樹勝戟支，中人過箭鏃。", "龍光倏閃照，虯角搊琤觸。", "此時一千里，平下天台瀑。", "雷公恣其志，䃸磹裂電目。", "蹋破霹靂車，折却三四輻。", "雨工避罪者，必在蚊睫宿。", "狂發鏗訇音，不得懈怠僇。", "頃刻勢稍止，尚自傾蔌蔌。", "不敢履洿處，恐蹋爛地軸。", "自爾凡十日，茫然晦林麓。", "只是遇滂沱，少曾逢霢霂。", "伊余之廨宇，古製拙卜築。", "頹檐倒菌黃，破砌頑莎綠。", "只有方丈居，其中蹐且跼。", "朽處或似醉，漏時又如沃。", "階前平汎濫，牆下起趢趚。", "唯堪著籉笠，復可乘𦨧宿。", "雞犬竝淋漓，兒童但咿噢。", "勃勃生濕氣，人人牢於鋦。", "鬚眉漬將斷，肝膈蒸欲熟。", "當庭死蘭芷，四垣盛薋菉。", "解帙展斷書，拂牀安壞櫝。", "跳梁老蛙黽，直向牀前浴。", "蹲前但相聒，似把白丁辱。", "空廚方欲炊，漬米未離䉛。", "薪蒸濕不著，白晝須然燭。", "汙萊既已濘，買魚不獲䱙。", "竟未成麥饘，安能得粱肉。", "更有陸先生，荒林抱窮蹙。", "壞宅四五舍，病篠三兩束。", "蓋檐低礙首，蘚地滑澾足。", "注欲透承塵，濕難庇廚簏。", "低摧在圭竇，索漠拋偏裻。", "手指既已胼，肌膚亦將瘯。", "一苞勢欲陊，將撐乏寸木。", "盡日欠束薪，經時無寸粟。", "[螔]蝓將入甑，蟚蜞已臨鍑。", "嬌兒未十歲，枵然自啼哭。", "一錢買粔籹，數里走病僕。", "破碎舊鶴籠，狼籍晚蠶蔟。", "千卷素書外，此外無餘蓄。", "著處紵衣裂，戴次紗帽醭。", "惡陰潛過午，未及烹葵菽。", "吳中銅臭戶，七萬沸如臛。", "嗇止甘蟹䱬，侈唯僭車服。", "皆希尉吏旨，盡怕里胥錄。", "低眉事庸奴，開顏納金玉。", "唯到陸先生，不能分一斛。", "先生之志氣，薄漢如鴻鵠。", "遇善必擎跽，見才輒馳逐。", "廉不受一芥，其餘安可黷。", "如何鄉里輩，見之乃蝟縮。", "粵予苦心者，師仰但踖踧。", "受易既可注，請玄又堪卜。", "百家皆搜蕩，六藝盡飜覆。", "似餒見太牢，如迷遇華燭。", "半年得酬唱，一日屢往復。", "三秀間稂莠，九成雜巴濮。", "奔命既不暇，乞降但相續。", "吟詩口吻噅，把筆指節瘃。", "君才既不窮，吾道由是篤。", "所益諒弘多，厥交過親族。", "相逢似丹漆，相望如朓肭。", "論業敢並驅，量分合繼躅。", "相違始兩日，忡忡想華縟。", "出門泥漫漶，恨無直轅輦。", "十錢賃一輪，逢上鳴斛觫。", "赤脚枕書帙，訪予穿詰曲。", "入門且抵掌，大噱時碌碌。", "茲淋既浹旬，無乃害九穀。", "予惟餓不死，得非道之福。", "手中捉詩卷，語快還共讀。", "解帶似歸來，脫巾若沐浴。", "疎如松間篁，野甚麋對鹿。", "行譚弄書籤，臥話枕棊局。", "呼童具盤餐，擫衣換雞鶩。", "或蒸一升麻，或煠兩把菊。", "用以閱幽奇，豈能資口腹。", "十分煎臯盧，半榼挽醽醁。", "高談繄無盡，晝漏何太促。", "我公大司諫，一切從民欲。", "梅潤侵束杖，和氣生空獄。", "而民當斯時，不覺有煩溽。", "念澇爲之災，拜神再三告。", "太陰霍然收，天地一澄肅。", "燔炙既芬芬，威儀乃毣毣。", "須權元化柄，用拯中夏酷。", "我願薦先生，左右輔司牧。", "茲雨何足云，唯思舉顏歜。"]}