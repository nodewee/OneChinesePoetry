{"author": "皮日休", "period": "唐", "type": "诗", "title": "七愛詩 李太尉", "paragraphs": ["吾愛李太尉，崛起定中原。", "驍雄十萬兵，四面圍國門。", "一戰取王畿，一叱散妖氛。", "乘輿既反正，兇豎爭亡魂。", "巍巍柱天功，蕩蕩蓋世勳。", "仁於曹孟德，勇過霍將軍。", "丹券入帑藏，青史傳子孫。", "所謂大丈夫，動合驚乾坤。", "所謂聖天子，難得忠貞臣。", "下以契魚水，上以合風雲。", "百世必一亂，千年方一人。", "吾雖翰墨子，氣概敢不羣。", "願以太平頌，題向甘泉春。"]}