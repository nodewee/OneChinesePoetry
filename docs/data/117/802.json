{"author": "皮日休", "period": "唐", "type": "诗", "title": "正樂府十篇 路臣恨", "paragraphs": ["路臣何方來，去馬真如龍。", "行驕不動塵，滿轡金瓏璁。", "有人自天來，將避荆棘叢。", "獰呼不覺止，推下蒼黃中。", "十夫掣鞭策，御之如驚鴻。", "日行六七郵，瞥若鷹無蹤。", "路臣慎勿愬，愬則刑爾躬。", "軍期方似雨，天命正如風。", "七雄戰爭時，賓旅猶自通。", "如何太平世，動步却途窮。"]}