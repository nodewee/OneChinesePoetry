{"author": "袁皓", "period": "唐", "type": "诗", "title": "重歸宜春偶成十六韻寄朝中知己", "paragraphs": ["水香甘似醴，知是入袁溪。", "黃竹成叢密，青蘿夾岸低。", "煖流鸂鶒戲，深樹鷓鴣啼。", "黃犬驚迎客，青牛困臥泥。", "有村皆績紡，無地不耕犂。", "鄉曲多耆舊，逢迎盡杖藜。", "殷勤傾白酒，相勸有黃雞。", "歸老官知忝，還鄉路不迷。", "直言干忌諱，權路恥依棲。", "拙學趨時態，閑思與牧齊。", "稻糧饒燕雀，江海溢鳧鷖。", "昔共逢離亂，今來息鼓鼙。", "恩仁霑品物，教化及雕題。", "上貢貞元祿，曾叨寵記批。", "何須歸紫禁，便是到丹梯。", "珍重長安道，從今息馬嘶。"]}