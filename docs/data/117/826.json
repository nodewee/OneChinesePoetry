{"author": "皮日休", "period": "唐", "type": "诗", "title": "初夏遊楞伽精舍", "paragraphs": ["越舼輕似萍，漾漾出煙郭。", "人聲漸疎曠，天氣忽寥廓。", "伊予愜斯志，有似劀{疒}瘼。", "遇勝即夷猶，逢幽且淹泊。", "俄然櫂深處，虛無倚巖崿。", "霜毫一道人，引我登龍閣。", "當中見壽象，欲禮光紛箔。", "珠幡時相鏗，恐是諸天樂。", "樹杪見觚稜，林端逢赭堊。", "千尋井猶在，萬祀靈不涸。", "下通蛟人道，水色黮而惡。", "欲照六藏驚，將窺百骸愕。", "朅去山南嶺，其險如邛笮。", "悠然放吾興，欲把青天摸。", "紫藤垂罽珥，紅荔懸纓絡。", "蘚厚滑似漦，峰尖利如鍔。", "斯須到絕頂，似愈漸離㸌。", "一片太湖光，只驚天漢落。", "梅風脫綸帽，乳水透芒屩。", "嵐姿與波彩，不動渾相著。", "既不暇供應，將何以酬酢。", "却來穿竹徑，似入青油幕。", "穴恐水君開，龕如鬼工鑿。", "窮幽入茲院，前楯臨巨壑。", "遺畫龍奴獰，殘香蟲篆薄。", "褫魂窺玉鏡，澄慮聞金鐸。", "雲態共縈留，鳥言相許諾。", "古木勢如虺，近之恐相蠚。", "怒泉聲似激，聞之意爭博。", "時禽倏已嘿，衆籟蕭然作。", "遂令不羈性，戀此如纏縛。", "念彼上人者，將生付寂寞。", "曾無膚撓事，肯把心源度。", "胡爲儒家流，沒齒勤且恪。", "沐猴本不冠，未是謀生錯。", "言行既異調，棲遲亦同託。", "願力儻不遺，請作華林鶴。"]}