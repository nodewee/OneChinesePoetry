{"author": "許棠", "period": "唐", "type": "诗", "title": "題鄭侍郎巖隱十韻", "paragraphs": ["朝退常歸隱，真修大隱情。", "園林應得趣，巖谷自爲名。", "野步難尋寺，閑吟少在城。", "樹藏幽洞黑，花照遠村明。", "海石分湖路，風泉遰雨聲。", "性高憐散逸，官達厭公卿。", "架引藤重長，階延笋迸生。", "青門無到客，紫閣有來鶯。", "物外身雖隱，區中望本清。", "終難依此境，坐臥避鈞衡。"]}