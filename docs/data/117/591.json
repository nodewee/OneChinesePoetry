{"author": "許棠", "period": "唐", "type": "诗", "title": "聞蟬十二韻", "paragraphs": ["造化生微物，常能應候鳴。", "初離何處樹，又發去年聲。", "未蛻唯愁動，纔飛似解驚。", "聞來鄰海徼，恨起過邊城。", "騷屑隨風遠，悠揚類雪輕。", "報秋涼漸至，嘶月思偏清。", "互默疑相荅，微搖似欲行。", "繁音人已厭，朽殼蟻猶爭。", "朝士嚴冠飾，宮嬪逞鬢名。", "亂依西日噪，多引北歸情。", "篠露凝潛吸，蛛絲忽迸縈。", "此時吟立者，不覺萬愁生。"]}