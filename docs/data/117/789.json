{"author": "皮日休", "period": "唐", "type": "诗", "title": "三羞詩三首", "paragraphs": ["吾聞古君子，介介勵其節。", "入門疑儲宮，撫己思鈇鉞。", "志者若不退，佞者何由達。", "君臣一殽膳，家國共殘殺。", "此道見於今，永思心若裂。", "王臣方謇謇，佐我無玷缺。", "如何以謀計，中道生芽蘗。", "憲司遵故典，分道播南越。", "蒼惶出班行，家室不容別。", "玄鬢行爲霜，清淚立成血。", "乘遽劇飛鳥，就傳過風發。", "嗟吾何爲者，叨在造士列。", "獻文不上第，歸于淮之汭。", "蹇蹄可再犇，退羽可後歇。", "利則侶軒裳，塞則友松月。", "而於方寸內，未有是愁結。", "未爲祿食仕，俯不媿粱糲。", "未爲冠冕人，死不慙忠烈。", "如何有是心，不能叩丹闕。", "赫赫負君歸，南山采芝蕨。"]}