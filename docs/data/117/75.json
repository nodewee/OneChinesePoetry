{"author": "曹鄴", "period": "唐", "type": "诗", "title": "寄監察從兄", "paragraphs": ["我祖居鄴地，鄴人識文星。", "此地星已落，兼無古時城。", "古風既無根，千載難重生。", "空留建安書，傳說七子名。", "賤子生桂州，桂州山水清。", "自覺心貌古，兼合古人情。", "因爲二雅詩，出語有性靈。", "持來向長安，時得長者驚。", "芝草不爲瑞，還共木葉零。", "恨如轍中土，終歲填不平。", "吾宗戴豸冠，忽然入西京。", "憐其羽翼單，撫若親弟兄。", "松根已堅牢，松葉豈不榮。", "言罷眼無淚，心中如酒酲。"]}