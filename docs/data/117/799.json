{"author": "皮日休", "period": "唐", "type": "诗", "title": "正樂府十篇 橡媼歎", "paragraphs": ["秋深橡子熟，散落榛蕪岡。", "傴傴黃髪媼，拾之踐晨霜。", "移時始盈掬，盡日方滿筐。", "幾曝復幾蒸，用作三冬糧。", "山前有熟稻，紫穗襲人香。", "細獲又精舂，粒粒如玉璫。", "持之納於官，私室無倉箱。", "如何一石餘，只作五斗量。", "狡吏不畏刑，貪官不避贓。", "農時作私債，農畢歸官倉。", "自冬及於春，橡實誑飢腸。", "吾聞田成子，詐仁猶自王。", "吁嗟逢橡媼，不覺淚霑裳。"]}