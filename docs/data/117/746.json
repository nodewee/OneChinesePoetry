{"author": "李騭", "period": "唐", "type": "诗", "title": "慧山寺肄業送懷坦上人", "paragraphs": ["流水何山分，浮雲空中遇。", "我生無根株，聚散亦難固。", "憶昨鬬龍春，巖棲侶高步。", "清懷去羈束，幽境無滓污。", "日落九峰明，煙生萬華暮。", "茲歡未云隔，前笑倏已故。", "四時難信留，百草換霜露。", "離襟一成解，悵抱將何諭。", "驚泉有餘哀，永日誰與度。", "緬思孤帆影，再往重江路。", "去去忽悽悲，因風暫回顧。"]}