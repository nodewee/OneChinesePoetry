{"author": "皮日休", "period": "唐", "type": "诗", "title": "初夏即事寄魯望", "paragraphs": ["夏景恬且曠，遠人疾初平。", "黃鳥語方熟，紫桐陰正清。", "廨宇有幽處，私游無定程。", "歸來閉雙關，亦忘枯與榮。", "土室作深谷，蘚垣爲干城。", "𢼮杉突杝架，迸筍支檐楹。", "片石共坐穩，病鶴同喜晴。", "癭木四五器，筇杖一兩莖。", "泉爲葛天味，松作羲皇聲。", "或看名畫徹，或吟閑詩成。", "忽枕素琴睡，時把仙書行。", "自然寡儔侶，莫說更紛爭。", "具區包地髓，震澤含天英。", "粵從三讓來，俊造紛然生。", "顧予客茲地，薄我皆爲傖。", "唯有陸夫子，盡力提客卿。", "各負出俗才，俱懷超世情。", "駐我一棧車，啜君數藜羹。", "敲門若我訪，倒屣欣逢迎。", "胡餅蒸甚熟，貊盤舉尤輕。", "茗脆不禁炙，酒肥或難傾。", "掃除就藤下，移榻尋虛明。", "唯共陸夫子，醉與天壤幷。"]}