{"author": "皮日休", "period": "唐", "type": "诗", "title": "七愛詩 盧徵君", "paragraphs": ["吾愛盧徵君，高臥嵩山裏。", "百辟未一顧，三徵方暫起。", "坦腹對宰相，岸幘揖天子。", "建禮門前吟，金鑾殿裏醉。", "天下皆餔糟，真君獨潔己。", "天下皆樂聞，徵君獨洗耳。", "天下皆懷羞，徵君獨多恥。", "銀黃不妨懸，赤紱不妨被。", "而於心抱中，獨作羲皇地。", "籃輿一云返，泥詔褒不已。", "再看緱山雲，重酌嵩陽水。", "放曠書裏終，逍遙醉中死。", "吾謂伊與周，不若徵君貴。", "吾謂巢與許，不若徵君義。", "高名無階級，逸迹絕涯涘。", "萬世唐書中，逸名不可比。", "粵吾慕真隱，強以骨肉累。", "如教不爲名，敢有徵君志。"]}