{"author": "皮日休", "period": "唐", "type": "诗", "title": "太湖詩 桃花塢", "paragraphs": ["夤緣度南嶺，盡日穿林樾。", "窮深到茲塢，逸興轉超忽。", "塢名雖然在，不見桃花發。", "恐是武陵溪，自閉仙日月。", "倚峰小精舍，當嶺殘耕垡。", "將洞任迴環，把雲恣披拂。", "閑禽啼叫窱，險狖眠硉矹。", "微風吹重嵐，碧埃輕勃勃。", "清陰減鶴睡，秀色治人渴。", "敲竹鬬錚摐，弄泉爭咽嗢。", "空齋蒸柏葉，野飯調石髪。", "空羨塢中人，終身無履韤。"]}