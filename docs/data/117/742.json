{"author": "林寬", "period": "唐", "type": "诗", "title": "和周繇校書先輩省中寓直", "paragraphs": ["古木重門掩，幽深秖欠溪。", "此中真吏隱，何必更巖棲。", "名姓鐫幢記，經書逐庫題。", "字隨飛蠹缺，堦與落星齊。", "伴直僧談靜，侵霜蛩韻低。", "粘塵賀草沒，剝粉薛禽迷。", "衰蘚牆千堵，微陽菊半畦。", "鼓殘鴉去北，漏在月沈西。", "每憶終南雪，幾登雲閣梯。", "時因搜句次，那惜一招攜。"]}