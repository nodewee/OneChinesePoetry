{"author": "皮日休", "period": "唐", "type": "诗", "title": "太湖詩 崦裏", "paragraphs": ["崦裏何幽奇，膏腴二十頃。", "風吹稻花香，直過龜山頂。", "青苗細膩臥，白羽悠溶靜。", "塍畔起鸊鵜，田中通舴艋。", "幾家傍潭洞，孤戍當林嶺。", "罷釣時煑菱，停繰或焙茗。", "峭然八十翁，生計於此永。", "苦力供征賦，怡顏過朝暝。", "洞庭取異事，包山極幽景。", "念爾飽得知，亦是遺民幸。"]}