{"author": "皮日休", "period": "唐", "type": "诗", "title": "七愛詩 李翰林", "paragraphs": ["吾愛李太白，身是酒星魄。", "口吐天上文，迹作人間客。", "磥砢千丈林，澄澈萬尋碧。", "醉中草樂府，十幅筆一息。", "召見承明廬，天子親賜食。", "醉曾吐御牀，傲幾觸天澤。", "權臣妬逸才，心如斗筲窄。", "失恩出內署，海岳甘自適。", "刺謁戴接㒿，赴宴著縠屐。", "諸侯百步迎，明君九天憶。", "竟遭腐脅疾，醉魄歸八極。", "大鵬不可籠，大椿不可植。", "蓬壺不可見，姑射不可識。", "五岳爲辭鋒，四溟作胸臆。", "惜哉千萬年，此俊不可得。"]}