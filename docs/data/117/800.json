{"author": "皮日休", "period": "唐", "type": "诗", "title": "正樂府十篇 貪官怨", "paragraphs": ["國家省闥吏，賞之皆與位。", "素來不知書，豈能精吏理。", "大者或宰邑，小者皆尉史。", "愚者皆混沌，毒者如雄虺。", "傷哉堯舜民，肉袒受鞭箠。", "吾聞古聖王，天下無遺士。", "朝庭及下邑，治者皆仁義。", "國家選賢良，定制兼拘忌。", "所以用此徒，令之充祿仕。", "何不廣取人，何不廣歷試？下位既賢哉，上位何如矣。", "胥徒賞以財，俊造悉爲吏。", "天下若不平，吾當甘棄市。"]}