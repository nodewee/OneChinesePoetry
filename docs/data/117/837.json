{"author": "皮日休", "period": "唐", "type": "诗", "title": "太湖詩 三宿神景宮", "paragraphs": ["古觀岑且寂，幽人情自怡。", "一來包天下，三宿湖之湄。", "況此深夏夕，不逢清月姿。", "玉泉浣衣後，金殿添香時。", "客省高且敞，客牀蟠復奇。", "石枕冷入腦，筍席寒侵肌。", "氣清寐不著，起坐臨階墀。", "松陰忽微照，獨見螢火芝。", "素鶴警微露，白蓮明暗池。", "窗櫺帶乳蘚，壁縫含雲蕤。", "聞磬走魍魎，見燭奔羈雌。", "沆瀣欲滴瀝，芭蕉未離披。", "五更山蟬響，醒發如吹篪。", "杉風忽然起，飄破步虛詞。", "道客巾屨樣，上清朝禮儀。", "明發作此事，豈復甘趨馳。"]}