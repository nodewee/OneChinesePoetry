{"author": "曹鄴", "period": "唐", "type": "诗", "title": "從天平節度使遊平流園", "paragraphs": ["池塘靜於寺，俗事不到眼。", "下馬如在山，令人忽疎散。", "明公有高思，到此遂長返。", "乘興挈一壺，折荷以爲盞。", "入竹藤似虵，侵牆水成蘚。", "幽鳥不識人，時來拂冠冕。", "沿流路若窮，及行路猶遠。", "洞中已云夕，洞口天未晚。", "自憐不羈者，寫物心常簡。", "飜愁此興多，引得嵇康嬾。"]}