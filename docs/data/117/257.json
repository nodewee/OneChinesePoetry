{"author": "霍總", "period": "唐", "type": "诗", "title": "郡樓望九華歌", "paragraphs": ["樓上坐見九子峰，翠雲赤日光溶溶。", "有時朝昏變疎密，八峰和煙一峰出。", "有時風卷天雨晴，聚立連連如弟兄。", "陽烏生子偶成數，丹鳳養雛同此名。", "日日遙看機已靜，未離塵躅思真境。", "子明龍駕騰九垓，陵陽相對空崔嵬。", "玉漿瑤草不可見，自有神仙風馬來。"]}