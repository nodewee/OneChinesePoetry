{"author": "皮日休", "period": "唐", "type": "诗", "title": "追和虎丘寺清遠道士詩", "paragraphs": ["成道自衰周，避世窮炎漢。", "荆杞雖云梗，煙霞尚容竄。", "茲岑信靈異，吾懷愜流玩。", "石澀古鐵鉎，嵐重輕埃漫。", "松膏膩幽徑，蘋沫著孤岸。", "諸蘿幄幕暗，衆鳥陶匏亂。", "巖罅地中心，海光天一半。", "玄猨行列歸，白雲次第散。", "蟾蜍生夕景，沆瀣餘清旦。", "風日采幽什，墨客學靈翰。", "嗟予慕斯文，一詠復三歎。", "顯晦雖不同，茲吟粗堪贊。"]}