{"author": "王季文", "period": "唐", "type": "诗", "title": "九華山謠", "paragraphs": ["九華崢嶸占南陸，蓮花擢本山半腹。", "翠屏橫截萬里天，瀑水落深千丈玉。", "雲梯石磴入杳冥，俯看四極如中庭。", "丹崖壓下廬霍勢，白日隱出牛斗星。", "杉松一歲抽數尺，瓊草夤緣秀層壁。", "南風拂曉煙霧開，滿山葱蒨鋪鮮碧。", "雷霆往往從地發，龍臥豹藏安可別。", "峻極遙看戛昊蒼，挺生豈得無才傑。", "神仙憚險莫敢登，馭風駕鶴循丘陵。", "陽烏不見峰頂樹，大火尚結嵒中冰。", "靈光爽氣曛復旭，晴天倒影西江淥。", "具區彭蠡夾兩傍，正可別作一嶽當少陽。"]}