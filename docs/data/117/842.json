{"author": "皮日休", "period": "唐", "type": "诗", "title": "太湖詩 練瀆", "paragraphs": ["吳王厭得國，所玩終不足。", "一上姑蘇臺，猶自嫌局促。", "艅艎六宮鬧，艨衝後軍肅。", "一陣水麝風，空中蕩平淥。", "鳥困避錦帆，龍跧防鐵軸。", "流蘇惹煙浪，羽葆飄巖谷。", "靈境太蹂踐，因茲塞林屋。", "空闊嫌太湖，崎嶇開練瀆。", "三尋齾石齒，數里穿山腹。", "底靜似金膏，礫碎如丹粟。", "波殿鄭妲醉，蟾閣西施宿。", "幾轉含煙舟，一唱來雲曲。", "不知闌楯上，夜有越人鏃。", "君王掩面死，嬪御不敢哭。", "豔魄逐波濤，荒宮養麋鹿。", "國破溝亦淺，代變草空綠。", "白鳥都不知，朝眠還暮浴。"]}