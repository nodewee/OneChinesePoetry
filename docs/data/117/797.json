{"author": "皮日休", "period": "唐", "type": "诗", "title": "七愛詩 白太傅", "paragraphs": ["吾愛白樂天，逸才生自然。", "誰謂辭翰器，乃是經綸賢。", "歘從浮豔詩，作得典誥篇。", "立身百行足，爲文六藝全。", "清望逸內署，直聲驚諫垣。", "所刺必有思，所臨必可傳。", "忘形任詩酒，寄傲徧林泉。", "所望標文柄，所希持化權。", "何期遇訾毀，中道多左遷。", "天下皆汲汲，樂天獨怡然。", "天下皆悶悶，樂天獨舍旃。", "高吟辭兩掖，清嘯罷三川。", "處世似孤鶴，遺榮同脫蟬。", "仕若不得志，可爲龜鏡焉。"]}