{"author": "曹鄴", "period": "唐", "type": "诗", "title": "秦後作", "paragraphs": ["大道不居謙，八荒安苟得。", "木中不生火，高殿禍頃刻。", "誰將白帝子，踐我禮義域。", "空持拔山志，欲奪天地德。", "軹道人不回，壯士斷消息。", "父母骨成薪，蟲蛇自相食。", "鼎亂陰陽疑，戰盡鬼神力。", "東郊龍見血，九土玄黃色。", "鼙鼓裂二景，妖星動中國。", "圓丘無日月，曠野失南北。", "徒流殺人血，神器終不忒。", "一馬渡空江，始知賢者賊。"]}