{"author": "皮日休", "period": "唐", "type": "诗", "title": "太湖詩 明月灣", "paragraphs": ["曉景澹無際，孤舟恣迴環。", "試問最幽處，號爲明月灣。", "半巖翡翠巢，望見不可攀。", "柳弱下絲網，藤深垂花鬘。", "松癭忽似狖，石文或如虥。", "釣壇兩三處，苔老腥斒斑。", "沙雨幾處霽，水禽相向閑。", "野人波濤上，白屋幽深間。", "曉培橘栽去，暮作魚梁還。", "清泉出石砌，好樹臨柴關。", "對此老且死，不知憂與患。", "好境無處住，好處無境刪。", "赧然不自適，脈脈當湖山。"]}