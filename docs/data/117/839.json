{"author": "皮日休", "period": "唐", "type": "诗", "title": "太湖詩 縹緲峰", "paragraphs": ["頭戴華陽帽，手拄大夏筇。", "清晨陪道侶，來上縹緲峰。", "帶露齅藥蔓，和雲尋鹿蹤。", "時驚𪕍𪕌鼠，飛上千丈松。", "翠壁內有室，叩之虛䃔䃧。", "古穴下徹海，視之寒鴻濛。", "遇歇有佳思，緣危無倦容。", "須臾到絕頂，似鳥穿樊籠。", "恐足蹈海日，疑身凌天風。", "衆岫點巨浸，四方接圓穹。", "似將青螺髻，撒在明月中。", "片白作越分，孤嵐爲吳宮。", "一陣靉靆氣，隱隱生湖東。", "激雷與波起，狂電將日紅。", "礊礊雨點大，金髇轟下空。", "暴光隔雲閃，髣髴亙天龍。", "連拳百丈尾，下拔湖之洪。", "捽爲一雪山，欲與昭回通。", "移時却𢷈下，細碎衡與嵩。", "神物諒不測，絕境尤難窮。", "杖策下返照，漸聞仙觀鐘。", "煙波濆肌骨，雲壑闐心胸。", "竟死愛未足，當生且歡逢。", "不然把天爵，自拜太湖公。"]}