{"author": "皮日休", "period": "唐", "type": "诗", "title": "太湖詩 上真觀", "paragraphs": ["徑盤在山肋，繚繞窮雲端。", "摘菌杖頭紫，緣崖屐齒刓。", "半日到上真，洞宮知造難。", "雙戶啓真景，齋心方可觀。", "天鈞鳴響亮，天祿行蹣跚。", "琪樹夾一徑，萬條青琅玕。", "兩松峙庭際，怪狀吁可歎。", "大螾騰共結，修蛇飛相盤。", "皮膚坼甲胄，枝節擒貙犴。", "罅處似天裂，朽中如井眢。", "襹褷風聲㾌，跁跒地力痑。", "根上露鉗釱，空中狂波瀾。", "合時若莽蒼，闢處如轘轅。", "儼對無霸陣，靜問嚴陵灘。", "靈飛一以護，山都焉敢干。", "兩廊潔寂歷，中殿高巑岏。", "靜架九色節，閑懸十絕幡。", "微風時一吹，百寶清闌珊。", "昔有葉道士，位當升靈官。", "欲箋紫微志，唯食虹影丹。", "既逐隱龍去，道風由此殘。", "猶聞絳目草，往往生空壇。", "羽客兩三人，石上譚泥丸。", "謂我或龍胄，粲然與之歡。", "衣巾紫華冷，食次白芝寒。", "自覺有真氣，恐隨風力摶。", "明朝若更往，必擬隳儒冠。"]}