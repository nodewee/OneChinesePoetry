{"author": "皮日休", "period": "唐", "type": "诗", "title": "奉獻致政裴祕監", "paragraphs": ["何胤本徵士，高情動天地。", "既無閥閱門，常嫌冠冕累。", "宰邑著嘉政，爲郡留高致。", "移官在書府，方樂鴛池貴。", "玉季牧江西，泣之不忍離。", "捨杖隨之去，天下欽高義。", "烏帽白絺裘，籃輿竹如意。", "黃菊陶潛酒，青山謝公妓。", "月檻詠詩情，花溪釣魚戲。", "鍾陵既方舟，魏闕將結駟。", "甘求白首閑，不爲蒼生起。", "優詔加大監，所以符公議。", "既爲逍遙公，又作鴟夷子。", "安車懸不出，駟馬閑無事。", "微雨漢陂舟，殘日終南騎。", "富貴盡凌雲，何人能至此。", "猜禍皆及身，何復至如是。", "賢哉此丈夫，百世一人矣。"]}