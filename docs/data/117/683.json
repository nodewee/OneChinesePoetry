{"author": "邵謁", "period": "唐", "type": "诗", "title": "送徐羣宰望江", "paragraphs": ["古人力文學，所務安疲甿。", "今人力文學，所務惟公卿。", "大賢重邦本，屈跡官武城。", "勸民勤機杼，自然國用幷。", "但見富貴者，知食不知耕。", "忽爾秋不熟，儲廩焉得盈。", "貢藝既精苦，用心必公平。", "吾道不遺賢，霄漢期芳馨。", "一夫若有德，千古稱其英。", "陶潛雖理邑，崔烈徒台衡。", "濁者必惡清，瞽者必惡明。", "孤松自有色，豈奪衆草榮。", "爲刀若不利，焉得宰牛名。", "爲絲若不直，焉得琴上聲。", "好去立高節，重來振羽翎。"]}