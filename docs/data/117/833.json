{"author": "皮日休", "period": "唐", "type": "诗", "title": "太湖詩 曉次神景宮", "paragraphs": ["夜半幽夢中，扁舟似鳧躍。", "曉來到何許，俄倚包山脚。", "三百六十丈，攢空利如削。", "遐瞻但徙倚，欲上先矍鑠。", "濃露濕莎裳，淺泉漸草屩。", "行行未一里，節境轉寂寞。", "靜徑侵泬寥，仙扉傍巖崿。", "松聲正清絕，海日方照灼。", "歘臨幽虛天，萬想皆擺落。", "壇靈有芝菌，殿聖無鳥雀。", "瓊幃自迴旋，錦旌空粲錯。", "鼎氣爲龍虎，香煙混丹雘。", "凝看出次雲，默聽語時鶴。", "綠書不可注，雲笈應無鑰。", "晴來鳥思喜，崦裏花光弱。", "天籟如擊琴，泉聲似摐鐸。", "清齋洞前院，敢負玄科約。", "空中悉羽章，地上皆靈藥。", "金醴可酣暢，玉豉堪咀嚼。", "存心服燕胎，叩齒讀龍蹻。", "福地七十二，茲焉永堪託。", "在獸乏虎貙，於蟲不毒蠚。", "嘗聞擇骨錄，仙誌非可作。", "綠腸既朱髓，青肝復紫絡。", "伊余乏此相，天與形貌惡。", "每嗟原憲瘇，常苦齊侯瘧。", "終然合委頓，剛亦慕寥廓。", "三茅亦常住，竟與珪組薄。", "欲問包山神，來賒少巖壑。"]}