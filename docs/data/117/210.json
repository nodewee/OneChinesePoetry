{"author": "司馬扎", "period": "唐", "type": "诗", "title": "賣花者", "paragraphs": ["少壯彼何人，種花荒苑外。", "不知力田苦，却笑耕耘輩。", "當春賣春色，來往經幾代。", "長安甲第多，處處花堪愛。", "良金不惜費，競取園中最。", "一蕊纔占煙，歌聲已高會。", "自言種花地，終日擁軒蓋。", "農夫官役時，獨與花相對。", "那令賣花者，久爲生人害。", "貴粟不貴花，生人自應泰。"]}