{"author": "皮日休", "period": "唐", "type": "诗", "title": "新秋言懷寄魯望三十韻", "paragraphs": ["新秋入破宅，疎澹若平郊。", "戶牖深如窟，詩書亂似巢。", "移牀驚蟋蟀，拂匣動蠨蛸。", "靜把泉華掬，閑拈乳管敲。", "檜身渾箇矮，石面得能䫜。", "小桂如拳葉，新松似手梢。", "鶴鳴轉清角，鶻下撲金𩩉。", "合藥還慵服，爲文亦嬾抄。", "煩心入夜醒，疾首帶涼抓。", "杉葉尖如鏃，藤絲靭似鞘。", "僨田含紫芋，低蔓隱青匏。", "老柏渾如疥，陰苔忽似膠。", "王餘落敗塹，胡孟入空庖。", "度日忘冠帶，經時憶酒肴。", "有心同木偶，無舌並金鐃。", "興欲添玄測，狂將換易爻。", "達人唯落落，俗士自譊譊。", "底力將排難，何顏用解嘲。", "欲銷毀後骨，空轉坐來胞。", "猶豫應難抱，狐疑不易包。", "等閑逢毒蠚，容易遇咆哮。", "時事方千蝎，公途正二崤。", "名微甘世棄，性拙任時拋。", "白日須投分，青雲合定交。", "仕應同五柳，歸莫捨三茅。", "澗鹿從來去，煙蘿任溷殽。", "狙公鬧後戲，雲母病來𦾱。", "從此居方丈，終非競斗筲。", "道窮應鬼遣，性拙必天教。", "無限疎慵事，憑君解一瓟。"]}