{"author": "皮日休", "period": "唐", "type": "诗", "title": "二遊詩 徐詩", "paragraphs": ["東莞爲著姓，奕代皆雋喆。", "強學取科第，名聲盡孤揭。", "自爲方州來，清操稱凜冽。", "唯寫墳籍多，必云清俸絕。", "宣毫利若風，剡紙光於月。", "札吏指欲胼，萬通排未闋。", "樓船若夏屋，欲載如垤㙞。", "轉徙入吳都，縱橫礙門闑。", "縹囊輕似霧，緗帙殷於血。", "以此爲基構，將斯用貽厥。", "重於通侯印，貴却全師節。", "我愛參卿道，承家能介潔。", "潮田五萬步，草屋十餘楶。", "微宦不能去，歸來坐如刖。", "保茲萬卷書，守慎如羈紲。", "念我曾苦心，相逢無間別。", "引之看祕寶，任得窮披閱。", "軸閑翠鈿剝，籤古紅牙折。", "帙解帶芸香，卷開和桂屑。", "枕兼石鋒刃，榻共松瘡癤。", "一臥寂無諠，數編看盡徹。", "或攜歸廨宇，或把穿林樾。", "挈過太湖風，抱宿支硎雪。", "如斯未星紀，悉得分毫末。", "翦除幽僻藪，滌蕩玄微窟。", "學海正狂波，予頭向中𭮷。", "聖人患不學，垂誡尤爲切。", "苟昧古與今，何殊瘖共{目闋}。", "昔之慕經史，有以傭筆札。", "何況遇斯文，借之不曾輟。", "吾衣任縠纑，吾食甘糠覈。", "其道苟可光，斯文那自伐。", "何竹青堪殺，何蒲重好截。", "如能盈兼兩，便足酬飢渴。", "有此競苟榮，聞之兼可噦。", "東臯耨煙雨，南嶺提薇蕨。", "何以謝徐君，公車不聞設。"]}