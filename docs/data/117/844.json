{"author": "皮日休", "period": "唐", "type": "诗", "title": "太湖詩 孤園寺", "paragraphs": ["艇子小且兀，緣湖蕩白芷。", "縈紆泊一碕，宛到孤園寺。", "蘿島凝清陰，松門湛虛翠。", "寒泉飛碧螭，古木鬬蒼兕。", "鐘梵在水魄，樓臺入雲肆。", "巖邊足鳴𧔢，樹杪多飛鸓。", "香莎滿院落，風汎金靃靡。", "靜鶴啄柏蠹，閑猱弄榅䗁。", "小殿熏陸香，古經貝多紙。", "老僧方瞑坐，見客還強起。", "指茲正險絕，何以來到此。", "先言洞壑數，次話真如理。", "磬韻醒閑心，茶香凝皓齒。", "巾之劫貝布，饌以栴檀餌。", "數刻得清淨，終身欲依止。", "可憐陶侍讀，身列丹臺位。", "雅號曰勝力，亦聞師佛氏。", "今日到孤園，何妨稱弟子。"]}