{"author": "皮日休", "period": "唐", "type": "诗", "title": "太湖詩 包山祠", "paragraphs": ["白雲最深處，像設盈巖堂。", "村祭足茗粣，水奠多桃槳。", "䇹䉦突古砌，薜荔繃頹牆。", "爐灰寂不然，風送杉桂香。", "積雨晦州里，流波漂稻粱。", "恭惟大司諫，憫此如發狂。", "命予傳明禱，祗事實不遑。", "一奠若肸蠁，再祝如激揚。", "出廟未半日，隔雲逢澹光。", "𡾼𡾼雨點少，漸收羽林槍。", "忽然山家犬，起吠白日傍。", "公心與神志，相向如玄黃。", "我願作一疏，奏之於穹蒼。", "留神千萬祀，永福吳封疆。"]}