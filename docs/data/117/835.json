{"author": "皮日休", "period": "唐", "type": "诗", "title": "太湖詩 雨中遊包山精舍", "paragraphs": ["松門亙五里，彩碧高下絢。", "幽人共躋攀，勝事頗清便。", "翣翣林上雨，隱隱湖中電。", "薜帶輕束腰，荷笠低遮面。", "濕屨黏煙霧，穿衣落霜霰。", "笑次度巖壑，困中遇臺殿。", "老僧三四人，梵字十數卷。", "施稀無夏屋，境僻乏朝膳。", "散髪抵泉流，支頤數雲片。", "坐石忽忘起，捫蘿不知倦。", "異蝶時似錦，幽禽或如鈿。", "篥簩還戛刃，栟櫚自搖扇。", "俗態既斗藪，野情空眷戀。", "道人摘芝菌，爲予備午饌。", "渴興石榴羹，飢愜胡麻飯。", "如何事于役，茲遊急於傳。", "却將塵土衣，一任瀑絲濺。"]}