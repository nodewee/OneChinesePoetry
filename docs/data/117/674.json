{"author": "許棠", "period": "唐", "type": "诗", "title": "汴河十二韻", "paragraphs": ["昔年開汴水，元應別有由。", "或兼通楚塞，寧獨爲揚州。", "直斷平蕪色，橫分積石流。", "所思千里便，豈計萬方憂。", "首甚資功濟，終難弭宴遊。", "空懷龍舸下，不見錦帆收。", "浪倒長汀柳，風欹遠岸樓。", "奔逾懷許竭，澄徹泗濱休。", "路要多行客，魚稀少釣舟。", "日開天際晚，鴈合磧西秋。", "一派注滄海，幾人生白頭。", "常期身事畢，於此泳東浮。"]}