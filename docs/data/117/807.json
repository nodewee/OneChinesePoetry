{"author": "皮日休", "period": "唐", "type": "诗", "title": "正樂府十篇 哀隴民", "paragraphs": ["隴山千萬仞，鸚鵡巢其巔。", "窮危又極嶮，其山猶不全。", "蚩蚩隴之民，懸度如登天。", "空中覘其巢，墮者爭紛然。", "百禽不得一，十人九死焉。", "隴川有戍卒，戍卒亦不閑。", "將命提雕籠，直到金臺前。", "彼毛不自珍，彼舌不自言。", "胡爲輕人命，奉此玩好端。", "吾聞古聖王，珍獸皆舍旃。", "今此隴民屬，每歲啼漣漣。"]}