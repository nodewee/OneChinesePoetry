{"author": "曹鄴", "period": "唐", "type": "诗", "title": "翠孤至渚宮寄座主相公", "paragraphs": ["萬里一孤舟，春行夏方到。", "骨肉盡單羸，沈憂滿懷抱。", "羈孤相對泣，性命不相保。", "開戶山鼠驚，蟲聲亂秋草。", "白菌緣屋生，黃蒿擁籬倒。", "對此起長嗟，芳年亦須老。", "恩門爲宰相，出入用天道。", "忽於摧落間，收得青松操。", "全家到江陵，屋虛風浩浩。", "中腸自相伐，日夕如寇盜。", "其下有孤姪，其上有孀嫂。", "黃糧賤於土，一飯常不飽。", "天斜日光薄，地濕蟲呌噪。", "惟恐道忽消，形容益枯槁。", "古人於黃雀，豈望白環報。", "奉荅恩地恩，何慙以誠告。"]}