{"author": "皮日休", "period": "唐", "type": "诗", "title": "太湖詩 初入太湖", "paragraphs": ["聞有太湖名，十年未曾識。", "今朝得遊汎，大笑稱平昔。", "一舍行胥塘，盡日到震澤。", "三萬六千頃，千頃頗黎色。", "連空澹無纇，照野平絕隟。", "好放青翰舟，堪弄白玉笛。", "疎岑七十二，𡾼𡾼露矛戟。", "悠然嘯傲去，天上搖畫艗。", "西風乍獵獵，驚波罨涵碧。", "倏忽雷陣吼，須臾玉崖坼。", "樹動爲蜃尾，山浮似鼇脊。", "落照射鴻溶，清輝蕩拋𢶉。", "雲輕似可染，霞爛如堪摘。", "漸暝無處泊，挽帆從所適。", "枕下聞澎湃，肌上生瘮𤶬。", "討異足邅迴，尋幽多阻隔。", "願風與良便，吹入神仙宅。", "甘將一蘊書，永事嵩山伯。"]}