{"author": "皮日休", "period": "唐", "type": "诗", "title": "二遊詩 任詩", "paragraphs": ["任君恣高放，斯道能寡合。", "一宅閑林泉，終身遠囂雜。", "嘗聞佐浩穰，散性多儑𠉤。", "歘爾解其綬，遺之如棄靸。", "歸來鄉黨內，却與親朋洽。", "開溪未讓丁，列第方稱甲。", "入門約百步，古木聲霎霎。", "廣檻小山欹，斜廊怪石夾。", "白蓮倚闌楯，翠鳥緣簾押。", "地勢似五瀉，巖形若三峽。", "猿眠但膃肭，鳧食時啑唼。", "撥荇下文竿，結藤縈桂檝。", "門留醫樹客，壁倚栽花鍤。", "度歲止褐衣，經旬唯白㡊。", "多君方閉戶，顧我能倒屧。", "請題在茅棟，留坐於石榻。", "魂從清景遛，衣任煙霞裛。", "階墀龜任上，枕席鷗方狎。", "沼[似]頗黎[鏡]，當中見魚眨。", "杯杓悉杉瘤，盤筵盡荷葉。", "閑斟不置罰，閑弈無爭劫。", "閑日不整冠，閑風不用箑。", "以斯爲思慮，吾道寧疲薾。", "衮衣競璀璨，鼓吹爭鞺鞳。", "欲者解擠排，詬者能詀讘。", "權豪暫飜覆，刑禍相填壓。", "此時一圭竇，不肯饒閶闔。", "有第可棲息，有書可漁獵。", "吾欲與任君，終身以斯愜。"]}