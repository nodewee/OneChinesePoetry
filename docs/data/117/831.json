{"author": "皮日休", "period": "唐", "type": "诗", "title": "奉酬崔璐進士見寄次韻", "paragraphs": ["伊余幼且賤，所稟自以殊。", "弱歲謬知道，有心匡皇符。", "意超海上鷹，運跼轅下駒。", "縱性作古文，所謂皆自如。", "但恐才格劣，敢誇詞彩敷。", "句句考事實，篇篇窮玄虛。", "誰能變羊質，競不獲驪珠。", "粵有造化手，曾開天地鑪。", "文章鄴下秀，氣貌淹中儒。", "展我此志業，期君持中樞。", "蒼生眼穿望，勿作磻谿謨。"]}