{"author": "邵謁", "period": "唐", "type": "诗", "title": "送從弟長安下第南歸覲親", "paragraphs": ["白日不得照，戴天如戴盆。", "青雲未見路，丹車勞出門。", "採薇秦山鎮，養親湘水源。", "心中豈不切，其如行路難。", "爲文清益峻，爲心直且安。", "芝蘭未入用，馨香志獨存。", "他門種桃李，猶能蔭子孫。", "我家有棠陰，枝葉竟不繁。", "心醉豈因酒，愁多徒見萱。", "征徒忽告歸，執袂殷勤論。", "在鳥終爲鳳，爲魚須化鯤。", "富貴豈長守，貧賤寧有根。", "丈夫志不大，何以佐乾坤。", "晝短疾於箭，早來獻天言。", "莫戀蒼梧畔，野煙橫破村。"]}