{"author": "皮日休", "period": "唐", "type": "诗", "title": "七愛詩 房杜二相國", "paragraphs": ["吾愛房與杜，貧賤共聯步。", "脫身拋亂世，策杖歸真主。", "縱橫握中算，左右天下務。", "骯髒無敵才，磊落不世遇。", "美矣名公卿，魁然真宰輔。", "黃閣三十年，清風一萬古。", "巨業照國史，大勳鎮王府。", "遂使後世民，至今受陶鑄。", "粵吾少有志，敢躡前賢路。", "苟得同其時，願爲執鞭豎。"]}