{"author": "皮日休", "period": "唐", "type": "诗", "title": "太湖詩 遊毛公壇", "paragraphs": ["却上南山路，松行儼如廡。", "松根礙幽徑，孱顏不能斧。", "擺履跨亂雲，傾巾蹲怪樹。", "三休且半日，始到毛公塢。", "兩水合一澗，潨崖却爲浦。", "相敵百千戟，共攂十萬鼓。", "噴散日月精，射破神仙府。", "唯愁絕地脈，又恐折天柱。", "一窺耳目眩，耳聽雲髪豎。", "次到鍊丹井，井幹翳宿莽。", "下有蘂剛丹，勺之百疾愈。", "凝於白獺髓，湛似桐馬乳。", "黃露醒齒牙，碧黏甘胏腑。", "檜異松復怪，枯疎互撐拄。", "乾蛟一百丈，髐然半天舞。", "下有毛公壇，壇方不盈畝。", "當時雲龍篆，一片苔蘚古。", "時時仙禽來，忽忽祥煙聚。", "我愛周息元，忽起應明主。", "三諫却歸來，迴頭唾圭組。", "伊余何不幸，斯人不復覩。", "如何大開口，與世爭枯腐。", "將山待夸娥，以肉投䝟貐。", "歘坐侵桂陰，不知已與午。", "茲地足靈境，他年終結宇。", "敢道萬石君，輕於一絲縷。"]}