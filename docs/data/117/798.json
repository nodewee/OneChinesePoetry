{"author": "皮日休", "period": "唐", "type": "诗", "title": "正樂府十篇 卒妻怨", "paragraphs": ["河湟戍卒去，一半多不迴。", "家有半菽食，身爲一囊灰。", "官吏按其籍，伍中斥其妻。", "處處魯人髽，家家杞婦哀。", "少者任所歸，老者無所攜。", "況當札瘥年，米粒如瓊瑰。", "纍纍作餓殍，見之心若摧。", "其夫死鋒刃，其室委塵埃。", "其命即用矣，其賞安在哉。", "豈無黔敖恩，救此窮餓骸。", "誰知白屋士，念此飜欸欸。"]}