{"author": "皮日休", "period": "唐", "type": "诗", "title": "太湖詩 投龍潭", "paragraphs": ["龜山下最深，惡氣何洋溢。", "涎水瀑龍巢，腥風卷蛟室。", "曉來林岑靜，獰色如怒日。", "氣涌撲炱煤，波澄埽純漆。", "下有水君府，貝闕光比櫛。", "左右列介臣，縱橫守鱗卒。", "月中珠母見，煙際楓人出。", "生犀不敢燒，水怪恐摧捽。", "時有慕道者，作彼投龍術。", "端巖持碧簡，齋戒揮紫筆。", "兼以金蜿蜒，投之光焌律。", "琴高坐赤鯉，何許縱仙逸。", "我願與之遊，茲焉託靈質。"]}