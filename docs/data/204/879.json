{"author": "蘇頌", "period": "宋", "type": "诗", "title": "即席分韵送李才元學士守臨邛", "paragraphs": ["君登石渠閣，荏苒十過春。", "編摩業既卒，出入命已頻。", "人情嘆榮滯，雅意猶逡巡。", "襟懷恬而曠，鬢髮黳如新。", "躬隨省中籍，念切堂上親。", "前時動鄉思，歸夢趨梁岷。", "乞符去故里，拜疏伏紫宸。", "恩頒尺一詔，寵駕雙朱輪。", "朝爲浮瀛侶，暮作臨邛賓。", "誰言蜀道遠，自喜家山鄰。", "歲晏風慘慘，行役心欣欣。", "怊悵同舍友，仳離照心人。", "杯行莫辭滿，分携只明晨。"]}