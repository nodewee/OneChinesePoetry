{"author": "蘇頌", "period": "宋", "type": "诗", "title": "次韵司徒富公耆年會詩", "paragraphs": ["古人稱宴安，居處必擇地。", "諸公來河南，有若不期會。", "巖巖大司徒，早辭槐鼎貴。", "嘉謨納淵衷，故事留臺寺。", "構第銅駝坊，開門瀍水次。", "居守德爵同，位重官三事。", "高軒每過從，縱言談道藝。", "復有鄉里賢，夙昔承嘉惠。", "崧嶺高橫空，洛波清見底。", "履道追昔遊，行厨載芳醴。", "燕毛禮所重，安車皆戾止。", "年尊二國公，齒序衆君子。", "願公壽千秋，慰民瞻具爾。", "三載一來朝，當陪天子祀。"]}