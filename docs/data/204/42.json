{"author": "郭祥正", "period": "宋", "type": "诗", "title": "清江臺致酒贈范希遠龍圖", "paragraphs": ["行手出烟霧，致酒清江臺。", "水淺横沙露，林疏遠山來。", "白鳥一雙落，青猿三叫哀。", "誰展摩詰圖，而把淵明杯。", "妙娥始七歲，彈箏殷晴雷。", "或如鸞鳳吟，唤得陽春回。", "主人亞父孫，卓犖王佐才。", "高談使我聽，明珠欲傾懷。", "爽魄超太虚，月窟無飛埃。", "一飲不知醉，浩歌忘草萊。", "遲明繫雙櫂，回首安在哉。", "尺水公自養，以待天門開。"]}