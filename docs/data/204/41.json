{"author": "郭祥正", "period": "宋", "type": "诗", "title": "題妙勝院西軒并贈權師", "paragraphs": ["老木不知年，蒼藤已垂地。", "高枝生晚陰，低枝散凉氣。", "好鳥時復來，鳴聲似弦吹。", "道人開小軒，幽庭增廣庇。", "庬眉霜雪頂，休焉釋塵累。", "餘功又及物，丹砂和靈劑。", "一粒愈沉疴，求者四方至。", "應接運真悲，平等均我施。", "相逢惜已晚，殘光念如寄。", "何當擇深山，同師樂禪味。"]}