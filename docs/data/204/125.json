{"author": "司馬光", "period": "宋", "type": "诗", "title": "和景仁噴玉潭", "paragraphs": ["昨朝景氣如暑天，僮僕流汗衣裘單。", "安知向晚暴風作，一變陽春成大寒。", "此時結友尋名山，伶俜徒步水石間。", "棘刺罥衣行路難，枯藤壽柏同攀援。", "驚沙擊眼百箭攢，時得閉爍窺林巒。", "景仁年長力更孱，牽衣執手幸不顛。", "仍聞旁谷有伏虎，賴得與君俱早還。"]}