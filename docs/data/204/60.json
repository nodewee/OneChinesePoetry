{"author": "郭祥正", "period": "宋", "type": "诗", "title": "贈上藍晉禪師", "paragraphs": ["泐潭月公晦，其禪妙諸方。", "傳之晉伯明，獨步入豫章。", "一登上藍座，日月迥輝光。", "問法瞻丈室，方廣不可量。", "人人得甘露，灌頂心清凉。", "又通世俗書，落筆皆文章。", "衆鳥難悉名，卓然唯鳳凰。", "羽儀下雲霄，五色在山岡。", "先帝昔臨御，京城開寶坊。", "明詔求法才，衆老爭低昂。", "惟師不妄念，安之如太行。", "乃知北遠師，駕幸不下牀。", "所傳信匪訛，千載兩相望。", "篁竹架清風，喬松裛寒霜。", "回心剃鬚髪，永願陪翺翔。"]}