{"author": "蘇頌", "period": "宋", "type": "诗", "title": "送閻秘丞宰雩都", "paragraphs": ["江西劇藩曰南康，其山空青水貢漳。", "環封千里十巨邑，邑皆萬室居相望。", "地窮吳境雜楚粵，民生窘急矜豪强。", "積奸疊訟狃成俗，吏治紛擾多頹綱。", "緩其銜轡乃縱弛，繩以密網還滋彰。", "中和之政固難立，要在教化完堤防。", "爾來守宰尤慎擇，長人之計非尋常。", "儀儀閻君文且敏，風韵粹絜含珪璋。", "昨從筦榷薦稱最，就委墨綬雩川旁。", "周才治劇有餘地，猶以驥騄騰康莊。", "牛刀砉騞解衆理，排擊曾未嬰銛芒。", "聲華早已擅朝寀，群公稱薦交封章。", "况今知己正當路，拔擢賢俊登周行。", "謂宜平步陟清要，何乃遠官天一方。", "平時進人用資履，詳試政事觀循良。", "毋嗟邑令尚沉滯，昔賢爲吏多踐揚。", "漢庭卓魯終作輔，孔門言季俱升堂。", "于時百里振嘉譽，逮今史簡傳清芳。", "勉哉遠繼數賢迹，坐使慈惠流江鄉。", "政成績茂奏丹扆，行矣臺閣看徊翔。"]}