{"author": "張載", "period": "宋", "type": "诗", "title": "和薛伸國博漾陂", "paragraphs": ["幾年煙浪掩遺蹤，今意扶持古意同。", "簪笏每遊高聖世，蓴鱸聊爲快秋風。", "輕陰島嶼莓苔濕，夜雨蛟龍窟穴空。", "南浦雲峰晴不亂，北窗溪木暗難通。", "春濃岸酰成行碧，日暖汀花取次紅。", "歲月可悲唐廢苑，山河終近漢離宮。", "歸禽影轉沙堤曲，處土居鄰竹塢東。", "星斗已知天象富，菱蒲堪喜地毛豐。", "持竿幸有魚充鼎，混浴須嗟鶴在籠。", "吏隱苟能遊物外，江鄉何必羨吳中。"]}