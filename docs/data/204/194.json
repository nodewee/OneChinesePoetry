{"author": "司馬光", "period": "宋", "type": "诗", "title": "和君貺宴張氏梅臺", "paragraphs": ["京洛春何早，憑高種嶺梅。", "紛披百株密，爛漫一朝開。", "青女工黏綴，霜娥巧剪裁。", "崑山雲滿谷，蓬堵浪成堆。", "勢擁樽前合，香從席下來。", "蜺旌羾天起，練甲洗兵回。", "不使光風散，曾無夜色催。", "人稠衣馥郁，地狹舞徘徊。", "民服召公化，時推何遜才。", "淹留文酒樂，璧月上瑤臺。"]}