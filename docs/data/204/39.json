{"author": "郭祥正", "period": "宋", "type": "诗", "title": "臨漳亭觀水分得大字", "paragraphs": ["憂民登危亭，注視萬里外。", "溟濛雲氣浮，勢與江海匯。", "蒼山恐低沉，况復問畎澮。", "禾麻安更論，老稚念顛狽。", "蛟鼉自出没，牛馬失向背。", "雨師恣侵凌，人理亦可罪。", "殷殷非雷聲，遠近屋廬壞。", "君臣正逢時，上下宜交泰。", "驅雲清白日，朗徹照幽怪。", "一雨即瀰漫，孰謂乾坤大。"]}