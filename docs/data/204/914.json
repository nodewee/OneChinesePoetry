{"author": "蘇頌", "period": "宋", "type": "诗", "title": "次韵和丘秘校登長干寺塔", "paragraphs": ["九劫半依山，經營昔甚艱。", "周遭嚴佛宇，直上俯天關。", "登陟緣梯險，淹留布坐慳。", "椽楹亦塗附，櫺檻遍朱殷。", "白日分明到，青雲咫尺攀。", "龍潭斜影落，鳥翼怯飛還。", "基構從吳晉，聲名動朔蠻。", "燈然時照耀，梵唱每循環。", "往事稠重問，前朝指顧間。", "誰知息心處，香火老僧閒。"]}