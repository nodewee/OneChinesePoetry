{"author": "蘇頌", "period": "宋", "type": "诗", "title": "次韵簽判梁寺丞阻水見寄", "paragraphs": ["京府偕趨幕，彌年接坐隅。", "駑駘攀驥足，魚目混驪珠。", "風誼敦貪薄，吹噓變朽枯。", "交親齊魯衛，政事擬阿蒲。", "契合寧容間，情通不鄙無。", "邀歡困萍蟻，較味賸蓴鱸。", "氣盛吞雲夢，文雄獵具區。", "報投均縞紵，應和念篪竽。", "巢閣行觀鳳，爲裘佇薦狐。", "世家傳鵲瑞，職業在鴻都。", "聳壑方騰幹，乘風好縱艫。", "一飛嘗得志，平步即夷塗。", "見比親瓊樹，清如隠玉壺。", "終當拾青紫，詎止學盤盂。", "少別如旬日，相望似五湖。", "荒郊逢轍涸，激水待雲膚。", "窟穴增蛇鼠，腥臊惡蚋蛄。", "尊思孔北海，釜嘆范萊蕪。", "始見生蓂魄，俄驚繞樹烏。", "初猶甘杞菊，久漸厭粱苽。", "晝咏依依柳，宵看歷歷榆。", "晨興常過午，朝膳每通晡。", "閒逸輸吾子，馳驅屬鄙夫。", "無因隨李郭，長日想田蘇。", "沙漲舟猶膠，河流軌不濡。", "行郵纔咫尺，命駕只須臾。", "坐俟聆金玉，來應笑碔砆。", "多慚昏鈍棗，難慕湛精醐。", "安得生雙翼，徒然處橛株。", "重吟贈我句，足以豁蒙愚。"]}