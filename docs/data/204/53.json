{"author": "郭祥正", "period": "宋", "type": "诗", "title": "和穎叔遊浮丘觀", "paragraphs": ["潭潭洞天門，孰出朱明右。", "突疑雲翼張，竦見冰骨痩。", "飛仙時往來，别有通海竇。", "此事僅傳聞，世人豈能覯。", "欹簷榛棘合，壞壁青紅舊。", "汲泉煉丹處，頽廢無完甃。", "不逢博物人，妙跡誰復究。", "黄冠禀使者，乘時力營構。", "飛閣凌滄波，誅林逐羣狖。", "松蘿翠欲滴，蘭茝芬可嗅。", "秋蟾助餘魄，蓬島分小岫。", "披披宿靄散，泠泠諸籟奏。", "超然俗慮息，揮手出宇宙。", "况逢老集仙，氣奪天下秀。", "落筆誠千言，霹靂震白晝。", "于兹惜分攜，作惡須摻袖。"]}