{"author": "郭祥正", "period": "宋", "type": "诗", "title": "戴氏鹿峰亭二首呈同游  其二", "paragraphs": ["未能騎黄鶴，高飛出塵寰。", "且來跨白鹿，隱見蒼崕間。", "誰爲鹿峰亭，名聞戴氏園。", "仙者去已遠，捲簾對青山。", "秀木染深塢，鳴泉掛危欄。", "春風吹綠鬢，皓月頽朱顔。", "賓朋合簪履，昆季芬芝蘭。", "黄鶴安足騎，白鹿不須跨。", "但願有濁酒，長嘯此峰下。", "醉醒醒復醉，黄金任高價。"]}