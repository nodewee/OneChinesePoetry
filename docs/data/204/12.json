{"author": "郭祥正", "period": "宋", "type": "诗", "title": "登歷陽城望凌歊臺", "paragraphs": ["平昔登凌歊，西望歷陽岸。", "江空蘆葦闊，日落烟霧散。", "倏然别鄉國，三載客淮甸。", "賞心無復有，離渚但紛亂。", "邇來治冤獄，文字堆几案。", "置之步城堞，山川却對面。", "崔嵬浮圖出，巨筆插天半。", "秀色凌丹青，長毫蘸河漢。", "翻思宋武帝，此地嘗壯觀。", "美人厭煩暑，揮衣待霜霰。", "流芳千歲間，陵谷未云變。", "碑陰杜牧題，缺玉稍可辨。", "歸魂招不得，舊土常情戀。", "時作梁甫吟，清風忽吹斷。"]}