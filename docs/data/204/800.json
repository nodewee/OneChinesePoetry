{"author": "孫永", "period": "宋", "type": "诗", "title": "泛汝聯句", "paragraphs": ["平居厭城郭，具舟泛清汝。", "藍光一水遠，鐵色兩崖古。", "日華動中流，沙紋亂前渚。", "湍鳴達公橋，草綠襄王墓。", "園英擁流沫，風葉墮殘雨。", "停橈弄山泉，扶杖過花塢。", "澄潭數亂石，斷石橫顛樹。", "泳波魚鬣舒，闖穴蛙首怒。", "衝雲一雁遠，唼荇羣鷗聚。", "村間桑柘春，川闊牛羊暮。", "回頭綠樹失，卷幔青峰露。", "尋幽恣盤桓，泊淺屢回互。", "靈草不知名，珍禽啼在處。", "夕陽散鳴鳩，荒阡拱游兔。", "挽纜謠歌童，簪花立田婦。", "高歌客自如，歸涉人相負。", "青蒲戢戢生，紫燕翩翩度。", "雲煙波底明，井邑林外睹。", "欣逢閭里舊，愧乏雞黍具。", "緡水薦囦鱗，掘石羞山茹。", "繞塘梅實綠，冒桂禽殻素。", "我巾聊一頹，石榼煩屢注。", "朱櫻出芳林，紫筍侑雕俎。", "高篇爛珠璧，至樂謝鐘鼓。", "嗟予性本隘，於世事皆魯。", "便欲棄簪裳，歸去事田圃。", "肆意山水樂，脫身塵埃苦。", "此適誠足尚，斯言未宜遽。", "聖神拱巖廟，賢俊異珪組。", "如君之所懷，於時當有補。", "高文贊皇猷，大論寧國步。", "無爲五斗卑，遂屈萬里舉。", "明心在知己，汗顔愧虛譽。", "時方索大鼎，胡爲衒康瓠。", "富貴固衆欲，非望久自阻。", "聖賢有遺言，戮力期共赴。", "嘗聞曰中庸，曾不滯出處。", "進當澤生民，退則守環堵。", "所求義與比，要在身不汙。", "願無廢吾言，於道其可庶。"]}