{"author": "蘇頌", "period": "宋", "type": "诗", "title": "次韵簽判張太博移竹", "paragraphs": ["梁苑有脩竹，移來正得時。", "新開一齋館，分植兩軒墀。", "璅碎青金影，纖圓碧玉枝。", "物應人共美，性與地兼宜。", "漸喜聲成韵，毋傷色暫衰。", "寧因惡土變，自與好風期。", "窗闥常相對，闌干不用施。", "看憐朝露爽，坐覺晝陰遲。", "擬富非侯等，親鄰見鳳姿。", "燕杯留几席，畫筆置藩籬。", "護長防將折，刪枯欲更滋。", "破憂談將解，化恐誤仙騎。", "節聳蛟螭骨，苞翻虎豹皮。", "竿長終勁挺，根困任離披。", "肯顧柯亭賞，休思渭水持。", "吟餘毫亦健，灌罷器頻欹。", "戴譜須書此，淇園未羨之。", "七賢嘗伴侶，六逸重猶夷。", "緬繼斯人躅，如吹仲氏篪。", "蕭然發清思，頼爾作良知。"]}