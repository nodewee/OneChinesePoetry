{"author": "蘇頌", "period": "宋", "type": "诗", "title": "南郊大禮慶成詩五首 薦享于太廟", "paragraphs": ["天命有宋，系軒纂唐。", "祖武宗文，積厚流光。", "奕奕清廟，八祏同堂。", "五祀備饗，百順儲祥。", "皇帝孝思，明發不忘。", "躬執圭瓚，再薦嘉觴。", "公卿陟降，鼎俎芬芳。", "廣樂九變，群神迪嘗。", "昭我先烈，緝熙萬方。", "永思繼述，成不敢康。", "始朝于廟，詩歌嗣王。", "烈聖在天，保佑我皇。"]}