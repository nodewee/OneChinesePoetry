{"author": "郭祥正", "period": "宋", "type": "诗", "title": "合肥何公檜部使者楊公潛古命予賦之", "paragraphs": ["合肥有老檜，得名自何公。", "何公何代人，名跡了莫窮。", "高枝偃羽蓋，低枝卧蒼龍。", "盤根徹厚地，疏影落寒空。", "荏苒九天碧，仍爲烟霧濛。", "相傳魏武帝，解甲休鐵驄。", "嘗坐此檜下，吞吳未成功。", "至今晦暝夕，往往揚英風。", "我公心好古，清標聳千峰。", "鑒賞揮巨筆，丹青孰爲工。", "璨璨發明玉，琤琤叩絲桐。", "談笑走兵役，垣墻密泥封。", "拂拭枯折幹，一助春風融。", "願回拔山力，移植明光宫。"]}